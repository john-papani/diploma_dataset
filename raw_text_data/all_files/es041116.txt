Τρίτη 16 Νοεμβρίου 2004
ΣΥΝΕΔΡΙΑΣΗ ΞΒ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ

Α’ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Α. Κατσιγιάννη, σελ.
3. Συζήτηση και τήρηση ενός λεπτού σιγή για την επέτειο του Πολυτεχνείου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 18 Νοεμβρίου και Παρασκευής 19 Νοεμβρίου, σελ.
4. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων:
i) σχετικά με την υλοποίηση του έργου «Κόμβος Παπαναστασίου» στην πόλη του Ηρακλείου, σελ.
ii) σχετικά με τη λήψη μέτρων για την προστασία του υγρότοπου Ωρωπού-εκβολών Ασωπού στην Αττική, σελ.
iii) σχετικά με την κατασκευή του οδικού άξονα Τρίπολης-Λεύκτρου-Σπάρτης στο νομό Λακωνίας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις, σελ. 
2. Συζήτηση και ψήφιση του Απολογισμού δαπανών της Βουλής οικονομικού έτους 2003, σελ.
3. Συζήτηση και ψήφιση του Προϋπολογισμού δαπανών της Βουλής οικονομικού έτους 2005, σελ.
ΟΜΙΛΗΤΕΣ
 Α. Για την επέτειο του Πολυτεχνείου:
ΓΚΑΤΖΗΣ Ν., σελ.
ΚΑΚΛΑΜΑΝΗΣ Ν., σελ.
ΚΑΣΤΑΝΙΔΗΣ Χ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΟΛΥΔΩΡΑΣ Β., σελ.

Β. Επί των Επικαίρων ερωτήσεων:
ΓΡΗΓΟΡΑΚΟΣ Λ., σελ.
ΚΑΛΟΓΙΑΝΝΗΣ Σ., σελ.
ΛΕΒΕΝΤΗΣ Α., σελ.
ΞΑΝΘΟΠΟΥΛΟΣ Θ., σελ.
ΣΤΡΑΤΑΚΗΣ Ε., σελ.

Γ. Επί Απολογισμού και Προϋπολογισμού Δαπανών της Βουλής:
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΙΛΤΙΔΗΣ Κ., σελ.
ΚΩΣΤΟΠΟΥΛΟΣ Α., σελ.
ΛΙΝΤΖΕΡΗΣ Δ., σελ.
ΜΑΚΡΥΠΙΔΗΣ Α., σελ.
ΜΠΕΝΑΚΗ-ΨΑΡΟΥΔΑ Α., σελ.
ΜΠΙΝΟΠΟΥΛΟΥ-ΜΑΝΟΥΣΟΥ Α., σελ.
ΠΑΠΑΓΕΩΡΓΙΟΥ Γ., σελ.
ΠΟΛΥΔΩΡΑΣ Β., σελ.
ΣΚΡΕΚΑΣ Θ., σελ.

ΠΡΑΚΤΙΚΑ ΒΟΥΛΗΣ

ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α΄

ΣΥΝΕΔΡΙΑΣΗ ΞΒ΄

Τρίτη 16 Νοεμβρίου 2004

      Αθήνα, σήμερα στις 16 Νοεμβρίου 2004, ημέρα Τρίτη και ώρα 18.28 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση κατασκευή του έργου βιολογικού καθαρισμού των περιοχών Ακράτας και Αιγείρας Αχαΐας.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται νέα ρύθμιση για τις καθυστερημένες οφειλές των εμπόρων προς τον ΟΑΕΕ.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα που παρουσιάζει το ΚΑΦΚΑ Αιγίου Αχαΐας.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η εγκατάλειψη του Πάρκου Κυκλοφοριακής Αγωγής στο Αίγιο.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση προκήρυξη των θέσεων του Ν. 2643/98.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με κλοπές υλικών από το γραφείο αλλοδαπών του Δήμου Πατρέων.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με πολιτιστικές διοργανώσεις στα Πανεπιστήμια των Πατρών.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ζημιές που προκλήθηκαν στα αθλητικά συγκροτήματα των Πατρών, από τη διοργάνωση των Ολυμπιακών Αγώνων του 2004.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει πως το κολυμβητήριο «Πεπανός» δεν έχει έργα διευκόλυνσης για προπόνηση ατόμων με κινητική αναπηρία.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα αυθαίρετα κτίσματα σε κοινόχρηστους χώρους που ανήκουν στον ΟΛΠΑ.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναγκαιότητα δημιουργίας στάσεων ΚΤΕΛ στις δύο πλευρές της Γέφυρας Ρίου – Αντιρρίου.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα συνωστισμού των επισκεπτών στο τρενάκι για τα Καλάβρυτα.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εγκατάλειψη του μνημείου της θυσίας στο Ζάλογγο.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις πρόσφατες εκλογές των αθλητικών ομοσπονδιών.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο κυκλοφοριακό πρόβλημα των συνοικιών της Πάτρας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο Μουσείο Λαϊκής Τέχνης Πατρών.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα της διασταύρωσης της εθνικής οδού με το δρόμο προς τη Γέφυρα Ρίου – Αντιρρίου.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις καταγγελίες προς τον ΑΣΕΠ για τις προσλήψεις στο Δήμο Πατρέων.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εξαίρεση της πατάτας και της ελιάς από το «Πρόγραμμα RAGBY».
      20) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμος Τρικκαίων Τρικάλων ζητεί την ίδρυση γραφείου του ΟΓΑ στο Δήμο Τρικκαίων.
      21) Η Βουλευτής Αθηνών κ. ΣΥΛΒΑΝΑ – ΑΝΑΣΤΑΣΙΑ ΡΑΠΤΗ κατέθεσε αναφορά με την οποία ο Σύλλογος Γονέων και Κηδεμόνων του 15ου Δημοτικού Σχολείου Αθηνών ζητεί να εγκριθεί η έναρξη κατασκευής του νέου κτιρίου για τη στέγαση του σχολείου.
      22) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ, ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Επιτροπή Εργαζομένων στην υπό ειδική εκκαθάριση εταιρεία «ΝΑΥΠΗΓΕΙΑ ΕΛΕΥΣΙΝΟΣ Α.Ε.» ζητεί νομοθετική ρύθμιση  για τη συμπλήρωση των ελλιπών αποζημιώσεων των εργαζομένων.
      23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Οικοδόμων και Συναφών Επαγγελμάτων Ελλάδος ζητούν την αποφυλάκιση του Κούρδου αγωνιστή Σινάν Μποζκούρτ.
      24) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ομοσπονδία Οικοδόμων και Συναφών Επαγγελμάτων Ελλάδας ζητεί την ικανοποίηση εργασιακών, υγειονομικών και άλλων αιτημάτων του κλάδου τους.
      25) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και κύριος ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Σωματείο Εργαζομένων Καζίνο – Ξενοδοχείου  και Τελεφερίκ Πάρνηθας ζητεί την εφαρμογή της εργατικής νομοθεσίας και την αποκατάσταση των δικαιωμάτων των μελών της μετά την ιδιωτικοποίηση του Καζίνο Πάρνηθας.
      26) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία Επιτροπή Επιτυχόντων Ειρηνοδικών ζητεί την απορρόφηση των αδιόριστων Ειρηνοδικών σε νέες οργανικές θέσεις δικαστικών λειτουργών.
      27) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Πανελλαδική Ομοσπονδία Αστικών Συγκοινωνιών ζητεί να συνεχισθεί η επιδότηση της αντικατάστασης των παλαιών λεωφορείων.
      28) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Πανελλήνια Ομάδα Φιλολόγων Ειδικής Αγωγής ζητεί να συσταθεί πίνακας αναπληρωτών φιλολόγων με ειδίκευση στην ειδική αγωγή.
      29) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Κορθίου Κυκλάδων ζητεί τη συνέχιση της λειτουργίας του Αστυνομικού Σταθμού του Όρμου Κορθίου της Νήσου Άνδρου.
      30) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πρόεδρος του ΤΑΣ του ΔΔ Μεσολακκιάς του Δήμου Αμφίπολης Νομού Σερρών καθώς και η Επιτροπή Αγώνα των κατοίκων του Δ.Δ. Μεσολακκιάς ζητούν την ανακατασκευή και διαπλάτυνση της Γέφυρας Μεσολακκιάς  του Δήμου Αμφίπολης Σερρών.
      31) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Νίκαιας Λάρισας ζητεί τη χρηματοδότηση του Δήμου του για την κατασκευή των απαραίτητων αντιπλημμυρικών έργων στους οικισμούς Ζαππείου και Καλού Νερού.
      32) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία εργαζόμενοι της περιοχής Αγρινίου ζητούν τη λήψη μέτρων κατά της ανεργίας κλπ.
      33) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Κορυδαλλού ζητεί την παραμονή των ιατρείων του ΙΚΑ στο Σχιστό για την εξυπηρέτηση των ασφαλισμένων της περιοχής Σχιστού – Άνω Κορυδαλλού.
      34) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία οι Κάτοικοι των περιοχών Αγίου Κοσμά του Αιτωλού Αττικής ζητούν την επίλυση του συγκοινωνιακού προβλήματος της περιοχής τους.
      35) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Δήμαρχος Νάουσας ζητεί να θεσπιστεί ειδική ζώνη κινήτρων για την περιοχή της Νάουσας, την ενίσχυση των εμπορικών επιχειρήσεων της περιοχής κλπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 1084/26-5-04 και 635/10-5-04 ερωτήσεις των Βουλευτών κυρίων Κων/νου Τσιπλάκη και Μάρκου Μπόλαρη δόθηκε με το υπ’ αριθμ. 23 και 40/24-5-04 έγγραφο από τον Υπουργό Δικαιοσύνης η ακόλουθη απάντηση:
          «Σε απάντηση των ερωτήσεων που κατέθεσαν οι Βουλευτές κ. Κωνσταντίνος Τσιπλάκης και κ. Μάρκος Μπόλαρης σχετικά με τη συνέχιση των εργασιών ανέγερσης του Καταστήματος Κράτησης Κεντρικής Μακεδονίας στη Νιγρίτα του Νομού Σερρών, επισημαίνεται ότι:
          Από το 1996, που ιδρύθηκε η εταιρία «ΘΕΜΙΣ ΚΑΤΑΣΚΕΥΑΣΤΙΚΉ Α.Ε.» μέχρι και το 2002, κατασκευάστηκε μόνο ένα νέο κατάστημα κράτησης στο Μαλανδρίνο του Νομού Φωκίδας δυναμικότητας μόλις 280 κρατουμένων και, δυστυχώς, με τεράστια εγγενή κατασκευαστικά και λειτουργικά προβλήματα.
          Εντούτοις, το 2003 και κυρίως το β΄ εξάμηνο, οπότε και πλησίαζαν οι εθνικές εκλογές, δημοπρατήθηκαν 9 νέα καταστήματα κράτησης και ενεγράφησαν άλλα 9 στο Πρόγραμμα Δημόσιων Επενδύσεων (Π.Δ.Ε) για την υλοποίηση των οποίων η ετήσια προβλεπόμενη εκταμίευση είναι υποπολλαπλάσια του συνολικού προϋπολογισμένου κόστους. Για παράδειγμα, το συγκεκριμένο έργο του Καταστήματος Κράτησης στη Νιγρίτα Σερρών έχει εξασφαλισμένη χρηματοδότηση που καλύπτει μόνο το 11% περίπου του αρχικού προϋπολογισμού του.
          Επιπρόσθετα, οι δημοπρασίες των 9 πρώτων καταστημάτων κράτησης έγιναν με εξαιρετικά βιαστικές διαδικασίες και ελεγχόμενες ήδη ως προς τη διαφάνειά τους. Συγκεκριμένα, σε κάποιες περιπτώσεις δεν έχει ολοκληρωθεί η μελέτη κατασκευής τους, δεν έχουν εκδοθεί οικοδομικές άδειες, δεν έχουν συνταχθεί μελέτες περιβαλλοντικών επιπτώσεων κλπ.
          Το Υπουργείο Δικαιοσύνης δεν ακύρωσε κανένα έργο, συνεπώς ούτε και την κατασκευή του Καταστήματος Κράτησης Κεντρικής Μακεδονίας στη Νιγρίτα Σερρών. Ενόψει, όμως των προεκτεθέντων, η σημερινή ηγεσία, διερευνά τη νομιμότητα και διαφάνεια όλων των έργων και διαδικασιών που παρέλαβε, ιεραρχεί τις προτεραιότητες και καταβάλλει προσπάθειες για φθηνότερη και συντομότερη αποπεράτωσή τους.
          Συμπερασματικά, για την κατασκευή του Καταστήματος Κράτησης Κεντρικής Μακεδονίας στη Νιγρίτα Σερρών, δεν υπάρχει καμία απόφαση ακύρωσης ή επαναδημοπράτησης του έργου, το οποίο συνεχίζεται.
          Ο Υπουργός
          ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 610/10-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/4285/3-6-04 έγγραφο από τον Υφυπουργό Δημόσιας Τάξης η ακόλουθη απάντηση:
          «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σε ό,τι μας αφορά, σας γνωρίζουμε ότι, στα πλαίσια της νέας πολιτικής δημόσιας τάξης, που προωθεί το Υπουργείο μας, στόχο πρώτης προτεραιότητας, για την προστασία των πολιτών και κυρίως της νεολαίας μας, αποτελεί και η αντιμετώπιση της μάστιγας των ναρκωτικών. Για την επίτευξη του στόχου αυτού ιδιαίτερη βαρύτητα δίνουμε στον τομέα της πρόληψης, ενώ στον τομέα της καταστολής κύρια επιδίωξη των Υπηρεσιών μας είναι ο εντοπισμός και η σύλληψη των ημεδαπών και αλλοδαπών εμπόρων ναρκωτικών.
          Σε ό,τι αφορά το δήμο Αχαρνών, αλλά και την ευρύτερη περιοχή, σας πληροφορούμε ότι το πρόβλημα της διακίνησης ναρκωτικών ουσιών είναι πράγματι υπαρκτό και για την αντιμετώπιση του, αλλά και γενικότερα της εγκληματικότητας στην εν λόγω περιοχή, πρόσφατα ιδρύθηκε και λειτουργεί, παράλληλα με το Αστυνομικό Τμήμα και το Τμήμα Ασφαλείας Αχαρνών, ενώ σημαντική είναι και η συμβολή του Τμήματος Δίωξης Ναρκωτικών Δυτικής Αττικής, το οποίο έχει στελεχωθεί με κατάλληλο προσωπικό και έχει ενισχυθεί με τα απαραίτητα υλικά και μέσα.
          Επίσης, για την αποτελεσματικότερη αστυνόμευση της αναφερόμενης περιοχής, έχει εκπονηθεί Σχέδιο Αστυνομικής Ενισχυτικής Δράσης με τη συμμετοχή αστυνομικών των Διευθύνσεων Ασφάλειας Αττικής, Αστυνομίας Δυτικής Αττικής, Αστυνομικών Επιχειρήσεων και Άμεσης Δράσης Αττικής, το οποίο πρόσφατα τροποποιήθηκε και βελτιώθηκε ώστε να υπάρχει ουσιαστικότερη παρέμβαση σε επιχειρησιακό επίπεδο. Στα πλαίσια του σχεδίου αυτού διενεργούνται πεζές και εποχούμενες περιπολίες από τις Υπηρεσίες Τάξης, Ασφάλειας, Τροχαίας, Άμεσης Δράσης, καθώς και έλεγχοι από μικτά συνεργεία και από Ομάδες Ασφαλείας κυρίως δίωξης ναρκωτικών, ενώ δραστηριοποιούνται και οι Ομάδες Πρόληψης και Καταστολής της Εγκληματικότητας.
          Πάντως, πρέπει να σημειωθεί ότι η αύξηση της αστυνόμευσης σε ορισμένες μόνο περιοχές δεν συντελεί πάντοτε στη γενικότερη καταπολέμηση της εγκληματικότητας, αλλά αποδεδειγμένα μετατοπίζει το πρόβλημα σε άλλες περιοχές. Για το λόγο αυτόν τα μέτρα που λαμβάνουμε στις αναφερόμενες περιοχές, αποσκοπούν στην πάταξη αυτής και όχι στη φαινομενική μείωση ή μετατόπισή της.
          Πέραν αυτών όμως, πρέπει επίσης να επισημανθεί ότι η αντιμετώπιση του όλου θέματος της διακίνησης και χρήσης των ναρκωτικών είναι μία διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους αρμόδιους φορείς της, δεδομένου ότι οι προσπάθειες πρέπει να επικεντρώνονται κυρίως στους τομείς της ενημέρωσης και της πρόληψης. Προς την κατεύθυνση αυτή βεβαίως κατατείνουν και οι προσπάθειες του Υπουργείου μας, ώστε σε συνεργασία με τους τοπικούς φορείς (Δήμους, Υπηρεσίες κ.λ.π.) να καταστεί δυνατή η οριστική επίλυση των προβλημάτων στην αναφερόμενη περιοχή.
          Τέλος, στη Γενική Αστυνομική Διεύθυνση Αττικής δόθηκαν πρόσθετες εντολές και οδηγίες για τη λήψη κάθε αναγκαίου μέτρου ενίσχυσης της αστυνόμευσης στην περιοχή του Δήμου Αχαρνών, για την πρόληψη και καταστολή κάθε μορφής εγκληματικότητας και την παγίωση του αισθήματος ασφαλείας των πολιτών.
          Ο Υφυπουργός
          ΧΡΗΣΤΟΣ ΜΑΡΚΟΓΙΑΝΝΑΚΗΣ»
      3. Στην με αριθμό 685/14-5-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 188 Β/2-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
«Αναφορικά με το θέμα, σας γνωρίζουμε τα εξής:
	Στα πλαίσια της ισχύουσας νομοθεσίας εγκρίθηκαν περιβαλλοντικοί όροι με κοινή απόφαση ΥΠΕΧΩΔΕ και Υπ. Ανάπτυξης το έτος 1997 για το σύνολο των Βιομηχανικών Εγκαταστάσεων της εταιρείας «Αλουμίνιο της Ελλάδος», οι οποίοι ισχύουν μέχρι το έτος 2011 και αναφέρουν τα ακόλουθα για τα αδρανή κατάλοιπα του βωξίτη: 1) Προβλέπουν τη διάθεση της ερυθράς ιλύος στη θάλασσα έξω από τον κόλπο της Αντίκυρας σε βάθος 113μ., μέσω υπέργειου αγωγού μήκους 2400μ. καθώς επίσης και την ύπαρξη εφεδρικού υποθαλάσσιου αγωγού σε κατάσταση ετοιμότητας. 2) Προβλέπουν μεσοπρόθεσμα την αξιοποίηση των καταλοίπων του βωξίτη σε διάφορες εφαρμογές και μακροπρόθεσμα τη διακοπή της απόρριψης των καταλοίπων στη θάλασσα.
          Η διάθεση των εν λόγω αποβλήτων γίνεται σύμφωνα με σχετική άδεια του οικείου Νομάρχη.
          Η εταιρεία σε συνεργασία με το Εθνικό Μετσόβιο Πολυτεχνείο (καθ. Ι. Πασπαλιάρης), το Πανεπιστήμιο Πατρών ( καθ. Γ. Αγγελόπουλος και Σ. Βαρνάβας) και το Αριστοτέλειο Πανεπιστήμιο Θεσσαλονίκης ( καθ. Γ. Τσώχος και Α. Μουρατίδης ) ξεκίνησε το 2001 ένα πρόγραμμα έρευνας για την αξιοποίηση των καταλοίπων του βωξίτη, τα οποία με βάση τη διεθνή και ευρωπαϊκή νομοθεσία θεωρούνται αδρανή και μη τοξικά.
          Σύμφωνα με τις τελευταίες έρευνες του υποθαλάσσιου χώρου, που πραγματοποιήθηκαν από το ΕΘΝΙΚΟ ΚΕΝΤΡΟ ΘΑΛΑΣΣΙΩΝ ΕΡΕΥΝΩΝ (ΕΚΘΕ) (2001,2002,2003 ):
          Η ερυθρά ιλύς έχει συσσωρευθεί σε μια περιοχή της υφαλοκρηπίδας του Κόλπου της Αντίκυρας έκτασης περίπου 3,5km2, γύρω των στομίων των αγωγών που χρησιμοποιήθηκαν μετά το έτος 1972.
          Είναι μικρή η μετακίνηση προς την κεντρική λεκάνη του Κορινθιακού Κόλπου, λόγω της περιορισμένης κλίσης του πυθμένα στην περιοχή της απόθεσης.
          Ακόμη αναφέρεται ότι , βάσει της κυρωθείσας Σύμβασης της Βαρκελώνης του 1976 , ΤΟ έτος 2025 οριστικά παύει η απόρριψη των καταλοίπων στη θάλασσα.
          Ο Υπουργός
          ΓΕΩΡΓΙΟΣ ΣΟΥΦΛΙΑΣ»
      4. Στην με αριθμό 729/13-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/4293/3-6-04 έγγραφο από τον Υφυπουργό Δημόσιας Τάξης η ακόλουθη απάντηση:
          «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι το Υπουργείο μας και οι Υπηρεσίες της Ελληνικής Αστυνομίας αποδίδουν ιδιαίτερη σημασία στην προστασία της πνευματικής ιδιοκτησίας και την καταπολέμηση της πειρατείας. Οι προσπάθειες των Υπηρεσιών μας τόσο στον τομέα της δίωξης αυτής της μορφής της εγκληματικότητας, όσο και σε αυτόν της εκπαίδευσης και επιμόρφωσης του αστυνομικού προσωπικού στο αντικείμενο αυτό είναι συνεχείς, με σκοπό την κατοχύρωση της πνευματικής ιδιοκτησίας, το σεβασμό του έργου του δημιουργού και την προστασία των συμφερόντων του δημοσίου.
          Για την πάταξη του εν λόγω φαινομένου, στα πλαίσια της εφαρμογής της ισχύουσας νομοθεσίας, υπάρχει στενή συνεργασία των Υπηρεσιών μας με την Ένωση Ελλήνων Παραγωγών Ηχογραφημάτων, με την οποία μάλιστα, κατά το παρελθόν, διοργανώθηκαν, ανά τη χώρα, ημερίδες με θέμα την καταπολέμηση της πειρατείας και την προστασία των πνευματικών δικαιωμάτων. Επίσης, για το θέμα της παραποίησης και απομίμησης προϊόντων και αγαθών, βρίσκεται στο στάδιο της υλοποίησης η πραγματοποίηση συνάντησης Ελλήνων αστυνομικών, που ασχολούνται με το θέμα αυτό, με αντιπροσωπεία της Υπηρεσίας Διεθνούς Αστυνομικής Τεχνικής Συνεργασίας (S.C.T.I.P.), με σκοπό την ανταλλαγή απόψεων για την καταπολέμηση του φαινομένου αυτού, ενόψει και της διεξαγωγής των Ολυμπιακών Αγώνων στη χώρα μας.
          Στα πλαίσια των ελέγχων των αρμοδίων Υπηρεσιών μας, κατά το πρώτο 4μηνο του τρέχοντος έτους, βεβαιώθηκαν 567 παραβάσεις, σχετικές με παραγωγή και διάθεση κλεψίτυπων μουσικών προϊόντων και συνελήφθησαν 494 άτομα, ενώ, κατά το ίδιο χρονικό διάστημα, βεβαιώθηκαν 139 παραβάσεις του ν. 2960/2001 «Εθνικός Τελωνιακός Κώδικας» και συνελήφθησαν 94 άτομα.
          Σε ό,τι αφορά την αντιμετώπιση του παραεμπορίου, σας γνωρίζουμε ότι, σύμφωνα με το ν. 2647/1998, η αρμοδιότητα εφαρμογής των διατάξεων που αφορούν το υπαίθριο εμπόριο και τις λαϊκές αγορές, από 22-2-1999, έχει μεταβιβασθεί και ασκείται πλέον από τους Ο.Τ.Α., ενώ σύμφωνα με τον ν. 2323/1995, όπως τροποποιήθηκε με τον ν. 3190/2003, η αρμοδιότητα αυτή έχει επεκταθεί και σε κλιμάκια του Υπουργείου Ανάπτυξης. Στις περιπτώσεις αυτές η αρμοδιότητα της Ελληνικής Αστυνομίας περιορίζεται στην παροχή συνδρομής στις εν λόγω Υπηρεσίες, όταν της ζητηθεί, σύμφωνα με τις διατάξεις του π.δ. 141/1991.
          Ωστόσο, οι Υπηρεσίες μας διενεργούν ελέγχους, οι οποίοι αφορούν, μεταξύ άλλων, τη νομιμότητα παραμονής στη χώρα αλλοδαπών μικροπωλητών και τη νομιμότητα κατοχής των πωλουμένων ειδών, καθώς και την εφαρμογή της αγορανομικής νομοθεσίας, ενώ, οσάκις κατά τους ελέγχους αυτούς, διαπιστώνουν την άσκηση του επαγγέλματος του στάσιμου ή πλανόδιου μικροπωλητή χωρίς άδεια ενημερώνουν τους αρμόδιους Ο.Τ.Α. για την επιβολή προβλεπόμενων διοικητικών κυρώσεων.
          Ειδικότερα, σε ό,τι αφορά την περιοχή της Αθήνας, σας πληροφορούμε ότι, κατά το χρονικό διάστημα 30-7-2003 έως 31-1-2004, εφαρμόσθηκε πρόγραμμα αντιμετώπισης των εν λόγω προβλημάτων, σε συνεργασία με τη Δημοτική Αστυνομία του Δήμου Αθηναίων, όπου σε 821 περιπτώσεις παρασχέθηκε η προβλεπόμενη συνδρομή, ενώ σε 464 περιπτώσεις κατασχέθηκαν τα διάφορα εμπορεύματα. Επίσης, κατά το χρονικό διάστημα από 7-4 έως 30-4-2004, παρασχέθηκε συνδρομή σε 8 συνεργεία ελέγχου του Δήμου Αθηναίων, όπου πραγματοποιήθηκαν 301 αποσύρσεις προϊόντων και απομακρύνσεις μικροπωλητών από διάφορα σημεία της πόλης της Αθήνας.
          Πέραν αυτών, για την αντιμετώπιση των προβλημάτων αυτών στην περιοχή του Δήμου Αθηναίων, πρόσφατα στο Υπουργείο μας πραγματοποιήθηκε σύσκεψη με τη συμμετοχή εκπροσώπων του Υπουργείου Ανάπτυξης, του Σώματος Δίωξης Οικονομικού Εγκλήματος και του Δήμου Αθηναίων, όπου αποφασίσθηκε και ήδη εφαρμόζεται σχέδιο, στα πλαίσια του οποίου δραστηριοποιούνται σε καθημερινή βάση 14 μικτά συνεργεία ελέγχου με τη συμμετοχή υπαλλήλων των ανωτέρω Υπηρεσιών, καθώς και αστυνομικών. Ενδεικτικά δε σημειώνεται ότι, κατά το χρονικό διάστημα 2/5 έως 17/5/2004, από τα εν λόγω συνεργεία, διενεργήθηκαν 197 έλεγχοι και σε ισάριθμες περιπτώσεις αποσύρθηκαν εμπορεύματα διαφόρων ειδών.
          Τέλος, στις Υπηρεσίες μας δόθηκαν πρόσθετες εντολές και οδηγίες για περαιτέρω δραστηριοποίηση τους τόσο για την εφαρμογή της νομοθεσίας που αφορά την προστασία της πνευματικής ιδιοκτησίας, όσο και για την παροχή της συνδρομής τους στην πάταξη του παραεμπορίου.
          Ο Υφυπουργός
          ΧΡΗΣΤΟΣ ΜΑΡΚΟΓΙΑΝΝΑΚΗΣ»
      5. Στην με αριθμό 757/14-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 2/30626/0004/7-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
          «Σε απάντηση της υπ’ αριθμ. 757/14.5.2004 ερώτησης του βουλευτή Ν. Ευβοίας κου Δ. Πιπεργιά και σε σχέση με τα θέματα που θίγονται στην ανωτέρω ερώτηση, σας γνωρίζουμε τα παρακάτω:
          1. Για τις προσλήψεις προσωπικού στην Ε.Α.Β. Α.Ε. (Ελληνική Αεροπορική Βιομηχανία) θα αξιολογηθούν οι απαιτήσεις της παραγωγής και εάν κριθεί ότι δεν μπορούν να καλυφθούν από το υφιστάμενο σήμερα δυναμικό της Εταιρείας, τότε θα εξετασθεί και το ενδεχόμενο της πρόσληψης νέου προσωπικού, σύμφωνα πάντοτε με τη σχετική νομοθεσία.
          2. Σχετικά με τις εγκριθείσες προσλήψεις των 80 ατόμων, η υλοποίησή τους προχωρεί κανονικά σύμφωνα με τις νόμιμες διαδικασίες.
          3.Το προσωπικό της Εταιρείας ανέρχεται σήμερα σε 2.885 άτομα.
          Καταλήγοντας θέλουμε να επισημάνουμε ότι η νέα διοίκηση ανέλαβε τα καθήκοντά της μόλις την 17.5.2004 και πρόθεσή. της είναι να ασκήσει ολοκληρωμένη στρατηγική ανάπτυξης η οποία πιστεύουμε ότι θα έχει σαν συνέπεια τη δημιουργία και νέων θέσεων εργασίας.
          Ο Υπουργός
          ΓΕΩΡΓΙΟΣ ΑΛΟΓΟΣΚΟΥΦΗΣ»
      6. Στις με αριθμό 630/11-5-04, 631/11-5-04, 632/11-5-04, 633/11-5-04,634/11-5-04 και 697/12-5-04 ερωτήσεις του Βουλευτή κ. Χρήστου Παπουτσή δόθηκε με το υπ’ αριθμ. 109-115/3-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθ. πρωτ. 630/11-05-2004, 631/11-05-2004, 632/11-05-2004, 633/11-5-2004, 634/11-05-2004 και 697/12-05-2004 εγγράφων σας, με τα οποία μας διαβιβάστηκαν ερωτήσεις του Βουλευτή κ. Χ. Παπουτσή που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Η μίσθωση των γραφείων της ΡΑΘΕ έγινε με προκήρυξη μειοδοτικού διαγωνισμού από την Κτηματική Υπηρεσία Πειραιά. Από την αρμόδια Υπηρεσία του ΥΕΝ ζητήθηκε αρχικά (σύμφωνα με το σχετικό οργανόγραμμα) η μίσθωση κτιρίου ωφέλιμης επιφάνειας 465 τ.μ. Μετά από σχετικό έγγραφό της Ρ.Α.Θ.Ε. προς την Κτηματική Υπηρεσία ζητήθηκε η αναπροσαρμογή των απαιτήσεών της σε χώρους και η μίσθωση κτιρίου ωφέλιμης επιφάνειας 520 τ.μ.
      Τελικά το κτίριο επί των οδών Κρεββατά και Ακτής Μιαούλη 91 το οποίο ενοικιάσθηκε για τη στέγαση της Ρ.Α.Θ.Ε., έναντι μισθώματος ύψους 6.749,8 ευρώ είναι (σύμφωνα με το σχετικό μισθωτήριο) ωφέλιμης επιφάνειας 615 τ.μ. και σε αυτό απασχολούνται σήμερα 9 άτομα (6 μέλη, 2 βαθμοφόροι του Λ.Σ. και 1 μόνιμη πολιτική υπάλληλος) και όχι αυτά για τα οποία γίνεται λόγος στις ερωτήσεις.
      2. Κατά το χρονικό διάστημα λειτουργίας της Ρ.Α.Θ.Ε. εκδόθηκαν 152 αποφάσεις επί 158 προσφυγών, 30 αποφάσεις και 9 διαπιστωτικές πράξεις επί 42 αναφορών/καταγγελιών, 13 αποφάσεις επί 14 αιτήσεων αναθεώρησης. Επίσης εκδόθηκαν 4 γνωμοδοτήσεις (εκκρεμεί μία) και δημοσιεύθηκαν 3 οδηγίες. Η Ρ.Α.Θ.Ε. προέβη στη διενέργεια αυτεπάγγελτης έρευνας σε 3 περιπτώσεις και έχει εκδώσει μια διαπιστωτική πράξη καθ’ όλο το χρόνο της λειτουργίας της.
      3. Οι αποδοχές των μελών της Ρ.Α.Θ.Ε., τα οποία διορίζονται με απόφαση του Υπουργού Εμπορικής Ναυτιλίας, ξεπερνούν τις 6.000 ευρώ για τον Πρόεδρο (6.456,35 ευρώ), τις 5000 ευρώ για τον Αντιπρόεδρο (5282,41 ευρώ) και τις 3.000 ευρώ για τα μέλη του Δ.Σ. (3.815,11 ευρώ). Το ύψος των ανωτέρω μισθών καθορίζεται με κοινή απόφαση των Υπουργών Οικονομίας και Οικονομικών και Εμπορικής Ναυτιλίας.
      4. Στις άμεσες προτεραιότητές μας είναι η ανάπτυξη του υγιούς ανταγωνισμού, ώστε να δρομολογούνται ταχύτερα και ασφαλέστερα σκάφη, να αναβαθμιστούν οι προσφερόμενες υπηρεσίες στα επιβατικά πλοία και να διαμορφωθούν ευνοϊκότερες τιμές για τους επιβάτες. Ο ανταγωνισμός όμως αυτός δεν θα πρέπει να αίρεται από νοθεύσεις και περιορισμούς, ούτε να οδηγεί σε υποβάθμιση της ασφάλειας των μεταφορών. Για το λόγο αυτό, θα εφαρμόζεται αυστηρότερα το εθνικό και κοινοτικό δίκαιο. Θεωρούμε ότι τα θέματα της λειτουργίας υγιούς ανταγωνισμού, της πρόληψης αθέμιτων πρακτικών και της προστασίας του επιβατικού κοινού θα πρέπει σε κάθε περίπτωση να αποτελέσουν αντικείμενο της Επιτροπής Ανταγωνισμού. Οι αρμοδιότητες της Ρ.Α.Θ.Ε. σχετικά με τον έλεγχο μονοπωλίων και ολιγοπωλίων και την προστασία του ελεύθερου ανταγωνισμού στις θαλάσσιες ενδομεταφορές, μεταφέρονται στην Επιτροπή Ανταγωνισμού, που θα ελέγχει και θα εξασφαλίζει την πιστή εφαρμογή και τήρηση των κανόνων ανταγωνισμού σύμφωνα με τον νόμο 703/1977, όπως ισχύει, και το κοινοτικό δίκαιο.
      Ειδικότερα, σύμφωνα με το άρθρο 8β του ν. 703/77 («Αρμοδιότητες της Επιτροπής Ανταγωνισμού»): «1. Η Επιτροπή Ανταγωνισμού είναι αρμόδια για την τήρηση των διατάξεων του παρόντος νόμου.
      2. Η Επιτροπή Ανταγωνισμού έχει κυρίως τις ακόλουθες αρμοδιότητες:
      α) Αποφασίζει αν είναι ισχυρές, κατά τα οριζόμενα στο άρθρο 1 παρ. 3, οι κατά το άρθρο 1 παρ.1 του παρόντος νόμου απαγορευόμενες συμπράξεις
      β) Πιστοποιεί ότι δεν υφίσταται παράβαση των διατάξεων του άρθρου 1 παρ. 1 και του άρθρου 2 κατά τα ειδικότερα οριζόμενα στο άρθρο 11 του παρόντος νόμου.
      γ) Απαγορεύει, κατά τα ειδικότερα οριζόμενα στα άρθρα 4γ και 4δ του παρόντος νόμου, την πραγματοποίηση συγκέντρωσης επιχειρήσεων που γνωστοποιείται σε αυτή κατά το άρθρο 4β του παρόντος νόμου, αν η συγκέντρωση μπορεί να περιορίσει σημαντικά τον ανταγωνισμό και σε περίπτωση που η συγκέντρωση έχει πραγματοποιηθεί κατά παράβαση των διατάξεων ή αποφάσεων μπορεί να λάβει μέτρα κατά τα ειδικότερα οριζόμενα στο άρθρο 4δ παρ.4 του παρόντος νόμου.
      δ) Μπορεί να επιτρέψει παρέκκλιση από την υποχρέωση αναστολής της πραγματοποίησης της συγκέντρωσης επιχειρήσεων κατά τα ειδικότερα οριζόμενα στο άρθρο 4ε παρ: 1-3 του παρόντος νόμου.
      ε) Απειλεί και επιβάλλει τα πρόστιμα, τις χρηματικές ποινές και τις άλλες κυρώσεις, όπως ορίζεται στις διατάξεις των άρθρων 4β παρ.4, 4ε παρ. 1 και παρ. 4, 9 παρ. 1 και 2,21 παρ.2, 25 παρ.2, 26 παρ. 6 του παρόντος νόμου.
      στ) Λαμβάνει ασφαλιστικά μέτρα στις περιπτώσεις που προβλέπονται κατά τα ειδικότερα οριζόμενα στο άρθρο 9 παρ. 4 του παρόντος νόμου.
      ζ) Τηρεί τα προσωρινά και οριστικά μητρώα συμπράξεων και συγκεντρώσεων και καταχωρεί τις γνωστοποιήσεις και αποφάσεις, κατά τα ειδικότερα οριζόμενα στο άρθρο 19 του παρόντος νόμου.
      η) Διατυπώνει σύμφωνη γνώμη για την έκδοση απόφασης του Υπουργού Εμπορίου, που επιτρέπει την εξαίρεση συμπράξεων κατά κατηγορίες) σύμφωνα με το άρθρο 1 παρ. 3 του παρόντος νόμου.
      θ) Διατυπώνει σύμφωνη γνώμη για την έκδοση απόφασης του Υπουργού Εμπορίου, που προσδιορίζει κατηγορίες ή είδη συμπράξεων που δεν εμπίπτουν στη ρύθμιση του άρθρου 1 παρ. 1 του παρόντος νόμου.
      ι) Διατυπώνει σύμφωνη γνώμη για την έκδοση του κανονισμού λειτουργίας της.
      ια) Διατυπώνει σύμφωνη γνώμη για τον ορισμό του Διευθυντή της Γραμματείας της.
      ιβ) Διατυπώνει γνώμη, προκειμένου να εκδοθούν οι υπουργικές αποφάσεις που προβλέπονται στα άρθρα 5 και 6 του παρόντος νόμου.
      ιγ) Διατυπώνει γνώμη επί θεμάτων ανταγωνισμού και επί των προτάσεων τροποποίησης του παρόντος νόμου κατά τα ειδικότερα οριζόμενα στο άρθρο 8δ του παρόντος νόμου.
      ιδ) Συλλέγει, επεξεργάζεται και αξιολογεί, τηρώντας το καθήκον της εχεμύθειας, τα αναγκαία για την εκπλήρωση της αποστολής της στοιχεία και πληροφορίες, όπως ειδικότερα ορίζεται στα άρθρα 25 και 26 του παρόντος νόμου.
      3. Οι υπηρεσίες της Γενικής Γραμματείας Εμπορίου υποβοηθούν το έργο της Επιτροπής Ανταγωνισμού, κατ’ αίτηση του Προέδρου της, ιδίως με τη συνδρομή της Επιτροπής στο πλαίσιο της διεξαγωγής ερευνών του άρθρου 26 και της συλλογής και παροχής πληροφοριών και στοιχείων σχετικά με:
      α) την εξέλιξη, διάρθρωση και τις τάσεις της εγχώριας κατανάλωσης, την οργάνωσή και δομή κλάδων της αγοράς, καθώς και τις συνθήκες ανταγωνισμού κάθε κλάδου.
      β) την κατάρτιση πινάκων διακλαδικών κοστολογικών σχέσεων και δεικτών.
      γ) την παρακολούθηση του βαθμού συγκέντρωσης των επιχειρήσεων κατά κλάδο οικονομικής δραστηριότητας ή την ύπαρξη εναρμονισμένων πρακτικών και τη διερεύνηση καταχρηστικής συμπεριφοράς της δεσπόζουσας θέσης επιχειρήσεων. δ) την παρακολούθηση της εκτέλεσης των αποφάσεων της Επιτροπής Ανταγωνισμού και των. υπουργικών και δικαστικών αποφάσεων που εκδίδονται επ’ αυτών.»
      Εξάλλου, σύμφωνα με το άρθρο 9 («Εξουσίες της Επιτροπής σε περίπτωση παράβασης των άρθρων 1 παρ. 1 και 2») παρ. 1 και 2 :
      «1. Η Επιτροπή Ανταγωνισμού, αν διαπιστώσει, είτε αυτεπάγγελτα, είτε κατόπιν καταγγελίας είτε κατόπιν αιτήσεως του Υπουργού Εμπορίου για διεξαγωγή σχετικής έρευνας, παράβαση των άρθρων 1 παρ. 1 και 2, μπορεί με απόφασή της: α) να απευθύνει στις ενδιαφερόμενες επιχειρήσεις ή ενώσεις επιχειρήσεων συστάσεις να παύσουν την παράβαση,
      β) να υποχρεώσει τις ενδιαφερόμενες επιχειρήσεις να παύσουν την παράβαση και να παραλείψουν αυτή στο μέλλον,
      γ) να απειλήσει πρόστιμό ή χρηματική ποινή ή και τα δύο στην περίπτωση συνέχισης ή επανάληψης της παράβασης,
      δ) να θεωρήσει ότι κατέπεσε το πρόστιμο ή η χρηματική ποινή ή και τα δύο, όταν με απόφασή της βεβαιώνεται η συνέχιση ή επανάληψη,
      ε) να επιβάλλει πρόστιμο στις επιχειρήσεις ή ενώσεις επιχειρήσεων που υπέπεσαν στην παράβαση.
      2. Το κατά την προηγούμενη παράγραφο επιβαλλόμενο ή απειλούμενο πρόστιμο μπορεί να φτάνει μέχρι ποσοστού δεκαπέντε τοις εκατό (15%) των ακαθάριστων εσόδων της επιχείρησης της τρέχουσας ή της προηγούμενης της παράβασης χρήσης.
      Για τον καθορισμό του ύψους του προστίμου πρέπει να λαμβάνονται υπόψη η σοβαρότητα και η διάρκεια της παράβασης. Η κατά την προηγούμενη παράγραφο προβλεπόμενη χρηματική ποινή ανέρχεται μέχρι του ποσού των δύο εκατομμυρίων (2.000.000) δραχμών για κάθε ημέρα καθυστέρησης συμμόρφωσης προς την απόφαση και από την ημερομηνία που θα ορίσει η απόφαση.»
      Σύμφωνα, με το άρθρο 25 («Συλλογή στοιχείων») παρ.2:
      «Σε περίπτωση άρνησης, δυστροπίας ή καθυστέρησης παροχής των αιτούμενων κατά την προηγούμενη παράγραφο πληροφοριών ή παροχής πληροφοριών ανακριβών ή ελλιπών, με την επιφύλαξη των κατ’ άρθρον 29 του παρόντος νόμου ποινικών κυρώσεων, η Επιτροπή Ανταγωνισμού:
      α) όταν πρόκειται για επιχειρήσεις ή ενώσεις επιχειρήσεων, διευθυντές και υπαλλήλους τους, ως και ιδιώτες ή νομικά πρόσωπα ιδιωτικού δικαίου, επιβάλλει πρόστιμο μέχρι και τρία εκατομμύρια (3.000.000) δραχμές στον καθένα από αυτούς και για κάθε παράβαση.
      β) όταν πρόκειται για δημοσίους υπαλλήλους ή υπαλλήλους νομικών προσώπων δημοσίου δικαίου αναφέρεται αρμοδίως προς κίνηση της πειθαρχικής δίωξης για τις πιο πάνω παραβάσεις που συνιστούν πειθαρχικό παράπτωμα.»
      Σύμφωνα με το άρθρο 26 («Διεξαγωγή ερευνών κατά περίπτωση») παρ.6: «Με την επιφύλαξη των κυρώσεων που προβλέπονται στο άρθρο 26 του παρόντος νόμου επιβάλλεται με απόφαση της Επιτροπής Ανταγωνισμού πρόστιμο έως τρία εκατομμύρια (3.000.000) δραχμές σε αυτούς που κατά οποιονδήποτε τρόπο παρεμποδίζουν ή δυσχεραίνουν τις έρευνες κατά τις διατάξεις των παραγράφων 1 και 3 του άρθρου αυτού, καθώς και σε αυτούς που αρνούνται να επιδείξουν τα αιτούμενα βιβλία, στοιχεία και λοιπά έγγραφα και να χορηγήσουν αντίγραφα ή αποσπάσματά τους».
      Τέλος, η Επιτροπή συνεργάζεται, ως εθνική αρχή ανταγωνισμού, με τη Γενική Διεύθυνση Ανταγωνισμού της Ευρωπαϊκής Επιτροπής, με διεθνείς οργανισμούς και με άλλες εθνικές αρχές ανταγωνισμού και συμμετέχει ενεργά σε επιτροπές και ομάδες εργασίας για την προετοιμασία νέων κανονισμών ή την αναθεώρηση των υφιστάμενων.
      5. Όπως προκύπτει από τις ανωτέρω διατάξεις του ν. 703/77, η Επιτροπή Ανταγωνισμού είναι αποκλειστικώς αρμόδια για την εφαρμογή του Νόμου 703/1977 σε όλες ανεξαιρέτως τις σχετικές και γεωγραφικές αγορές της χώρας και για το λόγο αυτό ενιαία είναι και η εφαρμογή των κανόνων δικαίου για τον ελεύθερο ανταγωνισμό και ενιαία η σχετική νομολογία του Διοικητικού Εφετείου Αθηνών, ενώπιον του οποίου προσβάλλονται οι αποφάσεις της Ε.Α. και του Συμβουλίου της Επικρατείας. Η ενότητα της ερμηνείας των κανόνων δικαίου αποτελεί «όρον εκ των ων ουκ άνευ», προκειμένου να υπάρξει η αυτονοήτως αναγκαία σε κάθε έννομη τάξη ασφάλεια δικαίου. Ο νομοθέτης, προκειμένου να διαφυλάξει τους αναγκαίους όρους για την ασφάλεια δικαίου, όσον αφορά τους κανόνες του ελεύθερου ανταγωνισμού, περιέλαβε ειδική πρόβλεψη στο Ν. 703/1977 για τις σχέσεις της Επιτροπής Ανταγωνισμού με τις αρχές στις οποίες ανατίθεται ο έλεγχος της λειτουργίας ειδικών τομέων της οικονομίας, όπως η Εθνική Επιτροπή Τηλεπικοινωνιών και Ταχυδρομείων (ΕΕΤΤ) και η Ρυθμιστική Αρχή Ενέργειας (ΡΑΕ) και όρισε ότι η Επιτροπή Ανταγωνισμού και γνωμοδοτεί για θέματα πολιτικής ανταγωνισμού και αποφασίζει ως αποκλειστικώς αρμόδια για την εφαρμογή των κανόνων του ελεύθερου ανταγωνισμού που θεσπίζει ο νόμος 703/1977, επί των υποθέσεων που παραπέμπονται σε αυτήν από τις αρχές αυτές (άρθρο 8στ).
      Κατά παρέκκλιση των οριζόμενων στο ανωτέρω άρθρο 8στ του Ν. 703/1977, ο νόμος 2932/01 «Ελεύθερη παροχή υπηρεσιών στις θαλάσσιες ενδομεταφορές κλπ» απένειμε στη ΡΑΘΕ αυτοτελείς αρμοδιότητες για την τήρηση των αρχών του ελεύθερου ανταγωνισμού στη σχετική αγορά των θαλάσσιων ενδομεταφορών. Στο πλαίσιο αυτής της αρμοδιότητας η ΡΑΘΕ γνωμοδοτεί προς τον ΥΕΝ και για θέματα ανταγωνισμού, ενώ απευθύνει συστάσεις, οδηγίες και γνωμοδοτήσεις σχετικά με την εφαρμογή των κανόνων του ελεύθερου ανταγωνισμού.
      Όπως επισημαίνεται και σε σχετική γνωμοδότηση της Επιτροπής Ανταγωνισμού αναφορικά με την ίδρυση και λειτουργία της ΡΑΘΕ, η παραμονή αυτών των αρμοδιοτήτων στην ΡΑΘΕ ενέχει τον κίνδυνο έκδοσης αντιφατικών αποφάσεων από τις δύο αρχές και διαμόρφωσης αντικρουόμενων ερμηνειών των κανόνων δικαίου που διέπουν τον ελεύθερο ανταγωνισμό και του εθνικού και του κοινοτικού δικαίου, δεδομένου μάλιστα ότι οι αποφάσεις της ΕΑ προσβάλλονται ενώπιον του Διοικητικού Εφετείου Αθηνών, ενώ οι αποφάσεις της ΡΑΘΕ προσβάλλονται ενώπιον του Διοικητικού Εφετείου Πειραιώς. Ο κίνδυνος να εφαρμόζονται οι κανόνες του ελεύθερου ανταγωνισμού κατά διαφορετικό τρόπο στη σχετική αγορά των θαλάσσιων ενδομεταφορών σε σχέση με τις λοιπές αγορές της οικονομίας ενισχύεται και από το γεγονός ότι οι περί αρμοδιοτήτων της ΡΑΘΕ διατάξεις του νόμου οι σχετικές με την τήρηση των κανόνων ελεύθερου ανταγωνισμoύ είναι αόριστες και γενικού περιεχομένου, δεν γίνεται μνεία των σχετικών με τον ανταγωνισμό νομοθετημάτων που θα εφαρμόζει η εν λόγω αρχή, ενώ και τα πρόστιμα που μπορεί να επιβάλλει στους παραβάτες των κανόνων του ελεύθερου ανταγωνισμού (30.000 έως 300.000 ΕΥΡΩ) υπολείπονται κατά πολύ αυτών που για τις ίδιες παραβάσεις επιβάλλει κατά τον Ν.703/1977 η ΒΑ (μέχρι 15% των ακαθάριστων εσόδων της επιχείρησης της τρέχουσας ή -της προηγούμενης της παράβασης χρήσης).
      Χάριν της ενότητας που πρέπει να διακρίνει τη νομοθεσία και την εφαρμογή των κανόνων του ελεύθερου ανταγωνισμού σε όλες τις σχετικές αγορές της εθνικής οικονομίας και της ασφάλειας δικαίου για τις επιχειρήσεις, επιβάλλεται τα θέματα προστασίας του ανταγωνισμού να είναι, σύμφωνα και με τη διάταξη του άρθρου 8στ ν. 703/77, στην αρμοδιότητα της Επιτροπής Ανταγωνισμού.
      6. Επιδιώκουμε τη διασφάλιση του κοινωνικού χαρακτήρα της ακτοπλοΐας. Το στοιχείο της κοινωνικής ευαισθησίας, της εδαφικής και κοινωνικής συνοχής και της προστασίας των συμφερόντων του κατοίκου της νησιωτικής Ελλάδας αλλά και κάθε πολίτη, κατέχει πρωταρχική θέση στην πολιτική μας.
      Κοιτάζουμε μπροστά και χαράζουμε μια καινούργια πορεία. Προχωράμε άμεσα στην εφαρμογή μιας πολιτικής ανασυγκρότησης και ανάπτυξης της εμπορικής ναυτιλίας. Είναι πρόκληση και προτεραιότητά μας να δώσουμε πνοή και ώθηση στη ναυτιλία μας και αυτό θα επιδιώξουμε.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 763/14-5-04 ερώτηση των Βουλευτών κυρίων Βασιλείου Οικονόμου, Μιχάλη Καρχιμάκη, Κων/νου Σπηλιόπουλου, Βασιλείου Γερανίδη, Τόνιας Αντωνίου, Ευαγγελίας Σχοιναράκη – Ηλιάκη, Κων/νου Βρεττό, Παναγιώτου Ρήγα, Νίκου Σαλαγιάννη, Πέτρου Κατσιλέρη, Νόρας Κατσέλη, Γιάννη Δριβελέγκα, Ευσταθίου Κουτμερίδη και Χρήστου Αηδόνη, δόθηκε με το υπ’ αριθμ. Φ 900α/4060/7215/7-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 763/14-05-2004 ερώτησης, που κατέθεσαν οι Βουλευτές κ.κ. Βασίλης Οικονόμου, Μιχάλης Καρχιμάκης, Κώστας Σπηλιόπουλος, Βασίλης Γερανίδης, Τόνια Αντωνίου, Ευαγγελία Σχοιναράκη-Ηλιάκη, Κων/νος Βρεττός, Παναγιώτης Ρήγας, Νίκος Σαλαγιάννης, Πέτρος Κατσιλιέρης, Νόρα Κατσέλη, Γιάννης Δριβελέγκας, Στάθης Κουτμερίδης, Χρήστος Αηδόνης, με θέμα την εξέλιξη των διαδικασιών μετεγκατάστασης και παραχώρησης στρατοπέδων, σας γνωρίζουμε τα ακόλουθα:
      1. Τα στρατόπεδα ή τα τμήματα στρατοπέδων για τα οποία έχουν ολοκληρωθεί οι διαδικασίες παραχώρησης στην Τοπική Αυτοδιοίκηση ή σε άλλους Φορείς Δημοσίου (Ε.ΘΕ.Λ., ΕΛ.ΑΣ., Περιφέρεια Κεντρικής Μακεδονίας κ.α), ανέρχονται σε δέκα τέσσερα και εμφαίνονται στο συνημμένο Πίνακα.
      (Σχετ. 1).
      2. Τα στρατόπεδα για τα οποία έχουν υποβληθεί αιτήματα από ΟΤΑ, έχουν αρχίσει οι διαδικασίες πολεοδόμησής τους στα πλαίσια του Ν.2745/99 και εκκρεμεί η παραχώρησή τους, ανέρχονται σε σαράντα τρία και εμφαίνονται στο συνημμένο Πίνακα. (Σχετ. 2).
      	3. Ο χρόνος παραχώρησης των στρατοπέδων που απελευθερώνονται στο πλαίσιο του Εθνικού Προγράμματος Στρατηγικής Αναδιάταξης, εξαρτάται αφενός από το χρόνο έγκρισης της πολεοδόμησης αυτών, ενέργεια που κατά βάση γίνεται από τους ΟΤΑ στους οποίους παραχωρούνται, και αφετέρου από τα υπάρχοντα προβλήματα του ιδιοκτησιακού καθεστώτος (διεκδικήσεις της ΔΑΠ, Δήμων, ιδιωτών κ.λ.π.). Το ΥΠΕΘΑ καταβάλλει κάθε δυνατή προσπάθεια, ώστε το σύνολο των υπό αποδέσμευση στρατοπέδων να αποδοθούν στους επιλεχθέντες δικαιούχους και να αρχίσει η προβλεπόμενη αξιοποίηση των χώρων τα επόμενα έτη.
      4. Σύμφωνα με τον τελευταίο Προγραμματισμό του ΓΕΣ, τα στρατόπεδα τα οποία αποδεσμεύονται και έχουν δοθεί για διαχείριση στην ΥΑΜΣ, ανέρχονται σε εκατό δέκα οκτώ (118) συνολικής έκτασης 17.774 στρ. Οι παραχωρήσεις στους ΟΤΑ Α΄ και Β΄ Βαθμού γίνονται στα πλαίσια του Ν. 2745/99, χωρίς άμεσα οικονομικά ανταλλάγματα, αλλά με την υποχρέωση να εντάξουν σε σχέδιο πόλεως με αστικές χρήσεις γης και υπέρ του ΥΠ.ΕΘ.Α. (Τ.Ε.Θ.Α.), το 50% περίπου της έκτασης των στρατοπέδων που παραχωρούνται.
      Ο στόχος που έχει τεθεί και εφαρμόζεται από το ΥΠΕΘΑ, είναι αφενός μεν η μεγιστοποίηση του οικονομικού οφέλους από την αξιοποίηση των στρατοπέδων, για την συγκέντρωση πόρων που χρησιμοποιούνται στην εφαρμογή του προγράμματος μετεγκατάστασης στρατοπέδων και στη γενικότερη βελτίωση των συνθηκών διαβίωσης των στρατευμένων αφετέρου δε ή ικανοποίηση των αναγκών και απαιτήσεων των τοπικών κοινωνικών σε χώρους πρασίνου και κοινωφελών εξυπηρετήσεων. 
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 733/13-5-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Τόνιας Αντωνίου, Ευαγγελία Σχοιναράκη - Ηλιάκη, Βασιλείου Γερανίδη, Παναγιώτη Ρήγας, Κών/ου Σπηλιώπουλο, Χρήστου Αηδόνη, Γιάννη Παρασκευά, Γιάννη Δριβελέγκα, Νίκου Σαλαγιάννη και Ευσταθίου Κουτμερίδη, δόθηκε με το υπ’ αριθμ. Φ 900α/4055/7210/7-6-04 έγγραφο από τον Υπουργό Εθνικής Άμυνας ακόλουθη απάντηση:
      «Σε απάντηση της υπ’ αριθμ. 733/13-05-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Κώστας Σπηλιώπουλος, Τόνια Αντωνίου, Βασίλης Γερανίδης, Γιάννης Παρασκευάς, Παναγιώτης Ρήγας, Στάθης Κουτμερίδης, Χρήστος Αηδόνης, Γιάννης Δριβελέγκας, Ευαγγελία Σχοιναράκη - Ηλιάκη, και Νίκος Σαλαγιάννης, με θέμα τον τρόπο οργάνωσης και λειτουργίας του θεσμού των Εφέδρων Υψηλής Ετοιμότητας (ΕΦΥΕΤ), σας γνωρίζουμε τα ακόλουθα:
      Η καθιέρωση του θεσμού των ΕΦ.Υ.ΕΤ αποτελεί δέσμευση της πολιτικής Ηγεσίας του ΥΠΕΘΑ, στα πλαίσια μια νέας οργανωτικής και επιχειρησιακής δομής ενός ευέλικτου, αποτελεσματικού και ταχείας αντίδρασης σύγχρονου στρατεύματος, με επίκεντρο το ανθρώπινο δυναμικό.
      Ο θεσμός αποβλέπει κυρίως στην επαύξηση της μαχητικής ικανότητας των Μονάδων που σταθμεύουν στην Θράκη και τα νησιά του Ανατολικού Αιγαίου.
      Η υπάρχουσα κατάσταση του θεσμού της εφεδρείας πρέπει να αναδιοργανωθεί και να εκσυγχρονιστεί, ώστε να προσαρμοστεί στις σύγχρονες επιχειρησιακές απαιτήσεις οι οποίες απαιτούν προσωπικό με άρτια εκπαίδευση, πλήρη και διαρκή ενημέρωση για την επιχειρησιακή αποστολή και απόλυτη εξοικείωση με την περιοχή.
      Το συγκεκριμένο μέτρο των ΕΦ.Υ.ΕΤ αποσκοπεί στην σύνδεση μεγάλου αριθμού πολιτών των παραμεθόριων περιοχών με τον αμυντικό μηχανισμό της χώρας και παράλληλα στην οικονομική ανάκαμψη της περιφέρειας. Οι ΕΦ.Υ.ΕΤ θα υπηρετούν στο στράτευμα ως ΕΠΟΠ για ορισμένους μήνες το χρόνο σε Μονάδες της περιοχής όπου είναι μόνιμοι κάτοικοι και θα ασφαλίζονται και θα αμείβονται κατά τον χρόνο υπηρεσίας τους με την ίδια αμοιβή και ασφάλιση με αυτή των ομοιόβαθμων συναδέλφων τους.
      Η απασχόληση των ΕΦ.Υ.ΕΤ, οι οποίοι θα κατατάσσονται από τον τοπικό πληθυσμό, θα λαμβάνει χώρα τους χειμερινούς μήνες, καθότι την θερινή περίοδο απασχολούνται σε εποχιακές εργασίες, αγροτικού ή τουριστικού χαρακτήρα.
      Οι ανάγκες άμυνας και ασφάλειας δεν περιορίζονται καθ' ότι οι ΕΦ.Υ.ΕΤ δεν προέρχονται εκ της οροφής των αναγκών, αλλά εκ της εφεδρείας.
      Το ΥΠΕΘΑ επί του παρόντος επεξεργάζεται το πλαίσιο οργάνωσης του θεσμού των ΕΦ.Υ.ΕΤ, σε συνδυασμό και με τις επιχειρησιακές απαιτήσεις. Στα πλαίσια αυτής της επεξεργασίας θα καθοριστούν πλήρως αντικειμενικά κριτήρια ώστε να ικανοποιούνται τόσο οι επιχειρησιακές ανάγκες όσο και οι επιθυμίες των ενδιαφερομένων να ενταχθούν σ’ αυτό το θεσμό.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      9. Στην με αριθμό 826/18-5-04 ερώτηση του Βουλευτή κ. Κων/νου Καϊσερλή δόθηκε με το υπ’ αριθμ. 219Β/11-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης σας πληροφορούμε τα εξής:
      1. Το έργο ΧΥΤΑ Βόρειας Ρόδου το οποίο εξυπηρετεί τους ΟΤΑ:
      Δ. Ρόδου, Ιαλυσσού, Αφάντου, Πεταλούδων, ΔΔ Κοσκινού, Καλυθιών, Ψίνθου,
      Αρχίπολις, Κρεμαστής, Παραδείσιου, Παστίδας, Θεολόγου, Δαματριάς και
      Μαριτσών, είναι κατασκευασμένο και λειτουργεί.
2. Για τα έργα ΧΥΤΑ των Νήσων Τήλου, Λειψοί, Κω και Αστυπάλαιας, η υφιστάμενη κατάσταση των έργων περιγράφεται στον κάτωθι πίνακα:
Χώρος   Εξυπηρετούμενοι ΟΤΑΥφιστάμενη Κατάσταση Πηγή χρηματοτοδότησης Ύψος χρηματοδότησηςΧΥΤΑ  
ΤήλουΔ. Τήλου             Λειτουργεί            ΕΠΠΕΡ 
892.386,27 €ΧΥΤΑ
Λειψών                                                          Δ. Λειψών              Έχει κατασκευαστεί 
Αλλά δεν λειτουργείΕΠΠΕΡ
481.541.42 €ΧΥΤΑ Κω      Δ. ΚωΥλοποιούμενο             ΤΑΜΕΙΟ ΣΥΝΟΧΗΣ
(3ος Κύκλος)
3.727.895 €ΧΥΤΑ ΑστυπάλαιαςΔ. ΑστυπάλαιαςΥλοποιούμενοΤΑΜΕΙΟ ΣΥΝΟΧΗΣ
(3ος Κύκλος)
1.623.810 €      
      3. Για τα έργα ΧΥΤΑ των Νήσων Πάτμου, Καλύμνου, Λέρου, Νισύρου, Σύμης και Καρπάθου, είχε ζητηθεί βεβαίωση ένταξής τους σε Σχεδιασμό, προκειμένου η Περιφέρεια να τα προτείνει για ένταξη στο Ταμείο Συνοχής.
      Το Τμ. Διαχείρισης Στερεών Αποβλήτων του ΥΠΕΧΩΔΕ έχει εκδόσει την προαναφερόμενη βεβαίωση με αρ. πρ. 111888/1910/22.8.03
      Για τα έργα διαχείρισης στερεών αποβλήτων στις προαναφερόμενες Νήσους, την ευθύνη για την ωρίμανση και την πρόταση χρηματοδότησής τους έχει η Περιφέρεια Ν. Αιγαίου.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      10. Στις με αριθμό 3987/12.10.04 και 4309/2010.04 ερωτήσεις των Βουλευτών κυρίων Αγγέλου Τζέκη, Γεωργίου Χουρμουζιάδη και Ιωάννου Μαγκριώτη δόθηκε με το υπ’ αριθμ. ΓΠ/105577/5.11.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      Απαντώντας στις με αρ. 3987/12-10-2004 και 4309/20-10-2004 ερωτήσεις που κατατέθηκαν στη Βουλή από τους Βουλευτές κυρίους Α. Τζέκη, Γ. Χουρμουζιάδη και Γ. Μαγκριώτη σχετικά με τη λειτουργία των Κέντρων Υγείας Θέρμης και Μηχανιώνας, Νομού Θεσσαλονίκης, σας γνωρίζουμε τα παρακάτω:
      Τα Κέντρα Υγείας Θέρμης και Μηχανιώνας Νομού Θεσσαλονίκης, καλύπτονται από τους επισκέπτες ιατρούς ειδικοτήτων (Καρδιολόγο, Ορθοπεδικό, Μαιευτήρα-Γυναικολόγο, Οφθαλμίατρο, κλπ), σε τακτά χρονικά διαστήματα (μία φορά την εβδομάδα.
      Στο Κέντρο Υγείας Θέρμης εφημερεύουν όλα τα Σαββατοκύριακα Παιδίατρος και Οδοντίατρος, βάσει προγράμματος, ενώ στο Κέντρο Υγείας Μηχανιώνας, βάσει απόφασης του Διοικητικού Συμβoυλίoυ του Νοσοκομείου, το Σαββατοκύριακο τόσο ο Οδοντίατρος όσο και ο Παιδίατρος τελούν σε εφημερία ετοιμότητας. Στα ανωτέρω Κέντρα Υγείας υπηρετεί επαρκής αριθμός Νοσηλευτικού προσωπικού. Όσον αφορά τον ιατροτεχνολογικό εξοπλισμό, οι διαδικασίες προμήθειάς του ολοκληρώνονται εντός ολίγου χρόνου από το Α΄- ΠεΣΥΠ Κεντρικής Μακεδονίας και συγκεκριμένα:
      Με το απόσπασμα πρακτικού της αρ. 17/19-7-04.συνεδρίασης του ΔΣ του Α΄ ΠεΣΥΠ Κεντρικής Μακεδονίας, χορηγήθηκε εξουσιοδότηση στο Γ.Ν.Θ. «Ιπποκράτειο» για τη διενέργεια διαγωνισμού προμήθειας τεσσάρων ψυκτικών θαλάμων διαχείρισης Ιατρικών Aπoβλήτων, προϋπολογιζόμενης δαπάνης 13.750 ευρώ, εκ των οποίων ο ένας θάλαμος προορίζεται για το Κέντρο Υγείας Θέρμης.
      Με το απόσπασμα πρακτικού της αρ. 17/19-7-04 συνεδρίασης του ΔΣ του Α΄ ΠεΣΥΠ Κεντρικής Μακεδονίας, χορηγήθηκε εξουσιοδότηση στο Γ.Ν.Θ. «Ιπποκράτειο» για την υλοποίηση της προμήθειας μιας σχισμοειδούς λυχνίας, προϋπολογιζόμενης δαπάνης' 13.000 ευρώ, για την κάλυψη των αναγκών του Οφθαλμολογικού Ιατρείου του Κέντρου Υγείας Θέρμης.
      Με την αρ. 72/10-1-03 απόφαση της Περιφέρειας Κεντρικής Μακεδονίας, έχει ενταχθεί στο ΠΕΠ Κεντρικής Μακεδονίας το έργο «Προμήθεια και εγκατάσταση lατροτεχνολογικού και ξενοδοχειακού εξοπλισμού για τις δομές Πρωτοβάθμιας Φροντίδας Υγείας του Α΄ ΠεΣΥΠ Κεντρικής Μακεδονίας». Μέσω του ανωτέρω έργου προβλέπεται η προμήθεια και εγκατάσταση του κάτωθι ιατροτεχνολογικού και ξενοδοχειακού εξοπλισμού, συνολικού προϋπολογισμού 46.062 ευρώ, για το Κέντρο Υγείας Θέρμης:
      1. Αυτόματο εμφανιστήριο ακτινογραφικών φιλμ, τεμ. 1, προϋπολογισμός 7.336 ευρώ.
      2. Απινιδωτής με μόνιτορ και  βηματoδότη, τεμ. 1, προϋπολογισμός 8.676 ευρώ. 
      3. Kλίβανοι ξηροί, τεμ. 4, προϋπολογισμός 3.521 ευρώ.
      4. Πιεσόμετρο υδραργυρικά επιτραπέζια, τεμ. 4, προϋπολογισμός 235 ευρώ.
      5. Οφθαλμοσκόπια, τεμ. 4, προϋπολογισμός 1.174 ευρώ.
      6. Λαρυγγοσκόπια, τεμ. 4, προϋπολογισμός 587 ευρώ.
      7. Ωτοσκόπια, τεμ. 4, προϋπολογισμός 587 ευρώ.
      8. Διαθερμία βραχέων κυμάτων, τεμ. 1, προϋπολογισμός 5.869 ευρώ.
      9. Μηχάνημα υπερήχων θεραπείας, τεμ. 1, προϋπολογισμός 2.054 ευρώ.
      10. Συσκευή διασταυρούμενων ρευμάτων, τεμ. 1, προϋπολογισμός 2.054 ευρώ. 
      11. Συσκευή μαγνητοθεραπείας, τεμ. 1, προϋπολογισμός 5.869 ευρώ.
      12. Κλιματιστικό 12000 BTU, τεμ. 5, προϋπολογισμός 5.500 ευρώ.
      13. Κλιματιστικό 18000 BTU, τεμ. 2, προϋπολογισμός 2.600 ευρώ.
      Ο Υπουργός
      Ν. ΚΑΚΛΑΜΑΝΗΣ»
      11. Στην με αριθμό 4264/19.10.04 ερώτηση του Βουλευτή Νικολάου Νικολόπουλου δόθηκε με το υπ’ αριθμ. 41621/ΕΥΣ8012/4.11.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ως άνω ερώτηση για το έργο του Δυτικού Σιδηροδρομικού άξονα, σας γνωρίζουμε ότι έχουν ξεκινήσει οι διαδικασίες σχεδιασμού της νέας προγραμματικής περιόδου, προκειμένου να καταρτισθεί το Εθνικό Στρατηγικό Σχέδιο Ανάπτυξης 2007-2013, στο οποίο θα περιλαμβάνονται και προτεραιότητες που προκύπτουν με βάση την πολιτική μεταφορών της χώρας για το διάστημα αυτό.
      Ειδικότερες πληροφορίες για τις προτεραιότητες που θα συμπεριληφθούν, για το τομέα των μεταφορών και για τα υπόλοιπα ερωτήματα αρμόδιο να απαντήσει είναι το Υπουργείο Μεταφορών.
      Ο Υφυπουργός
      ΧΡΗΣΤΟΣ ΦΩΛΙΑΣ»
      12. Στην με αριθμό 4259/19.10.04 ερώτηση του Βουλευτή κ. Χρίστου Βερελή δόθηκε με το υπ’ αριθμ. 41615/ΕΥΣ 8011/5.11.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ως άνω ερώτηση για το «Στρατηγικό Σχέδιο Επενδύσεων»για τον Σιδηροδρομικό Άξονα Πάτρα-Αθήνα-Θεσσαλονίκη-Ειδομένη-Πραμαχώνας (Σ.Σ.Ε Π.Α.Θ.Ε.Π.), σας γνωρίζουμε ότι στο Επιχειρησιακό Πρόγραμμα Σιδηρόδρομοι Αεροδρόμια Αστικές Συγκοινωνίες (Ε.Π. Σ.Α.Α.Σ.), του Γ΄ ΚΠΣ περιλαμβάνονται τα εξής σχετικά μέτρα:
      Ολοκλήρωση του τμήματος Τιθορέα-Λιανοκλάδι με προϋπολογισμό 65.500.000€ .
      Κατασκευή της νέας γραμμής στο Τμήμα Λιανοκλάδι -Δομοκός με προϋπολογισμό 304.000.000€, το τμήμα σύμφωνα με το Σ.Σ.Ε.
      Π.Α.Θ.Ε.Π. -ολοκληρώνεται το 2011.
      Αναβάθμιση της γραμμής για αύξηση ταχυτήτων στο τμήμα Αθήνα Θεσσαλονίκη με προϋπολογισμό 274.000.000€.
      Σηματοδότηση- Τηλεδιοίκηση- Τηλεπικοινωνίες του τμήματος Αθήνα Θεσσαλονίκη, με προϋπολογισμό 133.000.000€.
      Ανάπτυξη Προαστιακού Σιδηροδρόμου. Περιλαμβάνει την αναβάθμιση του σιδηροδρομικού διαδρόμου Τρεις Γέφυρες-Σιδηροδρομικό Κέντρο Αχαρνών (ΣΚΑ) και την κατασκευή του τμήματος ΣΚΑ-Αεροδρόμιο, με προϋπολογισμό 561.000.000€.
      Όσον αφορά στο τμήμα Κιάτο-Πάτρα, σύμφωνα με το ΣΣΕ ΠΑΘΕΠ, η κατασκευή του ολοκληρώνεται το 2011.
      Ειδικότερα για το τμήμα Κιάτο - Αίγιο (ΧΘ.21+000 - ΧΘ.95+000) υποβλήθηκε στην Ε.Ε., τον Αύγουστο του 2004 με συνολικό προϋπολογισμό 534.000.000€, αίτηση συγχρηματοδότησης από το Ταμείο Συνοχής του έργου «Κατασκευή Νέας Διπλής Σιδηροδρομικής Γραμμής στο τμήμα Κιάτο – Ροδοδάφνη». Το έργο αφορά στην κατασκευή διπλής σιδηροδρομικής γραμμής στο τμήμα Κιάτο -Ροδοδάφνη η υλοποίηση του οποίου προβλέπεται να ολοκληρωθεί μέχρι 31-12-2009.
      Ήδη έχουν ενταχθεί στο Ταμείο Συνοχής και βρίσκονται σε εξέλιξη οι απαραίτητες υπολειπόμενες μελέτες για το τμήμα Κιάτο-Πάτρα, οι οποίες αποτελούν μέρος του φυσικού αντικειμένου του έργου "Κόρινθος - Κιάτο και μελέτες για το τμήμα Κιάτο - Πάτρα" για το οποίο έχει εκδοθεί από την Ε.Ε. η με αρ. E(2000)4323/29-12-2000 εγκριτική απόφαση. Το έργο έχει συνολικό προϋπολογισμό 99.800.000€ και η ολοκλήρωσή του προβλέπεται μέχρι 31-12-05.
      Στην παρούσα φάση έχουν ξεκινήσει οι διαδικασίες σχεδιασμού της νέας προγραμματικής περιόδου, προκειμένου να καταρτισθεί το Εθνικό Στρατηγικό Σχέδιο Ανάπτυξης 2007-2013, στο οποίο θα περιλαμβάνονται και προτεραιότητες που προκύπτουν με βάση την πολιτική μεταφορών της χώρας για το διάστημα αυτό.
      Ειδικότερες πληροφορίες για τις προτεραιότητες που θα συμπεριληφθούν, για το τομέα των μεταφορών και για τα υπόλοιπα ερωτήματα αρμόδιο να απαντήσει είναι το Υπουργείο Μεταφορών.
      Ο Υφυπουργός
      ΧΡΗΣΤΟΣ ΦΩΛΙΑΣ»
      13. Στις με αριθμό 4104/14.10.04 και 4239/19.10.04 ερωτήσεις των Βουλευτών κυρίων Μανόλη Στρατάκη και Βασιλείου Κεγκέρογλου δόθηκε με το υπ’ αριθμ. 115062/ΙΗ/5.11.04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 4104/14-10-2004 και 4239/19.10.04 τις οποίες κατέθεσαν οι Βουλευτές κ. κ. Μανόλης Στρατάκης και Βασίλειος Κεγκέρογλου, σχετικά με το Γυμνάσιο Βιάννου, σας γνωρίζουμε τα ακόλουθα:
      Μετά τους μόνιμους διορισμούς, για την κάλυψη των λειτουργικών κενών στην Δευτεροβάθμια Εκπαίδευση πραγματοποιήθηκε η τοποθέτηση 3.690 αναπληρωτών εκπαιδευτικών όλων των κλάδων. Ειδικότερα, στο Ν. Ηρακλείου προσελήφθησαν. συνολικά 122 αναπληρωτές εκπαιδευτικοί.
      Το ΥΠ.Ε.Π.Θ. ενημερώνεται σε καθημερινή βάση από τις Περιφερειακές Διευθύνσεις Εκπαίδευσης για τυχόν προβλήματα που παρουσιάζονται και λαμβάνει όλα τα ενδεικνυόμενα μέτρα για την εξασφάλιση της ομαλής και απρόσκοπτης λειτουργίας των Σχολείων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      14. Στην με αριθμό 4161/18.10.04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. Φ 900 α/4259/7509/20.10.04 έγγραφο από τον Υπουργό Εθνική ΄Αμυνας η ακόλουθη απάντηση:
      «Σε απάντηση της υπ’ αριθμ. 4161/18-10-2004 ερώτησης, που κατέθεσε ο Βουλευτής κ. Γεώργιος Σούρλας, με θέμα την ενδεχόμενη μεταφορά του Στρατοπέδου «ΓΕΩΡΓΟΥΛΑ» από τη Νέα Ιωνία Βόλου, σας γνωρίζουμε τα ακόλουθα:
      Το Στρατόπεδο «ΓΕΩΡΓΟΥΛΑ», που βρίσκεται στη Νέα Ιωνία Βόλου, δεν έχει συμπεριληφθεί στους Πίνακες Αποδεσμευομένων Στρατοπέδων, ώστε να αξιοποιηθεί από την ΥΑΜΣ σύμφωνα με το Ν. 2745/99.
      Δεν σχεδιάστηκαν ούτε προγραμματίστηκαν από το ΓΕΣ διαδικασίες απομάκρυνσης του υπόψη Στρατοπέδου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      15. Στην με αριθμό 4159/15.10.04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 115778/ΙΗ/4.11.04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4159/15.10.2004, την οποία κατέθεσε ο Βουλευτής κ. Παναγιώτης Αντωνακόπουλος και αφορά στο Τ.Ε.Ι. Πύργου, σας γνωρίζουμε τα ακόλουθα:
      1. Το Τ.Ε.Ι. Πάτρας, Παράρτημα του οποίου είναι και το Τ.Ε.Ι. Πύργου, έχει επιχορηγηθεί από πιστώσεις του Τακτικού Προϋπολογισμού για το οικονομικό έτος 2004 με το ποσό των 6.000.000,00 Ευρώ για λειτουργικές δαπάνες και δαπάνες πληρωμής ωρομισθίου εκπαιδευτικού προσωπικού και 1.450.000,00 Ευρώ για τη σίτιση των σπουδαστών.
      Το ΥΠ.Ε.Π.Θ., στην προσπάθειά του να ενισχύσει οικονομικά τα Ιδρύματα, βρίσκεται σε συνεχή επικοινωνία με το Υπουργείο. Οικονομίας και Οικονομικών και έχει εξασφαλίσει πρόσθετη επιχορήγηση για το οικονομικό έτος 2004 ώστε να μπορέσουν να ανταπεξέλθουν στις συσσωρευμένες από τη μέχρι σήμερα υποχρηματοδότησή τους ανάγκες.
      Στο πλαίσιο δε της σύνταξης του νέου προϋπολογισμού προβλέπονται αυξημένες πιστώσεις ώστε σταδιακά να φτάσει η συνολική για την Παιδεία χρηματοδότησή στο 5% του Α.Ε.Π.
      2. Για το έργο «Διεύρυνση Τριτοβάθμιας Εκπαίδευσης Τ.Ε.Ι. Πάτρας-2003-2006»υπεβλήθη ΤΔΕ/Υ από το Ίδρυμα στις 30.9.2003, για το οποίο διατυπώθηκαν παρατηρήσεις με τις οποίες όφειλε να συμμορφωθεί ο φορέας. Παρ’ όλες τις παραινέσεις του ΕΠ.Ε.Α.Ε.Κ. για επίσπευση υποβολής των διορθώσεων, ο φορέας κατέληξε να τις ενσωματώσει στο διορθωμένο ΤΔΕ/Υ στις 10.2.2004. Η αρμόδια Υπηρεσία του Ε.Π.Ε.Α.Ε.Κ. ενεργώντας άμεσα, υπέβαλε-το αναμορφωμένο ΤΔΕ/Υ σε άμεση αξιολόγηση και προώθησε αίτηση γνωμοδότησης στα συναρμόδια Υπουργεία Εργασίας και Οικονομίας και Οικονομικών στην 1.3.2004. Μετά την παρέλευση του – νόμιμου προβλεπόμενου χρονικού διαστήματος εκδόθηκε η σχετική απόφαση ένταξης στις 7.4.2004 και εστάλη αίτηση εγγραφής στη ΣΑΕ, στην οποία συμπεριελήφθη το εν λόγω έργο στις 11.6.2004.
      Στις 18.6.2004 ξεκίνησε η διενέργεια έκτακτου ελέγχου με παράλληλη αναστολή χρηματοδότησης, η άρση της οποίας αποφασίστηκε την 17.9.2004. Στη συνέχεια το Ε.Π.Ε.Α.Ε.Κ. προώθησε χρηματοδότηση ποσού 1.000.000,00 Ευρώ.
      3. Για την πρόσληψη του Διοικητικού και Λοιπού Προσωπικού των Παραρτημάτων, έχει προκηρυχθεί διαγωνισμός μέσω ΑΣΕΠ, ο οποίος ευρίσκεται σε εξέλιξη.
      4. Όσον αφορά στα υπόλοιπα θέματα της Ερώτησης, σας γνωρίζουμε ότι έχουμε ζητήσει με έγγραφό μας από το Τ.Ε.Ι Πάτρας να μας ενημερώσει σχετικά.
      Ο Υφυπουργός
      ΣΠ. ΤΑΛΙΑΔΟΥΡΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα δελτία των επικαίρων ερωτήσεων της Πέμπτης 18 Νοεμβρίου και Παρασκευής 19 Νοεμβρίου 2004.
      Όπως έχει ήδη ανακοινωθεί οι επίκαιρες ερωτήσεις της Παρασκευής 19 Νοεμβρίου θα συζητηθούν την Πέμπτη 18 Νοεμβρίου.
      Το δελτίο των επικαίρων ερωτήσεων της Πέμπτης 18 Νοεμβρίου 2004 έχει ως εξής: 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 410/15.11.2004 επίκαιρη ερώτηση του Βουλευτή της Νέας Δημοκρατίας κ. Δημητρίου Γαλαμάτη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων αντιμετώπισης πιθανής εκδήλωσης επιδημίας «γρίπης των πουλερικών» στη χώρα μας κλπ.
      2. Η με αριθμό 411/15.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Μεταφορών και Επικοινωνιών, σχετικά με την κατασκευή του Δυτικού Σιδηροδρομικού Άξονα κλπ..
      3. Η με αριθμό 419/15.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την καθυστέρηση πληρωμής των νεοδιόριστων εκπαιδευτικών κλπ..
      4. Η με αριθμό 417/15.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικά με δημοσιεύματα του Τύπου αναφερόμενα σε επίσκεψη του Πρωθυπουργού στην Αίγυπτο και τις προθέσεις να τεθεί το θέμα του Έλληνα ναυτικού Κώστα Καστανιά που εκτίει ποινή ισόβιας κάθειρξης κλπ.
    Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 414/15.11.2004 επίκαιρη ερώτηση της Βουλευτή της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Εθνικής Άμυνας, σχετικά με τη διατήρηση των υπαρχουσών θέσεων απασχόλησης στα εργαστήρια του «Φάρου Τυφλών» και την προμήθεια ειδών καθαριότητας για τις Ένοπλες Δυνάμεις από τα ανωτέρω εργαστήρια.
      2. Η με αριθμό 415/15.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Παρασκευά προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες στα Δωδεκάνησα  κλπ..
      3. Η με αριθμό 420/15.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Οικονομίας και Οικονομικών, σχετικά με την εξαίρεση από την πρόσφατη ρύθμιση ληξιπρόθεσμων αγροτικών χρεών, αγροτών που είχαν ενταχθεί σε προηγούμενες ρυθμίσεις κλπ.
      4. Η με αριθμό 416/15.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικά με την αποκατάσταση των σεισμοπλήκτων των Άνω Λιοσίων κλπ.»
      Το δελτίο επικαίρων ερωτήσεων της Παρασκευής 19 Νοεμβρίου 2004 έχει ως εξής: 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 422/16-11-2004 επίκαιρη ερώτηση  του Βουλευτή του Πανελληνίου Σοσιαλιστικού Κινήματος κ. Ιωάννη Δημαρά προς τους Υπουργούς Ανάπτυξης και Μεταφορών και Επικοινωνιών, σχετικά με την προώθηση της φορητότητας από τις εταιρείες κινητής τηλεφωνίας.
      2. Η με αριθμό 433/16-11-2004 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος της αντιπλημμυρικής προστασίας στο Λεκανοπέδιο κλπ.
      3. Η με αριθμό 428/16-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, σχετικά με την ανανέωση των συμβάσεων των απασχολουμένων στον Οργανισμό Περίθαλψης Ασφαλισμένων του δημοσίου.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής )
      1. Η με αριθμό 434/16-11-2004 επίκαιρη ερώτηση του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Μεταφορών και Επικοινωνιών, σχετικά με την υπογραφή ή όχι συμφωνιών μεταξύ του Υπουργείου και της FYROM με το όνομα «Δημοκρατία της Μακεδονίας» κλπ.
      2. Η με αριθμό 432/16-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την αποπεράτωση του περιφερειακού δρόμου στο Βόλο, την καταβολή των δεδουλευμένων στους εργαζομένους κλπ..
      3. Η με αριθμό 427/16-11-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με την προώθηση και εφαρμογή Εθνικού Σχεδίου Δράσης για τις υποχρεώσεις της χώρας μας που απορρέουν από το πρωτόκολλο του Κιότο κλπ..
      4. Η με αριθμό 421/16-11-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Ανάπτυξης, σχετικά με την κατασκευή του αγωγού Μπουργκάς-Αλεξανδρούπολης κλπ..
      Οι επίκαιρες ερωτήσεις της Παρασκευής που σας διάβασα θα συζητηθούν την Πέμπτη 18 Νοεμβρίου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 2542/2-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την υλοποίηση του έργου «Κόμβος Παπαναστασίου» στην πόλη του Ηρακλείου.
      Η ερώτηση του κ. Στρατάκη έχει ως εξής:
      «Στον βαθμό που τα οδικά έργα εντός και εκτός πόλης ολοκληρώνονται αναδεικνύεται ένα μείζον πρόβλημα που αφορά μία από τις κυριότερες εισόδους και εξόδους της πόλης του Ηρακλείου που είναι το σημείο διασταύρωσης της Εθνικής Οδού με την οδό Παπαναστασίου.
      Ο κόμβος αυτός αποτελεί έργο πρώτης προτεραιότητας γιατί κανένα από τα υπόλοιπα έργα που έχουν δρομολογηθεί δεν μπορεί να ανακουφίσει από τα προβλήματα που υπάρχουν και τα οποία πρόκειται να λύσει το συγκεκριμένο έργο.
      Το έργο αυτό είναι εύκολο τεχνικά και χωρίς υπερβολικό κόστος γιατί στην ουσία είναι μια υπόγεια διάβαση στο σημείο διασταύρωσης της Εθνικής Οδού.
      Οι κάτοικοι και οι επισκέπτες της πόλης του Ηρακλείου αλλά και οι διερχόμενοι από την Εθνική Οδό δεινοπαθούν καθημερινά αν χρειασθεί να περάσουν από αυτό το σημείο και οι ουρές των αυτοκινήτων από και κυρίως προς την πόλη είναι μόνιμο φαινόμενο.
      Τα τοπικά ΜΜΕ καθημερινά σχολιάζουν αρνητικά την όλη κατάσταση καλώντας τους αρμόδιους να παρέμβουν.
      Ερωτάται ο κύριος Υπουργός αν προτίθεται και πότε να υλοποιήσει το έργο του κόμβου Παπαναστασίου που θα δώσει μεγάλη ανακούφιση σε όσους χρησιμοποιούν την Εθνική Οδό για τις μετακινήσεις τους αλλά και τους κατοίκους της περιοχής πέραν της Εθνικής Οδού».
      Ο κ. Θεμιστοκλής Ξανθόπουλος, Υφυπουργός ΠΕΧΩΔΕ, έχει το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ, κύριε Πρόεδρε.
      Πράγματι ο κόμβος Παπαναστασίου έχει μεγάλη σημασία για την κυκλοφορία της περιαστικής περιοχής και κατασκευάζεται, όπως είναι γνωστό και στον κύριο Βουλευτή, σε δύο τμήματα. Το πρώτο τμήμα αφορά τις κινήσεις μέσω του κόμβου προς τον Άγιο Νικόλαο επί της λεωφόρου Κνωσού μαζί με άλλες εργασίες παράκαμψης του Ηρακλείου. Δυστυχώς, βρέθηκε κατά την εξέταση των προσφορών ότι υπήρξε σοβαρή ένδειξη για συνεννόηση μεταξύ των διαγωνιζομένων. Οκτώ προσφορές είχαν ακριβώς την ίδια διόρθωση. Ο κ. Σουφλιάς, σύμφωνα και με τις εξαγγελίες του, ορθώς ακύρωσε το διαγωνισμό και το έργο επαναδημοπρατείται σύντομα, δηλαδή εντός των προσεχών δέκα ημερών με το νέο νόμο περί αναθέσεως έργων. Ελπίζουμε να έχουμε ανάδοχο στις αρχές του 2005 και να αρχίσει αμέσως η κατασκευή. Άρα το έργο αυτό είναι προς υλοποίηση και θα έχει πρακτικώς τελειώσει, ελπίζουμε, πριν από το επόμενο καλοκαίρι. 
	Το δεύτερο κομμάτι του έργου αφορά στην κίνηση προς τα Χανιά και σ’ αυτό δεν υπάρχει ακόμα η οριστική μελέτη. Έχει, όμως, ενταχθεί, μετά από διάφορες προσπάθειες πολλών φορέων μεταξύ των οποίων και του Νομάρχη Ηρακλείου, στο σχετικό πρόγραμμα του ΟΑΛΑΑ, προϋπολογισμού οκτώ εκατομμυρίων (8.000.000) ευρώ και μετά την περαίωση των διαδικασιών από το Δήμο Ηρακλείου που αφορούν πράξεις εφαρμογής, το έργο θα είναι ώριμο προς δημοπράτηση. Εκτίμηση είναι ότι θα έχουμε ανάδοχο κατασκευής στο τέλος του πρώτου εξαμήνου του 2005. 
      Ευχαριστώ, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Ο κ. Στρατάκης έχει το λόγο.
	ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
	Θα ήθελα να πω ότι αυτές οι παρεμβάσεις που σημειώνει ο κύριος Υπουργός για το συγκεκριμένο έργο έχουν την αξία τους -και βέβαια έστω και μετά τη μεγάλη καθυστέρηση που υπήρξε, γιατί το ευτύχημα είναι ότι διανύουμε χειμερινή περίοδο, που όπως και να το κάνουμε η κίνηση στο συγκεκριμένο σημείο είναι περιορισμένη- και με απασχολεί ιδιαίτερα η παρατήρηση για το κομμάτι προς Χανιά, το οποίο θα είναι έτοιμο στο τέλος του 2005. Δυστυχώς φαίνεται ότι και το ερχόμενο καλοκαίρι –τουλάχιστον από την περίοδο της άνοιξης και μετά που αρχίζει η μεγάλη κίνηση λόγω τουρισμού κλπ.- δεν θα αποφύγουμε αυτά τα πράγματι αρνητικά φαινόμενα που παρατηρούσαμε κάθε χρόνο και παρατηρήσαμε και φέτος το καλοκαίρι. Αν το ένα τμήμα τελειώσει νωρίς, αφού λέτε ότι σε δέκα μέρες θα γίνει η δημοπρασία και αρχές του έτους θα έχουμε τον ανάδοχο, ώστε να προχωρήσει, δεν ξέρω με ποιο τρόπο θα μπορέσουμε πράγματι σε τακτό χρονικό διάστημα να ολοκληρωθεί το ένα τουλάχιστον κομμάτι του έργου, το οποίο είναι έτοιμο, ώστε να διευκολυνθεί η κυκλοφορία σ΄ ένα βαθμό τουλάχιστον. Διότι οφείλω να μεταφέρω στη Βουλή ότι πράγματι η ταλαιπωρία που υφίστανται οι κάτοικοι των περιοχών αυτών, που είναι αναγκασμένοι να περάσουν από το συγκεκριμένο σημείο, αλλά κυρίως οι διερχόμενοι από την εθνική οδό που είναι τουρίστες προς και από το αεροδρόμιο και προς άλλες περιοχές της Κρήτης, είναι πάρα πολύ μεγάλη. Και αυτό οφείλουμε κάποια στιγμή να το κατανοήσουμε όλοι μας, αν θέλουμε η χώρα μας να είναι επισκέψιμη κα να μην είναι μια χώρα που θα έρθει κάποιος και θα λέει «αμάν δεν πρόκειται να ξαναπάω».
	Θέλω να τονίσω ότι πέρα από τον προγραμματισμό που υπάρχει επιβάλλεται –και δεν ξέρω αν υπάρχει τρόπος να το συντομεύσετε- να συντομεύσουν όσον γίνεται οι διαδικασίες. Θα ήταν δηλαδή ευχής έργον αν μπορούσαμε  το σύνολο των έργων που απαιτείται στο συγκεκριμένο κόμβο –έχουμε και αλλού προβλήματα και τα γνωρίζετε, δεν θα υπεισέλθω σε αυτά- να έχει τελειώσει πριν το καλοκαίρι, γιατί θα λύσουμε ένα μεγάλο πρόβλημα που ταλανίζει του Ηρακλειώτες, αλλά και το σύνολο των επισκεπτών και νομίζω ότι είναι η χειρότερη εικόνα που μπορούμε να έχουμε. Έχουμε μια αρνητική εικόνα στο αεροδρόμιο, δημιουργούμε μια δεύτερη εικόνα στα σημεία εισόδου και εξόδου της πόλης και καταλαβαίνετε ότι υπάρχει μια κατάσταση που στο τέλος καθίσταται ανυπόφορη. Θέλω να παρακαλέσω το Υπουργείο αν μπορεί να κινηθεί προς την κατεύθυνση αυτή και να πραγματοποιηθεί το συντομότερο δυνατόν η ολοκλήρωση των έργων.
	ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Εργων): Πράγματι, κύριε Πρόεδρε, η κατάσταση είναι όπως την περιγράφει ο κύριος Βουλευτής, δεν υπάρχει αμφιβολία. Μάλιστα έχω και ιδίαν άποψη, γιατί προ έτους έκανα τη βόλτα εκείνη και είδα ακριβώς τι συμβαίνει.
      Το πρώτο κομμάτι –η στροφή προς Άγιο Νικόλαο- θα είναι έτοιμο πιστεύω πριν από το καλοκαίρι. Το δεύτερο κομμάτι αποκλείεται να είναι έτοιμο πριν από το καλοκαίρι, για να είμαστε ρεαλιστές. Δεν υπάρχει ακόμα η οριστική μελέτη. Θα γίνει οριστική μελέτη. Ελπίζουμε, αν όλα πάνε καλά –και τα σπρώχνουμε για να πάνε γρήγορα- ότι θα είμαστε έτοιμοι πριν από το Φεβρουάριο με την οριστική μελέτη. Αρχίζει η διαδικασία δημοπράτησης, θέλουμε να έχουμε ανάδοχο μέχρι το τέλος Απριλίου και από κει και πέρα ένας αγώνας δρόμου για να μπορέσουμε να το ολοκληρώσουμε κατά τα μέσα προς το τέλος του καλοκαιριού. 
      Ελπίζω να πάνε όλα καλά με το νέο νόμο, ο οποίος είναι απλούστερος στη διαδικασία ανάθεσης -δεν έχει δυνατότητα πολλών ενστάσεων, είναι πιο καθαρή η διαδικασία- και θα είναι όλα έτοιμα, όπως είπαμε, έστω και στο τέλος του καλοκαιριού. Καθυστερήσεις πράγματι υπήρξαν, είμαστε όλοι υπεύθυνοι. Η μεγαλύτερη, όμως, καθυστέρηση είναι η μη ύπαρξη οριστικής μελέτης.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η με αριθμό 3673/1-10-2004 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία του Νομού Αχαΐας, δεν θα συζητηθεί λόγω κωλύματος του κυρίου Βουλευτή και διαγράφεται. 
      Επόμενη είναι η με αριθμό 2851/3-9-2004 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την προστασία του υγρότοπου Ωρωπού-εκβολών Ασωπού στην Αττική.
      Η ερώτηση του κ. Λεβέντη έχει ως εξής:
      «Σύμφωνα με μελέτη που έχει εκπονηθεί από την Ελληνική Ορνιθολογική Εταιρεία (ΕΟΕ), η περιοχή του υγροτόπου Ωρωπού-εκβολών Ασωπού αποτελεί ένα σπάνιο και πολύτιμο οικοσύστημα για την Ανατολική Αττική, ένας από τους ελάχιστους εναπομείναντες υγροτόπους της Αττικής, ο οποίος, όμως, δεν τυγχάνει καθεστώτος προστασίας και αποτελεσματικής διαφύλαξης. Στο συγκεκριμένο υγρότοπο έχουν παρατηρηθεί και καταγραφεί στην περιοχή σημαντικά είδη μεταναστευτικών και αναπαραγόμενων ειδών σε αξιόλογους αριθμούς. Ο υγρότοπος είχε συμπεριληφθεί στον Επιστημονικό Κατάλογο των περιοχών προς ένταξη στο Δίκτυο Φύση (NATURA 2000) με κωδικό GR3000002 εξαιτίας της παρουσίας σ’ αυτόν σημαντικών ειδών φυτών και οικοτόπων. Επιπλέον, ο υγρότοπος πληρεί τις προϋποθέσεις κήρυξής του ως Καταφύγιου Άγριας Ζωής με βάση το νόμο 2637/98.
      Το τελευταίο διάστημα στην περιοχή συντελούνται αυθαίρετες εργασίες επιχωματώσεων και άλλων παράνομων έργων. Πιο συγκεκριμένα, στη διάρκεια του καλοκαιριού φορτηγά του Δήμου απέρριψαν μεγάλους όγκους στερεών αποβλήτων σε μια διαδρομή 150 μέτρων κατά μήκος της ακτής. Επίσης, σε χώρο που αποτελεί συνέχεια της τοπικής οδού Ηλέκτρας πραγματοποιήθηκε διάνοιξη και στρώσιμο δρόμου μήκους 180 μέτρων, ενώ σε άλλο σημείο, που αποτελεί συνέχεια της τοπικής οδού Αγίας Παρασκευής έχει κατασκευαστεί ασφαλτοστρωμένος δρόμος που καταλήγει ως την ακτή μήκους 300 και πλάτους 5 μέτρων. Όλες αυτές οι ενέργειες είναι προφανές ότι απειλούν άμεσα την υπόσταση του υγροτόπου και συντελούν στην καταστροφή και εξαφάνισή του. 
      Ερωτάται ο κύριος Υπουργός:
      Ποια μέτρα προτίθεται να εφαρμόσει, ώστε να σταματήσει άμεσα το έργο των καταστροφικών παρεμβάσεων στον υγρότοπο και να διαφυλαχθεί το πολύτιμο φυσικό κεφάλαιο της περιοχής;
      Σε ποιες ενέργειες πρόκειται να προχωρήσει, προκειμένου να κηρυχθεί ο υγρότοπος Ωρωπού-εκβολών Ασωπού σε Καταφύγιο Άγριας Ζωής, όπως μεταξύ άλλων ζητεί η ΕΟΕ;»
      Το λόγο έχει ο κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Αναφορικά με το θέμα του υγροτόπου του Ωρωπού θα ήθελα να ενημερώσω το Σώμα για τα παρακάτω:
      Η λίμνη του Ωρωπού χαρακτηρίζεται στον επιστημονικό κατάλογο του Δικτύου Φύση 2000 ως ένα σύνθετο σύστημα αποτελούμενο από αμμώδεις και λασπώδεις εκτάσεις και μία λιμνοθάλασσα. Η περιοχή δηλαδή αποτελεί ένα σημαντικό υγρότοπο, ο οποίος εξυπηρετεί τα μεταναστευτικά πουλιά ως ενδιάμεσο σταθμό ανάπαυσης. Η λίμνη είναι αποδέκτης ομβρίων και θαλασσίων υδάτων, καθώς τροφοδοτείται από τη θάλασσα, ενώ υπάρχει παραλίμνια βλάστηση στα ελώδη τμήματά της.
      Το ΥΠΕΧΩΔΕ προωθεί μέσω του αρμόδιου Οργανισμού Ρυθμιστικού Σχεδίου Αθήνας προεδρικό διάταγμα για την οριοθέτηση ζωνών και καθορισμό χρήσεων γης στη βόρειο Αττική. Στο προεδρικό διάταγμα, το οποίο βρίσκεται στο τελικό στάδιο της επεξεργασίας του, προβλέπεται μεταξύ άλλων ότι ένα από τα βασικότερα ρέματα που προστατεύονται είναι ο ποταμός Ασωπός και τα βασικά παρακλάδια του.
Η περιοχή έχει χαρακτηριστεί ως ζώνη απόλυτης προστασίας ρεμάτων και βιοτόπου. 
     Για τις περιοχές αυτές προβλέπεται ότι ο καθορισμός των ορίων ζωνών για την προστασία των ρεμάτων του βιοτόπου, οι επιτρεπόμενες χρήσεις γης και οι όροι δόμησης θα καθοριστούν από ειδικά προεδρικά διατάγματα, που θα ακολουθήσουν την έκδοση του συγκεκριμένου διατάγματος. Όπως μάλιστα αναφέρεται στις γενικές διατάξεις του προεδρικού διατάγματος, επιβάλλεται ζώνη αστικού πρασίνου κατά μήκος του ρέματος Ασωπού.
     Σε ό,τι αφορά στις παρεμβάσεις στη λίμνη, μετά από καταγγελίες η Ειδική Υπηρεσία Επιθεωρητών Περιβάλλοντος του ΥΠΕΧΩΔΕ διενήργησε, στις 15 Μαρτίου του 2004, επιθεώρηση στην περιοχή της λίμνης. Με την επιθεώρηση διαπιστώθηκαν τα εξής: Ανεξέλεγκτη απόρριψη στερεών αποβλήτων, αυθαίρετες διαμορφώσεις και έργα οδοποιίας, καθώς και κατασκευή ράμπας καθέλκυσης σκαφών στον αιγιαλό, με αποτέλεσμα να καταστρέφεται το φυσικό περιβάλλον και να διαταράσσεται η χλωρίδα και η πανίδα της περιοχής.
     Για τις αυθαίρετες αυτές κατασκευές δεν έχει υποβληθεί ούτε έχει εγκριθεί καμία μελέτη περιβαλλοντικών επιπτώσεων, ο δε Δήμος Ωρωπού παραδέχτηκε ότι είναι ο υπεύθυνος για τα έργα οδοποιίας.
     Κατόπιν αυτών, η υπηρεσία των επιθεωρητών συνέταξε έκθεση ελέγχου και παράλληλα, ενημέρωσε το Αστυνομικό Τμήμα της περιοχής για να προβεί στις απαραίτητες ενέργειες. Στην έκθεση ελέγχου διατυπώνονται με σαφήνεια οι κατά νόμο παραβάσεις, οι οποίες διαπιστώθηκαν.
     Στη συνέχεια, ακολούθησε η έκδοση πράξης βεβαίωσης παράβασης την 1η Σεπτεμβρίου 2004, καθώς και η υποβολή εισήγησης προς τον αρμόδιο Νομάρχη Ανατολικής Αττικής για την κατά νόμο υποβολή προστίμου δεκαπέντε χιλιάδων (15.000) ευρώ προς το Δήμο Ωρωπού.
     Σε ό,τι αφορά στο δεύτερο ερώτημα που τίθεται στην επίκαιρη ερώτηση και αφορά την κήρυξη του υγρότοπου ως καταφυγίου άγριας ζωής, σας γνωρίζω, κύριε συνάδελφε, ότι αυτό δεν μπορεί να γίνει σήμερα, δεδομένου ότι δεν έχει εκπονηθεί ακόμα για την περιοχή ειδική περιβαλλοντική μελέτη.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, η Αττική ήταν πλούσια σε υγροβιοτόπους. Πολλές δεκάδες υπήρχαν πριν από μερικές δεκαετίες. Σήμερα έχουν περιοριστεί στο μη περαιτέρω. Ελάχιστοι έχουν απομείνει στην Ψάθα των Βίλιων, στο Βουρκάρι των Μεγάρων, στο Δέλτα του Κηφισού, Ιλισού, στη Βραυρώνα, στο Σχοινιά και στον Ωρωπό. Δυστυχώς, όμως, και αυτοί που έχουν απομείνει, πιέζονται ασφυκτικά. Κάθε μέρα καταστρέφεται και ένα τμήμα τους.
     Συγκεκριμένα τώρα, εάν πάμε στον Ωρωπό, έχω φωτογραφίες, κύριε Υπουργέ, τις οποίες και εσείς, που και ευαισθησία έχετε και ενδιαφέρον δείχνετε σε αυτό το ζωτικό τομέα, θα τις έχετε υπόψη σας, όπου φαίνεται η συστηματική καταστροφή του υγροβιοτόπου, αλλά και της περιοχής που έχει γίνει από το 1974 έως σήμερα.
     Και ερχόμαστε στο τελευταίο διάστημα, όπου συστηματικά ο δήμος μπαζώνει, δημιουργεί δρόμους, ηλεκτροφωτίζει. Αυτήν τη στιγμή και να μη μπαζώνει, όταν βάζει προβολείς που φωτίζουν μέρα νύχτα όλη αυτήν την περιοχή, καταλαβαίνετε πόσο αποτρεπτικό είναι αυτό για να σταθούν εκεί τα πουλιά. 
     Είμαστε υποχρεωμένοι να κάνουμε κάτι, κύριε Υπουργέ, γιατί έτσι όπως πάνε τα πράγματα, δεν θα μείνει τίποτε σε λίγο.
     Πολύ σωστά έπραξαν οι ελεγκτές περιβάλλοντος του Υπουργείου σας, οι οποίοι πρότειναν ποινές –δεν ξέρω εάν έχουν επιβληθεί, εάν έχουν πληρωθεί, δηλαδή αν έχουν υλοποιηθεί- αλλά φοβάμαι ότι είναι ελάχιστο το πρόστιμο των δεκαπέντε χιλιάδων (15.000) ευρώ, μπροστά στα δισεκατομμύρια που προσδοκούν αυτοί που ωθούν σε αυτήν την εξέλιξη. Το πρόστιμο των δεκαπέντε χιλιάδων (15.000) ευρώ δεν πρόκειται, λοιπόν, να τους τρομάξει.
     Το πρόβλημα είναι ότι και μέσα στο καλοκαίρι, τον Ιούνιο, τον Ιούλιο, τον Αύγουστο συνεχίστηκε αυτή η απαράδεκτη κατάσταση και βέβαια τώρα δεν απομένει παρά το Υπουργείο να πάρει πιο σθεναρά μέτρα. Είπατε ότι τώρα προωθούνται προστατευτικά μέτρα για την περιοχή του Ασωπού. Δυστυχώς, είπατε ότι για τη λιμνοθάλασσα δεν έχει γίνει μελέτη.
     Εφόσον δεν έχει γίνει μελέτη, κύριε Υπουργέ, θα την αφήσουμε να μπαζωθεί και τελειώνουμε.
     Ξέρετε πολύ καλά ότι μπαζώθηκε συστηματικά η παραλία, η οποία χαρακτηρίζεται πια σαν οικιστική περιοχή σ΄ ένα τμήμα της και κατά το άλλο τμήμα της σαν χώρος όπου επιτρέπονται κτήρια αναψυχής, αθλητισμού κλπ. Αυτό σημαίνει ότι, αφού μπακλαβαδοποιήσαμε την περιοχή, τώρα δίνεται και η τελική επέλαση. Νομίζω ότι το Υπουργείο πρέπει να δείξει πολύ μεγαλύτερη ευαισθησία και να εμποδίσει να γίνει αυτό το έγκλημα. 
     Θα ήθελα με αυτήν την ευκαιρία, κύριε Υπουργέ, να τονίσω και αυτό. Πρέπει να γίνει κάτι και για τους άλλους υγροβιοτόπους πριν είναι πολύ αργά, γιατί έχουμε φτάσει στο μη περαιτέρω. Θα έλεγα κλείνοντας ότι παλαιότερα, όταν οι ανθρακωρύχοι ήταν στα έγκατα της γης και κινδύνευε η ζωή τους από τα αέρια και τις εκρήξεις είχαν βρει έναν τρόπο, είχαν σ΄ ένα κλουβί ένα καναρίνι, ένα μικρό πουλάκι, το οποίο δεν άντεχε αν υπήρχαν τέτοια αέρια και πέθαινε. Αυτό ήταν προειδοποίηση για να σωθεί η δική της ζωή. Εδώ, δυστυχώς, έχουν πεθάνει πάρα πολλά πουλιά, κύριε Υπουργέ, ελάχιστα έχουν απομείνει και αυτό είναι μια προειδοποίηση για το τι μας μέλλεται και εμάς. Όμως, αυτό δεν σημαίνει ότι μόνο ωφελιμιστικά πρέπει να το δούμε, δεν σημαίνει ότι μόνο αν κινδυνεύουμε εμείς θα πρέπει να φροντίσουμε. Είναι και η φυσική ομορφιά, είναι και η βιοποικιλότητα που απειλούνται και –αν θέλετε- είναι και οι διεθνείς υποχρεώσεις τις οποίες έχει η χώρα μας σε αυτόν τον τομέα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. 
     Το λόγο έχει ο κύριος Υπουργός.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κύριε Πρόεδρε.
     Κατ΄ αρχήν θα ήθελα κατηγορηματικά να πω ότι σε καμία περίπτωση δεν θα επιτρέψουμε να μπαζωθεί, να εξαφανιστεί η λιμνοθάλασσα. Σας διαβεβαιώ. Είπα στην πρωτομιλία μου ότι ο Οργανισμός Ρυθμιστικού Αθήνας έχει στο τελευταίο του στάδιο το προεδρικό διάταγμα, ο ακριβής τίτλος του οποίου είναι «οριοθέτηση ζωνών και καθορισμός χρήσεων γης και όρων και περιορισμών δόμησης στην εκτός σχεδίου και εκτός ορίων οικισμών» προϋφιστάμενο του 1923 στη χωροταξική υποενότητα βόρειας Αττικής. Μέχρις ότου εκδοθούν το συγκεκριμένο προεδρικό διάταγμα και τα ειδικά διατάγματα που προβλέπονται στις περιοχές που εκτείνονται κατά μήκος των ρεμάτων σε πλάτος πενήντα μέτρων εκατέρωθεν της οριογραμμής τους επιτρέπονται μόνο διαμορφώσεις του εδάφους και μικρές κατασκευές εξοπλισμού υπαίθριας αναψυχής σε χώρους που ανήκουν είτε στο δημόσιο είτε στους ΟΤΑ είτε σε νομικά πρόσωπα δημοσίου δικαίου. Απαγορεύεται ακόμα και κάθε περίφραξη ή αλλοίωση του εδάφους με έργα οποιασδήποτε μορφής με εξαίρεση τα απολύτως απαραίτητα έργα υποδομής των οργανισμών κοινής ωφέλειας. Επιβάλλεται δηλαδή στη συγκεκριμένη περιοχή ένας καθορισμός ζώνης αστικού πρασίνου κατά μήκος του ρέματος του Ασωπού σε μια ζώνη πλάτους εκατό μέτρων κατ’ ελάχιστο.
     Τέλος, προβλέπεται ότι η περιοχή η οποία έχει τα χαρακτηριστικά του υδροβιότοπου θα χαρακτηριστεί ως παραλιακή ζώνη με πολύ περιορισμένες χρήσεις, καθορισμένους όρους και περιορισμούς δόμησης, ενώ περαιτέρω περιοριστικοί όροι θα εξειδικευτούν στο επόμενο στάδιο του σχεδιασμού. Για πληρέστερη ενημέρωσή σας θα καταθέσω στα Πρακτικά της Βουλής την έκθεση ελέγχου του σώματος επιθεωρητών του ΥΠΕΧΩΔΕ για αυθαίρετα μπαζώματα, που έχουν γίνει στη λίμνη του Ωρωπού -υπάρχει και φωτογραφική τεκμηρίωση- καθώς επίσης την πράξη βεβαίωσης της παράβασης και την εισήγηση για την επιβολή προστίμων στο Δήμο Ωρωπού η οποία βεβαίως θα επιβληθεί. 
     Σε ό,τι αφορά τους λοιπούς υγρότοπους θέλω να σας πω ότι, σε ό,τι αφορά τις περιοχές για τις οποίες έχουν εκπονηθεί ειδικές περιβαλλοντικές μελέτες, όπως είναι για παράδειγμα ο Αμβρακικός κόλπος ή το δέλτα του Καλαμά, προχωρούμε με πολύ γρήγορους ρυθμούς στη θεσμοθέτηση των συγκεκριμένων περιοχών. Οι φορείς διαχείρισης αναλαμβάνουν το ρόλο τους και βεβαίως μέσα από το επιχειρησιακό πρόγραμμα «Περιβάλλον», τον άξονα 8, μέτρο 1, θα χρηματοδοτηθούν οι συγκεκριμένες περιοχές.
     Ευχαριστώ πολύ.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Εργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Υπουργέ.
     Εισερχόμαστε στη συζήτηση των αναφορών και ερωτήσεων δεύτερου κύκλου.
     Είναι η με αριθμό 3238/250/17.9.2004 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του οδικού άξονα Τρίπολης-Λεύκτρου-Σπάρτης στο Νομό Λακωνίας.
     Η ερώτηση και η αίτηση κατάθεσης εγγράφων του κ. Γρηγοράκου έχει ως εξής: 
     «Ένα έργο πνοής και επικοινωνίας με τον έξω κόσμο θα είναι ο μεγάλος οδικός άξονας Τρίπολη-Λεύκτρο-Σπάρτη, που είχε υπολογισθεί ότι θα κοστίσει γύρω στα 650 εκατομμύρια ευρώ. 
     Όλη η Λακωνία είχε πιστέψει ότι ήλθε η ώρα της ανάπτυξης, αλλά οι μέχρι σήμερα ανακοινώσεις, τοποθετήσεις και συνεντεύξεις υπηρεσιακών, αλλά και κυβερνητικών παραγόντων της περιφέρειας, δείχνουν ότι το σπάσιμο των συνόρων της Λακωνίας θα αργήσει πολύ. 
     Ερωτάται ο αρμόδιος Υπουργός:
     1. Είναι στις προθέσεις της κυβέρνησης η κατασκευή του μεγάλου αυτού άξονα που είναι έργο ζωής για τη Λακωνία; 
     2 . Υπάρχει συγκεκριμένο χρονοδιάγραμμα υλοποίησης του έργου;
     Παρακαλώ να κατατεθούν τα παρακάτω έγγραφα και στοιχεία στη Βουλή. 
     1. Αναλυτικό χρονοδιάγραμμα προηγούμενων ενεργειών του ΥΠΕΧΩΔΕ για προϋπολογισμό σχεδιασμό και υλοποίηση του έργου. 
     2.Έγγραφα που να φαίνονται οι όλες ενέργειες, προμελέτες, περιβαλλοντολογικές μελέτες και που είχαν ανατεθεί. 
     3.Ποιες εταιρείες είχαν δείξει ενδιαφέρον για το έργο 
     4. Σε ποια φάση διαδικασιών βρίσκεται αυτή τη στιγμή η πορεία υλοποίησης του έργου.
     5. Πότε προβλέπεται να κατασκευαστούν οι γέφυρες του έργου.
     6. Σε ποια φάση βρίσκονται όλες οι ενέργειες για την κατασκευή των γεφυρών του ποταμού Ευρώτα, που είχαν ενταχθεί στο έργο αυτό. 
     7. Οτιδήποτε άλλο έγγραφο θα βοηθούσε στην ενημέρωσή των πολιτών της Λακωνίας».
     Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Εργων): Πράγματι είναι γεγονός ότι το 2001 ξεκίνησε η πρώτη εξαγγελία για τον άξονα Κόρινθος-Τρίπολη-Καλαμάτα με τη διασταύρωση από το Λεύκτρο προς τη Σπάρτη, ως έργου με σύμβαση παραχώρησης. Πρέπει να πούμε ότι έγινε και η προεπιλογή τριών ομίλων που επέδειξαν ενδιαφέρον, δυστυχώς, χωρίς να έχει ξεκαθαριστεί αφ’ ενός μεν το τεχνικό αντικείμενο, έστω με κάποια σχετικά προχωρημένη μελέτη έστω και αφ’ ετέρου το οικονομικό αντικείμενο από πλευράς ουσίας, δηλαδή πόσο στοιχίζει αυτό το έργο και αν πράγματι είναι χρηματοδοτήσιμο, δηλαδή αν μπορεί να κινήσει το ενδιαφέρον ομίλων για μια ουσιαστική συμμετοχή σε μια σύμβαση παραχώρησης. 
     Από την ανάλυση των στοιχείων διαπιστώσαμε δυο πράγματα. Πρώτον ότι το κεντρικό κομμάτι Κόρινθος-Τρίπολη-Καλαμάτα βρισκόταν σε μια πρώτη φάση μελετών όχι προχωρημένων. Για το κομμάτι Λεύκτρο-Σπάρτη δεν υπήρχε ούτε προκαταρκτική μελέτη αξιόπιστη. Συνεπώς είμαστε πολύ πίσω επί της ουσίας. Κατά την άποψή μου και η προεπιλογή τριών οίκων είναι αδόκιμη, όταν δεν έχει ξεκαθαριστεί το φυσικό και οικονομικό αντικείμενο. Αν μη τι άλλο αυτή η προεπιλογή δεν είναι σοβαρή όταν μάλιστα κρατάει τρία χρόνια χωρίς ουσιαστική προώθηση του έργου. 
     Υπάρχει ένας φάκελος των στοιχείων, τα οποία θα σας τα στείλουμε στη Βουλή αύριο με τα δεδομένα για τα στοιχεία που ζητάτε. Σε διάστημα δυο μηνών θα υπάρξει μια ανακοίνωση του Υπουργείου και γι’ αυτό το έργο, αλλά και για πολλά άλλα έργα με παραχώρηση που θα ξεκαθαρίζει τα πραγματικά χρονοδιαγράμματα και τις πραγματικές δυνατότητες ένταξής τους σ΄ ένα πρόγραμμα συμβάσεων παραχώρησης. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Γρηγοράκος έχει το λόγο.  
     ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, δυστυχώς και σήμερα δεν ξεκαθαρίστηκε αν πρόκειται η Λακωνία να αποκτήσει ένα μεγάλο έργο υποδομής. Και πριν από εκατόν δέκα χρόνια όταν έμπαιναν οι σιδηρόδρομοι στην Ελλάδα η Λακωνία πάλι έμεινε απέξω. 
     Αν και πριν από δεκαπέντε μέρες άκουσα το Γενικό Γραμματέα Δημοσίων Έργων κ. Κουλουμπή -και έχω και την ανάλογη κασέτα εδώ, αν θέλετε μπορώ να σας την καταθέσω- που έλεγε ότι είναι στις προθέσεις της Κυβέρνησης να προχωρήσει τον άξονα Τρίπολη-Λεύκτρο-Σπάρτη, βλέπω ότι σήμερα τα πράγματα δεν είναι και πάλι ξεκάθαρα.
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής  κ. ΑΝΝΑ ΜΠΕΝΑΚΗ -ΨΑΡΟΥΔΑ)
     Από τις πληροφορίες που έχω, επειδή είχα ασχοληθεί πάρα πολύ μ’ αυτό το έργο, γιατί το θεωρούσα έργο πνοής και ανάπτυξης για το Νομό Λακωνίας, ένα νομό, κύριε Υπουργέ, που ξέρετε ότι είναι προνομιακός για τη δική σας παράταξη, βλέπω ότι σήμερα πάλι πάμε να δώσουμε μια αναβολή.
     Υπήρχε η καλή πρόθεση από την πλευρά τη δική μας να σας δώσουμε το χρόνο να ενημερωθείτε πλήρως. Είχαμε φθάσει προεκλογικά στα τεύχη δημοπράτησης του έργου. Σας το λέω με πάσα ειλικρίνεια. ΄Εχω και τα ανάλογα στοιχεία. Γι’ αυτό κιόλας σας ζητώ να μου καταθέσετε όλα αυτά τα έγγραφα. 
     Σήμερα πιστεύω ότι μετά από οκτώ μήνες, μπορείτε να απαντήσετε με σαφήνεια, αν αυτό το έργο μπορεί να ενταχθεί στο Γ΄ Κοινοτικό Πλαίσιο Στήριξης. Εγώ, λοιπόν, στα χαρτιά που έχω και που πιστεύω ότι και εσείς θα μου καταθέσετε αυτές τις μέρες, βλέπω ότι βρίσκεται σε εξέλιξη η γεωτεχνική έρευνα και κατά μήκος της χάραξης και η μελέτη αναμένεται να υποβληθεί περί το τέλος Οκτωβρίου –ήδη είμαστε στο Νοέμβριο- που έχει σκοπό να δώσει στοιχεία θεμελίωσης των τεχνικών έργων, γέφυρες, σήραγγες, στον εργολάβο.
     Δεύτερον έχει ολοκληρωθεί η γεωλογική μελέτη.
     Τρίτον έχει ολοκληρωθεί η προμελέτη της χάραξης. Ανάδοχοι της γεωτεχνικής, γεωλογικής μελέτης είναι τα συνεργαζόμενα γραφεία GMΡ και Βελέγκας. Ανάδοχος της προμελέτης χάραξης –άλλα μας είπατε πριν από λίγο- είναι  το γραφείο Παναγιώτης Στανιόλος. Υπάρχουν, λοιπόν, όλα αυτά τα στοιχεία. 
     Βλέπω, κύριε Υπουργέ, ότι ή δεν θέλετε να μας πείτε την αλήθεια ή κάτι άλλο συμβαίνει μ’ αυτό το έργο. Εγώ θα ήθελα στη δευτερολογία σας να τοποθετηθείτε ξεκάθαρα. Προτίθεται η Κυβέρνηση της Νέας Δημοκρατίας –ξέρουμε ότι είναι δύσκολα τα πράγματα- να προχωρήσει στην ένταξη του έργου στο Γ΄ Κοινοτικό Πλαίσιο Στήριξης, ούτως ώστε η Λακωνία να αποκτήσει ένα καλό οδικό δίκτυο, διότι το οδικό δίκτυο του νομού είναι πάρα πολύ χάλια; Είναι ένα κακό οδικό δίκτυο, είναι ένας παραμελημένος νομός. Αυτή είναι η ερώτηση που κάθε Λάκωνας σήμερα εδώ θα σας υπέβαλλε. Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κυρία Πρόεδρε. 
     Η απάντηση στο γενικό ερώτημα είναι ξεκάθαρη. Ασφαλώς προτίθεται να προχωρήσει το έργο αυτό η Κυβέρνηση της Νέας Δημοκρατίας, αλλά με ρεαλιστικά και πραγματικά δεδομένα. ΄Οχι με φαντασίες, οι οποίες δεν έχουν αντικείμενο υλοποίησης.
     Πράγματι προχωρούν δύο ομάδες μελετητών. ‘Εχω και τα ονόματα εδώ. Σύμβουλοι μηχανικοί η ΕΠΕ ΟΡΙΟ, ΑDE DE OMEGA, ΛΑΜΠΡΑ, ΝΙΚΗ κλπ. και επίσης και η άλλη κοινοπραξία για τα γεωλογικά GMP και Βελέγκας. Η ουσία, όμως, είναι ότι αυτά είναι σε μια φάση πρώτης προσέγγισης για την προκαταρκτική μελέτη και την αρχική χάραξη. Το λέω και ως γνώστης του θέματος, ως μηχανικός. 
     Είμαστε πολύ πίσω ακόμα από την ουσιαστική σύνταξη τευχών δημοπράτησης και κυρίως πιστοποίησης του οικονομικού αντικειμένου του έργου και της δυνατότητας του έργου αυτού να ενταχθεί σ΄ ένα πρόγραμμα χρηματοδότησης. 
     Θα το πω ωμά και ξεκάθαρα. Η πρόθεση υπάρχει. Πρέπει να μπορεί να υλοποιηθεί. Γιατί αν προχωρήσουμε επιπολαίως στη δεύτερη φάση και ουδείς εμφανιστεί από τους τρεις που εμφανίστηκαν μέχρι στιγμής να δώσει προσφορά, γιατί είναι ασύμφορο το έργο, δεν κάναμε τίποτε. Απλώς έχουμε χάσει τέσσερα πέντε χρόνια αδίκως. 
     Επιχειρούμε, λοιπόν, ένα μέρος του έργου να πάρει χρήματα από εθνικούς πόρους, ως εθνικό έργο, ώστε να απαλλαγεί ο ενδιαφερόμενος για τη συγχρηματοδότηση από το κόστος αυτό και ένα άλλο τμήμα του έργου πράγματι να γίνει με σύμβαση παραχώρησης, ώστε να είναι και τα δύο υλοποιήσιμα και ταυτόχρονα.
     Θα παρακαλούσα, όμως, να κάνετε υπομονή, έτσι ώστε επί τη βάσει μιας σοβαρής προσέγγισης που θα γίνει και από τα αποτελέσματα των μελετών που ορθά αναφέρατε ότι γίνονται, να έχουμε και την ακριβή εκτίμηση των πραγμάτων, ότι πράγματι τα πράγματα θα πάνε μ’ αυτόν το ρυθμό, μ’ αυτό το χρονοδιάγραμμα και σ’ αυτήν την τελική φάση υλοποίησης. Επαναλαμβάνω ότι προχωρεί, χωρίς κανένα φρένο η όλη διαδικασία, αλλά δεν υπήρχε η ανάλογη υποδομή για μια σοβαρή προσέγγιση, για μια προεπιλογή αναδόχων. Εγώ θα έλεγα προσωπικά ότι θα πρέπει κανονικά να αναπροκηρυχθεί το κομμάτι σχετικά με το ποιοι ενδιαφέρονται με τα νέα δεδομένα, ώστε να είμαστε έτοιμοι.
Θα αποφασίσει ο Υπουργός ο οποίος είναι προσεκτικότερος εμού ενδεχομένως σε τέτοια θέματα που έχουν και πολιτική σημασία. Αλλά δυστυχώς η διεθνής εμπειρία λέει ότι έπρεπε αυτά κανονικά να προκηρυχθούν μετά την οριστική προσέγγιση στο οικονομικό και τεχνικό σκέλος. 
     Πραγματικά έχουν στεναχωρηθεί και οι ξένοι επενδυτές βλέποντας το πόσο επιπόλαιοι είμαστε στα έργα με συμβάσεις παραχώρησης. 
     Ας μη χάσουμε, λοιπόν, την ευκαιρία αυτή του ανοίγματος της αγοράς προς τα έξω. Ας το εκμεταλλευτούμε αξιοπρεπώς και με επιτυχία όπως πραγματικά επιχειρούμε αυτήν τη στιγμή.
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
     Πριν εισέλθουμε στην ημερήσια διάταξη νομοθετικής εργασίας, παρακαλώ στο σημείο αυτό η Βουλή να αναφερθεί στην αυριανή επέτειο του Πολυτεχνείου, δεδομένου ότι αύριο δεν έχουμε σύγκλιση της Ολομέλειας.
     Η Βουλή πράγματι τιμά την τριακοστή πρώτη επέτειο από την εξέγερση του Πολυτεχνείου το Νοέμβριο του 1973. Η εξέγερση αυτή υπήρξε κορυφαία αντιστασιακή πράξη της νεολαίας και του λαού μας απέναντι στη δικτατορία των συνταγματαρχών. Γι’ αυτό και έγινε σύμβολο της παλλαϊκής αντίστασης που εκδηλώθηκε παντού στην Ελλάδα και σε ολόκληρο τον κόσμο από ανθρώπους που κάλυπταν το σύνολο του ιδεολογικού και πολιτικού φάσματος της εποχής εκείνης.
     Είμαστε υπερήφανοι γιατί στον τόπο μας οι ολοκληρωτικές αντιλήψεις και τα καθεστώτα της βίας δεν βρήκαν ποτέ απήχηση στο μεγαλύτερο μέρος του λαού μας. Υπήρξαν μειοψηφικά γιατί αντιτάχθηκαν στις παραδόσεις και τις αξίες της κοινωνίας μας που ήταν πάντοτε φιλελεύθερη και δημοκρατική. Έτσι η 21η Απριλίου δεν κατάφερε ποτέ να βρει τη λαϊκή νομιμοποίηση που πάντα αναζητούσε. Ώσπου ήρθε ο Νοέμβριος του 1973 με την εξέγερση των φοιτητών και των εργαζομένων για να καταδείξει πως το καθεστώς της βίας και του τρόμου έφθανε στο τέλος του. Δυστυχώς, ο Ελληνισμός πλήρωσε ακριβά αυτό το τέλος.
     Η τραγωδία της Κύπρου είναι το κορυφαίο των εγκλημάτων που διέπραξε η δικτατορία εκείνη. Η ανοικτή εθνική πληγή του Κυπριακού μας υπενθυμίζει συνεχώς τις ευθύνες μας απέναντι στην πατρίδα και τον Ελληνισμό και μας υπαγορεύει πως έχουμε χρέος να συνεχίσουμε τον αγώνα για μια δίκαιη και βιώσιμη λύση. Οι σημερινές συνθήκες επιβάλλουν όσο ποτέ σύμπνοια και συμπαράταξη όλου του Ελληνισμού, σύνεση και αυτοσυγκράτηση ενόψει των κρισίμων αποφάσεων που αναμένονται στο διεθνές πεδίο. 
     Η δημοκρατία αποκαταστάθηκε χάρη στον αγώνα του λαού μας και την καθοδήγηση της πολιτικής του ηγεσίας. Από το 1974 έως σήμερα κτίσαμε μέσα από δυσκολίες, συγκρούσεις και προβλήματα μια σύγχρονη δημοκρατική Ελλάδα. Είμαστε μια χώρα με δυνατή φωνή, με σεβαστή παρουσία στο διεθνή χώρο. Διαμορφώνουμε μαζί με τους υπόλοιπους ευρωπαϊκούς λαούς ένα κοινό μέλλον ειρήνης, προόδου και ασφάλειας. 
     Η κοινή πορεία των πολιτικών δυνάμεων της χώρας μετά τη Μεταπολίτευση, αποδεικνύει ότι μάθαμε από τα λάθη μας, ότι διδαχθήκαμε από την τραγωδία του διχασμού το μεγάλο μάθημα της δημοκρατίας που επιβάλλει σεβασμό στη διαφορετική άποψη και αδιάκοπη προσπάθεια για δημιουργική σύνθεση. Αυτή η στάση είναι η καλύτερη τιμή που μπορούμε να αποδώσουμε στους αγωνιστές του Πολυτεχνείου, σε όλους τους Έλληνες και τις Ελληνίδες που αντιτάχθηκαν στο φασισμό και διεκδίκησαν μία Ελλάδα δημοκρατική, μία ελεύθερη κοινωνία και ένα μέλλον ενότητας και ευημερίας του λαού μας βασισμένο στην παιδεία και τις αξίες του πολιτισμού μας.
     Το Πολυτεχνείο μας καλεί να διατηρήσουμε ανόθευτη τη μνήμη του ως σύμβολο ελευθερίας και δημοκρατίας.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας, του ΠΑ.ΣΟ.Κ. και του Συνασπισμού Ριζοσπαστικής Αριστεράς)
Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας.
         ΒΥΡΩΝ ΠΟΛΥΔΩΡΑΣ: Κυρία Πρόεδρε, κυρίες και κύριοι συνάδελφοι, ανερχόμενος στο Βήμα και μιλώντας εκ μέρους της Νέας Δημοκρατίας σημειώνω εισαγωγικά, ότι δεν είναι κατά συνήθεια πράξη αυτή, είναι κατά συνείδηση απότιση φόρου τιμής προς τους ήρωες του Πολυτεχνείου, προς τους πρωταγωνιστές αλλά και τους απλούς συμμετέχοντες, σ’ αυτή την ηρωϊκή έξαρση, εξέγερση, σ’ αυτό το εκπεμπόμενο σήμα, σύμβολο προς όλες τις δημοκρατικές δυνάμεις της Ελλάδος αλλά και στο φιλελεύθερο πνεύμα του κόσμου, για το ανυπότακτο, για το αιωνίως ανατείνεσθαι, για την ίδια την αγρύπνια της ελληνικής δημοκρατικής συνείδησης και στάσης. Μια εκπομπή ενός σήματος από τις φρυκτωρίες της εθνικής συνείδησης και του ελληνικού τρόπου. 
         Δείξαμε για μια ακόμη φορά με τους προμάχους πρωτοστατούντες στην εξέγερση του Πολυτεχνείου μέσα στο βαθύ σκοτάδι ότι υπάρχει ένα κεράκι που μπορεί να φωτίσει τον ήλιο απανταχού της γης, της ελευθερίας και της δημοκρατίας. Αυτό το κεράκι άναψαν με την καρδιά τους, με την ψυχή τους οι νομιμοποιούμενοι προς τούτο Έλληνες φοιτητές, κατά πρώτο λόγο η φοιτητιώσα και σπουδάζουσα νεολαία αλλά και όλος ο ελληνικός λαός, εκείνο το Νοέμβρη πριν από τριάντα ένα χρόνια.
         Κυρίες και κύριοι συνάδελφοι, το ιστορικό πλαίσιο είναι δεδομένο, μέσα στο οποίο έλαβε χώρα αυτή η εξέγερση, η αποκαθιστώσα την τιμή του ελληνικού λαού πράξη της εξέγερσης του Πολυτεχνείου. Είναι δεδομένο το ιστορικό πλαίσιο και θα έλεγε κανείς ότι δεν χρειάζεται διδακτορικό ιστορίας για να προασπίσει τα ιστορικά του δίκαια και κυρίως την όρθια συνείδηση του Ελληνισμού. Το κάλεσμα της ψυχής μας αρκεί και η ανταπόκριση σ’ αυτό το κάλεσμα για να γίνει η προάσπιση των ιστορικών κεκτημένων αυτού του τόπου.
         Έχουμε πολλές φορές πιστοποίηση την απόκρουση και αντίκρουση του φασισμού σ’ αυτήν τη γη, σ’ αυτό το χώμα. Είμαστε η ίδια ως λαός, ως συλλογικό υποκείμενο, η πιστοποίηση, η σάρκινη κιβωτός για τη διατήρηση αυτών των ιδεωδών. Ευγνωμονούμε τους ήρωες του Πολυτεχνείου γιατί έκαναν την υπόμνηση, μια πιστοποίηση κατ’ αρχήν και μια επαναβεβαίωση του ποιοι είμαστε, εκεί στο Πολυτεχνείο όπως και στη Νομική, όπως και παντού σ’ όλες τις εστίες της αντίστασης. Αλλά εκεί στο Πολυτεχνείο έκαναν την επικύρωση, την επιβεβαίωση του ποιοι είμαστε, για το παρελθόν, μια τακτοποίηση το 1973, ότι δηλαδή εδώ είναι πράγματι η έκφραση της ελευθερίας, η εξακτίνωση του πνεύματος της απαίτησης για ψωμί, παιδεία, ελευθερία και δημοκρατία κατά το φυσιολογικότερο, ομαλότερο και πλέον νομιμοποιημένο τρόπο εκεί, στο Πολυτεχνείο.
      Έκαναν ταυτόχρονα και τη μεγάλη παρακαταθήκη προς όλους μας, μία παρακαταθήκη για το ίδιο σύμβολο-νόημα της εμμονής στην όρθια στάση, στην αντίσταση, στην υπηρέτηση της δημοκρατίας και των δημοκρατικών ιδεωδών. Είναι η τελευταία προσφορά που παρείχαν στον τόπο, στο συλλογικό υποκείμενο που λέγεται «λαός» αυτοί οι ήρωες του Πολυτεχνείου, τους οποίους ευγνωμονούμε σήμερα σαν σύμβολο, σαν πρόσωπα, σαν ακρογωνιαίους λίθους του ιστορικού γίγνεσθαι της χώρας μας. 
      Τελευταία συμβολή, βρίσκω τελευταία, αλλά είναι πρώτη: Ένα πνεύμα ενότητας διεκηρύχθη από το Πολυτεχνείο να φθάσει σε μας μέχρι σήμερα και να διαιωνιστεί στο απώτατο μέλλον, στον αιώνα τον άπαντα, το σήμα της ενότητας, να αναζητήσουμε το καταφύγιο και την αφορμή για δράση υπέρ της δημοκρατίας και της ελευθερίας, σε ενότητα όλοι οι Έλληνες, να αναζητήσουμε τρόπους συμφωνίας κάτω από τις απαιτήσεις, έτσι όπως τις προσδιόρισαν, τις περιέγραψαν και αυθεντικά τις διατύπωσαν οι μετάσχοντες στο Πολυτεχνείο. Αιώνιο δίδαγμα μας παρέδωσαν, δίδαγμα εθνικής ομοψυχίας, ενότητας για τα υπέρτατα ιδεώδη της δημοκρατίας και της ελευθερίας. 
      Τώρα δεν είμαστε απλά αφοσιωμένοι στη δημοκρατία μετά το Πολυτεχνείο. Δεν είμαστε απλά λατρεύοντες τη δημοκρατία και αγωνιζόμενοι, έτοιμοι να θυσιαστούμε γι’ αυτήν ως λαός, ως Εθνική Αντιπροσωπεία, εκφραστές και αντιπρόσωποι του έθνους. Τώρα είμαστε και υποχρεωμένοι από το Πολυτεχνείο να αγωνιστούμε γι’ αυτές τις αξίες της ελευθερίας και της δημοκρατίας.
      Σας ευχαριστώ.
      (Χειροκροτήματα από όλες τις πτέρυγες)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, στον άπειρο καλπασμό του ο χρόνος μερικές στιγμές σταματά, «παγώνει» για να αποτυπώσει το νόημα μιας εποχής, μένει για λίγο ακίνητος και εγκλωβίζει το νόημα της ανθρώπινης περιπέτειας, όπως αυτό το ορίζουν συγκλονιστικές πράξεις και μοναδικές εξάρσεις της ανθρώπινης ύπαρξης. 
      Ο Νοέμβρης του 1973 μία τέτοια στιγμή ήταν. Στη σχισμή του χρόνου βλάστησαν υπέροχα οι συνειδήσεις. Ένα ολόκληρο έθνος ηγέρθη και διατύπωσε με τον πιο πειστικό τρόπο το αίτημα της ελευθερίας. Μία ολόκληρη γενιά λυτρώθηκε σε θυσιαστήριο, απελευθερώνοντας στον αέρα όλες τις κρυφές και καταπιεσμένες αγωνίες της, τα όνειρα και τις ελπίδες της. 
      Κυρίες και κύριοι συνάδελφοι, οι τυχερές γενιές είναι αυτές που περνάνε και καταγράφονται στην ιστορία με το δικό τους όνομα, με το δικό τους σύμβολο. Η γενιά, της εθνικής αντίστασης, η γενιά του 114 είναι γενιές με δικό τους όνομα και σύμβολο. Η γενιά του Πολυτεχνείου είναι μία ιστορική γενιά, δηλαδή μία τυχερή γενιά γιατί πέρασε το κατώφλι της ιστορίας κρατώντας τη σημαία της δικής της μεγάλης στιγμής. 
      Αν θα ήθελα σήμερα να διατυπώσω μία ευχή για τους νέους μας και για τις επερχόμενες γενιές, είναι τούτη: Να έχουν την τύχη και το σθένος να σημαδέψουν με τη δική τους φωτεινή έξαρση την αμείλικτη ροή του χρόνου και της ιστορίας. 
      Αυτές τις λίγες γραμμές αφιερώνω σε όλους ανεξαιρέτως τους νέους και τις νέες της γενιάς του Πολυτεχνείου. Στους επώνυμους. Κυρίως, όμως, στους πολλούς ανώνυμους που διαφύλαξαν στα βάθη της ψυχής τους το προσωπικό τους έπος με ανεξίτηλη αξιοπρέπεια, χωρίς ποτέ να το μετατρέψουν σε εφήμερο κοινωνικό ή πολιτικό τίτλο.
Τις αφιερώνω σ’ αυτούς που συνεχίζουν να διαβαίνουν τους δρόμους της ζωής χαμένοι μέσα στο πλήθος, έχοντας, όμως, πάντοτε και αιώνια το προνόμιο να φέρουν μέσα τους τη δική τους διδαχή για το πόσο αξίζει μία ζωή ολόρθη και όχι σκυμμένη.
      Κυρίες και κύριοι συνάδελφοι, επιτρέψτε μου να χρησιμοποιήσω τα λόγια του Ασημάκη Πανσέληνου, προσαρμοσμένα στην περίσταση: «Το Πολυτεχνείο είναι το κρησφύγετο της δικής μου γενιάς.» Πρόκειται για ένα κρησφύγετο στο οποίο κάθε φορά που καταφεύγουμε, θυμόμαστε ότι η ζωή που είναι χρήσιμη είναι αυτή που είναι γεμάτη από αξιοπρέπεια.
      Σας ευχαριστώ πολύ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει εκ μέρους του Κομμουνιστικού Κόμματος Ελλάδας ο συνάδελφος Βουλευτής, ο κ. Νικόλαος Γκατζής.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, κυρίες και κύριοι Βουλευτές, τιμούμε την τριακοστή πρώτη επέτειο του Πολυτεχνείου. Εκφράζουμε την τιμή και τη συγκίνησή μας για τους νεκρούς του αντιδικτατορικού αγώνα και προς όλους όσους βασανίστηκαν στα κελιά και τις εξορίες. Τιμούμε όσους αγωνίστηκαν για ψωμί, παιδεία, ελευθερία, εθνική ανεξαρτησία, για τα αιτήματα που συμπυκνώνουν τον αγώνα εκείνης της εποχής. 
      Κυρίες και κύριοι συνάδελφοι, τα βασικά αιτήματα και συνθήματα του Πολυτεχνείου δεν δικαιώθηκαν, όπως υποστηρίζουν ορισμένοι που επιδιώκουν να περιορίσουν τον ορίζοντα του μεγαλειώδους αυτού αγώνα των φοιτητών και του ελληνικού λαού εκείνα τα χρόνια στα πλαίσια της αποκατάστασης των αστικών κοινοβουλευτικών θεσμών και μόνο. Όλα τα αιτήματα του Πολυτεχνείου όχι μόνο παραμένουν ανεκπλήρωτα, όχι μόνο είναι επίκαιρα, αλλά απαιτούν πολύ πιο έντονα την ικανοποίησή τους. Το ψωμί της εργαζόμενης οικογένειας λιγοστεύει, το βιοτικό επίπεδο του λαού χειροτερεύει, η ανεργία αυξάνεται, τα κοινωνικά δικαιώματα συρρικνώνονται ή ανατρέπονται την ίδια στιγμή που διευρύνονται τα προνόμια και αυξάνουν με γοργούς ρυθμούς τα κέρδη της πλουτοκρατίας. 
      Δυστυχώς η νέα γενιά απομακρύνεται από την πραγματική μόρφωση, η οποία από δικαίωμα για όλους έγινε προνόμιο των ολίγων και προσαρμόζεται όλο  και περισσότερο στις ανάγκες της αγοράς που απαιτεί φθηνή και μισομορφωμένη εργατική δύναμη. Η εργαζόμενη οικογένεια στενάζει κάτω από το οικονομικό βάρος που της επιβάλλει η παραπαιδεία, αν θέλει να έχουν τα παιδιά της ελπίδες πρόσβασης στην ανώτερη και ανώτατη εκπαίδευση. Η νέα γενιά στο χάος της αβεβαιότητας στερείται στη ζωή και αυτά τα περιορισμένα δικαιώματα που είχαν κατακτήσει οι προηγούμενες γενιές.
      Ίσως μετά από την πτώση της δικτατορίας να αποκαταστάθηκε η λειτουργία της αστικής δημοκρατίας, αλλά τα ατομικά και δημοκρατικά δικαιώματα βρίσκονται σε μία πορεία αμφισβήτησης, συρρίκνωσης και ανατροπής. Προωθείται η επέκταση ή και η ενίσχυση αυταρχικών δομών, η θωράκιση του συστήματος απέναντι στις ενοχλητικές φωνές στα λαϊκά και κοινωνικά κινήματα. 
      Στο όνομα δήθεν της αντιμετώπισης της τρομοκρατίας ή της υπεράσπισης των ανθρωπίνων δικαιωμάτων δίνεται -δυστυχώς και από τη χώρα μας- απλόχερα βοήθεια και διευκολύνσεις σ’ αυτούς που εγκληματούν σε βάρος των λαών στο Ιράκ, στο Αφγανιστάν και στη Γιουγκοσλαβία, χωρίς να γνωρίζουμε ποιος θα είναι το επόμενο θύμα στη λίστα των Αμερικανών και Ευρωπαίων ιμπεριαλιστών. 
      Με πρόσχημα δήθεν τον εκδημοκρατισμό των χωρών της Μέσης Ανατολής, οι ΗΠΑ, το ΝΑΤΟ και η Ευρωπαϊκή Ένωση επεξεργάζονται νέα ιμπεριαλιστικά σχέδια σε βάρος των λαών της Μέσης Ανατολής, ενώ σχεδιάζονται και νέες εντάσεις στα Βαλκάνια και κρατούνται ίσες αποστάσεις απέναντι στην εγκληματική πολιτική του Σαρόν και στον απελευθερωτικό αγώνα του παλαιστινιακού λαού. 
      Με τη νέα τάξη πραγμάτων, που δυστυχώς υπηρετεί και η χώρα μας, με τις δεσμεύσεις που πηγάζουν από τη συμμαχία μας στο ΝΑΤΟ και με την παραπέρα πορεία ολοκλήρωσης της Ευρωπαϊκής Ένωσης η εθνική ανεξαρτησία χάνει συνεχώς το περιεχόμενό της. Η εθνική μας ασφάλεια δεν εξασφαλίζεται και το Κυπριακό απομακρύνεται όλο και περισσότερο από τα ψηφίσματα του ΟΗΕ. 
      Το Πολυτεχνείο ζει και καλεί σε αγώνα, για να έχουν όλοι οι εργαζόμενοι πλήρη εργασία, αξιοπρεπείς μισθούς και συντάξεις, για να έχουν αποκλειστικά δημόσια και δωρεάν παιδεία, υγεία και πρόνοια, για να έχουν πραγματική δημοκρατία, όπου τα ατομικά δικαιώματα και οι δημοκρατικές ελευθερίες, η λαϊκή συμμετοχή και ο κοινωνικός έλεγχος θα βρουν το γνήσιο και ουσιαστικό περιεχόμενό τους.
     Το Πολυτεχνείο ζει και καλεί ενάντια στους μηχανισμούς του ΝΑΤΟ, του Μάαστριχτ και της ΟΝΕ, ενάντια στους πολέμους και τη νέα τάξη πραγμάτων για μια άλλη κοινωνία της ειρήνης και της κοινωνικής δικαιοσύνης.
     Ο αγώνας προς αυτήν την κατεύθυνση νομίζουμε ότι θα πρέπει να είναι η έμπρακτη απόδειξη τιμής στο Πολυτεχνείο. 
     Σας ευχαριστώ.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Κωνσταντόπουλος.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, κυρίες και κύριοι συνάδελφοι, η εξέγερση του Πολυτεχνείου το 1973, εναντίον της δικτατορίας υπήρξε κορυφαίο και αυθεντικό γεγονός έξαρσης του ελληνικού λαού.
     Το Πολυτεχνείο έχει ενταχθεί αμετάκλητα στην ιστορία της Ελλάδας. Τότε, για μια φορά ακόμα η νεολαία έδρασε καταλυτικά, ως αγωνιστική πρωτοπορία στην διαμόρφωση των εξελίξεων. Χωρίς τέτοιες αγωνιστικές πρωτοπορίες, δεν μπορεί να επιβιώσει καμία κοινωνία.
     Τα δραματικά γεγονότα του Νοεμβρίου του 1973 και όσα επακολούθησαν, μέχρι την εισβολή και κατοχή, από την Τουρκία, της Κύπρου, άνοιξαν το δρόμο για το πέρασμα της Ελλάδας από τη δικτατορία στη Μεταπολίτευση. Μετά από τριάντα ένα χρόνια, η επέτειος του Πολυτεχνείου γίνεται σε μια περίοδο, κατά την οποία η Ελλάδα, μετά τον κύκλο της μεταπολίτευσης, πορεύεται προς τον 21ο αιώνα.
     Στο μεταίχμιο, λοιπόν, μεταξύ δύο εποχών, εκεί που αλλάζουν οι αιώνες και οι καιροί, επιβάλλεται να στοχαστούμε, για το ποιες αποκρυσταλλώσεις αφήνει πίσω της η Μεταπολίτευση, αλλά και να προβληματιστούμε συστηματικά, για το πώς μορφοποιείται η νέα περίοδο, τόσο στον κοινωνικό πολιτισμικό, όσο και στο πολιτικό - θεσμικό πεδίο. 
     Τα αιτήματα του Πολυτεχνείου για «δημοκρατία και εθνική ανεξαρτησία» για «ψωμί, παιδεία και ελευθερία» έχουν και σήμερα τη δική τους σημασία, καθώς στον κόσμο επικρατεί ανασφάλεια και αβεβαιότητα, με την ανατροπή του διεθνούς δικαίου και την επικράτηση του εφιαλτικού δόγματος, της βίας και των πολέμων.
     Έχουν και σήμερα τη δική τους σημασία τα αιτήματα του Πολυτεχνείου, καθώς στην Ελλάδα είναι ενοχλητικές οι πιέσεις σε βάρος της κοινωνίας από την ανεργία, την αδικία και την ανισότητα, όπως είναι και ορατές οι στρεβλώσεις του πολιτικού συστήματος από τη διαπλοκή, τη διάβρωση και τις εκκρεμότητες στην εξωτερική πολιτική.
     Η κοινωνική, πολιτική και ηθική αξία της εξέγερσης του Πολυτεχνείου έχει τεκμηριωμένα αναλυθεί. Ο αγώνας για τη δημοκρατία και την ελευθερία έσπασε τα προδικτατορικά τείχη και δημιούργησε μια νέα ενότητα του ελληνικού λαού και της νεολαίας ιδιαίτερα. Η βαρβαρότητα της στρατιωτικής βίας και το τσάκισμα των αγώνων για εκδημοκρατισμό στη δεκαετία του 1960, έσπασαν πολιτικά και ιδεολογικά στερεότυπα και αποκάλυψαν τον πραγματικό χαρακτήρα της δικτατορίας και της εξάρτησης της χώρας. 
     Ριζοσπαστικές συνειδητοποιήσεις απελευθερώθηκαν και έδρασαν ως πολιτικά αιτήματα και εθνικές αξιώσεις για ανεξαρτησία, δημοκρατική ολοκλήρωση και κοινωνική δικαιοσύνη. Στην πράξη, με κόστος ζωής σφυρηλατήθηκε η διαπίστωση ότι απέναντι στην πρόκληση της ανελευθερίας, του σκοταδισμού και της βαρβαρότητας, μονάχα η στάση της αγωνιστικής συνείδησης και της πνευματικής εγρήγορσης φέρουν ιστορικό φορτίο και όχι η απάθεια, η υπολογιστικότητα, η κακομοιριά, ο φόβος και οι εφησυχασμοί.
     Επίσης συνειδητοποιήθηκε ότι οι υπολογισμοί του ξένου παράγοντα για την διαιώνιση της εξάρτησης και της υποτέλειας δεν είναι καταναγκαστικοί ούτε νομοτελειακοί, όταν ένας λαός ξαναβρίσκει τους ζωντανούς δεσμούς του με την ιστορία του και τα οράματά του, όταν αναμετριέται με την πραγματικότητα γράφοντας ιστορία και δεν δέχεται να βγει ή να τον βγάλουν έξω από την ιστορία.
      Για μια ακόμη φορά αποδείχθηκε ότι το στοιχείο της αντίστασης των κοινωνικών αγώνων και του δημοκρατικού πατριωτισμού, είναι οργανικό στοιχείο διαμόρφωσης του νέου Ελληνισμού.
      Οι ηθικές, πολιτισμικές πολιτικές και ιδεολογικές αξίες της εξέγερσης του Πολυτεχνείου, δεν χρειάζονται μυθολόγηση. Διαπότισαν τις κοινωνικές και πολιτικές εξελίξεις, τροφοδότησαν τις ιδεολογικοπολιτικές και πνευματικές αναζητήσεις, επηρέασαν ολόκληρη τη μεταπολιτευτική περίοδο.
      Η προτεραιότητα της πολιτικής συμμετοχής, η λαϊκή θέληση για κοινωνική δικαιοσύνη και δημοκρατικές εγγυήσεις, τα μαζικά κινήματα, το αίτημα για πολιτική αλλαγή και προοδευτικές κατακτήσεις, έπαιξαν διαμορφωτικό ρόλο στην ψυχολογία, την κουλτούρα, τις πρακτικές και το πολιτικό κλίμα, ενός ολόκληρου κύκλου γεγονότων.
      Σήμερα τα καινούργια αιτήματα για ανοικτή κοινωνία, για διεύρυνση και εμβάθυνση της κοινωνικής δημοκρατίας, των δικαιωμάτων και των ελευθεριών, για ειρήνη και αξιοπρεπή διαβίωση όλων, με απασχόληση και προστασία έναντι της ανεργίας και των αποκλεισμών, για μόρφωση με ίσες ευκαιρίες προκοπής, αυτά τα καινούργια αιτήματα έρχονται να απαντήσουν στην ιδιώτευση και την παραίτηση, στον περιορισμό των δημοκρατικών εγγυήσεων, έναντι της ασφάλειας και των κοινωνικών δικαιωμάτων, έναντι των ανταγωνισμών της αγοράς. Έρχονται να απαντήσουν στη χειραγώγηση της πολιτικής, από τις νέες εξουσίες της διαπλοκής και τους επικοινωνιακούς και οικονομικούς μηχανισμούς τους. Έρχονται να απαντήσουν στην κρίση και την εμπορευματοποίηση της παιδείας, του περιβάλλοντος και άλλων συλλογικών αγαθών, δημοσίου ενδιαφέροντος. Έρχονται, τέλος, να απαντήσουν στις απειλές για την ειρήνη από νεοδογματισμούς πολέμων, τρομοκρατίας, προληπτικής καταστολής και καθολικής επιτήρησης.
      Και σήμερα τα νέα κοινωνικά κινήματα αναζητούν το περιεχόμενο ζωής, που στον καινούργιο αιώνα πρέπει να έχουν οικουμενικές αξίες της δημοκρατίας και του πολιτισμού.
      Στο 2004, τριάντα ένα χρόνια μετά το Πολυτεχνείο, η χώρα καλείται να προσδιορισθεί στο νέο διεθνές περιβάλλον και να αυτοπροσδιορισθεί, ως κοινωνία του 21ου αιώνα, μέσα από τις μεταβολές και τις μεταλλάξεις, που συντελούνται στο εσωτερικό της.
      Πίσω μας, κυρίες και κύριοι συνάδελφοι, βρίσκονται όλες εκείνες οι δοκιμασίες, που κάθε μια τους σημάδεψε, με τον τρόπο της, όλα όσα ιστορούμε σήμερα, ως βιώματά μας οι μεταπολεμικές, οι μετεμφυλιακές και μεταδικτατορικές γενεές. Μπροστά μας όλες εκείνες οι ραγδαίες εξελίξεις, οι ανατροπές και καταρρεύσεις, οι αγωνίες και αναζητήσεις που θα λειτουργήσουν ως η λυδία λίθος για την πνευματική, πολιτισμική, ηθική και δημοκρατική διαμόρφωση των κοινωνιών του 21ου αιώνα.
      Το Πολυτεχνείο, με όλους του τους συμβολισμούς, είναι το τίναγμα της αγωνιστικής ψυχής της νεολαίας, που δεν βολεύεται με την υποταγή ή την προσαρμογή και θέλει να ελευθερώσει το μέλλον μας. Η ελληνική νεολαία, με την έξαρσή της έσβησε τα ελλείμματα που έδιναν παράταση στη χουντική τυραννία. Μαζί με τα χρέη του παρελθόντος, πληρώθηκε και το τίμημα της ελευθερίας για τη δημοκρατία του μέλλοντος, όπως το ίδιο τίμημα πλήρωσε και πληρώνει ακόμα η Κύπρος.
      Το Πολυτεχνείο υπήρξε και θα αποτελεί πάντα ιστορικό γεγονός. Τα μεγάλα όμως, γεγονότα στην πορεία των λαών, δεν ζουν αιωνίως με το νόμο της ιστορικής αδράνειας ούτε ως πολιτικό έθιμο συμβολικής τελετουργίας. Τα ιστορικά γεγονότα που σημαδεύουν κορυφαίες στιγμές στην εξέλιξη των κοινωνιών, δικαιώνουν το δημοκρατικό και πολιτισμικό τους περιεχόμενο, μονάχα όταν αποτελούν σημείο αναφοράς της συλλογικής συνείδησης, μονάχα όταν λειτουργούν ως ενεργό στοιχείο στο πεδίο των αξιών, μονάχα όταν διαμορφώνουν συνθήκες πνευματικής δημιουργίας, κοινωνικής προκοπής, ανεκτικότητας και αλληλεγγύης δημοκρατικής ποιότητας, πολιτισμικής συνύπαρξης και ειρήνης.
      Το Πολυτεχνείο δεν είναι συναισθηματικό μέγεθος, έχει ιστορική οντότητα. Η καταξίωσή του γίνεται όταν το νόημά του ενυπάρχει κάθε μέρα σε όλες τις πλευρές του δημόσιου βίου της χώρας.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα):  Εκ μέρους της Κυβέρνησης, το λόγο έχει ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρία Πρόεδρε, κύριε πρώην Πρόεδρε του Κοινοβουλίου, κυρίες και κύριοι συνάδελφοι, η δημοκρατία που είναι το καλύτερο πολίτευμα που επινόησε η ανθρωπότητα, σήμερα αντιμετωπίζει νέα προβλήματα και η λειτουργία της απαιτεί νέες προδιαγραφές και νέους κανόνες. Ο γιγαντισμός των πόλεων, των επιχειρήσεων, των οργανισμών και του κράτους, οι τηλεπικοινωνίες, η αυτοματοποίηση και η πληροφορική δημιουργούν νέα προβληματα και ζητείται ο επαναπατρισμός της δημοκρατίας. Με αυτά τα λόγια, μεταξύ άλλων, του Ανδρέα Λεντάκη,  επιχειρώ σήμερα, τριανταένα χρόνια μετά, να  σας μεταφέρω κάποιες σκέψεις για τη σημερινή ημέρα.
      Το Πολυτεχνείο ζει. Ζει άραγε; Γιατί μια μέρα σαν και αυτή, δεν πρέπει να σταθούμε μόνο στα γεγονότα ή την ιστορία. Οφείλουμε να κάνουμε το δικό μας δημοκρατικό απολογισμό. ΄Εναν απολογισμό–αποτίμηση της ελευθερίας  μας, των υποχρεώσεων και των δικαιωμάτων μας. ΄Ετσι μόνο μπορούμε να πείσουμε και να πεισθούμε ότι βιώνουμε πραγματικά και συνεπώς γιορτάζουμε την επέτειο μιας τέτοιας εξέγερσης. Πόσοι από εμάς έχουν κάνει μια πραγματική επανάσταση;  Πόσοι έχουν εργαστεί κόντρα στα προσωπικά τους συμφέροντα, προς όφελος του συνόλου; Όχι πολλοί. Αυτοί είναι οι σημερινοί ήρωες. Γιατί ήρωας δεν είναι αυτός που ρίχνεται σ’ έναν αγώνα, χωρίς να έχει τίποτα να χάσει. ‘Ηρωας είναι αυτός που έχει συναίσθηση των προσωπικών του απωλειών σε μια ενδεχόμενη ήττα, αλλά παρ’ όλα αυτά εξακολουθεί να παλεύει, όπως έκαναν εκείνο το βράδυ κάποια παιδιά.
      Έτσι, με αφορμή τη σημερινή επέτειο, τιμούμε βεβαίως τους ήρωες του χθες, όσο και τους λιγοστούς ήρωες του σήμερα. Τους ανθρώπους που περπατούν το δικό του μοναχικό δρόμο. Τις ανύπανδρες μητέρες, τα απεξαρτημένα άτομα, τα παιδιά με αναπηρίες,, τους υπερήλικες, τους μοναχικούς. Τους ανθρώπους με γερή ραχοκοκαλιά που διαφυλάττουν πεισματικά τις αξίες τους και δεν καταδέχονται να υποκλιθούν μπροστά σε κανένα συμφέρον. Τους ανθρώπους που με αυταπάρνηση προσεγγίζουν και βοηθούν το συνάνθρωπο, ξέροντας ότι η καλοσύνη και η φροντίδα ξεκινά απ’ αυτούς για να επιστρέψει κάποια μέρα ξανά σ’ αυτούς.
      Αυτοί, λοιπόν, είναι οι σημερινοί ήρωες, οι άξιοι συνεχιστές της γενιάς του Πολυτεχνείου. Γιατί είναι καιρός να συνειδητοποιήσουμε ότι τριάντα ένα χρόνια τώρα, ο καθένας από μας, αλλά και όλοι μαζί, έχουμε ζήσει, έχουμε κερδίσει ή έχουμε χάσει τα δικά μας μικρά προσωπικά «πολυτεχνεία» 
      Κυρίες και κύριοι συνάδελφοι, πιστεύω πως θα συμφωνήσετε ότι η δημοκρατία δεν είναι ένας στείρος πολιτικός θεσμός. Η δημοκρατία που θέλουμε χτίζεται από εμάς και από τη δύναμη που κρύβουμε μέσα μας και που μπορεί να μας μεταμορφώσει σε ήρωες, σε ανθρώπους που γνωρίζουν καλά τι σημαίνει ευθύνη, υποχρέωση, θυσία, αγώνας.
      Τιμώντας, λοιπόν, τους ήρωες του χθες και του σήμερα ένα πράγμα μας μένει: Να ακολουθήσουμε το φωτεινό παράδειγμά τους, κάνοντας τις δικές τους υπερβάσεις, προχωρώντας στους δικούς μας ηρωισμούς για το συνολικό καλό, για μας τους ίδιους αλλά κυρίως για το αύριο της νέας γενιάς. Μιας νέας γενιάς που απαιτεί και περιμένει από εμάς υπερβάσεις, που τελικό στόχο πρέπει να έχουν την ουσιαστική διακομματική συναίνεση σε μια σειρά θεμάτων από τα πιο απλά, όπως αυτό της εκλογής του νέου Προέδρου της Δημοκρατίας, μέχρι τα πιο σύνθετα, όπως αυτά που αφορούν το σήμερα και κυρίως το αύριο του λαού και του έθνους, τόσο από άποψη ποιότητας όσο και από άποψη προοπτικής, προόδου, ασφάλειας, δημοκρατίας, και ανθρωπίνων δικαιωμάτων.
      Σας ευχαριστώ. 
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, στο σημείο αυτό να τηρήσουμε ενός λεπτού σιγή για τα θύματα του Πολυτεχνείου.
      (Όρθιοι όλοι οι Βουλευτές τηρούν ενός λεπτού σιγή)
      (Χειροκροτήματα από όλες τις πτέρυγες της Βουλής)

ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στην ημερησία διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων, που είναι γραμμένα στην ημερήσια διάταξη:
      ΑΠΟΦΑΣΕΙΣ ΒΟΥΛΗΣ
      ΟΙΚΟΝΟΜΙΚΗ ΔΙΑΧΕΙΡΙΣΗ ΒΟΥΛΗΣ
      α. Μόνη συζήτηση και έγκριση του Απολογισμού Δαπανών της Βουλής οικονομικού έτους 2003.
      β. Μόνη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2005.
      Θα συζητηθούν στη συνέχεια.
      Υπουργείου Υγείας και Κοινωνικής Αλληλεγγύης
      Ψήφιση στο σύνολο του σχεδίου νόμου: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό στο σύνολο κατά πλειοψηφία.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων  και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, επανερχόμαστε στο πρώτο θέμα της ημερησίας διατάξεως: «α. Μόνη συζήτηση και έγκριση του Απολογισμού Δαπανών της Βουλής οικονομικού έτους 2003.
      β. Μόνη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2005.»
      Οι προβλεπόμενοι χρόνοι από τον Κανονισμό είναι δεκαπέντε λεπτά για τους εισηγητές και προτείνω να το τηρήσουμε. Στη συνέχεια, όμως, όταν γίνουν και οι εγγραφές των ομιλητών και αναλόγως του αριθμού που θα έχουμε, θα συζητήσουμε το χρόνο που θα διαθέσουμε.
      Το λόγο έχει ο εισηγητής της Νέας Δημοκρατίας κ. Απόστολος Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κυρία Πρόεδρε, έχω την τιμή να εισηγούμαι στην Εθνική Αντιπροσωπεία και μέσω αυτής στον ελληνικό λαό τον προϋπολογισμό δαπανών της Βουλής για το έτος 2005 και τον απολογισμό δαπανών της Βουλής για το έτος 2003.
      Κυρίες και κύριοι συνάδελφοι, η Επιτροπή Οικονομικών της Βουλής στη συνεδρίαση που έγινε στις 4 Νοεμβρίου και μετά από συζήτηση και επεξεργασία των στοιχείων του προϋπολογισμού δαπανών της Βουλής για το έτος 2005 και του απολογισμού δαπανών της Βουλής για το έτος 2003 και σύμφωνα με τις διατάξεις του άρθρου 72 παράγραφος 1 του Συντάγματος και του άρθρου 47 παράγραφος 2 του Κανονισμού της Βουλής τους εισάγει σήμερα στην Ολομέλεια του Σώματος προς έγκριση με την προβλεπόμενη διαδικασία του άρθρου 120 του Κανονισμού της Βουλής.
      Κυρίες και κύριοι συνάδελφοι, πριν προχωρήσω στις επιμέρους αναλύσεις και παρατηρήσεις και επί των δυο αυτών νομοθετημάτων, ως νεοεκλεγείς Βουλευτής, από το Βήμα αυτό της Βουλής, το οποίο αναμφισβήτητα ελάμπρυναν εξέχουσες πολιτικές προσωπικότητες της νεότερης πολιτικής ιστορίας μας και το διακονούν και σήμερα, θα μου επιτρέψετε να εκφράσω τις ευχαριστίες μου προς την αξιότιμο Πρόεδρο της Βουλής, την κ. Άννα Ψαρούδα- Μπενάκη, για την τιμή που μου έκανε ορίζοντάς με εισηγητή και παράλληλα να ευχαριστήσω θερμά και αγωνιστικά τους απανταχού στην Ελλάδα συμπατριώτες μου Αιτωλοακαρνάνες που με την ψήφο τους απολαμβάνω τη σημερινή ξεχωριστή τιμή και διάκριση.
      Κυρίες και κύριοι συνάδελφοι, ο προϋπολογισμός της Βουλής για το οικονομικό έτος 2005 καταγράφει τις πιστώσεις για δαπάνες των βουλευτικών αποζημιώσεων, τις αμοιβές των πολιτικών υπαλλήλων και γενικά του προσωπικού, τις δαπάνες προμήθειας των αναγκαίων υλικών, αγαθών και κεφαλαιακού εξοπλισμού που απαιτούνται για τη λειτουργία των υπηρεσιών της Βουλής, τη συντήρηση, μίσθωση, επισκευή των κτηρίων της και των μόνιμων εγκαταστάσεών της, την εκτέλεση διαφόρων έργων, επιχορηγήσεις, εισφορές και συνδρομές σε διεθνείς οργανισμούς, νομικά πρόσωπα και κοινότητες εξωτερικού και βεβαίως περιέχει και την πρόβλεψη για το αποθεματικό.
      Γενικά οι δαπάνες του προϋπολογισμού και για το επόμενο έτος, δηλαδή το 2005, προϋπολογίζονται συνολικά στο ποσό των εκατόν εξήντα (160.000.000)  εκατομμυρίων ευρώ έναντι εκατόν σαράντα έξι εκατομμυρίων διακοσίων είκοσι τεσσάρων χιλιάδων πεντακοσίων (146.224.500) ευρώ που είχαν προϋπολογιστεί για το τρέχον έτος, δηλαδή το 2004. Έτσι παρουσιάζεται μια αύξηση της τάξεως των δεκατριών εκατομμυρίων επτακοσίων εβδομήντα πέντε χιλιάδων πεντακοσίων (13.775.500) ευρώ ή 9,42% σε σχέση με τον προϋπολογισμό που διανύουμε.
      Με αυτά τα δύο νούμερα που καταθέτουμε βαρύνεται ο γενικός κρατικός προϋπολογισμός κατά 0,4235% ή 4,245%ο. Δηλαδή ο συνολικός προϋπολογισμός δαπανών της Βουλής για όλες τις υπηρεσίες της Βουλής επιβαρύνει την κάθε Ελληνίδα και κάθε Έλληνα πολίτη κατά 0,04 ευρώ ημερησίως ή 1,26 ευρώ μηνιαίως ή 14,52 ευρώ ετησίως.
      Σχεδόν όλοι οι προϋπολογισμοί δαπανών της Βουλής από χρόνο σε χρόνο παρουσιάζουν ίδια περίπου ποσοστιαία αύξηση 9%-10%. Είναι κρίσιμο να τονιστεί και για την ενημέρωσή σας πως και ο προϋπολογισμός του τρέχοντος έτους 2004 εξελίσσεται ομαλά και μέχρι 31/8/2004 είχε δαπανηθεί το ποσό των ενενήντα εκατομμυρίων εκατό είκοσι τεσσάρων χιλιάδων εξακοσίων ογδόντα οκτώ ευρώ και σαράντα ενός λεπτών (90.124.688,41) με διαθέσιμες δαπάνες για το τετράμηνο Σεπτέμβριος, Οκτώβριος, Νοέμβρης και Δεκέμβρης το υπόλοιπο ποσό των πενήντα έξι εκατομμυρίων ενενήντα εννέα χιλιάδων οκτακοσίων έντεκα ευρώ και πενήντα εννέα λεπτών (56.099.811,59).
      Τον προϋπολογισμό της Βουλής συνθέτουν πέντε ομαδοποιημένες μεγάλες κατηγορίες δαπανών, οι οποίες έχουν καθοριστεί από τον κώδικα κατάταξης εξόδων του κρατικού προϋπολογισμού, όπως αναμορφώθηκε το 2002 με την υπ’ αριθμ. 2/50418 απόφαση του τότε Υφυπουργού Οικονομίας και Οικονομικών.
      Η πρώτη κατηγορία αφορά πληρωμές για υπηρεσίες. Στην κατηγορία αυτή, δηλαδή πληρωμές για υπηρεσίες και σε εξήντα λογαριασμούς με κωδικό αριθμό από το 0100 έως το 0800, εμφανίζονται με ακρίβεια και σαφήνεια όλες οι δαπάνες που αφορούν, παραδείγματος χάρη αποζημιώσεις Βουλευτών, αμοιβές υπαλλήλων, εισφορές ασφάλισης, έξοδα μετακίνησης μελών του Κοινοβουλίου, μισθώματα κτηρίων και συντήρηση αυτών, δαπάνες λειτουργικών αναγκών, δημοσιεύσεις, εκδόσεις, αμοιβές εκπαίδευσης, επιμόρφωση κλπ.
      Αναλυτικότερα για τρεις, τέσσερις κατηγορίες δαπανών και ειδικότερα αυτές που αφορούν πληρωμές αποζημιώσεων Βουλευτών και Ευρωβουλευτών, αμοιβών του προσωπικού της Βουλής, δαπανών μετακίνησης, θεωρώ απολύτως απαραίτητο να τις εξειδικεύσω, γιατί πιστεύω πως η καλύτερη απάντηση στο πόσο πληρώνονται οι Βουλευτές είναι η δημοσιοποίηση των αμοιβών τους. Έτσι θα έλεγα, φως, περισσότερο φως στις αμοιβές των Βουλευτών της ελληνικής κοινοβουλευτικής δημοκρατίας μας. Η συνολική ετήσια βουλευτική αποζημίωση ανέρχεται στο ποσό των τριάντα εννέα εκατομμυρίων εννιακοσίων δέκα πέντε χιλιάδων επτακοσίων (39.915.700) ευρώ, ήτοι βαρύνει τον προϋπολογισμό της Βουλής κατά 24,9% και κατά 0,1057% ή 1,057%ο τον κρατικό προϋπολογισμό. Αξίζει εδώ να παρατηρήσουμε πως οι συνολικές πιστώσεις που διατίθενται, όπως είπαμε και προηγουμένως, σε ετήσια βάση και στους τριακόσιους είκοσι τέσσερις Βουλευτές, δηλαδή τους τριακόσιους του Εθνικού Κοινοβουλίου και τους είκοσι τέσσερις Ευρωβουλευτές μας είναι τριάντα εννέα εκατομμυρίων εννιακοσίων δέκα πέντε χιλιάδων επτακοσίων (39.915.700) ευρώ.
Έτσι, κάθε Ελληνίδα και κάθε Έλληνας πολίτης επιβαρύνεται με το ποσό του 0,01 ευρώ την ημέρα ή με 0,30 ευρώ το μήνα ή με 3,62 ευρώ το χρόνο για την καταβολή αποζημιώσεων στους τριακόσιους είκοσι τέσσερις (324) Βουλευτές μας.
      Πέραν αυτών, οι Βουλευτές και Ευρωβουλευτές, βαρύνουν τον προϋπολογισμό της Βουλής με αμοιβές επιστημονικών συνεργατών με το ποσό των δώδεκα εκατομμυρίων εννιακοσίων σαράντα δύο χιλιάδων διακοσίων (12.942.200) ευρώ, ήτοι ποσοστό 8,7% επί των δαπανών. Οι λειτουργικές δαπάνες Βουλευτών, όπως μίσθωση οικιών, ξενοδοχείων για τους εξ επαρχίας Βουλευτές, χρηματοδοτική μίσθωση αυτοκινήτων, βαρύνουν τον προϋπολογισμό της Βουλής με το ποσό των έξι εκατομμυρίων εννιακοσίων χιλιάδων (6.900.000) ευρώ ή κατά ποσοστό 4,3%. Τα έξοδα μετακίνησης σε εξωτερικό και εσωτερικό των Βουλευτών ανέρχονται στο ποσό των δύο εκατομμυρίων επτακοσίων πενήντα χιλιάδων (2.750.000) ευρώ και βαρύνουν τον προϋπολογισμό της Βουλής κατά 1,7%.
      Έτσι, με όλα αυτά οι συνολικές πιστώσεις που διατίθενται σε ετήσια βάση για αποζημιώσεις Βουλευτών-Ευρωβουλευτών, οι αμοιβές επιστημονικών συνεργατών τους, για έξοδα μετακίνησης σε εσωτερικό-εξωτερικό, για μισθώσεις οικιών ή ξενοδοχείων για τους εξ επαρχίας Βουλευτές. όπως είπαμε, για χρηματοδοτική μίσθωση αυτοκινήτων, ανέρχονται στο ποσό των εξήντα δύο εκατομμυρίων πεντακοσίων επτά χιλιάδων εννιακοσίων (62.507.900) ευρώ και βαρύνουν τον προϋπολογισμό της Βουλής κατά 39,1% και το γενικό προϋπολογισμό κατά 0,1654% ή 1,654%ο.
      Συνεπώς θα λέγαμε συγκεντρωτικά ότι κάθε Βουλευτής και Ευρωβουλευτής για όλες του τις αποζημιώσεις, παροχές, αμοιβές συνεργατών τους, μισθώσεις οικιών ή ξενοδοχείων για τους εξ επαρχίας Βουλευτές, για χρηματοδοτική μίσθωση αυτοκινήτων, μετακινήσεις κλπ., επιβαρύνει στο σύνολο κάθε Ελληνίδα και κάθε Έλληνα πολίτη με 0,02 ευρώ ημερησίως, με 0,48 ευρώ μηνιαίως ή με 5,77 ευρώ ετησίως. 
      Όσον αφορά τις αποδοχές όλων των κατηγοριών των υπαλλήλων της Βουλής -τακτικών, εκτάκτων, αποσπασμένων- τις δαπάνες για υπερωρίες υπαλλήλων, τα έξοδα μετακίνησής τους, αμοιβές υπερωριακής απασχόλησης, αυξήσεις λόγω εισοδηματικής πολιτικής, φυσιολογικής ή μισθολογικής εξέλιξης κλπ., αυτές ανέρχονται σε ετήσια βάση στο ποσό των πενήντα ενός εκατομμυρίων εξακοσίων σαράντα μίας χιλιάδων εκατό (51.641.100) ευρώ και βαρύνουν τον προϋπολογισμό της Βουλής κατά 32,27%. 
      Περαιτέρω, οι πιστώσεις για πληρωμές λειτουργικών δαπανών όλων των υπηρεσιών της Βουλής, όπως ενοίκια μισθωμένων χώρων, έξοδα παρεχομένων υπηρεσιών –ΟΤΕ, ΔΕΗ, ΕΥΔΑΠ- δαπάνες καθαριότητας, θέρμανσης, έξοδα διοργάνωσης εκθέσεων, συνεδρίων, συντήρηση και επισκευή κτηρίων, αμοιβές φυσικών προσώπων, όλες αυτές προϋπολογίζονται στο ποσό των είκοσι τεσσάρων εκατομμυρίων τριακοσίων ενενήντα χιλιάδων (24.390.000) ευρώ, ήτοι αντιπροσωπεύουν το 15,2% του συνολικού ύψους του προϋπολογισμού της Βουλής.
      Συμπερασματικά, οι προϋπολογιζόμενες πιστώσεις για την πρώτη μεγάλη κατηγορία δαπανών της Βουλής, δηλαδή, πληρωμές για υπηρεσίες, ανέρχονται σε ετήσια βάση στο ποσό των εκατόν τριάντα οκτώ εκατομμυρίων πεντακοσίων τριάντα εννέα χιλιάδων διακοσίων (138.539.200) ευρώ, καλύπτουν το 86,6% του προϋπολογισμού της Βουλής και θα βαρύνουν τον κρατικό προϋπολογισμό κατά 3,66%ο.
      Η δεύτερη κατηγορία -επίσης μεγάλη- που ανέφερα προηγουμένως, αφορά προμήθειες αγαθών και κεφαλαιακό εξοπλισμό. Στην κατηγορία αυτή και σε είκοσι υποκατηγορίες με κωδικούς αριθμούς 1000 έως 1700 καταγράφονται αναλυτικά όλες οι δαπάνες για κάθε αναγκαία προμήθεια υλικών και αγαθών, που είναι απαραίτητα για την εύρυθμη και αποτελεσματική λειτουργία των υπηρεσιών της Βουλής. Παραδείγματος χάρη, προμήθειες γραφικής ύλης, είδη επισκευής και συντήρησης μηχανημάτων, βιβλίων, συγγραμμάτων, εφημερίδων, περιοδικών, υγειονομικού υλικού, κεφαλαιακού εξοπλισμού, προμήθειες επίπλων, γραφείων, κλιματισμού, ηλεκτρονικών υπολογιστών, προγραμμάτων, μεταφορικών μέσων, κλπ. Το συνολικό ποσό των πιστώσεων για όλα αυτά ανέρχεται στα δεκατέσσερα εκατομμύρια οκτακοσίων πενήντα δύο χιλιάδες (14.852.000) ευρώ και βαρύνουν τον προϋπολογισμό της Βουλής κατά 9,3%. Οι πιστώσεις αυτές είναι μειωμένες κατά πεντακόσιους είκοσι μία χιλιάδες (521.000) ευρώ έναντι του 2004.
      Η τρίτη μεγάλη κατηγορία αφορά πιστώσεις για πληρωμές μεταβιβαστικές. Η κατηγορία αυτή περιλαμβάνει πέντε υποκατηγορίες λογαριασμών και σ’ αυτές καταγράφονται δαπάνες επιχορηγήσεων σε οργανισμούς κοινωνικής ασφάλισης, σε πολιτιστικά ιδρύματα, σε διεθνείς οργανισμούς, σε κοινότητες του εξωτερικού, κλπ.
Το συνολικό ετήσιο προϋπολογιζόμενο ποσό ανέρχεται στα τέσσερα δισεκατομμύρια πεντακόσια οκτώ εκατομμύρια διακόσιες χιλιάδες (4.508.200.000) ευρώ έναντι τεσσάρων δισεκατομμυρίων πεντακοσίων τριάντα εκατομμυρίων διακοσίων χιλιάδων (4.530.200.000) ευρώ του τρέχοντος έτους και βαρύνει τον Προϋπολογισμό της Βουλής κατά 2,8%.
     Η τέταρτη μεγάλη κατηγορία αφορά πιστώσεις για δαπάνες που δεν εντάσσονται σε άλλες κατηγορίες και ως τέτοιες καταγράφονται σε δυο λογαριασμούς, στο ποσό των δύο εκατομμυρίων εξακοσίων χιλιάδων (2.600.00.000) ευρώ που συνιστά το αποθεματικό και που είναι ίσο με αυτό του τρέχοντος έτους και βαρύνει τον προϋπολογισμό της Βουλής σε ποσοστό 1,3%.
     Η πέμπτη και τελευταία μεγάλη κατηγορία αφορά πιστώσεις για απαλλοτριώσεις, αγορές, ανεγέρσεις και στον ένα λογαριασμό της αναγράφεται η πίστωση ύψους εκατό χιλιάδων (100.000) ευρώ, όσο και στο φετινό και αυτή για εκτέλεση έργων, αποπεράτωση γραφείων Βουλευτών. Η καινοτομία αυτή, δηλαδή η δημιουργία γραφείων εργασίας Βουλευτών, πιστώνεται ως πρωτοβουλία, ως αρχή, ως πράξη στον τέως Πρόεδρο της Βουλής των Ελλήνων κ. Απόστολο Κακλαμάνη και ως έργο που ολοκληρώνεται στη νυν Πρόεδρο κ. Άννα Ψαρούδα Μπενάκη. Ήδη άλλα είκοσι έξι γραφεία στη συμβολή των οδών Μητροπόλεως και Φιλελλήνων, και μάλιστα χωρίς αύξηση των δαπανών, αποπερατώνονται για τη στέγαση όλων των εξ επαρχίας Βουλευτών. Γι’ αυτήν τη θαυμάσια, λειτουργική και αναμφίβολα αξιέπαινη πρωτοβουλία, οφείλουμε ένα μεγάλο ευχαριστώ στον πρώην, Πρόεδρο και στη νυν Πρόεδρο της Βουλής.
     Το αμέριστο ενδιαφέρον της κυρίας Προέδρου για την επίλυση κάθε προβλήματος που απασχολεί τους Βουλευτές, θεωρείται δεδομένο και αναγνωρίζεται καθημερινά. Τελευταία μάλιστα σφραγίζεται και με τη λύση που δόθηκε για την καταβολή των ασφαλιστικών εισφορών στα αντίστοιχα ασφαλιστικά ταμεία, που είχαν πριν την εκλογή τους οι Βουλευτές, και μάλιστα αυτό λόγω του ασυμβιβάστου, όπως επίσης και αυτό με τις αεροπορικές εταιρείες, ακόμη δε και με την προμήθεια των φορητών υπολογιστών.
     Κυρίες και κύριοι συνάδελφοι, όλες οι δαπάνες του προϋπολογισμού όπως αυτές περιγράφονται και αναλύονται μια προς μια στην εισηγητική έκθεση και στους αναλυτικούς πίνακες που συνοδεύουν αυτήν και έχουν κατατεθεί στη Βουλή προς ψήφιση, είναι δαπάνες που έχουν προταθεί από τις αρμόδιες υπηρεσίες της Βουλής, έχουν αξιολογηθεί από τη διοίκηση και εκτιμήθηκε πως οι συγκεκριμένες δαπάνες υπηρετούν απαραίτητες λειτουργικές ανάγκες της Βουλής. Έχουν ιεραρχηθεί και προγραμματιστεί με λογισμό και φειδώ. Οι βουλευτικές αποζημιώσεις, οι αποδοχές του προσωπικού, προϋπολογίστηκαν με βάση το μισθολόγιο που ίσχυε όταν κατατέθηκε το προσχέδιο του προϋπολογισμού και προπαντός ελήφθη υπόψη και η αντίστοιχη μίσθωση που εγγράφεται στο γενικό κρατικό προϋπολογισμό.
     Ο προτεινόμενος προς ψήφιση προϋπολογισμός δαπανών της Βουλής για το οικονομικό έτος 2005 είναι κατά αποδεδειγμένη επιχειρηματολογία λιτός, διαφανής, συμβατός με τις δυνατότητες της εθνικής οικονομίας, κινείται μέσα στα οικονομικά δεδομένα της εξαγγελθείσας εισοδηματικής πολιτικής, καλύπτει πάγιες και διαρκείς ανάγκες της Βουλής και του προσωπικού αυτής και αναμφισβήτητα συμβάλλει στην αποτελεσματικότερη λειτουργία όλων των υπηρεσιών, προσώπων, συνεργατών, Βουλευτών και Ευρωβουλευτών.
     Συγκρίνοντας όλα τα οικονομικά μεγέθη του προτεινόμενου προϋπολογισμού με τον εκτελούμενο προϋπολογισμό του τρέχοντος έτους, αξίζει να σημειωθεί ότι είκοσι υποκατηγορίες σε είκοσι λογαριασμούς έχουν  μείωση πιστώσεων. Σε άλλους εικοσιένα λογαριασμούς έχουμε μηδενική αύξηση, δηλαδή, παραμένουν οι ίδιες πιστώσεις και μόνο σε σαράντα επτά λογαριασμούς από τους ογδόντα οκτώ έχουμε αυξήσεις. Σε γενικές γραμμές ο μέσος όρος αύξησης σε σχέση με τον εκτελούμενο προϋπολογισμό είναι της τάξης του 9%.
     Αξίζει να καταγραφεί στα Πρακτικά της Βουλής πως οι εκθέσεις προϋπολογισμού δαπανών της Βουλής οικονομικού έτους 2005 και απολογισμού του οικονομικού έτους 2003, όπως επίσης και οι συνοδεύοντες αυτές αναλυτικοί πίνακες, είναι  προϊόν συνεργασίας με τους υπαλλήλους των αρμοδίων υπηρεσιών της Βουλής, οι οποίοι με υπηρεσιακή επιμέλεια, φροντίδα και προθυμία ανταποκρίθηκαν στο επίπονο αυτό έργο, διαθέτοντας κάθε στοιχείο, πληροφορία και διευκρίνιση που ζητήθηκε. Ειλικρινά τους αξίζουν συγχαρητήρια και ένα ανθρώπινο ευχαριστώ για τη δημιουργική εργασία τους.
     Με τις γενικές αυτές παρατηρήσεις, έχω την τιμή να εισηγηθώ, κυρία Πρόεδρε, την ψήφιση του προϋπολογισμού δαπανών της Βουλής για το οικονομικό έτος 2005.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μου επιτρέψετε για δυο λεπτά ακόμη να μιλήσω για τον απολογισμό των δαπανών της Βουλής του 2003.
      Για το έτος 2003 είχαν προϋπολογιστεί κατ’ αρχήν πιστώσεις για τις λειτουργικές εν γένει δαπάνες της Βουλής ύψους εκατόν είκοσι εκατομμυρίων πεντακοσίων είκοσι μιας χιλιάδων τετρακοσίων (120.521.400) ευρώ. Κατά την εκτέλεση του προϋπολογισμού του έτους 2003 οι πιστώσεις αυξήθηκαν κατά δύο εκατομμύρια τριακόσιες μία χιλιάδες (2.301.000) ευρώ και στη συνέχεια με εσωτερικές αναμορφώσεις, ύστερα από σειρά αποφάσεων του Υπουργείου Εθνικής Οικονομίας και Οικονομικών, μειώθηκαν κατά ένα εκατομμύριο εξακόσιες ογδόντα δύο χιλιάδες επτακόσια (1.682.700) ευρώ. Έτσι, για το έτος 2003, από 1.1 έως 31.12, το συνολικό ύψος των πιστώσεων διαμορφώνεται στο ποσό των εκατόν είκοσι ενός εκατομμυρίων εκατόν τριάντα εννέα χιλιάδων επτακοσίων (121.139.700) ευρώ. Από τις πιστώσεις αυτές ποσό ύψους ενός εκατομμυρίου εξήντα δύο χιλιάδων εννιακοσίων (1.062.900) ευρώ με εντολή του τότε Προέδρου της Βουλής επεστράφη στο Γενικό Λογιστήριο του Κράτους και ποσό ύψους τριών χιλιάδων εξακοσίων τριάντα πέντε ευρώ και σαράντα επτά λεπτών (3.635,47) παρέμενε αδιάθετο.
      Στις σελίδες 31 και 45 της εισηγητικής έκθεσης του απολογισμού που επίσης έχουν κατατεθεί στη Βουλή προς ψήφιση κατ’ επιταγή του άρθρου 72 του Συντάγματος σε συνδυασμό με το άρθρο 120 του Κανονισμού της Βουλής καταγράφονται με κάθε λεπτομέρεια όλες οι δαπάνες κατά κατηγορία και ποσό. Έτσι, είναι εύκολο στον καθένα να κάνει οποιονδήποτε έλεγχο και κατά τρόπο απολύτως διαφανή να διαπιστώσει: Πρώτον, ποιες και πόσες πιστώσεις χορηγήθηκαν. Ποιες και πόσες πιστώσεις αναλήφθηκαν. Ποιες, πόσες και πού πραγματοποιήθηκαν οι πληρωμές και, τέλος, πόσες πιστώσεις έμειναν αδιάθετες και πού κατατέθηκαν.
      Συγκεκριμένα, για κάθε μία από τις μεγάλες κατηγορίες δαπανών παρατηρούνται τα ακόλουθα: Στην πρώτη μεγάλη κατηγορία, όπως είπαμε, πληρωμές για υπηρεσίες προϋπολογίστηκαν εκατό εκατομμύρια πεντακόσιες σαράντα επτά χιλιάδες τετρακόσια (100.547.400) ευρώ. Δαπανήθηκαν εκατό εκατομμύρια πεντακόσιες σαράντα τέσσερις χιλιάδες επτακόσια ενενήντα πέντε ευρώ και δεκαπέντε λεπτά (100.544.795,17). Έτσι, έμειναν αδιάθετες από το λογαριασμό αυτό δύο χιλιάδες εξακόσια τέσσερα ευρώ και ογδόντα τρία λεπτά (2.604,83).
      ΠΡΟΕΔΡΟΣ (Άννα Μπενάκη-Ψαρούδα):  Κύριε συνάδελφε, λίγο πιο συνοπτικά αυτά τα στοιχεία, γιατί τα διαβάζουν ούτως ή άλλως οι συνάδελφοι στον απολογισμό.
      ΑΠΟΣΤΟΛΟΣ ΚΩΣΤΟΠΟΥΛΟΣ: Στη δεύτερη κατηγορία προμήθειας αγαθών και κεφαλαιακού εξοπλισμού έμειναν αδιάθετα οκτακόσια δεκατρία ευρώ και ενενήντα οκτώ λεπτά (813,98), από τις μεταβιβαστικές πληρωμές εκατόν πενήντα τριών ευρώ και είκοσι τεσσάρων λεπτών (153,24). Έτσι, δημιουργήθηκε το τελικό αποτέλεσμα που μας λέει ότι οι πιστώσεις που χορηγήθηκαν από το Γενικό Κρατικό Προϋπολογισμό για όλο το έτος 2003 ήταν εκατόν είκοσι εκατομμύρια εβδομήντα έξι χιλιάδες οκτακόσια (120.076.800) ευρώ. Οι πιστώσεις που αναλήφθηκαν ήταν εκατόν είκοσι εκατομμύρια εβδομήντα τρεις χιλιάδες εκατόν εξήντα τέσσερα (120.073.164) ευρώ. Οι πιστώσεις που πραγματοποιήθηκαν ήταν εκατόν είκοσι εκατομμύρια εβδομήντα τρεις χιλιάδες εκατόν εξήντα τέσσερα ευρώ και πενήντα τρία λεπτά (120.073.164,53) και παρέμειναν αδιάθετες τρεις χιλιάδες εξακόσια εξήντα πέντε ευρώ και σαράντα επτά λεπτά (3.645,47), τα οποία και κατετέθηκαν στο Γενικό Λογιστήριο του Κράτους.
      Η Επιτροπή Οικονομικών της Βουλής, αφού έλαβε υπ’ όψιν της όλα τα στοιχεία εκτέλεσης του προϋπολογισμού έτους 2003 ενέκρινε ομόφωνα τον απολογισμό δαπανών της Βουλής οικονομικού έτους 2003 και εισηγούμαι την ψήφιση και του προϋπολογισμού για το οικονομικό έτος 2005 και του απολογισμού για το 2003.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει για τη συζήτηση του νομοσχεδίου του προϋπολογισμού της Βουλής που συζητούμε ως Κοινοβουλευτικό Εκπρόσωπο το Βουλευτή κ. Νίκο Γκατζή. Επίσης, ο κ. Νίκος Κωνσταντόπουλος εκ μέρους του Συνασπισμού ορίζει ως ειδικό αγορητή το Βουλευτή κ. Ιωάννη Δραγασάκη.
      Το λόγο έχει ο συνάδελφος κ. Ανδρέας Μακρυπίδης ως εισηγητής του ΠΑΣΟΚ.
       ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδλεφοι, συζητάμε σήμερα τον προϋπολογισμό της Βουλής για το έτος 2005 καθώς επίσης και τον απολογισμό του έτους 2003. Στον προϋπολογισμό περιλαμβάνονται οι δαπάνες για την αντιμετώπιση των αναγκών τόσο της Βουλής όσο και των λειτουργιών της. 
      Ο συζητούμενος προϋπολογισμός διακρίνεται, κατά τη γνώμη μου, από δημοσιονομική αυστηρότητα, πλήρη διαφάνεια, ειλικρίνεια και πληρότητα, αξιοπιστία και νοικοκυροσύνη. Ειλικρινά, θα ήθελα να βρεθώ στην ίδια ευχάριστη θέση να έχω την ίδια εκτίμηση και για τον προϋπολογισμό του κράτους, τον οποίο θα καταθέσει στη Βουλή η Κυβέρνηση μεθαύριο, την Πέμπτη. Πολύ φοβάμαι όμως ότι θα απέχει παρασάγκας των όσων προηγουμένως περιέγραψα για τον προϋπολογισμό της Βουλής ο προϋπολογισμός του κράτους. Δεν θέλω να γίνω μάντης κακών ειδήσεων, κυρία Πρόεδρε, αλλά αυτή είναι η εμπειρία μου από τη συζήτηση του προσχεδίου του προϋπολογισμού που είχαμε πριν από λίγες ημέρες.
      Ανέφερα προηγουμένως ότι ο προϋπολογισμός της Βουλής διακρίνεται από ειλικρίνεια. Θα αναφερθώ σε ένα μόνο συγκεκριμένο στοιχείο που επιβεβαιώνει του λόγου το αληθές. Έχουμε μειωμένες πιστώσεις το 2005 τετρακόσιες ενενήντα δύο χιλιάδες (492.000) ευρώ έναντι του 2004. Και αυτό στον κωδικό αριθμό 26 11 που δεν λέει τίποτα, είναι ένας ψυχρός αριθμός, είναι ο κωδικός αριθμός όμως που αναφέρεται στις επιχορηγήσεις για οικονομικές και πολιτικές δραστηριότητες οργανισμών και εκεί είχαμε τα προηγούμενα χρόνια αυξημένες πιστώσεις -επί προεδρίας του κ. Κακλαμάνη- προκειμένου να συμβάλουμε στην αποπεράτωση του Ιερού Ναού του Αγίου Νικολάου στο Κάιρο. Άρα, έχουμε μειωμένες πιστώσεις από τη στιγμή που ολοκληρώθηκε μία τέτοια απόφαση της Βουλής, μια τέτοια πρόθεσή μας για να εκπληρώσουμε μια υποχρέωση θρησκευτική.
      Κυρίες και κύριοι, ο κάθε προϋπολογισμός περιέχει οικονομικά στοιχεία και αριθμούς. Ο προϋπολογισμός όμως της Βουλής μέσα από τους αριθμούς και τα οικονομικά στοιχεία διαδραματίζει, κατά τη γνώμη μου, ένα σημαντικότατο ρόλο. Κατοχυρώνει το κοινοβουλευτικό μας σύστημα. Αναβαθμίζει την κοινοβουλευτική μας δημοκρατία. Διευρύνει τις λειτουργίες της Βουλής. Συμβάλλει ουσιαστικά στη στήριξη των δημοκρατικών μας θεσμών. Ενισχύει το ρόλο του Βουλευτή. Αναβαθμίζει την πολιτική και το πολιτικό μας σύστημα.
      Ο προϋπολογισμός των δαπανών της Βουλής για το έτος 2005, σύμφωνα με το προσχέδιο του κρατικού προϋπολογισμού, θα επιβαρύνει το σύνολο του κρατικού προϋπολογισμού και κύρια τις καθαρές πρωτογενείς δαπάνες κατά ποσοστό 0,423%. Δηλαδή, κατά τη γνώμη μου, ελαχιστότατη είναι η επιβάρυνση. Η επιβάρυνση, δηλαδή, για τον κάθε Έλληνα πολίτη για τις δαπάνες του προϋπολογισμού της Βουλής είναι δεκατεσσεράμισι (14,5) ευρώ ετησίως ή ένα ευρώ και είκοσι ένα λεπτά (1,21) μηνιαίως ή 0,04% ημερησίως. Και το αναφέρω γιατί άκουσα ότι έκανε την ίδια επισήμανση και ο εισηγητής της Πλειοψηφίας. Αυτό γιατί υπάρχει διάχυτη, κατά τη γνώμη μου, η εντύπωση από παραπληροφόρηση σκόπιμη ότι είναι μεγάλη επιβάρυνση του κοινοβουλευτικού μας συστήματος, των Βουλευτών, της λειτουργίας της Βουλής, μεγάλη επιβάρυνση του Έλληνα πολίτη και του Έλληνα φορολογούμενου.
      Συγκεκριμένα, η αύξηση της βουλευτικής αποζημίωσης είναι στο ύψος του πληθωρισμού, δηλαδή 3,9%. Ο μισθός των πολιτικών υπαλλήλων της Βουλής αυξάνεται κατά 4,6%, όπως και των άλλων δημοσίων υπαλλήλων. Άρα, από τα στοιχεία αυτά και άλλα που αναφέρθηκαν προηγουμένως και περιλαμβάνονται μέσα στον προϋπολογισμό προκύπτει, κατά τη γνώμη μου, κυρίες και κύριοι συνάδελφοι, αβίαστα το συμπέρασμα ότι το δημοκρατικό μας πολίτευμα δεν είναι μόνο το καλύτερο, είναι και το οικονομικότερο από απόψεως κόστους.
      Σχετικά με τον απολογισμό του οικονομικού έτους 2003, οι αρχικές πιστώσεις του προϋπολογισμού ήταν εκατόν είκοσι εκατομμυρίων πεντακοσίων είκοσι μίας χιλιάδων (120.521.0000) ευρώ, ενώ κατά τη διάρκεια της εκτέλεσης διαμορφώθηκαν σε εκατόν είκοσι ένα εκατομμύρια εκατόν τριάντα εννέα (121.000.139) ευρώ. Άρα, από το ποσό αυτό επιστράφηκαν στο Γενικό Λογιστήριο του Κράτους, όπως συνέβαινε τα τελευταία χρόνια, ένα ποσό ενός εκατομμυρίου εξήντα δύο χιλιάδων (1.062.000) ευρώ και διαμορφώνοντας τις πιστώσεις τελικά που χορηγήθηκαν στη Βουλή και τον προϋπολογισμό του οικονομικού έτους σε εκατόν είκοσι  εκατομμύρια εβδομήντα έξι χιλιάδες (120.076.000) ευρώ. Άρα, εύκολα μπορούμε να οδηγηθούμε στο συμπέρασμα και στην εκτίμηση ότι υπερψηφίζουμε και τον απολογισμό του 2003.
      Θα ήθελα όμως, κυρίες και κύριοι συνάδελφοι, να αναφερθώ στον προϋπολογισμό της Βουλής που δεν είναι ένα απλό λογιστικό κείμενο. Δεν είναι μια στείρα παράθεση ψυχρών αριθμών. Είναι ουσιαστικά μια πολιτική πράξη με σημαντικό ειδικό βάρος για το δημοκρατικό μας σύστημα και ως τέτοια πράξη θα πρέπει να εξεταστεί. Πολιτικές δυνάμεις και Βουλευτές, όλοι μαζί ενωμένοι πρέπει να τολμήσουμε και να ξεπεράσουμε τις μεμψιμοιρίες, αναλαμβάνοντας τις ευθύνες που μας αναλογούν μέσα από ανάλογες πρωτοβουλίες, προκειμένου ο Έλληνας πολίτης να κατανοήσει ότι ούτε τυχαία ούτε περιττή ούτε πολυτέλεια είναι η λειτουργία του Κοινοβουλίου και των εκπροσώπων του.
      Σημαντικό ρόλο στην προσπάθεια προστασίας της λειτουργίας του θεσμού του Κοινοβουλίου και του έργου που επιτελεί ο  Βουλευτής, από εξωθεσμικές παρεμβάσεις που στοχεύουν στο λαϊκισμό και στη δημιουργία αρνητικών εντυπώσεων μπορεί και πρέπει να παίξει το τηλεοπτικό κανάλι της Βουλής και όχι μόνο. Γι’ αυτόν το λόγο, κυρία Πρόεδρε, θα πρέπει να αναπτύξουμε περαιτέρω δραστηριότητες και στην ειδησεογραφία προβάλλοντας επαρκέστατα μπορώ να πω το νομοθετικό έργο, τη λειτουργία των επιτροπών, τις παρεμβάσεις των Κοινοβουλευτικών Ομάδων, τις δράσεις των κομμάτων καθώς και τον κοινοβουλευτικό έλεγχο και των Βουλευτών και των Κοινοβουλευτικών Ομάδων.
      Πρέπει να δημιουργήσουμε τα κατάλληλα αντανακλαστικά απέναντι στη δημαγωγία και στο λαϊκισμό, απέναντι στις επιθέσεις που εκτοξεύονται από διαφόρους κύκλους εναντίον των Βουλευτών και κατ’ επέκταση του Κοινοβουλίου και του κοινοβουλευτικού συστήματος. Και προς αυτήν την κατεύθυνση πιστεύω ότι το τηλεοπτικό κανάλι της Βουλής, μπορεί να λειτουργήσει ως επικοινωνιακή ασπίδα σε τέτοιου είδους φαινόμενα, παρέχοντας σωστή και ορθή ενημέρωση.
      Θα ήθελα, κυρία Πρόεδρε, σ’ αυτήν την κατεύθυνση να πάρετε πρωτοβουλίες δημιουργίας γραφείου Τύπου του Προεδρείου της Βουλής που να δίνει απαντήσεις άμεσα σε ζητήματα που προκύπτουν. 
      Σήμερα, πέρα από το ότι έγινα γνώστης από ανάγνωση σε διάφορες εφημερίδες, αλλά άκουσα και κάποιους αναλυτές σε διάφορους σταθμούς ραδιοφωνικούς που με αφορμή τη συζήτηση σήμερα και ούτε λίγο ούτε πολύ παραποιούσαν στοιχεία, γεγονότα, αριθμούς, που οι αριθμοί δεν διαψεύδονται. Και όμως, δεν υπήρξε καμία απάντηση. Γι’ αυτό, θα σας παρακαλέσω και για μια σειρά άλλων ζητημάτων που έχουν να κάνουν με τη λειτουργία του Κοινοβουλίου, να πάρετε την πρωτοβουλία μέσα από ένα γραφείο Τύπου, να δίνετε απαντήσεις εσείς σαν Προεδρείο της Βουλής και όχι μόνο τα κόμματα, οι Βουλευτές από μόνοι τους. Αισθανόμαστε πολλές φορές ότι είμαστε βορά τέτοιων εισαγγελάτων, τέτοιων λαϊκιστικών αντιλήψεων και λειτουργιών.
      Πρέπει να περιορίσουμε, κυρίες και κύριοι συνάδελφοι, το θεσμικό έλλειμμα που παρατηρείται στις σχέσεις των Βουλευτών με θεσμούς που αναπτύσσουν νέες και πολλαπλές δραστηριότητες, όπως είναι ο πρώτος και ο δεύτερος βαθμός Τοπικής Αυτοδιοίκησης και οι περιφέρειες.
      Κατά τη γνώμη μου ο Βουλευτής δεν μπορεί να ασκήσει κανέναν ουσιαστικό έλεγχο σήμερα στη λειτουργία αυτών των θεσμών, δημιουργώντας έτσι εύλογα ερωτήματα σχετικά με το ρόλο του στην τοπική κοινωνία.
      Όλοι μας πρέπει να αναρωτηθούμε τι είδους κοινοβουλευτική αντιπροσώπευση επιθυμούμε σε τοπικό επίπεδο και πώς θα διαμορφωθεί ο ρόλος μας μπροστά στις νέες εξελίξεις που όλοι μαζί αναλαμβάνουμε και πρέπει να αναλαμβάνουμε πρωτοβουλίες και δράσεις.
      Είναι αναμφισβήτητο γεγονός, κυρίες και κύριοι συνάδελφοι, ότι τα τελευταία χρόνια έχουν γίνει σοβαρές και αποτελεσματικές προσπάθειες, ώστε οι υπηρεσίες του Κοινοβουλίου να αναβαθμιστούν, αλλά και η όψη και η λειτουργία του να βελτιωθεί.
      Εικαστικά έργα και γλυπτά κοσμούν σήμερα το Κοινοβούλιο, όπως είναι «η μάχη της Πίνδου», όπως είναι «η μάνα», έργα του γλύπτη Χρήστου Καπράλου. Και βλέπω σήμερα έχουν την τιμητική τους οι Αιτωλοακαρνάνες, γιατί ο προηγούμενος συνάδελφος που μίλησε ήταν Αιτωλοακαρνάνας, εγώ είμαι Αιτωλοακαρνάνας, και τώρα κάνω αναφορά στο γλύπτη Χρήστο Καπράλο που είναι Αιτωλοακαρνάνας. Όλα αυτά τα έργα δημιούργησαν μια άλλη εικόνα στο Κοινοβούλιο τόσο σαν θεσμός, όσο και σαν μορφή στο κτηριακό μας συγκρότημα. Όσοι έχουμε εμπειρίες από άλλες ιδιότητες που ερχόμασταν στο Κοινοβούλιο κατά  το παρελθόν βλέπουμε αυτήν τη διαφορά. Γιατί είναι πλέον αισθητή η διαφορά επί τω βέλτιστω.
      Κυρίες και κύριοι συνάδελφοι, δεν είναι η ώρα να αναφερθώ, γιατί τα έχουμε ξαναπεί, ότι στο χθεσινό πάρκινγκ του προαυλίου χώρου με πάρα πολλά προβλήματα, υπάρχει σήμερα ένας όμορφα διαμορφωμένος χώρος προέκταση του κεντρικού κτηρίου, όπου δεσπόζουν προς την πλατεία Συντάγματος ανδριάντες ανθρώπων που δημιούργησαν, που αναμόρφωσαν τη σύγχρονη Ελλάδα, όπως ο Χαρίλαος Τρικούπης και ο Ελευθέριος Βενιζέλος. Στον ανεκμετάλλευτο υπόγειο χώρο του Κοινοβουλίου, δημιουργήθηκε ένας σύγχρονος και άνετος χώρος στάθμευσης για τους Βουλευτές και το προσωπικό της Βουλής, τους εκπροσώπους του Τύπου, φιλοξενούμενους, δίνοντας λύση σε ένα ουσιαστικό πρόβλημα.
      Θα ήθελα όμως με την ευκαιρία να επισημάνω μια αδυναμία, μια παραλειτουργία θα μπορούσα να πω.
      Αρκετές φορές οι Βουλευτές εισερχόμαστε οι ίδιοι οδηγώντας το αυτοκίνητό μας στο πρώτο υπόγειο του γκαράζ που είναι για τους Βουλευτές και το βρίσκουμε κατειλημμένο από μη συναδέλφους Βουλευτές. Θα ήθελα αυτό να καταγραφεί και να επισημανθεί. Αναγκαζόμαστε έτσι να πάμε στο δεύτερο, τρίτο υπόγειο, να το αφήνουμε κάπου πρόχειρα κλπ. Έχουν αυξηθεί προφανώς οι φιλοξενούμενοί μας. Μια ιδιαίτερη προσοχή εδώ.
      Κυρίες και κύριοι συνάδελφοι, θα ήθελα να αναφερθώ και σε μια σειρά άλλων πρωτοβουλιών που αναβάθμισαν τις υπηρεσίες μας, τη λειτουργία μας, το έργο μας.
      Κτήρια, παραρτήματα του Κοινοβουλίου Βουλής στο κέντρο της Αθήνας ανακαινίζονται και κατασκευάζονται και αποτελούν πλέον αξιόλογα κτήρια αρχιτεκτονικής για τη χώρα μας. Το κτήριο στο Καπνεργοστάσιο στην οδό Λένορμαν θα στεγάσει πλέον ένα μέρος της βιβλιοθήκης και θα έχει και αίθουσες συνεδριάσεων. Οι χώροι στη Μπενάκειο Βιβλιοθήκη ανακαινίζονται και ήδη προβλέπεται συγκεκριμένη πίστωση προς αυτήν την κατεύθυνση. Το μισθωμένο κτήριο στη Σέκερη ανακαινίζεται για να ολοκληρωθούν οι εγκαταστάσεις των διοικητικών υπηρεσιών της Βουλής. Συνεχίζεται η διαμόρφωση του κτηρίου στην οδό Αμαλίας προϋπολογισμού 2,2 εκατομμυρίων ευρώ όπου θα δημιουργηθούν σύγχρονοι χώροι για το εστιατόριο και το εντευκτήριο.
      Τα τελευταία χρόνια, κυρίες και κύριοι συνάδελφοι, αντιμετωπίστηκε και καλύφθηκε μια σειρά αναγκών που σχετίζονται με τη λειτουργία και την οργάνωση των γραφείων μας. Όμως κατά τη γνώμη μου, η πιο καινοτόμος παρέμβαση που έγινε τα τελευταία χρόνια όσον αφορά τη λειτουργία του Κοινοβουλίου ήταν σε επίπεδο παρέμβασης προς την κοινωνία.
      Έτσι τα τελευταία χρόνια επιτελείται ένα σοβαρό και σημαντικό, πολύπλευρο έργο από τη μεριά του ελληνικού Κοινοβουλίου κοντά στη νεολαία με χιλιάδες σχολεία να το έχουν επισκεφθεί, με χιλιάδες μαθητές να έχουν συμμετάσχει στη Βουλή των Εφήβων. Έχουμε, δηλαδή, ένα Κοινοβούλιο ανοιχτό στην κοινωνία, κοντά στο λαό, με την ελληνική ομογένεια επίσης δίπλα. Αλλά και με τις λειτουργίες της Βουλής μέσα από τις διάφορες επιτροπές είναι ανοιχτό το Κοινοβούλιό μας σε όλο τον κόσμο. Έχουμε, δηλαδή, ένα Κοινοβούλιο που επιτελεί σπουδαίο πνευματικό, πολιτιστικό έργο με σπουδαίες εκδόσεις με συνεχείς εκθέσεις, με θέματα ιστορίας και πολιτικής.
      Θα ήταν παράλειψή μου να μην αναφερθώ στην πρόβλεψη που υπάρχει στον αναθεωρημένο Κανονισμό της Βουλής στο άρθρο 67 Α΄ για τη σύσταση του νομικού προσώπου με τη μορφή του ιδρύματος με σκοπό τη διάθεση των αρχών του κοινοβουλευτισμού και της δημοκρατίας.
      Αυτό το μεγάλο και αξιόλογο ουσιώδες έργο που έχει γίνει τα τελευταία χρόνια δεν έγινε από τη μια στιγμή στην άλλη. Ήταν αποτέλεσμα ενός οράματος, ενός σχεδίου από τον πρώην Πρόεδρο του ελληνικού Κοινοβουλίου κ. Απόστολο Κακλαμάνη που μέσα από τις επίμονες προσπάθειές του και τις γνώσεις του και την εμπειρία του έγινε πραγματικότητα αυτό που προηγουμένως περιέγραψα.
      Σ’ αυτή τη μεγάλη προσπάθεια ήταν αρωγοί και το σύνολο των εργαζομένων στη Βουλή όλων των υπηρεσιών που διακρίνονται για την προθυμία τους, την εργατικότητα, την υπευθυνότητα και προπαντός τη γνώση του αντικειμένου. 
      Και μπορούμε να είμαστε αισιόδοξοι τόσο από τις προβλέψεις του προϋπολογισμού δαπανών της Βουλής του 2005 όσο και από το μέχρι σήμερα έργο της κ. Άννας Ψαρούδα-Μπενάκη ότι αυτή η αξιόλογη προσπάθεια θα συνεχιστεί με επιτυχία και στο μέλλον.
      Άρα για τα καλά λόγια, κυρία Πρόεδρε, θα μου δώσετε ένα λεπτό ακόμη. Και δεν είναι λόγια, είναι εκτίμησή μου και πίστη.
      Υπάρχει βέβαια πάντοτε το καλύτερο από το καλό. Γι’ αυτό και μια σειρά θέματα που απασχολούν και σήμερα τους Βουλευτές μπορούν και πρέπει να αντιμετωπισθούν.
      Ενδεικτικά αναφέρω ότι επιβάλλεται πλέον η κάλυψη δαπάνης για τη συνδρομή δύο τουλάχιστον εφημερίδων ημερησίως για κάθε Βουλευτή καθώς επίσης και η κάλυψη δαπάνης για τη χρήση κινητού τηλεφώνου, ενός μέσου που όλοι μας συχνά πυκνά κάνουμε χρήση καθ’ όλη τη διάρκεια του εικοσιτετραώρου.
      Περαιτέρω ενίσχυση του εξοπλισμού των γραφείων των Βουλευτών με αντικατάσταση των παλαιών και με νέας τεχνολογίας υπολογιστές κλπ.
      Ενίσχυση προγραμμάτων και σεμιναρίων με ξένες γλώσσες, με εκμάθηση σε ηλεκτρονικούς υπολογιστές προς τους Βουλευτές αλλά και τους συνεργάτες τους. Ενίσχυση της διδασκαλίας ξένων γλωσσών και μέσω πρακτικής εξάσκησης στο εξωτερικό κλπ.
     Κυρίες και κύριοι συνάδελφοι, η πολιτική και ο πολιτικός κόσμος στη χώρα μας σήμερα παρουσιάζουν ένα έλλειμμα κύρους απέναντι στην κοινωνία. Θα έλεγα ότι πέραν των άλλων αυτό οφείλεται και στη δική μας συμπεριφορά και στάση και στα δικά μας λάθη και παραλείψεις που αξιοποιούνται από πολέμιους και μας οδηγούν στο να γινόμαστε βορά των διαφόρων «εισαγγελέων».
     Πρέπει να αλλάξουμε αυτήν την εικόνα. Να αρχίσουμε από τους εαυτούς μας. Να δώσουμε και να κερδίσουμε τη μάχη της σωστής και υπεύθυνης παρουσίας τόσο στο Κοινοβούλιο, όσο και εκτός αυτού. Πρέπει να αποδείξουμε ότι με τις θέσεις μας, τις προτάσεις και τη συμπεριφορά μας με την πολιτική μας ευθύνη αλλά και την προσωπική μας ζωή μπορούμε να κατακτήσουμε καθημερινά το ανώτατο επίπεδο της λαϊκής και κοινωνικής εκτίμησης. Η υπεύθυνη δική μας στάση θα αναγκάσει εκείνους που αποσιωπούν τα θετικά και προβάλλουν προκλητικά τα αρνητικά διαπομπεύοντας τα όποια ανθρώπινα σφάλματα και αδυναμίες μας να αναπροσαρμόσουν τη θέση τους και να αναθεωρήσουν τη στάση τους.
     Κυρίες και κύριοι συνάδελφοι, σήμερα συμπληρώνονται τριάντα ένα χρόνια από την εξέγερση της νεολαίας και του ελληνικού λαού ενάντια στην επτάχρονη φασιστική δικτατορία. Συμπληρώνονται τριάντα χρόνια από τη Μεταπολίτευση και όλοι μας βιώνουμε τη μεγαλύτερη σε διάρκεια, αλλά και καλύτερη σε ποιότητα δημοκρατία που γνώρισε ο τόπος στη νεότερη ελληνική ιστορία. Και ήταν καθοριστική η συμβολή τόσο του κόμματος της Νέας Δημοκρατίας όσο και κύρια του ΠΑΣΟΚ που είχε την ευθύνη διακυβέρνησης των τελευταίων είκοσι χρόνων. Όλα αυτά τα χρόνια λειτούργησε αποτελεσματικά και συνέβαλε τα μέγιστα στη σταθερότητα του πολιτικού μας συστήματος απορροφώντας τους περισσότερους κοινωνικούς κραδασμούς. Και αυτό είναι μια απάντηση σε όλους εκείνους που κατά καιρούς επιβουλεύονται το κοινοβουλευτικό μας σύστημα και τα ποιοτικά χαρακτηριστικά του δημοκρατικού μας πολιτεύματος.
     Η ομόφωνη απόφαση έγκρισης του απολογισμού δαπανών της Βουλής για το οικονομικό έτος 2003 και του προϋπολογισμού της Βουλής για το οικονομικό έτος 2005 θα συμβάλει αποφασιστικά και καθοριστικά στην αναβάθμιση τόσο του ρόλου του Βουλευτή όσο και των λειτουργιών του Κινοβουλίου που αποτελεί τον κορυφαίο θεσμό της δημοκρατίας και του πολιτικού μας συστήματος. Προτείνω την υπερψήφισή τους.
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Επρόσωπος του Κομμουνιστικό Κόμματος Ελλάδας κ. Γκατζής.
     ΝΙΚΟΛΑΟΣ ΓΚΑΤΖΗΣ:  Κυρίες και κύριοι Βουλευτές το Κομμουνιστικό Κόμμα Ελλάδας θα ψηφίσει τον προϋπολογισμό της Βουλής για το 2005 καθώς και τον απολογισμό για το 2003.
     Πρόκειται για έναν προϋπολογισμό διαφανή και σύμφωνα με τις αναγκαίες λειτουργίες του Κοινοβουλίου και με τις κατ’ εξοχήν κοινοβουλευτικές του δραστηριότητες αλλά και σε σχέση με μια σειρά ευρύτερων δραστηριοτήτων οι οποίες είναι αναγκαίες. Να τονίσουμε ιδιαίτερα τη συνεχή προσπάθεια που αντικατοπτρίζεται και στον προϋπολογισμό του 2005 στο σχετικό κονδύλι για προμήθεια του αναγκαίου εξοπλισμού στο πλαίσιο της ανάπτυξης του ολοκληρωμένου πληροφορικού συστήματος στη Βουλή. Είναι μια προσπάθεια που διευκολύνει το Βουλευτή και τις Κοινοβουλευτικές Ομάδες με όλο και μεγαλύτερη άνεση να αποκτούν γνώση και πληροφορίες για το έργο τους.
     Να επισημάνουμε ακόμη το θετικό ρόλο που παίζει το κανάλι της Βουλής στην όσο το δυνατό καλύτερη και ολοκληρωμένη πληροφόρηση των πολιτών για τις εργασίες της Βουλής και τις τοποθετήσεις των κομμάτων στα νομοσχέδια, αλλά και σε όλα τα ζητήματα που απασχολούν το λαό και συζητιούνται στο Κοινοβούλιο.  Χρειάζεται περαιτέρω αναβάθμιση του καναλιού της Βουλής. Βέβαια προβλέπεται σχετικό κονδύλι στον προϋπολογισμό του 2005. Το πρόβλημα που υπάρχει με την μη καλή λήψη της εικόνας του καναλιού της Βουλής σε ορισμένες περιοχές της χώρας πρέπει τελικά να τακτοποιηθεί.
      Ένα άλλο θέμα που είναι ευαίσθητη η κοινή γνώμη είναι αυτό της βουλευτικής αποζημίωσης. Πάγια θέση του Κομμουνιστικού Κόμματος Ελλάδας είναι ότι οι Βουλευτές δεν μπορούν να παίρνουν μεγαλύτερη αύξηση στο εισόδημά τους, απ’ όσα παίρνουν οι εργαζόμενοι στο δημόσιο τομέα. Αυτό κατοχυρώνεται και εμφανίζεται στον προϋπολογισμό του 2005, όπου η αύξηση της βουλευτικής αποζημίωσης είναι της τάξης του 4%, όσο και η αύξηση του δημοσίου υπαλλήλου στα πλαίσια της εισοδηματικής πολιτικής της Κυβέρνησης για το 2005.
      Το πρόβλημα, όχι για τους Βουλευτές, αλλά για τους εργαζόμενους, κυρίως, είναι αυτή καθεαυτή η εισοδηματική πολιτική της Κυβέρνησης, που στο όνομα δήθεν των ελλειμμάτων, αλλά κυρίως λόγω της πολιτικής της καθηλώνει τους μισθούς του δημοσίου υπαλλήλου στα όρια περίπου του πληθωρισμού, γεγονός που σημαίνει ότι με το κόστος αύξησης της ζωής που όλοι είμαστε μάρτυρες, πετρέλαιο θέρμανσης, τιμολόγια ΔΕΚΟ, αυξήσεις στα είδη πρώτης ανάγκης και άλλα, οδηγεί ουσιαστικά σε μείωση του διαθέσιμου εισοδήματος.
      Αυτή η αύξηση του 4% περίπου αντανακλάται και στον προϋπολογισμό της Βουλής για τους μισθούς του προσωπικού της Βουλής και θα είναι πιλοτικά για όλους τους δημοσίους υπαλλήλους ο καθορισμός της αύξησής τους, καθώς θα παίξει και σοβαρό ρόλο στη διαμόρφωση των συλλογικών συμβάσεων στον ιδιωτικό τομέα.
      Πρέπει να σημειώσουμε τη συμβολή του προσωπικού της Βουλής στην αναβάθμιση και στην αποτελεσματικότητα της λειτουργίας του Κοινοβουλίου. Χρειάζεται να γίνει προσπάθεια να καλυφθούν οι κενές θέσεις που υπάρχουν και γι’ αυτό βέβαια υπάρχει μία αναφορά στον προϋπολογισμό της Βουλής.
      Πολλές φορές, κυρίες και κύριοι Βουλευτές, γίνεται λόγος για την αξιοπιστία του Βουλευτή και της πολιτικής. Δεν αρκεί γι’ αυτό η αναβάθμιση της λειτουργίας του Κοινοβουλίου. Εξαρτάται και από το παραγόμενο έργο. Ένα παραγόμενο έργο σε βάρος της πλειοψηφίας του λαού, των μικρομεσαίων και φτωχών λαϊκών στρωμάτων δεν μπορεί να θεωρείται αξιοπιστία, πολύ περισσότερο, όταν έρχεται σε αντίθεση και μ’ αυτές τις πενιχρές εξαγγελίες. Η πολιτική δράση του κάθε Βουλευτή  και του κόμματός του είναι, τελικά, αυτά που ανεβάζουν την αξιοπιστία της πολιτικής και των πολιτικών.
      Μ’ αυτά τα λίγα, ψηφίζουμε και τον προϋπολογισμό και τον απολογισμό.
      Σας ευχαριστώ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Προχωρούμε στον κατάλογο των εγγεγραμμένων ομιλητών.
      Ο κ. Λιντζέρης έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ πολύ.
      Κυρίες και κύριοι συνάδελφοι, αποτελεί παράδοση ο προϋπολογισμός της Βουλής να ψηφίζεται ομόφωνα από το Σώμα. Η υπερψήφιση αυτή δεν οφείλεται μόνο στο ότι συντάσσεται με διαπαραταξιακή συναίνεση, ούτε βεβαίως επειδή λειτουργεί η Βουλή ως ένα συντεχνιακό σύνολο και ως εκ τούτου υπερασπίζεται τα δικαιώματα ή τα συμφέροντά της.
      Πρέπει να διευκρινισθεί, κατηγορηματικά, αυτό ακριβώς, γιατί πολλά έχουν καταλογισθεί κατά καιρούς στο Κοινοβούλιο από αυτόκλητους κριτές των πάντων, οι οποίοι με περίσσια λαϊκισμού στην ουσία βάλουν εναντίον του κορυφαίου θεσμού της Δημοκρατίας.
      Αποτελεί αυτή η συναίνεση την αυτονόητη υποχρέωση όλων των μελών του Κοινοβουλίου να υπερασπισθούν τον κορυφαίο θεσμό που αποτελεί την καρδιά της Δημοκρατίας. Ο Βουλευτής φέρει το ανώτατο αιρετό αξίωμα. Στα πλαίσια της λειτουργίας του πολιτεύματος της Αντιπροσωπευτικής Κοινοβουλευτικής Δημοκρατίας που υπάρχει στη χώρα μας, οι Βουλευτές έχουν τη μεγάλη τιμή και ευθύνη να αντιπροσωπεύουν τους συμπολίτες τους για προσδιορισμένο συνταγματικά χρόνο, προσωποποιούν, δηλαδή, την έκφραση της λαϊκής κυριαρχίας. Και δεν πρέπει να διαλάθει της προσοχής μας ότι οι αιρετοί εκπρόσωποι του λαού αποτελούν αντανάκλαση του ίδιου του λαού. Πάντα ίσχυε και ισχύει στις δημοκρατίες το Αριστοτέλειο «τέτοιοι λαοί, τέτοιοι άρχοντες».
      Η αναβάθμιση του Κοινοβουλίου ταυτίζεται με την αναβάθμιση της δημοκρατίας. Ο κορυφαίος αυτός θεσμός αποτελεί την τελευταία γραμμή άμυνας, το τελευταίο ανάχωμα της δημοκρατίας σε πιέσεις και συμφέροντα από οπουδήποτε και αν προέρχονται.
      Εν κατακλείδι, η προάσπιση και θωράκιση του κύρους του Κοινοβουλίου αποτελεί πράξη αυτοσυντήρησης του πολιτικού συστήματος, αλλά και των μελών του Σώματος.
     Κυρίες και κύριοι συνάδελφοι, στις μέρες μας η πολιτική και οι ασχολούμενοι με αυτήν παρουσιάζουν έλλειμμα κύρους έναντι της κοινωνίας και ιδιαίτερα έναντι της νέας γενιάς. Πρόσφατες δημοσκοπήσεις επισημαίνουν πως η πολιτική στη χώρα μας βρίσκεται σε χαμηλό σημείο εμπιστοσύνης και αξιοπιστίας. Αυτό αφορά όλους και θα πρέπει να κάνουμε κάτι γι’ αυτό, ανεξάρτητα από το σε ποια πτέρυγα της Βουλής βρισκόμαστε.
     Βεβαίως η προσεκτική μελέτη αυτών των ποιοτικών αναλύσεων αποκαλύπτει κάτι ικανοποιητικό και αισιόδοξο, ότι ο θεσμός του Κοινοβουλίου είναι υψηλότερος στην εκτίμηση των Ελλήνων σε αντίθεση με τους υπόλοιπους πολιτικούς θεσμούς. Σε αυτήν την εικόνα θετική συμβολή έχουν όλοι οι Βουλευτές και το Προεδρείο της Βουλής, τόσο ο απελθών όσο και η νυν Πρόεδρος. 
     Κυρίες και κύριοι συνάδελφοι, αποτελεί βαθιά μου πεποίθηση ότι ο χώρος του Κοινοβουλίου είναι ο χώρος που κατεξοχήν μπορεί να αναδειχθεί, να εξαγνιστεί και να αναβαθμιστεί ο κυρίαρχος ρόλος της πολιτικής, γιατί το Κοινοβούλιο μπορεί να αποτελέσει ασπίδα στη γνωστή από παλιά προσπάθεια της οικονομικής εξουσίας να κυριαρχήσει της πολιτικής με διάφορους τρόπους.
     Βεβαίως σε αυτό το σημείο προβάλλει και η ατομική ευθύνη του καθενός. Συνταγματικά όλοι οι Βουλευτές είναι ισότιμοι μεταξύ τους, όμως δεν είναι ίδιοι και στις δημοκρατίες η πολιτική ευθύνη εξατομικεύεται. Οι συλλήβδην απρόσωπες και αόριστες επιθέσεις, εκτός από άδικες και υποβολιμιαίες, απαξιώνουν την πολιτική η οποία, όμως, αποτελεί την πεμπτουσία της ανθρώπινης δραστηριότητας.
     Βεβαίως δεν θα πρέπει να παραληφθεί η μεγάλη ευθύνη της εκτελεστικής εξουσίας στην αναβάθμιση του θεσμού. Οι Υπουργοί δεν θα πρέπει να θεωρούν ότι είναι πάρεργο το να έρχονται εδώ για να υπερασπιστούν τα νομοσχέδια που καταθέτουν ή να απαντήσουν στις ερωτήσεις των συναδέλφων. Λυπάμαι που σήμερα η Κυβέρνηση λάμπει διά της απουσίας της. 
     ΑΠΟΣΤΟΛΟΣ ΚΑΚΛΑΜΑΝΗΣ: Η Κυβέρνηση πάντοτε λάμπει.
     ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, πάντοτε λάμπει, αλλά κακώς, κατά τη δική μου τεκμηρίωση, απουσιάζει. Θα έπρεπε να είναι πάντα παρούσα, γιατί και η εκτελεστική και η νομοθετική εξουσία είναι αλληλένδετες και έχουν μία κοινή αναφορά: τη λαϊκή ετυμηγορία και εντολή.
     Βεβαίως, επειδή έχετε απόλυτο δίκιο και για να μην θεωρηθεί ότι έχω κανένα λόγο να λειτουργώ παραταξιακά, αν δεν με απατά η μνήμη μου και πέρυσι, όπου η σύνθεση της Κυβέρνησης ήταν διαφορετική, πάλι έλαμπε διά της απουσίας της. 
     ΑΠΟΣΤΟΛΟΣ ΚΑΚΛΑΜΑΝΗΣ: Οι Υπουργοί δεν είναι τώρα στα έδρανα, αλλά κάθονται κάτω.
     ΔΗΜΗΤΡΙΟΣ ΛΙΝΤΖΕΡΗΣ: Ναι, κύριε Πρόεδρε, αλλά εσείς παρακαλούσατε τον Υπουργό Οικονομίας να αυξήσει τα κονδύλια. 
     ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. Κατά το Σύνταγμα, η Βουλή δεν έχει ανάγκη κανέναν Υπουργό Οικονομίας. Αυτή καθορίζει τον προϋπολογισμό της και έχει την ευθύνη για την τελική διαχείριση.
     ΔΗΜΗΤΡΙΟΣ ΛΙΝΤΖΕΡΗΣ: Χαίρομαι, κύριε Πρόεδρε.
     Κυρίες και κύριοι συνάδελφοι, υπάρχει μια αντίληψη από μέρους της κοινωνίας -το λέω σε επίρρωση των όσων είπα προηγουμένως- και διατυπώνεται χαρακτηριστικά από έναν ευφυή Αμερικάνο τον Αμβρόσιο Μπηρς. Κάτι αντίστοιχο είχε πει και ο Κοινοβουλευτικός Εκπρόσωπος της Νέας Δημοκρατίας στο παρελθόν, ότι δηλαδή η πολιτική στην εφαρμογή της είναι αλληλοσπαραγμός συμφερόντων μασκαρεμένος σε αντιπαράθεση αρχών.
     ΒΥΡΩΝ ΠΟΛΥΔΩΡΑΣ: Θα σας πω, πως το διατύπωσα εγώ.
     ΔΗΜΗΤΡΙΟΣ ΛΙΝΤΖΕΡΗΣ: Είναι η διαχείριση των δημοσίων υποθέσεων με προσωπικό όφελος.
     ΒΥΡΩΝ ΠΟΛΥΔΩΡΑΣ: Χωρίς, όμως, κανόνες και διαιτητή.
     ΔΗΜΗΤΡΙΟΣ ΛΙΝΤΖΕΡΗΣ: Όμως θα πρέπει να διαψεύσουμε -και εδώ θα συμφωνήσετε μαζί μου, κύριε Πολύδωρα- αυτόν τον κυνικό μηδενισμό.
     ΒΥΡΩΝ ΠΟΛΥΔΩΡΑΣ: Βεβαίως.
     ΔΗΜΗΤΡΙΟΣ ΛΙΝΤΖΕΡΗΣ: Θα πρέπει να αποδείξουμε ότι η άσκηση της πολιτικής εμπεριέχει το δίκαιο και την ηθική. Δηλαδή, όπως έλεγε ο Αριστοτέλης, η πολιτική θα πρέπει να είναι η πραγμάτωση της αρετής και η εξυπηρέτηση του δημοσίου συμφέροντος. Έχουμε κάθε λόγο να το επιδιώκουμε, ιδιαίτερα εμείς οι Έλληνες που πρώτοι ασκήσαμε και περιγράψαμε την πολιτική. Γι’ αυτόν το λόγο η έννοια πολιτική σε όλες τις γλώσσες του πολιτισμένου κόσμου ονομάζεται πολιτική. Σ’ αυτό το σημείο θα πρέπει να θυμίσω -και έχει σημασία αυτό- ότι ο όρος ετυμολογικά, αλλά και εννοιολογικά περιλαμβάνεται στο ελληνικό λεκτικό σύμπλεγμα «πόλις, πολίτης, πολιτεία, πολιτικός.» Έχει ιδιαίτερη σημασία, αφού αναδεικνύει και το ποιος πρέπει να είναι, πραγματικά, ο ρόλος του πολιτικού.
      Κυρίες και κύριοι συνάδελφοι, νομίζω ότι θα ήταν παράλειψή μας στη συζήτηση του φετινού προϋπολογισμού να μην αναγνωρίσουμε το πολύπλευρο έργο που έχει επιτελεσθεί τα τελευταία χρόνια στο Κοινοβούλιο και που απαιτεί συνέχεια και διεύρυνση με ευθύνη του σημερινού Προεδρείου. 
      Σήμερα, πλέον, το Κοινοβούλιο είναι ανοικτό στην κοινωνία, κοντά στο λαό και στη νεολαία, κοντά στους όπου γη Έλληνες, με όλο και αυξανόμενη παρουσία στην κοινοβουλευτική διπλωματία. Αναφέρομαι βέβαια στη Βουλή των Εφήβων, στο τηλεοπτικό κανάλι, στις επιτροπές φιλίας και σε τόσες άλλες δραστηριότητες που φέρουν την ανεξίτηλη σφραγίδα και υπογραφή του κ. Κακλαμάνη.
      Κυρίες και κύριοι συνάδελφοι, το πρότεινα και πέρσι, το προτείνω και φέτος. Μπορείτε να επεκτείνετε την πολιτιστική και ιστορική δραστηριότητα του Κοινοβουλίου. Κυρία Πρόεδρε, κανείς δε θα είχε αντίρρηση για αύξηση των πιστώσεων για προμήθειες έργων τέχνης, κειμηλίων και αρχαιοτήτων. Θα ήταν μία συμβολή στην ιστορική και πολιτιστική κληρονομιά του έθνους. 
      Κυρία Πρόεδρε, το Κοινοβούλιο διά του απελθόντα Προέδρου του κ. Κακλαμάνη έκανε ένα τεράστιο βήμα εκσυγχρονισμού του και ενημέρωσης του ελληνικού λαού για τις εργασίες του Κοινοβουλίου λειτουργώντας το γνωστό πλέον κανάλι της Βουλής. Μπορείτε να επεκτείνετε αυτήν τη δραστηριότητα με αυτονόητα οφέλη για το σύνολο του πολιτικού συστήματος. Κάντε το πρόγραμμά του πιο ζωντανό και πιο ελκυστικό στο τηλεοπτικό κοινό. 
      Να σας δώσω δύο ιδέες; Καθιερώστε δελτία κοινοβουλευτικών ειδήσεων με διαπαραταξιακή συναίνεση. Θα ήταν όαση αντικειμενικότητας και αξιοπιστίας στη σημερινή πραγματικότητα. Να σας δώσω μία δεύτερη ιδέα; Βελτιώστε επί το ελληνικότερο, θεαματικότερο και διδακτικότερο τις υπόλοιπες εκπομπές του καναλιού.
      Κυρία Πρόεδρε, θα ήθελα να επαναφέρω μία ιδέα που είχε διατυπώσει ο περσινός εισηγητής της Νέας Δημοκρατίας κ. Σκρέκας, την οποία βρίσκω απολύτως ορθή. Πρέπει να υπάρξει κάποια στιγμή μία έκδοση που να αναφέρει αναλυτικά τα πάγια περιουσιακά στοιχεία της Βουλής, για να γνωρίζει ο ελληνικός λαός κάθε χρόνο ποια είναι αυτά και τι καινούργιο προστίθεται. Με αυτόν τον τρόπο άλλωστε θα υπάρξει και ενημέρωση για το τεράστιο έργο που έγινε στη Βιβλιοθήκη της Βουλής, στη Μπενάκειο, αλλά και στο Καπνεργοστάσιο, έργα που καταξιώνουν το προηγούμενο Προεδρείο της Βουλής.
      Τέλος, κυρία Πρόεδρε –και ευχαριστώ για την ανοχή σας- θέλω να ζητήσω -στα πλαίσια των καθηκόντων σας βεβαίως- την προσωπική σας συμβολή για την ελάφρυνση των αρνητικών επιπτώσεων της τελευταίας συνταγματικής αναθεώρησης στο άρθρο 57 του Συντάγματος περί ασυμβιβάστου. Αυτό μπορείτε να το κάνετε με την επίσπευση της ψήφισης του εκτελεστικού νόμου που εκκρεμεί, μέσω του οποίου μπορούν να αρθούν πολλές από τις αρνητικές του συνέπειες. Μετά τη σοφή παρέμβαση του συνετού Προέδρου της Δημοκρατίας, νομίζω ότι ο χρόνος είναι ώριμος γιατί αυτή η διάταξη, όπως έχω ξαναπεί, αποτελεί παρέκβαση του πολιτεύματος, ακριβώς γιατί πλήττει την αντιπροσωπευτικότητά του και καθιερώνει ένα επάγγελμα με ό,τι αυτό σημαίνει. 
      Βεβαίως, ακριβώς και επειδή υφίσταται αυτό το απόλυτο αδιέξοδο, κάποια στιγμή όλες οι πολιτικές δυνάμεις πρέπει να βάλουν το χέρι επί τον τύπο των ήλων και να μιλήσουν καθαρά για την κοινοβουλευτική αποζημίωση και να αποσυνδέσουν την κοινοβουλευτική αποζημίωση μέσω της ψήφισης κάποιου παλιού νόμου εδώ, στο Κοινοβούλιο, που την ταύτιζε με την αποζημίωση του Προέδρου του Αρείου Πάγου. Άλλωστε, είναι δύο διαφορετικά πράγματα ο μεν είναι ανώτατος μόνιμος δημόσιος υπάλληλος, ο δε αιρετός εκπρόσωπος του λαού για πεπερασμένο και προσδιορισμένο συνταγματικά χρόνο. 
      Κλείνοντας θα ήταν παράλειψή μου να μην αναφερθώ στο σύνολο των υπαλλήλων του Κοινοβουλίου, οι οποίοι υπερβάλλουν εαυτόν για να προλάβουν και να ανταποκριθούν στις πολλές φορές υπερβολικές απαιτήσεις μας, όπως επίσης θα ήταν παράλειψη να μην αναφερθώ και στους φίλους μας τους δημοσιογράφους και τεχνικούς του γραπτού και ηλεκτρονικού Τύπου, που καλύπτουν το κοινοβουλευτικό ρεπορτάζ και που μοχθούν ατέλειωτες ώρες για την αντικειμενική ενημέρωση.
      Σας ευχαριστώ.
      (Χειροκροτήματα από όλες τις πτέρυγες)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Λιντζέρη.
      Ο Κοινοβουλευτικός Εκπρόσωπος του ΠΑΣΟΚ κ. Καστανίδης ζήτησε το λόγο για μια σύντομη τοποθέτηση.
      Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, θα είμαι εξαιρετικά σύντομος διότι ο λόγος θα είναι πληρέστερος –είμαι σίγουρος- από το σύνολο των συναδέλφων που αυτήν την ώρα βρίσκονται στην Αίθουσα και από όσους θα προστεθούν.
      Όλοι έχουμε ένα οφειλόμενο χρέος -κι εγώ αυτό θέλω να εκφράσω- να αποδώσουμε τα πρέποντα, την οφειλόμενη τιμή και τις οφειλόμενες ευχαριστίες στον απελθόντα Πρόεδρο της Βουλής κ. Απόστολο Κακλαμάνη για το πολύ σημαντικό έργο που επιτέλεσε όσα χρόνια διετέλεσε Πρόεδρος της Βουλής των Ελλήνων.
      (Χειροκροτήματα από όλες τις πτέρυγες)
      Να επισημάνω επίσης ότι η σημερινή Πρόεδρος η κ. Μπενάκη, ήδη στις πρώτες μέρες, βδομάδες και μήνες της θητείας της επιτελεί επίσης σημαντικό και δημιουργικό έργο και την παρακαλούμε προς αυτήν την κατεύθυνση να συνεχίσει για να προσφέρει στη Βουλή των Ελλήνων.
      ( Χειροκροτήματα )
      Αφ’ ετέρου ζήτησα το λόγο για να κάνω τρεις σύντομες προτάσεις. Πρώτον, θα παρακαλέσω, κυρία Πρόεδρε, να ολοκληρωθεί η λειτουργία του τηλεοπτικού καναλιού του ελληνικού Κοινοβουλίου. Το εκπεμπόμενο, σήμερα, σήμα είναι είτε ανύπαρκτο σε ορισμένες περιοχές, είτε ασθενές. Και υπάρχουν πολλοί πολίτες σ’ όλη την χώρα που ενδιαφέρονται να παρακολουθήσουν τις εργασίες της Βουλής των Ελλήνων. Πιστεύω ότι δεν είναι μόνο πολιτικά ενδιαφέροντα γι’ αυτούς αλλά και παιδαγωγικά έχει ενδιαφέρον να παρακολουθούν, εφόσον υπάρχει μετάδοση -όσο χρόνο συνεδριάζουν οι επιτροπές και η Ολομέλεια της Βουλής- να παρακολουθούν τις εργασίες του ελληνικού Κοινοβουλίου. Αυτό όμως προϋποθέτει ότι θα μπορούν με τον ίδιο τρόπο, σε όλες τις περιοχές της χώρας, οι Έλληνες πολίτες να έχουν στην τηλεόρασή τους το σήμα του τηλεοπτικού σταθμού της Βουλής. Θα πρόσθετα, μάλιστα, ότι έχει ενδιαφέρον το κανάλι μας να πάρει λίγο και από τα χαρακτηριστικά των υπολοίπων καναλιών με την έννοια ότι θα μπορούσαν π.χ. με ευθύνη διακομματικών οργάνων να γίνονται οι συζητήσεις πέραν αυτών που συζητούνται εντός της Αιθούσης της Ολομελείας ή των κοινοβουλευτικών επιτροπών.
      Η δεύτερη πρότασή μου, αφορά το κύρος και την προστασία της τιμής της Βουλής των Ελλήνων. Χρόνια τώρα διεξάγεται, άλλοτε φανερά και άλλοτε υπόγεια, ένας πόλεμος κατά του κύρους της Βουλής των Ελλήνων. Μερικές φορές δίδονται οι αφορμές. Τις περισσότερες, όμως, φοβούμαι ότι επιλέγεται  μια αδικαιολόγητη κριτική και ολομέτωπη επίθεση σε βάρος του ελληνικού Κοινοβουλίου, ίσως διότι υπηρετούνται άλλοι στόχοι. Συχνά σ’ αυτές τις επιθέσεις, η απάντησή μας είναι ανύπαρκτη ή είναι πάρα πολύ προσεκτική, πολύ σεμνή και με πολύ χαμηλούς τόνους.
      Έχουμε την υποχρέωση όλα τα πολιτικά κόμματα, έχει υποχρέωση πρώτα απ’ όλα το Προεδρείο της Βουλής των Ελλήνων, έχουμε την υποχρέωση ένας έκαστος εξ ημών και μια εκάστη από τις συναδέλφους Βουλευτές να υπερασπιστούμε ατομικά και κυρίως συλλογικά, όποτε χρειάζεται, στεντορεία φωνή, το κύρος του ελληνικού Κοινοβουλίου, ώστε να μην περάσει σε κανέναν η ιδέα ότι δεν αξίζει ένας τέτοιος θεσμός να βρίσκεται υπεράνω οποιουδήποτε άλλου θεσμού.
      Και η τρίτη μου παρατήρηση αφορά το κοινοβουλευτικό μας έργο. Χρόνια τώρα –δεν είναι σημερινό φαινόμενο- διεξάγεται μια μάχη, άλλοτε φανερή και άλλοτε παρασκηνίου, πόσες αρμοδιότητες ή εξουσίες στην πράξη θα αφαιρεθούν από τους κοινοβουλευτικούς θεσμούς, μια μάχη μεταξύ εκτελεστικής και νομοθετικής εξουσίας. Το νομοθετικό μας, ιδιαίτερα, δικαίωμα, το οποίο αμφισβητείται ποικιλοτρόπως από τους ασκούντες εκτελεστική εξουσία, πρέπει να υπερασπιστούμε, να διεκδικούμε κάθε μέρα η νομοθέτηση, το νομοθετικό έργο, όντως να ετοιμάζεται από την αρχή και να ολοκληρώνεται εντός των Αιθουσών του Ελληνικού Κοινοβουλίου. Αυτό προϋποθέτει, κυρία Πρόεδρε, διοικητική και επιστημονική υποστήριξη. 
      Βεβαίως οι Βουλευτές ατομικώς έχουν τους συνεργάτες τους. Νομίζω ότι είναι η ώρα να επιλέξουμε να διαμορφωθεί ένα ειδικό σώμα επιστημονικών συνεργατών που θα ανήκει στη Βουλή των Ελλήνων -δεν θα ανήκει δηλαδή σε κάθε συνάδελφο ξεχωριστά -με υψηλά προσόντα και θα κατανέμεται αναλογικώς με τη δύναμη των κομμάτων στα πολιτικά κόμματα, ώστε να προσφέρεται η απαραίτητη τεχνική και επιστημονική υποστήριξη, προκειμένου η σύνταξη, επεξεργασία και ψήφιση ενός νομοσχεδίου να γίνεται εδώ.
      Και δεν νομίζω ειδικά σε ό,τι αφορά στην τελευταία πρόταση, ότι πρέπει να βραδύνουμε. Υπάρχουν ασφαλώς πολλά άλλα πράγματα που μπορεί κανείς να σκεφτεί. Επέλεξα όμως, κυρίες και κύριοι συνάδελφοι, ορισμένα που θεωρώ πρωταρχικής σημασίας και θεμελιώδη. Είμαι σίγουρος ότι στη συνέχεια της συζήτησης περισσότερα θα προστεθούν από τους συναδέλφους που θα λάβουν το λόγο. 
      Σας ευχαριστώ.
      (Χειροκροτήματα απ’ όλες τις πτέρυγες)
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, η παρέμβασή μου ζητώ να εννοηθεί ως συνέχεια και συμπλήρωμα των παρεμβάσεων που προηγήθηκαν, δηλαδή όλων των εισηγήσεων και της ομιλίας του κ. Λιντζέρη, ο οποίος είναι ο μόνος από τους ελεύθερους ομιλητές, του Κοινοβουλευτικού Εκπροσώπου του ΠΑΣΟΚ κ. Καστανίδη και τώρα η δική μου προσθήκη. Διότι διαπιστώνω ότι αποτελούν όλες οι εισηγήσεις μια ενότητα λόγου και αξιολόγηση των δεδομένων του κοινοβουλευτισμού μας.
      Είπε ο πρώην Πρόεδρος της Βουλής ο κ. Κακλαμάνης σε μια στιχομυθία που είχε με τον κ. Λιντζέρη «δεν ρωτά το Προεδρείο της Βουλής και η Βουλή τον Υπουργό των Οικονομικών και για την κατάρτιση του προϋπολογισμού». Έτσι είναι εκ του Συντάγματος και εκ της κοινοβουλευτικής παράδοσης. 
      Τι ρωτά; Τη συνείδησή της η Βουλή και αξιολογεί τα οικονομικά δεδομένα με έναν αυτοπροσδιορισμό ενδιαφέροντα. Εμείς είμαστε οι επόπτες εκείνοι που κάνουμε την εποπτεία των δημόσιων πραγμάτων. Μην αποστούμε απ’ αυτό το ρόλο μας. Δεν υπάρχουν επόπτες άλλοι. Η κυβέρνηση ως εκτελεστική εξουσία ναι, αλλά εμείς είμαστε οι επόπτες μετά τον παντεπόπτη Θεό για τον τόπο μας, γεωγραφία, ιστορία, αξία, λαό μας. Οι άλλοι αξιολογούνται σε ειδικεύσεις και ειδικότητες. Γι’ αυτό είμαστε κατά το άρθρο 60 του Συντάγματος οι αντιπρόσωποι του έθνους.
      Εκμεταλλεύομαι τη στιγμή για να σας πω αυτήν την ειδικότερη διάσταση, όχι μόνο της περιφέρειάς μας, όχι μόνο εκείνων που ζουν σήμερα των δέκα-έντεκα εκατομμυρίων συμπολιτών-πολιτών μας οι εκπρόσωποι. Είμαστε οι εκπρόσωποι λέει –απαιτεί το Σύνταγμα, αυτή η ευλογημένη διάταξη- του έθνους, που σημαίνει και όσων ήλθαν, πέρασαν και θα έρθουν, θα περάσουν. Κριτές θα μας δικάσουν, οι αγέννητοι και οι νεκροί που λέει και ο Παλαμάς. 
      Αυτός είναι ο ρόλος μας. Αφορμώμαι από την έννοια της οικονομικής κατάρτισης των πραγμάτων των του οίκου μας, έτσι όπως το είπε ο κ. Κακλαμάνης, για να σας πω ότι αφού ρωτήσαμε και φέτος τη συνείδησή μας ως Βουλή διά της κυρίας Προέδρου, καταρτίσαμε ένα νοικοκυρεμένο προϋπολογισμό ο οποίος έρχεται στη συνέπεια και το πνεύμα του ήθους του οικονομικού και κοινοβουλευτικού όλων των Προέδρων. Για τη συναισθηματική περιγραφή και απόδοση του πράγματος σας θυμίζω: Κωνσταντίνος Ευσταθίου Παπακωνσταντίνου, Δημήτριος Παπασπύρου, Ιωάννης Αλευράς, Αθανάσιος Τσαλδάρης, Απόστολος Κακλαμάνης και η κυρία Πρόεδρος Άννα Ψαρούδα-Μπενάκη.
     Νομίζω ότι συγκροτείται –αιωνία η μνήμη εκείνων που έφυγαν- μια αλυσίδα κρίκων ήθους. Έχω πει και άλλη φορά απ’ αυτό το Βήμα γι’ αυτήν την περίσταση, μακάρι να ήταν ο της εκτελεστικής εξουσίας προϋπολογισμός, με το ίδιο πνεύμα συντασσόμενος, δηλαδή με πνεύμα νοικοκυροσύνης, συναίσθησης των οικονομικών δεδομένων που επικρατούν στην κοινωνία και στην οικονομία μας και η εφαρμογή του, δηλαδή η εκτέλεση του προϋπολογισμού να είχε την ίδια πιστότητα και ακρίβεια που έχουν οι προϋπολογισμοί της Βουλής. 
     Ευχαριστούμε τον απελθόντα από το Προεδρείο, Πρόεδρο της Βουλής κ. Κακλαμάνη για την όλη διοίκησή του, δηλαδή το πώς προήδρευσε. Ειδικά θέλω να του αποδώσω τώρα, σαν ιστορικός των προσφάτων γεγονότων, τις τρεις σοβαρές παρεμβάσεις του. Αναφέρομαι στη Βουλή των Εφήβων, αναφέρομαι στο πρόγραμμα επισκέψεως του Κοινοβουλίου από τους μαθητές και στο πρόγραμμα των εκθέσεων. Και άλλα πολλά αλλά επιλέγω αυτά τα τρία. Και σας ζητώ να σημασιολογήσετε μόνοι σας το τι σημαίνει να έλξουμε τα παιδιά, στους μαθητές και στο σύστημα, χωρίς να είναι κατ’ ανάγκη μιμητές των δικών μας προτύπων. Ας έχουν τη δική τους συμβολή και συνεισφορά, να μη μας μιμούνται με άλλα λόγια, αλλά πάντως το να είναι στις γραμμές και στα ίχνη τα οποία δεν είναι καν από τις δικές μας πατημασιές, είναι από τις αρχές του κοινοβουλευτισμού, στα ίχνη του κοινοβουλευτισμού οι έφηβοι με τη συμμετοχή τους στη Βουλή των Εφήβων, είναι πολιτική συνεισφορά όχι στο σύστημα αλλά στην κοινωνία μας και στην κοινωνική συνοχή. Το ίδιο και για τους μαθητές και το πρόγραμμα επισκέψεως του Κοινοβουλίου από τους μαθητές. Δηλαδή τη θέλουμε αυτήν τη γνωριμία, τη θέλουμε αυτήν την επίσκεψη. Το ίδιο και με τις  ιστορικές εκθέσεις. 
     Θέλω, λοιπόν, να συγχαρώ τον Πρόεδρο Κακλαμάνη που εθέσπισε αυτά τα τρία που επεσήμανα να εισηγηθώ και την Πρόεδρο κυρία Μπενάκη η οποία τα συνεχίζει διότι εδώ έχουμε και μια επικύρωση της έννοιας της συνέχειας του Κοινοβουλίου και των αρετών που στην πράξη εφαρμόζονται από τους σοφούς και υπεύθυνους Προέδρους. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτού)
     Τελειώνω, μια μικρή άνεση παρακαλώ. 
     Μετατίθεμαι σε ένα ζήτημα το οποίο έρχεται στη συζήτηση και το οποίο επιγράφεται με την έννοια της αξιοπιστίας, δοκιμαζόμενης αξιοπιστίας και εμπιστοσύνης. Η απάντηση είναι μονολεκτική: Δια του παραδείγματος κυρίες και κύριοι συνάδελφοι και δια των αντοχών μας. Να είσαστε, να είμαστε από άτηκτο μέταλλο. Είμαστε προορισμένοι να μην είμαστε από τους διαφόρους επικριτές, εκείνοι οι οποίοι θα δεχόμαστε το ράντισμα των ρόδων, αλλά θα δεχόμαστε την άδικη κριτική, την αμφισβήτηση –έτσι είναι ο νόμος της ζωής εδώ- δια του παραδείγματος απαντούμε. 
     Καταλήγω με δυο παρατηρήσεις γιατί δεν με αφήνει και ο κώδων. Πρώτη παρατήρηση είναι ευχαριστίες προς τους υπαλλήλους. Προς τους υπαλλήλους της Βουλής, οι οποίοι είναι πολύτιμοι -και το νοιώθουμε- παραστάτες, συμπαραστάτες. Το ίδιο και για τους κοινοβουλευτικούς συντάκτες. Διότι ας λεχθεί –γιατί δεν μπορούν να το γράψουν από τη διακριτική πένα τους- ότι είναι εδώ και ξενυχτούν μαζί μας τις ατέλειωτες ώρες, οι κοινοβουλευτικοί συντάκτες. 
     Και δεν μπορεί να αμφισβητήσει κανείς το γεγονός ότι απ’ όλο τον κύκλο τον γραφίδων και των χειλέων των ερτζιανών, έχουμε την πιο υπεύθυνη και καλή απόδοση των γιγνομένων από τους κοινοβουλευτικούς συντάκτες. 
      Τέλος, ειδική αναφορά, κύριε Πρόεδρε Κακλαμάνη και κυρία Πρόεδρε κυρία Μπενάκη, θέλω να κάνω για τους νέους συναδέλφους Βουλευτές. Εγώ καθώς το έφερε η καλή μοίρα να είμαι παλαιός στην εκλογική θητεία –διατηρούμαι νέος και προπαντός στην ψυχή- θέλω να επαινέσω την συμπεριφορά των νεοεισελθόντων Βουλευτών και των δύο Βουλών, δηλαδή 2000 και 2004. Είμαι εντυπωσιασμένος. Φέρνουν όντως τον φρέσκο αέρα με κατάρτιση, με επιχείρημα, με πεποίθηση γι’ αυτό που προτείνουν, που ισχυρίζονται και που προβάλλουν. Δεν  την φοβόμαστε την διαφωνία –είναι η αρχή του κοινοβουλευτισμού- και την θεωρούμε ως γέφυρα συναντήσεως. Είναι η απόλυτη έκφανση της διαλεκτικής θέσης, αντίθεσης, σύνθεσης. Αυτό παράγεται εδώ. Συγχαίρω τους νέους συνεισφέροντες νεοεκλεγέντες Βουλευτές. Γι’ αυτό και εκφράζω την ικανοποίησή μου για τα νοικοκυρεμένα μεγέθη του προϋπολογισμού για το 2005. Έτσι με αυτοπεποίθηση συμβάλλουμε στον κοινοβουλευτισμό της Ελλάδος και της Δημοκρατίας μας.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο πρώην Πρόεδρος της Βουλής κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, ήρθα αυτήν τη στιγμή στο Βήμα, γιατί πρώτα-πρώτα πρέπει να ευχαριστήσω τους συναδέλφους οι οποίοι με επαινετούς λόγους αναφέρθηκαν στο έργο μου στην υπερδεκάχρονη θητεία μου στην θέση του Προέδρου του Σώματος. Όλοι ξέρετε, διότι πάσχουμε όλοι από την ίδια νόσο, ότι ο έπαινος του δήμου είναι το πρώτιστο που ενδιαφέρει τους πολιτικούς. Ξέρω πολύ καλά ότι, όταν πηγαίνουμε στην περιφέρειά μας αντέχουμε και τα παράπονα και τις γκρίνιες και ό,τι άλλο, αρκεί να υπάρχουν και κάποιοι οι οποίοι θα μας πουν τον καλό λόγο. Το κακό είναι ότι αυτό που ξέρουμε εμείς δεν το ξέρουν εκείνοι που, ενώ μπορούν από τη θέση στην οποία βρίσκονται και τη δυνατότητα επιρροής που έχουν στη διαμόρφωση κοινής συνείδησης για το Κοινοβούλιο, δεν συμβάλλουν όσο μπορούν και όσο θα έπρεπε όχι μόνο για την εικόνα αλλά για την ουσία της λειτουργίας της Δημοκρατίας μας, ώστε να κατανοεί ο πολίτης ότι αυτός ο θεσμός, η πρώτη στη σειρά κατά το Σύνταγμα πολιτειακή λειτουργία δεν υπάρχει για τους εκάστοτε εκπροσώπους ανά περίοδο του λαού σ’ αυτήν την Αίθουσα, αλλά υπάρχει για το λαό, για το Έθνος όπως το Σύνταγμα ρητά αναφέρει και όπως μας θύμισε και τώρα ο κ. Πολύδωρας. Αν αυτή η βασική σκέψη κυριαρχήσει, είμαι βέβαιος ότι θα αμβλυνθούν τα όποια παραπτώματα, τα όποια ελαττώματα, οι όποιες αβλεψίες, ακόμα και οι ασχημίες. Και από εκείνη τη θέση του Προέδρου έχω αναφερθεί ακόμα και στις περιπτώσεις ασχημιών που μπορεί να γίνονται μέσα σ’ αυτήν την Αίθουσα. Άλλωστε ο ελληνικός λαός, όπως όλοι οι λαοί, δεν είναι λαός αλάθητος και έχει δικαίωμα να κάνει και λάθη. Έχει και άλλης μορφής επιρροές που μπορούν να του διαμορφώσουν για πρόσωπα, παρατάξεις και κόμματα κατά περιόδους μία θετική άποψη. 
Πρέπει τους θεσμούς και μάλιστα το βασικό θεσμό της δημοκρατίας, τον πρώτο θεσμό, να τον ενισχύσουμε. Διότι αν η εκτελεστική εξουσία κάνει λάθη, τη βαρύνουν διάφορες διαμαρτίες η Κυβέρνηση φεύγει -δεν φεύγουν μόνο τα πρόσωπα, αλλάζει η πολιτική-  κάνει άλλες επιλογές ο λαός. 
      Αγαπητοί συνάδελφοι, ιδιαίτερα στις μέρες μας ακόμη και όσοι από ιδεολογική άποψη έχουν κριτική στάση απέναντι στο αστικό κοινοβουλευτικό σύστημα, στην κοινοβουλευτική αστική δημοκρατία πρέπει να κατανοήσουν και να κατανοήσουμε όλοι ότι είναι το μοναδικό σχεδόν από όλα τα forα που μπορεί να έχει στη διάθεσή του πλέον ο απλός πολίτης μέσω του εκπροσώπου του και να προβάλλει τις απόψεις του, τις θέσεις του, να υποστηρίξει τα συμφέροντά του. Αυτός είναι ο χώρος που  πρέπει να ενισχύσουμε με την ειδικότερη στάση μας, παλαιότεροι  και νεότεροι. Και συμφωνώ με αυτό που ελέχθη ότι οι νέοι συνάδελφοι, παρά την πίεση που δέχονται τα τελευταία δεκαεπτά χρόνια, αφ’ ης υπάρχει αυτό το κράτος εν κράτει των τηλεοπτικών μέσων, να αφίστανται από τα καθήκοντά τους που είναι η εδώ παραμονή τους, η εδώ διατύπωση των θέσεών τους και να περιέρχονται, όπως κάποιοι από μας τους παλαιότερους, τα διάφορα παράθυρα και κανάλια, όχι μόνο δίνουν το παρόν, αλλά συμμετέχουν σοβαρά και υπεύθυνα στη λειτουργία του Σώματος. Όλοι, λοιπόν, οφείλουμε με τη γενικότερη στάση μας να ενισχύσουμε αυτό το θεσμό, να υπερασπιζόμαστε το Κοινοβούλιο. Δεν είναι έργο μόνο της Προέδρου του Σώματος, είναι έργο καθενός μας. 
      Πρέπει, αγαπητοί συνάδελφοι, να σας πω ότι πολλές φορές καθώς παρακολουθούσα από το εσωτερικό κύκλωμα στο γραφείο μου τις συνεδριάσεις, ενώ από τις δύο συσκευές τηλεόρασης έβλεπα τι λένε τα διάφορα κανάλια στα υποτιθέμενα δελτία ειδήσεων, τα οποία όλο και περισσότερο παύουν να είναι δελτία ειδήσεων, με λύπη μου διαπίστωνα πολλές φορές ότι στην κριτική, καλόπιστη ή και κακόπιστη, που γινόταν για το Κοινοβούλιο, σπάνια άκουγα παρόντες συναδέλφους να αισθάνονται την ανάγκη να υπερασπιστούν το θεσμό διαφοροποιώντας και διαχωρίζοντας το γεγονός που αποτελούσε αντικείμενο κριτικής τη συγκεκριμένη εκείνη στιγμή. 
     Θυμάμαι την περίπτωση ενός συναδέλφου που δεν επανήλθε στην Αίθουσα αυτή, ο οποίος μιλώντας για τη νέα συμφωνία της GATT που είχε κυρωθεί από τη Βουλή και αφορούσε πολύ τον αγροτικό κόσμο, περίπου ισχυρίζετο ότι αυτός και δύο τρεις άλλοι μόνο ενδιαφέρθηκαν... Νομίζω ότι κακώς και καθ’ υπερβολήν κι εγώ τα βάζουμε με αυτούς που βάλλουν κατά του Κοινοβουλίου. Δεν είναι πάντοτε κακόπιστες οι κριτικές που δεχόμαστε  -αυτό πρέπει να το παραδεχθούμε- και εν πάση περιπτώσει πολλές φορές η αφετηρία είναι ο τρόπος που λειτουργούμε είτε ως Κοινοβούλιο είτε ως παρατάξεις είτε ως άτομα εδώ μέσα και νομίζω ότι αυτό είναι κάτι που  πρέπει να προσέξουμε περισσότερο.
     Θέλω να αναφερθώ ειδικότερα σε δύο ζητήματα:
     Στο θέμα της παρουσίας μας.
Όταν αποφασίσαμε να υπογράφουμε, όπως όλα τα κοινοβούλια, όπως το Ευρωπαϊκό Κοινοβούλιο, προσερχόμενοι στην Αίθουσα των συνεδριάσεων, υπήρξαν σφοδρές αντιρρήσεις. Πολλοί συνάδελφοι τότε ηρνούντο να υπογράψουν, έβγαιναν και στα κανάλια κι έκαναν αντίσταση, κατά της απόφασης εκείνης. 
      Αυτά, όπως αντιλαμβάνεστε, ήταν σε βάρος του θεσμού. Το ίδιο και με διάφορες άλλες αποφάσεις που παίρναμε –τώρα μπορώ να μιλήσω πιο ελεύθερα- για τα αυτοκίνητα, για παράδειγμα. Θυμάμαι συνάδελφο που έλεγε «μα, καλά, είναι σωστό να δίνουμε τόσα λεφτά αντί να τα δώσουμε σε κάποιους φτωχούς;». Άλλος έλεγε «εγώ δεν θα πάρω αυτοκίνητο» ή «εγώ το αυτοκίνητο θα το δώσω στην περιφέρειά μου». Αυτά είναι μοναδικές, ατομικές συμπεριφορές. Δυστυχώς όμως, αν δεν φροντίζουμε να επισημαίνουμε ότι αυτά δεν εκφράζουν το σύνολο και κυρίως το θεσμό. Γιατί, στο κάτω-κάτω μπορεί κάποια στιγμή ο ελληνικός λαός να πει και για τους τριακόσιους ότι δε θέλει πλέον να τον εκπροσωπούν. Αυτό δεν σημαίνει ότι πρέπει, εξαιτίας τους ο θεσμός αυτός να φαλκιδευτεί, πρέπει να υπονομευθεί, πρέπει να περιοριστεί το κύρος του. Άλλο το Κοινοβούλιο, άλλο τα πρόσωπα που το συγκροτούν κάθε φορά.
      Το δεύτερο είναι η περίφημη ασυλία. Λυπάμαιαν θα γίνω δυσάρεστος, αλλά κάναμε λάθος στην τελευταία συνεδρίασή μας. Δε σημαίνει ότι είμεθα κοντά στους συναδέλφους, η άρση της ασυλίας των οποίων ζητείται, ότι τους εκτιμούμε, περισσότερο, εμείς που ψηφίζουμε να μην αρθεί η ασυλία τους από εκείνους που έχοντας μίαν αρχή το ζητάνε. Θυμάμαι τον μη ευρισκόμενο στην Αίθουσα Πρόεδρο κ. Μητσοτάκη, ο οποίος επέμενε πάντοτε σ’ αυτό. Δεν σημαίνει ότι εκτιμούμε λιγότερο τους συναδέλφους, η άρση της ασυλίας των οποίων ζητείται, όσοι υποστηρίζουμε να αρθεί η ασυλία, ιδιαίτερα σήμερα που δεν υπάρχει κανένας κίνδυνος διασυρμού. Διότι γνωρίζουμε ότι για πλημμελήματα παρίστανται οι δικηγόροι στα ακροατήρια. Δεν θα κάτσει ο Βουλευτής στο σκαμνί, αλλά και να κάτσει τι τον διαχωρίζει από τον οποιονδήποτε πολίτη;
      Αγαπητοί συνάδελφοι, πρέπει σ’ αυτό το θέμα να επανέλθουμε. Και απευθύνομαι ιδιαίτερα στην Πρόεδρο του Σώματος, η οποία, πραγματικά, με αφοσίωση, με ενδιαφέρον έχει δοθεί στα καθήκοντά της. Και αυτό που ήθελα να σας πω, αγαπητοί συνάδελφοι, ιδιαίτερα στην πλευρά εκείνη, ότι το πιο σημαντικό που εγώ έχω νιώσει κι έχω ζήσει είναι το εξής: όταν κάθεται κανείς στην καρέκλα αυτή του Προέδρου του Σώματος σιγά-σιγά συνειδητοποιεί ότι ο ρόλος του δεν είναι να υποστηρίζει την όποια πλευρά, από την οποία προέρχεται, αλλά να στηρίζει το θεσμό. Και πολλές φορές οφείλει να γίνεται δυσάρεστος πρώτα στην παράταξη, από την οποία προέρχεται, κυρία Πρόεδρε, για να μπορεί να βρίσκεται σε εκείνο το επίπεδο, όπου αυτήν την πολύ ζωηρή Αίθουσα –αυτή είναι η φύση μας και αυτή είναι η αποστολή μας, να αντιμαχόμεθα, να αντιπαραθέτουμε απόψεις, να συγκρουόμεθα πολιτικά και ιδεολογικά- να μπορεί να τη διευθύνει και να την οδηγεί σε ένα θετικότερο αποτέλεσμα.
      Κυρίες και κύριοι συνάδελφοι, εδώ νομίζω πως πρέπει να κλείσω. Συμφωνώ με όλα όσα ειπώθηκαν. Πρέπει να δώσουμε συνέχεια ιδιαίτερα στο κανάλι της Βουλής. Ξέρω το ενδιαφέρον της Προέδρου. Εδώ πρέπει ίσως να προχωρήσουμε, όπως ξεκινήσαμε, νομοθετώντας δηλαδή εμείς. Διότι αν περιμένουμε ότι η Κυβέρνηση θα έρθει και θα πει «τι ανάγκες έχετε; Θέλετε να φθάνουν όσα λέτε μέχρι τον τελευταίο πολίτη;», θα αργήσει πολύ να μας το πει, όπως άλλωστε και η προηγούμενη. Θα πρέπει να φθάσουμε μέχρι το τελευταίο χωριό. Τώρα καλύπτεται το 60% της χώρας και είμαστε σε θέση πιστεύω σε συνεργασία με τους τεχνικούς του Υπουργείου Επικοινωνιών να καλύψουμε το σύνολο της χώρας.
      Σας ευχαριστώ πολύ.
      (Χειροκροτήματα από όλες τις πτέρυγες)
      ΠΡΟΕΔΡΟΣ (Άννα Μπενάκη-Ψαρούδα): Με επιστολή του Προέδρου του Συνασπισμού Ριζοσπαστικής Αριστεράς ορίζεται ως Κοινοβουλευτικός Εκπρόσωπος ο κ. Λεβέντης.
      Θέλετε να πάρετε τώρα το λόγο, κύριε Λεβέντη; Ο Συνασπισμός δεν έχει τοποθετηθεί ούτε με εισήγηση.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, δεν θα σας απασχολήσω για πολύ. Εμείς μελετήσαμε τον προϋπολογισμό, συμφωνούμε και θα τον ψηφίσουμε. Ειπώθηκαν πολλά και εξαίρετα από όλους τους προλαλήσαντες και δεν θέλω να τα επαναλάβω.
      Ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Λεβέντη.
      Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Σας ευχαριστώ, κυρία Πρόεδρε.
      Συνεχίζοντας τη φιλοσοφική, αλλά ουσιαστική και αναλυτική προσέγγιση του θέματος που σήμερα συζητάμε από το «φιλόσοφο» του Κοινοβουλίου και αγαπητό συνάδελφο Βύρωνα Πολύδωρα, και μέσα σε ένα ξεχωριστό κλίμα για την Αίθουσα αυτή, η ταπεινότητά μου θα προσεγγίσει το θέμα αυτό κωδικοποιημένα και τεχνοκρατικά. 
      Με αφορμή την παρατήρηση που έγινε από τον κ. Λιντζέρη ότι απουσιάζει η Κυβέρνηση, θέλω να πω ότι ο προϋπολογισμός και απολογισμός είναι της Βουλής. Η κυρία Πρόεδρος είναι σήμερα εδώ, όπως και οι Αντιπρόεδροι. Μετά την ολοκλήρωση της συζήτησης αλλά και της ψήφισης, ο προϋπολογισμός της Βουλής έρχεται και ενσωματώνεται στον κρατικό προϋπολογισμό και μπαίνει για συζήτηση και στην επιτροπή σε λίγες μέρες, αλλά και στην Ολομέλεια παραμονές των Χριστουγέννων.
      Ο προϋπολογισμός, κυρίες και κύριοι συνάδελφοι, είναι πρόβλεψη. Μια πρόβλεψη η οποία, όπως έχει αποδειχθεί διαχρονικά, προσεγγίζει την ακρίβεια κατά την εκτέλεσή του. 
      Αυτό οφείλεται σε δύο λόγους. Ο πρώτος είναι η σωστή προετοιμασία του προϋπολογισμού με οδηγίες του Προέδρου, αλλά και των συντακτών του προϋπολογισμού, που είναι οι υπάλληλοι της Βουλής. Ο δεύτερος λόγος είναι η σχολαστική και ακριβής παρακολούθηση κατά την εκτέλεση του προϋπολογισμού. Αυτό νομίζω ότι είναι ένα σημαντικό στοιχείο, που δίνει τη διαφορά μεταξύ του κρατικού προϋπολογισμού, όπου οι απόψεις και οι παρατηρήσεις διίστανται από όλους τους πολιτικούς χώρους. Εδώ διαπιστώνουμε ότι κάθε φορά που έρχεται και ο προϋπολογισμός και ο απολογισμός της Βουλής υπάρχει ομοφωνία.
      Η ανάλυση και του προϋπολογισμού, αλλά και του απολογισμού της Βουλής από τον εισηγητή της Πλειοψηφίας νομίζω ότι μας κάλυψε όλους μας με τα στοιχεία που παρουσίασε. Εγώ θα μείνω μόνο σε ένα, το οποίο θέλω να τονίσω. Αυτό είναι ότι το κόστος λειτουργίας της δημοκρατίας μας είναι πολύ μικρό και πρέπει οι Έλληνες πολίτες να το σημειώσουν. Το ελληνικό Κοινοβούλιο λειτουργεί με το μικρότερο κόστος από όλα τα κοινοβούλια του κόσμου. Αυτό δείχνει πώς οι Πρόεδροι στη διαδρομή του χρόνου αντιλαμβάνονταν τα οικονομικά μεγέθη και τη λειτουργία της δημοκρατίας μας.
      Θέλω να ευχαριστήσω το συνάδελφο κ. Λιντζέρη ο οποίος έκανε τιμητική αναφορά στο όνομά μου για τη συζήτηση στον περσινό προϋπολογισμό που ήμουν εισηγητής από τη Νέα Δημοκρατία. Έκανε μία αναφορά, να έχουμε τη δυνατότητα παρακολούθησης και των περιουσιακών στοιχείων της Βουλής. Βέβαια, εδώ επιτρέψτε μου να το επεκτείνω λίγο και να πω ότι πέρσι εγώ ζήτησα από τον κ. Κακλαμάνη ο οποίος ήταν Πρόεδρος της Βουλής, πιλοτικά να εφαρμόσει το διπλογραφικό σύστημα παρακολούθησης των οικονομικών μεγεθών της Βουλής, για να αποτελέσει το πρώτο στοιχείο που τελικά θα χρησιμοποιηθεί για να πάμε στην αναθεώρηση του δημόσιου λογιστικού, μέσα σε ένα νέο περιβάλλον όπως έχει διαμορφωθεί, ώστε όλα τα οικονομικά του κράτους να περνάνε μέσα από αυτήν τη διαδικασία, μία διαδικασία η οποία θα δίνει τη δυνατότητα περισσότερων πληροφοριών, αλλά και την αδυναμία πλέον να γίνονται αυτά που γίνονται και που τελικά καταγράφονται με τα φαινόμενα της διαφθοράς, της διαπλοκής και της κακής διαχείρισης.
      Οι προηγούμενες κυβερνήσεις είχαν συγκροτήσει μία επιτροπή από τις πληροφορίες που έχω για να μελετήσουν την αλλαγή του δημόσιου λογιστικού. Δεν την ολοκλήρωσαν και νομίζω ότι είναι ένα στάδιο το οποίο εμείς τελικά πρέπει τα επόμενα χρόνια να προσεγγίσουμε. 
      Επαναλαμβάνω την περσινή πρόταση, κυρία Πρόεδρε. Το ελληνικό Κοινοβούλιο, εσείς, να συγκροτήσετε μία επιτροπή. Κατά την άποψή μου δεν είναι δύσκολο τελικά να εφαρμόσουμε πιλοτικά το διπλογραφικό σύστημα παρακολούθησης του προϋπολογισμού κατά την εκτέλεσή του, για να αποτελέσει παράδειγμα εφαρμογής γενικότερα στο δημόσιο τομέα.
      Τελειώνω, κυρία Πρόεδρε, με αυτές τις λίγες σκέψεις και με τον έπαινο και προς εσάς αλλά και προς τον κ. Κακλαμάνη -γιατί εγώ εσάς έζησα μέσα σε αυτό το Κοινοβούλιο- για τη σωστή κατάρτιση αλλά και εκτέλεση των προϋπολογισμών αλλά και προς το προσωπικό της Βουλής το οποίο με προσπάθεια, με κούραση, με μόχθο ανταποκρίνεται στις μεγάλες απαιτήσεις αυτού του χώρου.
      Σας ευχαριστώ πολύ.
      (Χειροκροτήματα στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε, επειδή οι συνάδελφοι λένε να ανέβω στο Βήμα, επί τούτου δεν ανεβαίνω, πιστεύοντας ότι θα προσπαθήσω να διερμηνεύσω τα συναισθήματα των συναδέλφων και τις απόψεις τους.
      Τέσσερα χρόνια ως νέος Βουλευτής τότε, στη διαδρομή της τετραετίας, ειλικρινώς ανέμενα αυτήν τη χρονιά, την πέμπτη που διάγω μέσα στη Βουλή, για να μη θεωρηθεί ποτέ ότι ξεπερνώ τα εσκαμμένα ως νέος Βουλευτής και με την εμπειρία των τεσσάρων ετών και με το κεκτημένο της γνώσεως του τι έγινε σε όλα αυτά τα χρόνια, να απευθυνθώ προς το Προεδρείο της Βουλής και προ πάντων προσπαθώντας να είμαι ουσιαστικός για την ημέρα, που έχει να κάνει με την οικονομική διάσταση περισσότερο του προϋπολογισμού και του απολογισμού ταυτόχρονα. Διότι ειδάλλως φοβούμαι πάρα πολύ ότι κατά την επέκταση και την ανάλυση των όσων ακούστηκαν για τη γενική λειτουργία του Κοινοβουλίου -τουλάχιστον έτσι ήταν στη σκέψη του Κοινοβουλευτικού μας Εκπροσώπου, του κ. Πολύδωρα- νομίζω ότι θα μπορούσε κανένας με λύπη να πει ότι ναι, το Σύνταγμα με έχει τάξει να είμαι εκπρόσωπος του έθνους, αλλά σε αυτήν την Αίθουσα το σύστημα δε λειτουργεί βουλευτικοκεντρικά για να είμαι εγώ εκπρόσωπος του έθνους και να κουβαλώ αυτό το βάρος και αυτό το φορτίο και για τις γενιές τις προηγούμενες και για όσες θα ‘ρθούν.
      Και επειδή πολλές φορές, αγαπητοί συνάδελφοι, ο καθένας με το χαρακτήρα του με τον αυθορμητισμό του και με το περιεχόμενό του βεβαίως πάνω απ’ όλα θέλει και κατά την επίκληση της δημοκρατίας και του δημοκρατικού κεκτημένου να προσωποποιεί την πολιτική του παρουσία, δεν θα ήθελα ποτέ τα όποια λόγια φεύγουν σήμερα από το στόμα μου από το έρκος των οδόντων, να θεωρηθούν ότι είναι για να διακρίνουν τη δική μου παρουσία από άλλους. Διότι πολλές φορές ακούγεται από συναδέλφους ότι το ζήτημα της δημοκρατίας, της συμπεριφοράς είναι προσωπικό και δεν μπορούν και βεβαίως τα μέσα ενημέρωσης και οποιοσδήποτε άλλος καλοπροαίρετος κριτής να ισοπεδώνει τα πάντα μέσα σ’ αυτήν την Αίθουσα. Πάντως αυτή η πραγματικότητα που υπάρχει καλό είναι να μας προβληματίσει.
      Έτσι, αγαπητή κυρία Πρόεδρε, εγώ δεν θα σταθώ σε ό,τι έγινε από το 2000. Καλώς έγινε και πιστεύω ότι στην κρίση μας αυτό που έγινε έχει αξιολογηθεί και σε μεγάλο βαθμό και στην κρίση του ελληνικού λαού. Αλλά από το 2000 θεωρώ ότι το έλλειμμα στη λειτουργία της Βουλής κατά την οικονομική διάσταση που σήμερα οφείλουμε να το δούμε κατάματα, ήταν πολύ μεγάλο. Διότι μετά από ένα Σύνταγμα ψηφισθέν με ελεύθερη κρίση των Βουλευτών -αφού αφεθήκαμε να λειτουργήσουμε κατά τη συνείδησή μας και σε πολλές τροποποιήσεις με ομοφωνία ή με την συντριπτική πλειονότητα των συναδέλφων- έπρεπε ορισμένα πράγματα να μη λειτουργήσουν συμπλεγματικά έναντι του ελληνικού λαού.  Και θα γίνω σαφέστερος.
      Ήμουν απ’ αυτούς που ναι, ακούγοντας την απόλυτή μου πολιτικοποιημένη συνείδηση ψήφισα υπέρ του ασυμβιβάστου. Δεν λέω ότι ο δρόμος αυτός ήταν ο μοναδικός. Και οι δύο οι δρόμοι εφόσον θα μπορούσε να υπάρξει νομοθετικό πλαίσιο ικανό, θα μπορούσαν πράγματι άλλος καλύτερα και άλλος λιγότερο καλύτερα να οδηγήσουν το ελληνικό Κοινοβούλιο και τους έλληνες Βουλευτές εκεί που έπρεπε στη συνείδηση του ελληνικού λαού. Αλλά επί τεσσεράμισι χρόνια θεωρώ αδιανόητο να είμαι βορά και να είμαι εκτεθειμένος σ’ αυτά που διαβάζω και σήμερα στις εφημερίδες: «Αύξηση θα ψηφίσουν οι Βουλευτές, για τα αυτοκίνητά τους κάτι περισσότερο κλπ.». 
      Μία είναι η συνταγή, κυρία Πρόεδρε και αγαπητοί συνάδελφοι, εφόσον το Σύνταγμα υπάρχει. Γιατί ακούγονται και από έδρας άνευ αν το θέλετε τιμήματος μέσα σ’ αυτήν την Αίθουσα και μέσα στο λαό ότι όλα μπορούν να διορθωθούν. Και ενώ έχουμε ψηφίσει ένα Σύνταγμα που λογικά έχει ένα βάθος χρόνου η ισχύς του, να οδηγηθούμε πάλι σε πισωγυρίσματα ή σε οποιεσδήποτε άλλες ομφαλοσκοπήσεις. Ένα και μοναδικό πράγμα και μια πρόταση έχω να κάνω επ’ αυτού: Θεωρώ αδιανόητο να μην υπάρχει ένας νόμος σύμφωνα με το Σύνταγμα που να κατοχυρώνει το Βουλευτή ότι η αμοιβή του είναι αυτή που παίρνει ο ανώτατος άρχων των δικαστηρίων. 
      Ουδεμία αύξηση ποτέ. Ποτέ σ’ αυτήν την Αίθουσα ανάθεμα την ώρα εάν ακουστεί ξανά προς τα έξω  ότι ο Βουλευτής ψηφίζει εδώ για να παίρνει οποιαδήποτε αύξηση. Και να υποστηριχθεί αυτονοήτως κατά το Σύνταγμα με το ασυμβίβαστο η κάθε θεσμική λειτουργία και δραστηριότητα του δημοσίου λειτουργού που λέγεται Βουλευτής. 
      Παιδιά αυτού του λαού είμαστε. Κι αυτά που λέω μέσα σ’ αυτήν την Αίθουσα να ξέρετε ότι επί πέντε έτη με τίμημα και με κόστος τα λέω και στην ιδιαίτερη εκλογική μου περιφέρεια και στα τηλεοπτικά μέσα και όπου χρειαστεί να εκφράσω την άποψή μου. 
      Υποστήριξη οικονομική κάθε δραστηριότητας. Ήμουν γιατρός του ΕΣΥ και μέχρι και τον καφέ μου τον πλήρωνε το ελληνικό δημόσιο. Το κατάλυμά μου το πλήρωνε το ελληνικό δημόσιο και πολλά άλλα πράγματα. Είναι δυνατόν αυτόν που εξέλεξε ο λαός που πρέπει δεοντολογικά να είναι κατά συνθήκη ένας από τους καλύτερούς του, να μην τον περιφρουρήσουμε; 
      Και να δημοσιοποιηθεί, αγαπητή Πρόεδρε, από το ελληνικό Κοινοβούλιο ότι αυτά είναι που υποστηρίζονται σε λειτουργία και σε δραστηριότητα και ιδού το πεδίο της δόξης λαμπρό. ‘Πποιος θέλει για όσο καιρό θα έχει την ισχύ του το Σύνταγμα της πατρίδας μας να έρθει να καταλάβει ένα από τα έδρανα αυτά. Διότι δεν μπορεί να ακούγεται και το άλλο «μα το διαλέξατε και γίνατε». Και γιατρός διάλεξα να γίνω αλλά δεν σημαίνει ότι έπαψα να αγωνίζομαι για την καλύτερη λειτουργία του δημοσίου λειτουργού μέσα στο Εθνικό Σύστημα Υγείας ή οπουδήποτε. Έτσι και εδώ θα πρέπει πάση θυσία να περιφρουρηθούμε. 
      Είναι δυνατόν πέντε χρόνια να είμαστε σε εκκρεμότητα συνταξιοδοτική; 
     Είναι δυνατόν το ελληνικό Κοινοβούλιο να μην είναι καθοδηγητικό και να λειτουργεί συμπλεγματικά μπροστά σ’ αυτόν το λαό που υποτίθεται ότι πρέπει να τον καθοδηγεί; Τι φοβούμαστε άραγε; 
     Στα χρόνια που κύλησαν έγιναν βήματα που όλοι τα επικροτούμε. Πιστεύω, όμως, ότι δεν χρειαζόταν να υποστούμε ό,τι έχουμε υποστεί, αν μετά το 2000 με την ψήφιση του νέου Συντάγματος, ο εκτελεστικός νόμος προέβλεπε τα πάντα. Τότε όλοι θα είχαμε την υπερηφάνεια να πούμε ότι εκπροσωπούμε τον ελληνικό λαό που ξέρει τι αμοιβές παίρνει ο Βουλευτής και ξέρει ότι μ’ αυτό το κριτήριο ψηφίζει τον οποιονδήποτε Βουλευτή. Και αυτό γιατί δεν μπορώ να κατανοήσω την έκφραση του Συντάγματος κατ’ αυτόν τον τρόπο. Διότι πιστεύω ότι θα πρόκειται για ένα άνευ προηγουμένου πισωγύρισμα, αν αρχίσουν πάλι οι σκέψεις για οτιδήποτε άλλο, πριν έρθει εκείνη η θεσμική χρονική στιγμή για να συζητήσουμε ξανά για το νέο Σύνταγμα της πατρίδας μας . 
     Μ’ αυτές τις σκέψεις ειλικρινά νιώθω ότι έφυγε ένα βάρος μέσα από την ψυχή μου παρά το ότι ήμουν περισσότερο χρήσιμος για τους συναδέλφους και για το πολίτευμά μας.
     (Χειροκροτήματα)
     ΠΡΟΕΔΡΟΣ (Άννα Μπενάκη-Ψαρούδα):  Η κ. Μπινοπούλου-Μανούσου έχει το λόγο.
     ΑΡΙΑΔΝΗ ΜΠΙΝΟΠΟΥΛΟΥ-ΜΑΝΟΥΣΟΥ: Κυρία Πρόεδρε, ειλικρινά προβληματίστηκα αν πρέπει να λάβω το λόγο σ’ αυτήν την καίρια στιγμή του Κοινοβουλίου που συζητάμε τον προϋπολογισμό του. Σαν νέα Βουλευτής δεν ήξερα αν πρέπει να ανέβω ή όχι στο Βήμα. Όμως, ακούγοντας τον εισηγητή της πλειοψηφίας και τον εισηγητή της μείζονος Αντιπολίτευσης που αναφέρθηκαν σε περισσότερο φως στις αμοιβές των Βουλευτών κάνοντας μία αντιστοιχία για το τι επιβαρύνεται κάθε Έλληνας πολίτης, είχα την αίσθηση ότι λειτουργούμε παρασιτικά. Πραγματικά και στις περιφέρειές μας αυτό εγώ το έχω εισπράξει πολλές φορές. Υπάρχει διάχυτη εντύπωση ότι λειτουργούμε παρασιτικά.
     Οι Βουλευτές όπως ορίζει το Σύνταγμα είμαστε αντιπρόσωποι του έθνους. Επιτελούμε σημαντικό έργο και δεν είναι δυνατό αυτό να μεταφράζεται σε επιβάρυνση ολίγων ευρώ για τον κάθε πολίτη. Συχνά δεχόμαστε επιθέσεις. Δεν θα εξετάσω αν είναι κακόπιστες ή όχι. Η τελευταία επίθεση που δεχθήκαμε ήταν για τα χίλια (1000) ευρώ. 
     Ο σοβαρότερος λόγος για τον οποίο ανέβηκα στο Βήμα είναι η ιδιαιτερότητα της περιφέρειάς μου. Είμαι Βουλευτής Κυκλάδων. Έχουμε είκοσι τέσσερα νησιά. Αν έχω εγώ ένα λόγο για να μιλήσω ο αγαπητός συνάδελφός μου κ. Χωματάς θα έχει πολύ περισσότερους. Βρίσκεται δεκαπέντε χρόνια μέσα στα καράβια. Μερικές φορές βρεθήκαμε μαζί μέσα σε ταχύπλοα από νησί σε νησί γιατί δεν μπορούμε να πάμε διαφορετικά. Αφού το ένα νησί δεν έχει ανταπόκριση με το άλλο αναγκαζόμαστε να κοιμηθούμε κάθε βραδιά και σε άλλο νησί. Τη μια βραδιά θα κοιμηθούμε στην Πάρο, την άλλη στη Σίκινο, την άλλη στη Φολέγανδρο την άλλη στη Νάξο.
     ΗΛΙΑΣ ΦΩΤΙΑΔΗΣ:  Κάνετε και «διακοπές».
     ΑΡΙΑΔΝΗ ΜΠΙΝΟΠΟΥΛΟΥ-ΜΑΝΟΥΣΟΥ:  Ναι, ακούστηκε αυτό από έναν συνάδελφο. Όταν δικαιολογήθηκα ότι δεν μπορούσα να είμαι εδώ παρούσα σε μια ονομαστική ψηφοφορία γιατί είχα αποκλειστεί στη Μύκονο, γυρίζει και μου λέει και εγώ θα ήθελα να είμαι στην Ύδρα. Όχι κύριε συνάδελφε. Εμείς δεν πάμε σε διακοπές. Ο κ. Χωματάς άντεξε δεκαπέντε χρόνια και εύχομαι να αντέξει πολύ περισσότερο.
     Έχουμε έναν πάρα πολύ όμορφο νομό, αλλά πάρα πολύ δύσκολο.
     Ο συνάδελφος εισηγητής του Κομμουνιστικού Κόμματος αναφέρθηκε στο ποσοστό της αύξησης, λέγοντας ότι δεν μπορεί να παίρνουμε περισσότερα από τον εργαζόμενο. Να έρθετε στις Κυκλάδες, να ζήσετε τα Κυκλαδονήσια μας και μετά μπορεί να μιλάει ο οποιοσδήποτε και να λέει ό,τι θέλει. 
     Αναφέρθηκε συνάδελφος Βουλευτής για την ισοτιμία μεταξύ των Βουλευτών. 
     Κυρία Πρόεδρε, αυτήν την ισοτιμία ζητάμε εμείς οι Βουλευτές των νησιωτικών περιοχών. Θέλουμε να έχουμε ίσες δυνατότητες επαφής και προσφοράς προς τους κατοίκους της περιφέρειάς μας. Έχει τύχει να πάμε σε νησιά και άνθρωποι των μικρών νησιών, των ξεχασμένων Κυκλάδων, να μας φιλούν τα χέρια και να μας λένε «ευχαριστούμε που ήρθατε». Η παρουσία μας είναι πολύ σημαντική για τους ανθρώπους αυτούς.
     Συγκεκριμενοποιώ τώρα τα αιτήματα που πιστεύω ότι όλοι θα κατανοήσετε. Εμείς δεν μπορούμε να παίρνουμε συνεργάτες μαζί μας, διότι με την αμοιβή που δίνεται στο συνεργάτη μας για εκτός έδρας καλύπτεται μόνο το μισό του ακτοπλοϊκού εισιτηρίου του πηγαιμού. Ούτε καν ολόκληρο το εισιτήριο του πηγαιμού. Είναι μόνον το μισό τους εισιτήριο. Σ’ αυτό το παιδί πώς θα πω εγώ «έλα μαζί μου;» Ποιος θα καλύψει τα έξοδά του; 
     Μας δίνεται επίσης ένας ορισμένος αριθμός αεροπορικών εισιτηρίων. Εμείς δεν έχουμε πολλά νησιά που έχουν αεροδρόμια. Θα μπορούσαμε, λοιπόν, αυτά τα εισιτήρια να τα δίνουμε και στο συνεργάτη μας, ούτως ώστε να μπορούμε να τον παίρνουμε μαζί. 
     Δεν θέλω να παρουσιαστώ ως θύμα. Όχι. Σκεφθείτε, όμως, κυρίως εμένα που είμαι γυναίκα να πηγαίνω σε ένα νησί με τις βαλίτσες μου. Σκεφθείτε να ταλαιπωρούμαστε με τα μποφόρ, να βγαίνουμε πτώματα από τα καράβια και να είμαστε υποχρεωμένοι να κουβαλάμε τη βαλίτσα μας σαν αχθοφόροι. Υπάρχει νησί που το καράβι περνάει στις τρεις η ώρα τα ξημερώματα. 
     Κύριε Χωματά, σας ευχαριστώ πολύ, που με κοιτάτε και μου δίνετε δύναμη. 
     Τα δρομολόγια στα μικρά νησιά αναφέρουν ότι τα καράβια περνάνε στις δώδεκα η ώρα τη νύχτα. Περιμένουμε στο λιμάνι από τις δώδεκα και περνάνε στις τρεις το πρωί. Εγώ είμαι μόνη στο λιμάνι και περιμένω. Δεν είναι δυνατόν ένας Βουλευτής να πηγαίνει στα νησιά χωρίς συνεργάτη. 
     Κατανάλωσα το χρόνο μου με εξειδικευμένα περιστατικά, αλλά νομίζω ότι μόνο με αυτόν τον τρόπο, με τα παραδείγματα, μπορείτε να καταλάβετε εσείς και ελπίζω και όλοι αυτοί που μας βλέπουν από τις τηλεοράσεις, ότι ο ρόλος του Βουλευτή δεν είναι όπως παρουσιάζεται, όπως διάβαζα προ ημερών σε ένα περιοδικό που παρουσίαζε το Κοινοβούλιο και τη ζωή των Βουλευτών ως ρόδινη, με τον αχνιστό μας καφέ κλπ. Δεν είναι έτσι. 
     Όπως όλοι ξέρετε και συνάδελφοι από τις βόρειες περιοχές αντιμετωπίζουν αντίξοες συνθήκες. Δεν είναι ό,τι καλύτερο. Είναι βέβαια επιλογή μας. Εμείς το μόνο που ζητάμε είναι να μας δοθεί η ευκαιρία να προσφέρουμε στους συμπατριώτες μας, στην περιφέρειά μας, όσο το δυνατόν περισσότερα.
     Σας ευχαριστώ πολύ.
     (Χειροκροτήματα)
     ΠΡΟΕΔΡΟΣ (Άννα Μπενάκη-Ψαρούδα): Ο κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Πρόεδρε, σας ευχαριστώ πολύ.
     Είθισται πράγματι, όταν συζητείται ο προϋπολογισμός της Βουλής, να γίνεται μια γενικότερη αναφορά στα των Βουλευτών και στα της λειτουργίας του Κοινοβουλίου. Θητεύω σ’ αυτήν την Αίθουσα είκοσι τρία προς είκοσι τέσσερα χρόνια. Έχω περάσει και έχω δει πάρα πολλά. 
     Μπορώ να πω, όμως, κυρία Πρόεδρε, ότι το νομοθετικό έργο της Βουλής, όπως ασκείται τα τελευταία χρόνια δεν έγινε καλύτερο. Δυστυχώς, κάθε ημέρα και περισσότερο προσπαθούμε να συζητούμε λιγότερο τα νομοσχέδια. Διαθέτουμε λιγότερο χρόνο. Καταργήθηκε η κατ’ άρθρον συζήτηση. Δεν γίνεται κατ’ άρθρον συζήτηση, ούτως ώστε να προλαμβάνουμε πάρα πολλά ατοπήματα, τα οποία έρχονται από την εκτελεστική εξουσία.
      Η νομοθετική εξουσία έχει ουσιαστικά εκχωρήσει όλα της τα δικαιώματα στην εκτελεστική εξουσία. Αν μεν η εκτελεστική εξουσία συμβουλευόταν τη νομοθετική, θα έλεγα ότι έχει καλώς. Δυστυχώς, όμως, η εκτελεστική εξουσία τους μόνους που συμβουλεύεται, είναι οι υπάλληλοι. Μπορώ να πω, μετά λόγου γνώσεως, ότι περισσότερο νομοθετεί η ιεραρχία των Υπουργείων και λιγότερο η Βουλή.
      Βεβαίως, όλα αυτά έχουν ως αποτέλεσμα το νομοθετικό έργο, το οποίο παράγεται, να μην είναι ποιοτικά εκείνο που πρέπει να είναι. Γι’ αυτόν το λόγο, πιστεύω ότι αναγκαζόμαστε πάρα πολλές φορές να αλλάζουμε τους νόμους τον έναν μετά από τον άλλον ή να τους τροποποιούμε σε πολύ συχνά διαστήματα.
      Επίσης, θα ήθελα να μιλήσω για την άρση της ασυλίας των Βουλευτών. Διαφωνώ με τον τρόπο που γίνεται η άρση της ασυλίας των Βουλευτών, ιδιαίτερα τον τελευταίο καιρό. Δεν συμφωνώ ως προς τον τρόπο, με τον οποίον ψηφίζουμε για την άρση της ασυλίας των Βουλευτών. Θα μπορούσαμε να πούμε ότι καταργούμε την αίτηση της άρσης ασυλίας των Βουλευτών, εάν υπήρχε ισόπαλη μεταχείριση μεταξύ της κατηγορίας για την άρση της ασυλίας του Βουλευτού και την αθώωσής του. Θα σας αναφέρω ένα παράδειγμα των ημερών. Ποιος διάβασε σήμερα ότι ο Δήμαρχος του Αμαρουσίου, ο κ. Τζανίκος, αθωώθηκε; Όταν, όμως, ο Τζανίκος, ένα πολιτικό πρόσωπο του δήμου, είχε κατηγορηθεί, είχαμε δει οκτασέλιδα σε όλες τις εφημερίδες, ενώ σήμερα είδαμε μόνο ένα μονόστηλο. 
      Κάτι ανάλογο συμβαίνει και με τους Βουλευτές. Η κανιβαλική δημοσιότητα, η οποία πολλές φορές παίρνει τεράστιες διαστάσεις, ιδιαίτερα στις μικρές εκλογικές περιφέρειες, πρέπει να μας κάνει πολύ σκεπτικούς για την άρση της ασυλίας των Βουλευτών. Σας ομιλεί ένας Βουλευτής που επί είκοσι τρία χρόνια δεν ζητήθηκε η άρση της ασυλίας του ούτε μία φορά. 
      Δεν έχω κανένα λόγο, λοιπόν, να μιλώ έτσι επί της άρσης της ασυλίας των Βουλευτών. Πρέπει να είμαστε πολύ προσεκτικοί και να μη διαπομπεύουμε κανέναν με αυτόν τον τρόπο που γίνεται η ονομαστική ψηφοφορία, δηλαδή με φανερή υπογραφή για να γνωρίζουν τάχα οι πολίτες ποιος ψήφισε κατά της άρσεως της ασυλίας. Όταν ψηφίζουμε για πρόσωπα, η ψηφοφορία θα πρέπει να είναι πάντοτε μυστική και είναι λάθος που καταργήσαμε τη μυστική ψηφοφορία.
      Κυρία Πρόεδρε, θα ήθελα να μιλήσω για την τηλεόραση της Βουλής, η οποία προσφέρει σημαντικό έργο και θα πρέπει να επεκταθεί και στην επαρχία. Δεν έχει νόημα να την βλέπουν μόνο στο λεκανοπέδιο της Αττικής και σε κάποιες άλλες περιοχές, αλλά θα πρέπει να πάει και στο τελευταίο χωριό. Μόνον τότε ο πολίτης, όταν δηλαδή καθίσει και δει στην τηλεόραση τη Βουλή, θα μπορέσει να μας κρίνει για το έργο που παράγουμε και όχι, όπως το παρουσιάζουν τα άλλα μέσα που έχουν άλλους λόγους, κυρίως εμπορικούς. Σήμερα ο Βουλευτής υπάρχει, εάν τον βγάζουν οι τηλεοράσεις στα παράθυρα. Εάν δεν τον βγάζουν στα παράθυρα, ό,τι και να κάνει εδώ δεν υπάρχει, είναι ανύπαρκτος. Γι’ αυτόν το λόγο, θα πρέπει να επεκτείνουμε το δίκτυο της τηλεόρασης της Βουλής και στην επαρχία.   
      Θα ήθελα να πω ότι συμφωνώ απόλυτα με το συνάδελφο, τον κ. Κιλτίδη. Δεν χρειάζεται να επαναλάβω τα όσα είπε, αλλά θα αρκεστώ σε ένα σημείο. Αρκεί να αναλογιστεί ο οποιοσδήποτε πολίτης αυτής της χώρας ότι ένας Βουλευτής επαρχίας θέλει δύο σπίτια, τρία γραφεία και διανύει έξι χιλιάδες χιλιόμετρα με το αυτοκίνητό του κάθε μήνα. Αυτά θα πρέπει να αναλογιστεί και όχι μόνο τα νησιά, όπως είπε η συνάδελφος, η κ. Μανούσου. Τότε μόνο καθένας θα καταλάβει το τι χρειάζεται ένας Βουλευτής, για να είναι παρών, όπως τον ζητούν οι πολίτες και όπως έχει υποχρέωση να κάνει.
      Ας έρθω σε ορισμένα πρακτικά πράγματα. Θα ήθελα να μιλήσω για τους αστυνομικούς που είναι κοντά στους Βουλευτές. Εγώ τουλάχιστον τους εξαντλώ, γιατί τους έχω μαζί μου από τις εξήμισι το πρωί έως τις δώδεκα το βράδυ. Φαντάζομαι ότι το ίδιο ισχύει και για τους άλλους συναδέλφους, ιδιαίτερα όσους έχουν μόνο έναν αστυνομικό.
        Πιστεύω ότι θα έπρεπε να δίνουμε και σ’ αυτούς το επίδομα που δίνει η Βουλή στους αστυνομικούς της Βουλής, να τους συμπεριλάβουμε κι αυτούς ως αστυνομικούς της Βουλής.
(Χειροκροτήματα από όλες τις πτέρυγες)
		Δε νομίζω ότι θα είναι τόσα πολλά τα χρήματα. Εν πάση περιπτώσει, ας μην υπάρχουν δύο μέτρα και δύο σταθμά. 
		Δεύτερον, όσο για τα ταχυδρομικά, πράγματι με την ανώνυμη εταιρεία που έγιναν τα ΕΛΤΑ δεν έχουμε καμία έκπτωση, το γνωρίζετε αυτό. Η Βουλή μας δίνει χίλιες επιστολές το μήνα. Εγώ θα σας πω ότι ο μέσος Βουλευτής έχει ένα αρχείο με τουλάχιστον είκοσι με είκοσι πέντε χιλιάδες ονόματα. Αν στείλει δύο επιστολές, ένα «Χρόνια Πολλά» για τη γιορτή του και ένα «Καλή Χρονιά», χρειάζεται περίπου πενήντα χιλιάδες επιστολές το χρόνο. Αυτά τα οποία μας δίνει η Βουλή είναι δώδεκα χιλιάδες, δωδεκάμισι χιλιάδες επιστολές το χρόνο, για να είμαι πιο δίκαιος. Καταλαβαίνετε, λοιπόν, ότι η δαπάνη αυτή δεν είναι μικρή όταν δεν έχουμε καμία έκπτωση. 
		Το επόμενο θέμα αφορά τα συνταξιοδοτικά των Βουλευτών. Κυρία Πρόεδρε, θέλω να το δείτε αυτό με πολλή συμπάθεια. Στους συναδέλφους μας που τελείωσαν την καριέρα τους ή που βγήκαν στη σύνταξη, αν πάτε να δείτε πώς τους συμπεριφέρονται, πώς συμπεριφέρεται η Δημόσια Διοίκηση σ’ αυτούς τους δημόσιους άντρες όταν πηγαίνουν για τη σύνταξή τους, πραγματικά θα αισθανθείτε ντροπή. Θα έλεγα ότι πρέπει η Βουλή να αναλάβει να κάνει αυτό το έργο. Μπορούμε να ενισχύσουμε το Λογιστήριο της Βουλής για να αναλάβει το συνταξιοδοτικό των Βουλευτών και να πηγαίνουν στο λογαριασμό τους, όπως πηγαίνουν και τα χρήματα των Βουλευτών και όχι να τους αφήνουμε βορά του κάθε υπαλλήλου που συμπεριφέρεται άσχημα σ’ αυτούς τους αξιόλογους ανθρώπους που αφιέρωσαν τη ζωή τους στον κοινοβουλευτισμό και στην πατρίδα μας.
		Τελειώνοντας, κυρία Πρόεδρε –γιατί βλέπω ότι χτυπάει και το κουδούνι- θέλω πραγματικά να ευχαριστήσω απ’ αυτήν τη θέση όλους τους υπαλλήλους της Βουλής, τους αστυνομικούς και τους κοινοβουλευτικούς συντάκτες για το πολύ σημαντικό έργο που κάνουν, για τη βοήθεια που μας προσφέρουν, αλλά πάνω απ’ όλα για την προθυμία με την οποία μας εξυπηρετούν και το τονίζω αυτό γιατί πράγματι εγώ δεν έχω συναντήσει κανέναν υπάλληλο της Βουλής που να είναι απρόθυμος να συμπαρασταθεί και να εξυπηρετήσει τους Βουλευτές. Τους αξίζει πραγματικά κάθε έπαινος.
		Σας ευχαριστώ πολύ.
(Χειροκροτήματα από όλες τις πτέρυγες)
		ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Παπαγεωργίου.
		ΓΕΩΡΓΙΟΣ ΠΑΠΑΓΕΩΡΓΙΟΥ: Κυρία Πρόεδρε, δε χωρεί καμία αμφιβολία ότι και δικό σας καλοπροαίρετο και ειλικρινές μέλημα, όπως και του προκατόχου σας κ. Κακλαμάνη, είναι η αναβάθμιση του ρόλου του Βουλευτή. Νομίζω ότι προς αυτήν την κατεύθυνση πρέπει να κινηθούν οι προσπάθειες όλων μας, που είναι επίσης καλοπροαίρετες και άοκνες. 
		Όμως, πρέπει να είμαστε ειλικρινείς σ’ αυτήν την Αίθουσα. Αυτό δεν μπορεί να επιτευχθεί παρά μόνο όταν υπάρχουν δύο κυρίαρχα, δύο ζωτικά στοιχεία. Το ένα είναι η προστασία του κύρους του Βουλευτή και το δεύτερο είναι να έχει εκείνα τα μέσα, εκείνες τις δυνατότητες, ώστε πραγματικά να είναι απερίσπαστος και να μπορεί να ανταποκριθεί σ’ αυτά.
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Νομίζω ότι όλα τα υπόλοιπα είναι λόγια που βεβαίως όλοι τα ενστερνιζόμαστε, αλλά πρέπει να έχουν και πραγματική απήχηση και αντιστοιχία, αλλιώς δε συνιστούν παρά μόνο λόγια υποκριτικά.
      Βέβαια, ακούστηκε και στην τροποποίηση του Συντάγματος ότι ο καθένας και ιδιαίτερα ο Βουλευτής κατακτά το σεβασμό μόνος του, με τη συμπεριφορά του, με τις κινήσεις του, γενικά με τον τρόπο που πολιτεύεται, αλλά δεν μπορούμε και να παραβλέψουμε το πώς συμπεριφέρονται και πώς υποβαθμίζουν τους Βουλευτές κάποιοι φορείς, είτε πρόκειται για Τοπικές Αυτοδιοικήσεις, είτε πρόκειται για άλλους κοινωνικούς φορείς κ.ο.κ. Αυτό δεν μπορεί να το αρνηθεί κανείς. Βεβαίως, ο κ. Πολύδωρας είπε ότι με το παράδειγμα θα δώσουμε τη μάχη. Εγώ δεν ξέρω μετά τον πέμπτο χρόνο που είμαι εδώ αν πραγματικά αυτό είναι αρκετό. 
      Η αίσθηση που επικρατεί στον κόσμο –μιλώ πάντα για το κύρος και την αναβάθμιση του Βουλευτή και νομίζω ότι πολλοί εργάζονται γι’ αυτό- είναι ότι ο Βουλευτής δεν κάνει τίποτα –το είπαν και άλλοι συνάδελφοι- εν πάση περιπτώσει ότι περίπου απολαμβάνει το ρόλο του, δεν εργάζεται, ότι ο λαϊκισμός εξαπλώνεται όλο και βαθύτερα. Νομίζω πραγματικά ότι το κύρος του Βουλευτή απέναντι σ’ αυτήν την εικόνα έχει πρόβλημα να διορθωθεί.
      Το είπαν και οι προηγούμενοι συνάδελφοι, το λέω και εγώ και παρακαλώ όλους τους συναδέλφους, ιδιαίτερα της επαρχίας, να το προσέξουν. Πόσες φορές σεις οι παλαιότεροι, εμείς οι νεότεροι και οι νέοι συνάδελφοι πραγματικά δείχνουμε ζήλο, αγωνιζόμαστε μέσα σ’ αυτήν την Αίθουσα και δίνουμε μάχες για τα νομοσχέδια, για τα συμφέροντα του πολίτη και των τοπικών περιφερειών μας; Εγώ προσωπικά δεν είδα ποτέ να μου πει κάποιος «Κύριε Παπαγεωργίου, πράγματι άκουσα ότι γι’ αυτό το θέμα αγωνίστηκες». Εκείνο που μου λένε, ακόμα και αν τυχαία με δείξει σε ένα πλάνο η τηλεόραση «σε είδα στην τηλεόραση, σε είδα στην τηλεόραση, σε είδα στην τηλεόραση». 
    Κύριε Πρόεδρε, ιδιαίτερα για τους Βουλευτές της επαρχίας, και το λέω αυτό χωρίς να μεμψιμοιρώ κατ’ ουδενός, θέλω να πω τα εξής: Οι κοινοβουλευτικοί συντάκτες, παρ΄όλη την αντικειμενικότητά τους, ο καθένας αγωνίζεται με τον δικό του τρόπο και μ’ αυτόν επιβιώνει, δε μεταφέρουν όλες τις φωνές των Βουλευτών και κυρίως δε μεταφέρουν εκείνα που πρέπει να ακούσει ο λαός για όσα κάνουμε εδώ, αλλά ενδεχομένως όσα ερεθίζουν το δημοσιογραφικό καταναλωτισμό. 
    Νομίζω, λοιπόν, ότι η αντίστασή μας είναι μια, είναι αυτό το περιβόητο κανάλι της Βουλής που πραγματικά ο κ. Κακλαμάνης αγωνίστηκε πολύ για να γίνει, αλλά λυπάμαι που το λέω, τουλάχιστον στην περιφέρειά μου είναι ωσεί παρόν. Για μένα δεν υπάρχει και νομίζω ότι θα πρέπει να αγωνιστούμε όλοι μας γι’ αυτό, να διαφημιστεί το κανάλι, να αποκτήσει την εμβέλεια που πρέπει και τότε πραγματικά θα μπορούμε να πούμε ότι ο πολίτης θα μπορεί να παρακολουθεί πώς πολιτεύεται, και πώς εργάζεται ο Βουλευτής. Και τότε βεβαίως, θα με συγχωρήσει ο κ. Κακλαμάνης που τόσο τον σέβομαι και εκτιμώ, εγώ προσωπικά –και θα το πω μετά τον πέμπτο χρόνο, διότι πρέπει να έχουμε το θάρρος της γνώμης και για τα δικά μας ζητήματα- αισθάνομαι ντροπή, με προσβάλλει –έτσι το θεωρώ- το να είμαι υποχρεωμένος σα μαθητής και σα φαντάρος να υπογράφω σ’ αυτό το περιβόητο βιβλίο. Διότι τότε αυτό (το κανάλι της Βουλής) ίσως να είναι ένα μέσον, όταν θα με βλέπουν παντού, να είμαι τόσο εγώ όσο και οι άλλοι υποχρεωμένοι να είμαστε εδώ να μιλάμε για να μας βλέπουν και οι πολίτες. 
    Τι επιδιώκει αυτό το σύστημα τελικά; Να ερχόμαστε εδώ, να υπογράφουμε ή να ερχόμαστε εδώ και να συμμετέχουμε δημιουργικά και παραγωγικά στην αποστολή που μας έχει αναθέσει ο ελληνικός λαός και στο κοινοβουλευτικό μας έργο; 
    Αν μου πει κάποιος από σας ότι υπογράφοντας, πράγματι συμμετέχει, εμένα προσωπικά αυτό το πράγμα δεν με πείθει και δεν νομίζω ότι πείθει και κανέναν. Σκοπός μας είναι να αναβαθμίσουμε το Κοινοβούλιο με τη συμμετοχή μας, με την προσπάθειά μας, με την παρουσία μας εδώ την ενεργητική και όχι την υποχρεωτική.
    Σέβομαι αυτήν την υπόθεση που ανέφερε ο συνάδελφος του ΚΚΕ και νομίζω ότι όλοι είμαστε ευαίσθητοι γι’ αυτά τα κοινωνικά ζητήματα και για την ανεργία και για τους εργαζόμενους κλπ., αλλά θα πω αυτό που σκέφτομαι. Δηλαδή θέλουμε τον Βουλευτή να πάει στο βουνό και να τρώει ακρίδες; Συγγνώμη που το λέω έτσι παραστατικά. Ο Βουλευτής έχει έξοδα. Μόνον το αυτοκίνητό μου της Βουλής, από την 1η Αυγούστου 2003 –και πολλά είναι αυτά τα αυτοκίνητα- έχει κάνει εβδομήντα πέντε χιλιάδες χιλιόμετρα. Μετατρέψτε το αυτό σε λογαριασμό για να δείτε τελικά τι σημαίνει Βουλευτής και ποιες οι δαπάνες του; 
    Αυτά πρέπει να τα πούμε. Γιατί να μην τα πούμε. Θα υποκρινόμαστε; Πόσες υποχρεώσεις έχει ο καθένας από σας κάθε Σάββατο; Δεν έχει παιδιά; Δεν έχει οικογένεια; Ποια είναι αυτή η περιβόητη βουλευτική αποζημίωση η οποία υποτίθεται ότι τον καθιστά τόσο πλουσιοπάροχο στον κόσμο και δεν αντέδρασε κανένας, εκτός από τον κ. Κιλτίδη νομίζω, όταν έγραφε μια εφημερίδα  την οποία υποτίθεται ότι ασπάζομαι, ότι στοιχίζω στον ελληνικό λαό έξι πακέτα τσιγάρα; Αυτό είναι μια προσβολή. 
    Ποιος θα αντιδράσει σε όλα αυτά, κύριε Πρόεδρε; Νομίζω ότι έχουμε υποχρέωση αυτό να το κάνουμε.
    Επίσης, θα ήθελα να πω, γιατί όλα πρέπει να ακούγονται σ’ αυτή την Αίθουσα και το εξής: Για αναλογιστείτε στο τέλος κάθε τετραετίας είτε πρόκειται για Βουλευτές των Αθηνών, είτε της επαρχίας πόσα χρήματα θέλει για να πολιτευθεί και να επανεκλεγεί κάποιος; Πολλαπλασιάστε τους μισθούς μας και τις αποδοχές μας, κάντε το ισοζύγιο, προσθέστε ότι έχουμε και οικογένεια, παιδιά κλπ. και πρέπει να επιβιώσουμε και τότε να δούμε ποια είναι αυτή η περιβόητη βουλευτική αποζημίωση, που δεν έχουμε το θάρρος να βγούμε ευθέως στον ελληνικό λαό ύστερα και από την καθιέρωση του ασυμβίβαστου, που εγώ προσωπικά είμαι αντίθετος, όχι για τους οικονομικούς λόγους, αλλά γιατί κατά την άποψή μου σπρώχνει έξω από το Κοινοβούλιο τους ανθρώπους που με επαγγελματική και κοινωνική καταξίωση φθάνουν να κερδίζουν την αποδοχή της κοινωνίας.
     Και τότε θα αντιληφθείτε, όπως είπε πολύ σωστά και ο Πρόεδρος της Δημοκρατίας κ. Στεφανόπουλος, πού οδηγούμαστε με όλα αυτά τα ζητήματα.
     Θα ήθελα τώρα -δίκην συνδικαλιστού, βεβαίως, ζητώ συγγνώμη να θέσω και εγώ, συμφωνώντας με όλα όσα είπαν οι προηγούμενοι συνάδελφοι, ορισμένα ζητήματα. 
     Πληροφορήθηκα ότι επιτέλους, κύριε Πρόεδρε, θα πάρουμε όλοι μας γραφείο ώστε να μπορούμε να εξυπηρετούμεθα. Θέτω όμως έναν προβληματισμό. Τουλάχιστον για τους Βουλευτές που επανεξελέγονται και τους έχει συνηθίσει ο κόσμος σε έναν χώρο, νομίζω ότι δεν είναι σωστό κάθε φορά, όπως έγινε σε αυτήν τη θητεία, να αλλάζουν τον πολιτικό τους χώρο. 
     Ένα άλλο ζήτημα, είναι το τεράστιο ζήτημα του αστυνομικού. Κυρία Πρόεδρε, ας ρωτήσουμε τους εαυτούς μας. Λέμε το εξής. Έχει ανάγκη τελικώς προστασίας, φύλαξης, συνοδείας, ο Βουλευτής; Θα μου πείτε ότι οι περισσότεροι ή όλοι οι Βουλευτές δεν προκαλούν κανέναν και δεν έχουν κανέναν κίνδυνο θεωρητικώς. Όμως, η φύλαξη αποσκοπεί στο απίθανο, στην τυχαία στιγμή που θα συμβεί κάτι και θα πρέπει ο Βουλευτής να προστατευθεί. Εάν τώρα κανείς σε αυτή την Αίθουσα μπορεί να πείσει και να πειστεί ότι μονάχα ένας αστυνομικός σε μεγάλες περιφέρειες, όπως άκουσα τη συνάδελφο από τις Κυκλάδες, όπως εγώ που ξεκινώ απέναντι από τον Παγασητικό και φθάνω στο πιο απομακρυσμένο μέρος του νομού, απέναντι από τις Κυκλάδες μπορεί να με συνοδεύει ο αστυνομικός από το πρωί μέχρι το βράδυ, εάν δεν συνδεόταν με εμένα με συναισθηματικό δεσμό, αυτό νομίζω ότι είναι απίθανο, απίστευτο. Βεβαίως, δεν θέλω να θέσω ζητήματα ισότητας, διότι καλώς κάνουν όσοι συνάδελφοι έχουν δεύτερο αστυνομικό. Όμως, εάν οι Βουλευτές είναι ίσοι, αν πραγματικά αποδίδεται η ισότητα που πρέπει προς αυτούς που τους έστειλαν σε αυτή τη Βουλή, νομίζω ότι με το κύρος σας κυρία Πρόεδρε, πρέπει να φροντίσετε να εξομαλυνθεί και αυτή η υπόθεση και νομίζω ότι πρέπει πραγματικά να αποκτήσουν όλοι οι Βουλευτές ένα δεύτερο αστυνομικό. 
     Κλείνοντας θέλω να θέσω το εξής ζήτημα κυρία Πρόεδρε. Καθιερώθηκε το ασυμβίβαστο. Επιβάλλεται επιτέλους –και δεν αποδίδω την ευθύνη στη σημερινή Κυβέρνηση αλλά την αποδίδω και στην παράταξη μέλος της οποίας είμαι και εγώ- είναι αδιανόητο να μην υπάρχει μέχρι σήμερα αυτός ο περιβόητος εκτελεστικός νόμος του Συντάγματος, ώστε, αν θέλετε, ορισμένοι από εμάς να έχουν και μια ψυχική διέξοδο στο να ασκούμε κάπως αυτό που τόσα χρόνια κάναμε και αγαπούσαμε. Και δεύτερον, όπως πολύ σωστά είπαν και άλλοι συνάδελφοι, είναι αδιανόητο να μην υπάρχει ασφαλιστικός νόμος. Και όταν εδώ ερχόμαστε και αγωνιζόμαστε για τα δικαιώματα εκείνων των ανθρώπων που στην τελευτή του επαγγελματικού τους βίου απολύονται και πρέπει να συμπληρώσουν τον ασφαλιστικό τους χρόνο, κανείς δεν αναλογίζεται -σκεφτόμαστε ότι όλοι είμαστε αιώνιοι εδώ μέσα- εκείνους τους συναδέλφους μας οι οποίοι τώρα δεν επανεξελέγησαν και μετά δέκα και δεκατρία χρόνια και όντας σε μια ηλικία πολύ δύσκολα θα μπορούν να εργαστούν ή να βρουν μια οποιαδήποτε άλλη διέξοδο. Τουλάχιστον μιλώ για τους Βουλευτές τους δικούς μας που ανεβαίνουν στη δική μας Αίθουσα και προσπαθούν να βρουν μια επαγγελματική διέξοδο και αυτή τη στιγμή είναι εκτός εργασίας, εκτός αποδοχών και ακόμη πολλοί δυσκολεύονται να ζήσουν.
     Νομίζω κυρία Πρόεδρε, ότι όλα αυτά είναι ζητήματα που πρέπει να δούμε. 
     Μισό λεπτό να πω ένα τελευταίο. Είχαμε τους μετακλητούς υπαλλήλους μας, τον γραμματέα, τον συνεργάτη μου για δέκα, για είκοσι χρόνια ο καθένας. Έγινε υπάλληλος της Βουλής, έγινε υπάλληλος της νομαρχίας, τους πληρώνει απ’ ότι ξέρω η Βουλή και αυτούς εμείς δεν μπορούμε να τους αποσπάσουμε και -γιατί κάποιοι ήθελαν να λειτουργήσουν και καλά έκαναν όπως λειτούργησαν- εμείς, πολλοί από μας, έχουμε στερηθεί έναν ουσιαστικά συνεργάτη μας. Παρακαλώ να το δείτε και αυτό.
     Κλείνοντας θέλω να ευχαριστήσω τους υπαλλήλους της Βουλής, διότι πραγματικά όλοι, όταν κινούμαστε στις δημόσιες υπηρεσίες και αντιμετωπίζουμε, όχι μόνο οι πρώην αλλά και οι νυν Βουλευτές και πολλοί περισσότερο οι πολίτες, αναλγησία και αδιαφορία, εδώ πέρα πραγματικά υπάρχει μια όαση εξυπηρέτησης, ευγένειας και αποδοτικότητας. 
     Ευχαριστώ. 
     (Χειροκροτήματα)
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Ιωαννίδης.
     ΙΩΑΝΝΗΣ ΙΩΑΝΝΙΔΗΣ: Εγώ θα μιλήσω ελάχιστα. Ξεκινώ από καρδιάς λέγοντας ότι έχω πετύχει πολλά στη ζωή μου, αλλά είμαι πολύ υπερήφανος γιατί ο λαός με έστειλε εδώ πέρα και για εμένα το βασικότερο που υπάρχει βάσει του Συντάγματος είναι αυτό εδώ το Κοινοβούλιο. 
      Ως νέος Βουλευτής, το επαναλαμβάνω, αισθάνομαι υπερήφανος. Δεν ήθελα να μιλήσω. Ορισμένα πράγματα τα είπαν, τα περισσότερα, οι συνάδελφοι. Και επειδή δεν θα ήθελα να παρεξηγηθώ γιατί έχω σπίτι εδώ, και στη Θεσσαλονίκη, άρα δεν δικαιούμαι τίποτε, επομένως ότι και να πω δεν είναι προσωπικό. Αν τον Βουλευτή θέλουμε να τον κρατήσουμε στο ύψος του, από εκεί και πέρα πρέπει να μη λέμε λόγια ευχολόγια, αλλά θα πρέπει να προσπαθήσουμε να του δώσουμε τη δυνατότητα να είναι στο ύψος αυτό που απαιτεί η θέση αυτή που βρίσκεται εδώ μέσα.
      Ως προς το ασυμβίβαστο έτσι, ανελαστικά και απόλυτα όπως λειτουργεί, είναι απαράδεκτο. Και περιμένουμε με αγωνία να έρθει ο εκτελεστικός αυτός νόμος, για να δώσει τις δυνατότητες και τις διεξόδους που πρέπει να δώσει. Λυπάμαι που είναι οι συνάδελφοι εδώ επί πέντε χρόνια –ορισμένοι τεχνηέντως δεν το φέρνουν- και επομένως κάποτε θα πρέπει να δοθεί λύση σε αυτό το θέμα. Εγώ ούτε καριέρα ήρθα να κάνω και είπα σταματώ το επάγγελμά μου και τις αποδοχές που είχα, επομένως δεν είναι προσωπικό. Έρχεται ένας συνάδελφος εδώ ο οποίος είναι 35 ή 40 ετών και εκλέγεται δύο τετραετίες. Απέχει των εργασιών του. Μα το σύστημα αυτό κάνει το Βουλευτή υπηρέτη, να σκύβει το κεφάλι και να έχει το πρόβλημα που κάποιος παλιός είπε, να ξαναβγεί.
      Λοιπόν, αν δεν το καταλαβαίνουμε αυτό, τι μιλούμε τώρα από εκεί και πέρα για αξιοπρέπεια Βουλευτή; Θα πάει στα 48 του και θα περιμένει στα 65 για να πάρει σύνταξη θα είναι εκτός παραγωγικής δυνατότητας. Πως μιλάμε, λοιπόν; Πρέπει να του δώσουμε τη δυνατότητα να μπορεί να πολεμήσει για τον τόπο του, να πολεμήσει για το λαό. 
      Και αυτό το οποίο εγώ σέβομαι και τον κ. Κακλαμάνη και την κυρία Πρόεδρο, δηλαδή, είμαι υπερήφανος σας λέω ειλικρινά που αξιόλογοι άνθρωποι ανέβηκαν σ΄ αυτό το Βήμα. Για την κυρία Πρόεδρο είμαι περισσότερο υπερήφανος γιατί είναι η πρώτη γυναίκα που ανεβαίνει εδώ που έτυχε. Με την είσοδο τη δική μας των νέων Βουλευτών να καταρριφθεί ένας θεσμός ακόμη από μία γυναίκα. Αλλά αυτό το οποίο θέλω να πω είναι ότι αλλιώς περίμενα πως είναι το νομοθετικό έργο. Δεν έχει η Βουλή αυτή τη δυνατότητα που πρέπει να έχει. Εγώ είμαι υπέρ του διαλόγου, υπέρ του διαλόγου στις επιτροπές. Όχι να μας φέρνει η εκτελεστική εξουσία έτοιμα τα νομοσχέδια για να τα ψηφίσουμε. Θα έρθει, όπως συζητάει με τη νομοπαρασκευαστική επιτροπή, να συζητήσει με τους Βουλευτές που είναι σε κάθε επιτροπή. Αυτός είναι και ο λόγος που βρισκόμαστε σε μια επιτροπή. Και να συζητήσουμε με τα κόμματα της Αντιπολίτευσης. Χρειάζεται περισσότερο μεγαλοψυχία εδώ μέσα και από την Κυβέρνηση και από την Αντιπολίτευση. Γιατί όταν λέει κάποιος ένα σωστό πράγμα από την Αντιπολίτευση, θα πρέπει να το δεχόμαστε. Δηλαδή, δεν μπορεί να τα ξέρουμε όλα και ο άλλος να μη μπορεί να προσφέρει κάτι. Και ο άλλος θα πρέπει να είναι μεγαλόψυχος και όταν είναι κάτι σωστό να το αποδεχθεί και να το χειροκροτήσει. Δεν το δέχομαι αυτό, εκ πεποιθήσεως δεν συμφωνώ. Για μένα είναι απαράδεκτο και δεν το καταλαβαίνω. Αν τυχόν είναι κάτι στο οποίο πρέπει να συμφωνούμε, πρέπει να συμφωνήσουμε όλοι εδώ μέσα. Και προς Θεού, να υπάρχει σεβασμός στο πρόσωπο. Δηλαδή, πολλές φορές ανεβαίνουν οι τόνοι σε προσωπικό επίπεδο. Αυτό είναι απαράδεκτο. Πρέπει να σεβόμαστε ο ένας τον άλλον. Και τα λάθη, όπως είπε, ο κύριος Πρόεδρος, είναι ανθρώπινα, θα κάνουμε λάθη. Από εκεί και πέρα, τι πρέπει; Να τον σκοτώσουμε; 
      Άρα, λοιπόν, γι΄ αυτό που είπε ο κ. Κιλτίδης εγώ δόξα το Θεό δεν έχω πρόβλημα. Αλλά λυπούμαι να βλέπω συνάδελφο στις είκοσι μέρες να πηγαίνει να παίρνει χρήματα προκαταβολή. Αν θέλουμε να το λέμε, να το λέμε. Εγώ ήμουν που έθεσα το θέμα στην κυρία Πρόεδρο –εδώ είναι- για να μπορεί κάποιος Βουλευτής να έχει ένα σπίτι, να έχει το κοστούμι του. Και μας κατηγόρησαν. Εγώ έχω δικό μου σπίτι, δεν το δικαιούμαι, άρα δεν παρεξηγούμαι. 
      Μα είναι δυνατόν στο ξενοδοχείο την Πέμπτη να του λέει ο ξενοδόχος, ότι πρέπει στις 12 να αφήσει το δωμάτιό της; Σε ποιον; Στον εκπρόσωπο του έθνους γιατί πέρασε δώδεκα και πέντε; Γιατί εδώ υπάρχουν Βουλευτές δύο ταχυτήτων.
      Δεν διαμαρτύρομαι. Υπάρχει ο Βουλευτής, όπως είπε ο κ. Παπαγεωργίου, που πρέπει να έχει τρία, πέντε γραφεία και υπάρχει και ο Βουλευτής της περιφέρειας που κάνει χιλιόμετρα ολόκληρα. Άρα λοιπόν, δεν υπάρχει ισονομία. Αυτά που είπε η κ. Μανούσου, θα τα έλεγα εγώ και χάρηκα που βγήκε η ίδια και τα είπε. Την κ. Μανούσου δεν την πληρώνει η Βουλή για τη διαμονή της σε ξενοδοχείο. Θα μείνει στη Μύκονο; Θα πρέπει να πληρώσει. 
      Και σε ό,τι αφορά αυτό που είπε ο κ. Παπαγεωργίου για τον προεκλογικό αγώνα, δεν θα βρεθεί ποτέ άνθρωπος να πει ότι έδωσε ένα ευρώ στον Ιωαννίδη. Αν όμως δεν είχα χρήματα, τι θα έκανα; Δηλαδή, πώς θα κάνει ένας προεκλογικό αγώνα; Άρα, τι τον κάνουμε; Αιχμάλωτο; Τον αναγκάζουμε, λοιπόν, να δεχθεί βοήθειες; Για ποιο λόγο; Άρα, όλα αυτά τα θέματα πρέπει να τα σκεφθούμε και από εκεί και πέρα να μη φοβόμαστε -εγώ δε φοβάμαι στη ζωή μου όταν έχω δίκιο να πάω κόντρα σε όλην την κοινωνία-γιατί όλοι οι Βουλευτές έχουν δίκιο και δεν μπορεί να τους κάνουν σαν να είναι τα τελευταία παιδάκια και να τους πολεμούν μη τυχόν ζητήσουν…. Τι να ζητήσουν; Για να μπορούν να επιβιώσουν; Εδώ φθάσαμε στο σημείο να λέμε –ακούω στα έδρανα εδώ- «καλύτερα να αποτύχεις και να γίνεις πρόεδρος σε έναν οργανισμό, παρά να είσαι Βουλευτής».
      (Χειροκροτήματα)
Δείτε το οικονομικά. Δεν έχει το γραφείο του; Δεν έχει έξοδα; Δεν κάνει μετακινήσεις; Αυτοκίνητα έχει και διπλάσιο μισθό. Άρα γιατί να είναι ένας εδώ;
      ΑΠΟΣΤΟΛΟΣ ΚΑΚΛΑΜΑΝΗΣ: Κανένας Βουλευτής δεν λέει αυτό το πράγμα. Θέλουν να είναι εδώ.
      ΙΩΑΝΝΗΣ ΙΩΑΝΝΙΔΗΣ: Άρα, όποιος είναι  εδώ, είναι με την καρδιά του γιατί θέλει να προσφέρει -και δεν είναι οικονομικό το θέμα- αλλά να ζει με αξιοπρέπεια και  να τον τιμούμε. 
      Εγώ είμαι οκτώ μήνες στη Βουλή και δεν έχω γραφείο στην Αθήνα. Λέει «έχεις μεγάλη φορολογική δήλωση». Δηλαδή, πρέπει να φέρουμε χαρτί απορίας για να πάρουμε γραφείο; Να πει ότι ο Βουλευτής πρέπει να φέρνει χαρτί απορίας για να γίνει Βουλευτής.
      (Χειροκροτήματα)
Οκτώ μήνες και δεν έχουμε γραφείο. Με ρωτούν «πού να σε βρούμε» και τους απαντώ: «η μαύρη σκηνή που είδατε στο Σύνταγμα είναι δική μου και ελάτε να με συναντήσετε εκεί».
      (Χειροκροτήματα)
Μα, είναι ισονομία αυτή; Οι άλλοι εκπρόσωποι του Κοινοβουλίου στην περιφέρειά μου έχουν γραφεία, όμως. Άρα λοιπόν, βλέπετε ότι δεν υπάρχει ισονομία.
      Αυτό που θέλω να πω είναι ότι σέβομαι, εκτιμώ και δίνω συγχαρητήρια στους υπαλλήλους -έχω δουλέψει και ξέρω τι σημαίνει και έχω διοικήσει-  γιατί είναι - απ’ ό,τι κυκλοφορεί σε όλους τους οργανισμούς-  ανεπανάληπτοι και το λέω με την ψυχή μου και  είναι πράγματι άξιοι. Και οι συντάκτες, οι οποίοι πραγματικά -στον αθλητισμό με τηλέφωνο ο ένας δίνει στον άλλον τις ειδήσεις, παίρνει ο ένας την είδηση και τη δίνει στο άλλον, ο κ. Τραγάκης τα ξέρει, έχει σχέση με τον αθλητισμό- κάθονται  μαζί μας μέχρι τις 12 η ώρα,  υποφέρουν, και αξίζουν συγχαρητήρια.
      Είμαι πράγματι υπερήφανος και θα πρέπει όλοι εδώ να κοιτάξουμε πώς θα διασφαλίσουμε το ρόλο του Βουλευτή κάνουμε τον κόσμο να περάσει καλύτερα -αυτός είναι ο στόχος- και από εκεί και πέρα, ορισμένοι άνθρωποι που δεν έχουν τη δυνατότητα την προσωπική δεν πρέπει να είναι αιχμάλωτοι διαφόρων άλλων. 
      Σας ευχαριστώ.
      (Χειροκροτήματα)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, δεν είχα σκοπό να μιλήσω. Επειδή όμως έγιναν ορισμένοι σχολιασμοί σε σχέση με τη θέση του κόμματός μας για τις αυξήσεις της αμοιβής, της αποζημίωσης -όπως θέλετε πείτε το- των συναδέλφων Βουλευτών, θα ήθελα να πω δύο πράγματα. 
      Κατανοούμε, καταλαβαίνουμε για τους Βουλευτές της επαρχίας ότι πραγματικά έχουν πάρα πολλά έξοδα και δύσκολα τα φέρνουν πέρα. Θεωρούμε όμως ότι είναι πρόκληση όταν οι ίδιοι οι Βουλευτές, των δύο κομμάτων ιδιαίτερα, κάθε φορά που έρχονται νομοσχέδια ιδιαίτερα για την εισοδηματική πολιτική ψηφίζουν το 2,2% ή το 2,3% ή το 3% ή το 4% για τους εργαζόμενους και δεν λαμβάνουν υπόψη τους ότι και αυτοί έχουν οικογένεια.
      (Θόρυβος στην Αίθουσα)
      Με συγχωρείτε, κύριοι συνάδελφοι, αλλά να λαμβάνετε υπόψη σας ότι έχουν κι αυτοί οικογένεια και ότι είναι πρόκληση να λέμε 2%, 2,5% στους εργαζόμενους…
      (Θόρυβος στην Αίθουσα)
ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Κύριε Γκατζή, να απευθύνεστε στο Προεδρείο, παρακαλώ.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να μας πει το κατώτερο όριο…
      ΝΙΚΟΛΑΟΣ ΓΚΑΤΖΗΣ: Δεν ζείτε με το κατώτερο όριο, κύριε συνάδελφε, των εργαζομένων. Δεν ζείτε με τα πεντακόσια εξήντα (560) €…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, σας παρακαλώ.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να μας πει πώς υπολογίζεται για την κάθε τετραμελή οικογένεια.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, σας παρακαλώ. Δεν μπορεί να εκφράσει ελεύθερα την άποψή του; Ξέρετε ότι παρατυπείτε αυτήν τη στιγμή.
      Συνεχίστε, κύριε Γκατζή και ν΄ απευθύνεστε στο Προεδρείο, παρακαλώ.
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε, με συγχωρείτε.
      Έλεγα λοιπόν, ότι είναι πραγματική πρόκληση να ζητάμε εμείς αύξηση, παρ’ ό,τι όπως σας είπα καταλαβαίνουμε την αγωνία, τις δυσκολίες που έχουν ιδιαίτερα οι Βουλευτές της επαρχίας. Σ’ αυτήν την κατάσταση, μ’ αυτήν την ανεργία, μ’ αυτήν τη λιτότητα, με αυτές τις αυξήσεις που έχουν τα είδη πλατιάς κατανάλωσης, θα ήταν πιστεύω μία τρομερή πρόκληση απέναντι στα φτωχά και λαϊκά στρώματα, εμείς να θέλουμε αύξηση πολλαπλάσια απ’ αυτήν που παίρνουν οι εργαζόμενοι.
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Η τοποθέτηση του κυρίου συναδέλφου δημιουργεί ενδεχομένως ορισμένες εκτός της Αιθούσης -γι’ αυτό ίσως και πολλοί συνάδελφοι διαμαρτύρονται- εντυπώσεις, τις οποίες είμαι βέβαιος ότι δεν θέλει ο ίδιος να προκαλέσει.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, σχολιάστηκε η θέση μας από ορισμένους –όχι όλους- συναδέλφους. Δεν είπα για όλους.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Γκατζή.
      Συνεχίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Επιτρέψτε μου, κύριε συνάδελφε. Σας άκουσα με σεβασμό. Κάθε φορά στον Προϋπολογισμό γίνεται αυτή η συζήτηση.
      Το θέμα δεν είναι η κρίση επί αυτών που είπατε εσείς ή επ’ αυτών που εσείς απαντάτε. Το θέμα είναι τι εντύπωση υπάρχει και ποια γνώμη σχηματίζεται για τους τρίτους εκτός της Αιθούσης που ακούν αυτήν τη συζήτηση. Εγώ λυπάμαι γιατί πολλά από αυτά που ειπώθηκαν δυστυχώς δεν τα λαμβάνουμε υπόψη μας πώς  μεταφράζονται και πώς μεθερμηνεύονται. Και εδώ είναι η αδυναμία του Κοινοβουλίου. Και απευθύνομαι στον καθ’ όλα συμπαθή συνάδελφο, τον κ. Ιωαννίδη, ο οποίος μπορεί να βρεθεί μπροστά σε ένα μέσο που γράφει ή σε ένα κανάλι που λέει αυτά που μεθερμηνεύει, όχι αυτά που είναι το πνεύμα του κυρίου συναδέλφου που λέει τη θέση του κόμματός του, που συμβαίνει εδώ να είναι η θέση όλων μας. Πάντοτε τα τελευταία χρόνια –δέκα χρόνια τουλάχιστον- και φέτος το ίδιο, το μόνο πράγμα για το οποίο ρωτάει ο Πρόεδρος -η Πρόεδρος τώρα-  το Υπουργείο Οικονομίας είναι το ποσοστό της εισοδηματικής πολιτικής της Κυβέρνησης για τους δημοσίου υπαλλήλους και βάζουμε ακριβώς την αντίστοιχη αύξηση και για τους Βουλευτές και το προσωπικό της Βουλής, στον προϋπολογισμό μας.
      Δεν υπάρχει, λοιπόν θέμα, ώστε να δημιουργείται η εντύπωση με τις αντιπαραθέσεις αυτές ότι τάχα οι Βουλευτές, όχι ο ένας, κύριε συνάδελφε, που έκανε κριτική σ’ αυτό που είπατε…
      ΝΙΚΟΛΑΟΣ ΓΚΑΤΖΗΣ: Τρεις ήταν, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Τρεις έστω. Μα, είμαστε τριακόσιοι και δεν μπορεί, επειδή είπαν τρεις κάτι, να κάνουμε εμείς μια συζήτηση μετά, που αύριο θα διαβάζουμε ότι οι Βουλευτές θέλουν να έχουν διαφορετικές αυξήσεις από τους άλλους εργαζόμενους. 
      Εγώ και πάλι σας κάνω έκκληση. Όλα αυτά που είπα δεν ήταν για να χαϊδέψω αυτιά. Είπα λίγα πράγματα για το πώς μπορούμε εμείς να προασπίσουμε το κύρος του Κοινοβουλίου, φροντίζοντας ο καθένας τη δική του συμπεριφορά, ώστε να μην παρεξηγούνται εδώ και οι ρόλοι μας και οι προθέσεις μας.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει, η Πρόεδρος της Βουλής κ. Άννα Ψαρούδα- Μπενάκη.
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Κυρίες και κύριοι συνάδελφοι, πρέπει να ξεκινήσω με μια ομολογία, ότι πράγματι με πολλή συγκίνηση ανεβαίνω σ’ αυτό το Βήμα. Είκοσι τρία χρόνια διέπρεψα σ’ αυτά τα έδρανα και από αυτό το Βήμα και πρέπει να σας πω ότι μου λείπουν πάρα πολύ.
      (Χειροκροτήματα από την πτέρυγα της Νέας Δημοκρατίας)
      Γι’ αυτό θεωρώ ότι είναι μια κορυφαία στιγμή όχι μόνο για το κοινοβουλευτικό μας έργο αλλά και για την προσωπική μου συμβολή το ότι γίνεται αυτή η συζήτηση επί του Προϋπολογισμού και δίνεται η ευκαιρία σ’ όλους τους συναδέλφους να πάρουν θέση στα θέματα, που δεν είναι απλά τεχνικά, τεχνοκρατικά, οικονομικά ή λειτουργικά, αλλά είναι και θέματα που έχουν σχέση με το κύρος του κοινοβουλευτικού θεσμού, με το κύρος το δικό μας και κυρίως με την αποστολή μας, με το πώς μπορούμε να ανταποκρινόμαστε αποτελεσματικότερα στην εντολή που μας έχει δώσει ο ελληνικός λαός. Άλλωστε, η συζήτηση του Προϋπολογισμού είναι μια πολύ καλή ευκαιρία να δούμε θέματα ουσίας, θέματα πολιτικά που έχουν σχέση με τον τρόπο με τον οποίο εκτελούμε το έργο μας, αλλά και θέματα λειτουργικά της Βουλής, προβλήματα εσωτερικά, τα οποία δεν είναι απλώς προβλήματα διεξαγωγής ενός έργου αλλά, όπως είδαμε και αισθανθήκαμε από τις τοποθετήσεις όλων, έχουν μεγάλο πολιτικό αντίκτυπο. Και επίσης, είναι και μια ευκαιρία να οραματιστούμε το μέλλον. Οι προτάσεις που γίνονται εδώ είναι προτάσεις που αφορούν το άμεσο μέλλον και συγχρόνως δείχνουν το στίγμα για το πού κατευθυνόμαστε και τι επιδιώκουμε. 
      Θεωρώ όμως, ότι είναι μια πάρα πολύ σημαντική στιγμή το ότι μιλάω αυτήν τη στιγμή από το Βήμα αυτό και ότι έχω την ευκαιρία να εκφράσω και εγώ τις βαθιές μου ευχαριστίες πρώτα απ’ όλα σε εσάς όλους, κυρίες και κύριοι συνάδελφοι, για την εμπιστοσύνη που μου δείχνετε, για τη διάθεση συνεργασίας την οποία βλέπω ανά πάσα στιγμή -και προσπαθώ να ανταποκρίνομαι και εγώ με το ίδιο πνεύμα- και επίσης, να επαινέσω ιδίως τους νεωτέρους συναδέλφους, που είναι ευάριθμοι σ’ αυτήν τη Βουλή, για την προσπάθεια που κάνουν να προσαρμοστούν στο αρμόζον πνεύμα και να δώσουν τη συμβολή τους, την πολύ πιο ζωντανή και φρέσκια λόγω και της ηλικίας τους και της καινούργιας θητείας τους. Επίσης θα ήθελα να ευχαριστήσω από καρδιάς το Γενικό Γραμματέα και τους υπαλλήλους της Βουλής, οι οποίοι όχι απλώς συνεργάζονται, αλλά δίνουν τον καλύτερο τους εαυτό για όλους μας, για το πώς το κοινοβουλευτικό μας σύστημα θα λειτουργήσει σωστά και θα αντιμετωπιστούν και οι τελευταίες λεπτομέρειες που θα διευκολύνουν το έργο μας.
    Κυρίως θέλω να χρησιμοποιήσω αυτή την ευκαιρία για να τιμήσω για άλλη μια φορά, όπως το έχω κάνει και σε άλλες περιπτώσεις, το έργο του προκατόχου μου κ. Απόστολου Κακλαμάνη, του ανθρώπου ο οποίος πήρε σημαντικές πρωτοβουλίες, προχώρησε σε έργα και βελτιώσεις, σε υπηρεσίες καινούργιες και θεσμούς μέσα στο Κοινοβούλιο, οι οποίες, τουλάχιστον για εμένα που είμαι πολλά χρόνια Βουλευτής και σε όσους διατελούν πολλά χρόνια Βουλευτές, υπήρξαν θεμελιακές για την καλύτερη απόδοση του έργου μας.
    Η συνέχεια βεβαίως, είναι εξασφαλισμένη σε αυτό το έργο. Είναι πιο εύκολη, γιατί πολλά πράγματα μπήκαν στο δρόμο, οι δύσκολες αποφάσεις για το ξεκίνημα ελήφθησαν πριν από εμένα, αλλά ταυτόχρονα είναι και δύσκολο το έργο της συνέχειας, διότι, όπως ξέρουμε όλοι μας, οι δυσκολίες ενός έργου δεν φαίνονται στην αρχή του, αλλά στη διαδρομή του.
    Πρέπει να σας διαβεβαιώσω –αυτό το κάνω με όλη μου την ψυχή- ότι διάθεση και πρόθεσή μου είναι τα έργα που έχουν ξεκινήσει να συνεχιστούν, να βελτιωθούν ακόμα περισσότερο, να εγκαινιαστούν νέα έργα και νέες ιδέες να μπουν σε εφαρμογή, που θα κάνουν όλους μας πιο υπερήφανους και πιο αποτελεσματικούς.
    Θα μου επιτρέψετε να πάρω θέση σε ορισμένα από τα θέματα που έχουν θιγεί και να απαντήσω όσο μπορώ περισσότερο στις προτάσεις που έχουν γίνει. 
    Κύριο έργο μας είναι το κοινοβουλευτικό. Είναι να συμβάλλουμε στη λειτουργία της Δημοκρατίας. Πρωταρχικό στοιχείο για να μπορούμε να εκπληρώνουμε το κοινοβουλευτικό μας έργο και τη δημοκρατική μας αποστολή, είναι η διαφύλαξη του κύρους μας, του κύρους του Κοινοβουλίου και του κύρους του καθενός μας. Το κύρος αυτό διαφυλάσσεται συλλογικά με τις αποφάσεις που παίρνουμε, αλλά κυρίως ατομικά από τον καθένα μας.
    Στο σημείο αυτό θα ήθελα ιδιαίτερα να τονίσω την ευθύνη που έχουμε να υπερασπιζόμαστε εμείς οι ίδιοι το κύρος και την αποστολή μας, εφαρμόζοντας έμπρακτα αυτά που ζητά ο ελληνικός λαός, άλλοτε καθαρά και ξάστερα και άλλοτε συγκεκαλυμμένα. 
    Υπάρχουν βέβαια πάρα πολλά λειτουργικά στοιχεία, που άλλα από αυτά συμβάλλουν στη διατήρηση του κύρους μας και της εικόνας μας και άλλα τα οποία δυσκολεύουν την κατάσταση. Πρώτα από όλα θα έλεγα ότι η παρουσία μας στη Βουλή είναι πρωταρχικό στοιχείο. Εάν κάνατε μια στατιστική της κριτικής που δεχόμαστε, ξεκινά κυρίως από το ότι δεν πατάμε στη Βουλή. Αυτό βέβαια δεν είναι ένα στοιχείο που είναι 100% αληθές, ούτε κατά το ήμισυ ούτε κατά ποσοστό, διότι ο Βουλευτής εκπληρώνει την αποστολή του όχι μόνο μέσα σ΄ αυτήν την Αίθουσα, αλλά και σε όλα τα κοινοβουλευτικά όργανα. Κυρίως εκπληρώνει την αποστολή του όταν είναι κοντά σε εκείνους που τον ψήφισαν.
    Όμως, κυρίες και κύριοι συνάδελφοι, όπως λέει και το λόγιο, ότι η γυναίκα του Καίσαρος πρέπει και να φαίνεται τιμία, πρέπει να φαινόμαστε στη Βουλή, διότι εάν δεν φαινόμαστε στη Βουλή, όσο και αν αποδεικνύουμε ότι είμαστε παρόντες κάπου αλλού, που ίσως είναι εξίσου σημαντικό όσο και το να είμαστε στη Βουλή, αυτό δεν έχει την ανταπόκριση και την αποτελεσματικότητα που έχει η παρουσία μας εδώ.
Αυτό για να θίξω ορισμένες σκέψεις οι οποίες έγιναν και περί του καταλόγου και περί της παρουσίας και περί ορισμένων άλλων στοιχείων. 
      Επίσης σημασία έχει ο τρόπος με τον οποίο εκτελούμε τα καθήκοντα τα οποία μας αναθέτει το Σύνταγμα, όπως είναι ο κοινοβουλευτικός έλεγχος, όπως είναι ο θεσμός της ασυλίας. Εδώ έχουμε δοκιμαστεί πολύ σκληρά στο παρελθόν, πρέπει να σας πω, όπου είχαμε το διαφορετικό σύστημα της μυστικής ψηφοφορίας. Καταβάλαμε υπεράνθρωπες προσπάθειες και με συνεργασία με τον κύριο Πρόεδρο, επεξεργαστήκαμε ιδέες επί ιδεών για το πώς θα βελτιώσουμε το σύστημα. Καταλήξαμε στο σύστημα που εφαρμόζουμε σήμερα και βλέπετε και εσείς, κύριοι συνάδελφοι, ότι και η εφαρμογή του νέου συστήματος αντιμετωπίζει προβλήματα. 
      Θα πρέπει να καθίσουμε να σκεφτούμε πολύ σοβαρά πώς συμπεριφερόμαστε έναντι αυτού του θεσμού που είναι βασικός θεσμός του κοινοβουλευτικού πολιτεύματος και κυρίως ποιούς μηχανισμούς θα ακολουθούμε για να δίνουμε τελικά αυτήν την ψήφο και τη γνώμη, η οποία ανήκει αποκλειστικά στη συνείδησή μας. Θα μελετηθούν πολύ τα πράγματα, αλλά -καθώς αντιλαμβάνεστε- καμία λύση δεν είναι μονοκόμματη και μονοσήμαντη, αν ταυτόχρονα δεν ακολουθείται από την πραγματική συναίσθηση του τι προνόμιο είναι ο θεσμός της ασυλίας και πώς πρέπει να χρησιμοποιείται στα χέρια μας.
      Υπάρχουν βέβαια και άλλα θέματα που έχουν σχέση με το κύρος και την παρουσία μας και κυρίως με τον τρόπο που υπερασπιζόμαστε τους εαυτούς μας. Θα δούμε αύριο στα Μέσα Μαζικής Ενημέρωσης -γιατί αυτά είναι που κανονίζουν δυστυχώς τις πρώτες αντιδράσεις της κοινής γνώμης- πώς θα αντιμετωπιστεί αυτή η συζήτησή μας, η οποία υπήρξε απόλυτα ειλικρινής και ελεύθερη. Νομίζω ότι πρέπει να οπλιστούμε με πολύ μεγάλη υπομονή, θάρρος και κουράγιο για να αναλάβει ο καθένας μας μετά την υπεράσπισή μας. 
      Ήθελα να απαντήσω στο θέμα που ετέθη να υπάρχει ένα γραφείο Τύπου και να βγαίνουν συστηματοποιημένες απαντήσεις. Δεν ξέρω, κύριοι συνάδελφοι, αν τις απαντήσεις πρέπει να τις δίνει οργανωμένα η Βουλή και το Προεδρείο. Σε έσχατη ανάγκη μπορεί να γίνεται και αυτό.  Αλλά ενδεδειγμένο είναι τις θέσεις να τις παίρνει ο κάθε Βουλευτής που καλείται να απαντήσει και να υπερασπιστεί το θεσμό. Κάποια βελτίωση, όμως, θα μπορούσε να γίνει σε αυτό το θέμα, παραδείγματος χάρη να υπάρχει μια οργανωμένη τεκμηρίωση από πλευράς γραφείου Τύπου της Βουλής και Προεδρείου ώστε, όποτε υπάρχουν θέματα που θίγουν το κύρος ή υπάρχει εμφανής παραπληροφόρηση, τουλάχιστον οι Βουλευτές να ενημερώνονται αμέσως. Έχουμε τώρα και το ηλεκτρονικό σύστημα της άμεσης ενημέρωσης, ώστε να ξέρουν ποια είναι η πραγματικότητα και πώς θα πρέπει να κινηθούν.
      Υπάρχουν βέβαια και άλλα ζητήματα που αφορούν τη βουλευτική μας υπόσταση και που τίθενται πάλι υπό συζήτηση. Αισθάνθηκα προηγουμένως ότι ισχύει λιγάκι -όπως και στην περίπτωση της ασυλίας, αλλά και στο θέμα του ασυμβιβάστου, για το οποίο πολύ λίγες σκέψεις θα πω- το λεγόμενο από το λαό «στερνή μου γνώση να σ’ είχα πρώτα». Εν πάση περιπτώσει βρισκόμαστε μπροστά σε μια θεσμοθετημένη κατάσταση, η οποία έχει και τα υπέρ της και τα κατά της. Μοιραίο είναι να υπάρχει ταύτιση πότε με τη μια και πότε με την άλλη πλευρά. Εκείνο όμως το οποίο, κύριοι συνάδελφοι, πρέπει να παραδεχθούμε είναι ότι είμαστε ταγμένοι ως Βουλευτές να υπηρετούμε το λαό, να εκτελούμε τα καθήκοντα που προβλέπονται από το Σύνταγμα και αυτά είμαστε υποχρεωμένοι με  ελευθέρα επιλογή μας να τα εκτελούμε σωστά, ανεξάρτητα και από το ασυμβίβαστο και από το ύψος των αποζημιώσεων και από την ύπαρξη οιωνδήποτε διευκολύνσεων. 
      Το ασυμβίβαστο υπάρχει, είναι σεβαστό και εκτελείται. Το θέμα του εκτελεστικού νόμου απαιτεί κάποια νομοθετική πρωτοβουλία. Τη νομοθετική πρωτοβουλία ξέρετε ότι την έχει η Κυβέρνηση, αλλά την έχουν και οι Βουλευτές. Συνεπώς, θέμα μελέτης είναι και θάρρους και προτάσεως. 
    Όσον αφορά το ασφαλιστικό, η Βουλή καταβάλλει κάθε προσπάθεια για να λυθεί το πρόβλημα, γιατί είναι ένα μερικότερο πρόβλημα του ασυμβιβάστου πάρα πολύ σημαντικό. Είμαι στην ευχάριστη θέση να σας πω ότι με το Ταμείο Νομικών που είναι και το Ταμείο, στο οποίο είναι ασφαλισμένοι οι περισσότεροι, εξήντα επτά Βουλευτές αυτήν τη στιγμή, λύθηκε. Βρέθηκε μια ευνοϊκή ρύθμιση και οι ασφαλιστικές εισφορές θα καταβάλλονται. Βρισκόμαστε  σε διαπραγματεύσεις με όλα τα ταμεία και σιγά σιγά θα λυθεί και αυτό το θέμα. 
    Όσον αφορά τις διευκολύνσεις των Βουλευτών στην άσκηση του έργου τους, έχουν γίνει πολύ μεγάλες πρόοδοι. Έχουν επιτευχθεί πάρα πολλά σε σχέση με το απώτερο παρελθόν, που εγώ γνωρίζω, και οι διευκολύνσεις που έχουν σήμερα οι Βουλευτές σε σχέση με εκείνες που είχαν στο παρελθόν είναι πολύ πολύ μεγαλύτερες και πολύ καλύτερες. Είναι λίγα τα γραφεία και αντιλαμβάνομαι ότι υπάρχουν κάποιες διαμαρτυρίες. Αλλά κύριοι συνάδελφοι, υπάρχουν γραφεία. Οι Βουλευτές έχουν από την προηγούμενη προεδρία του κ. Κακλαμάνη και με τα κτήρια που έθεσε η Βουλή, γραφεία για τους περισσότερους εξ’ επαρχιών, με ένα κριτήριο οικονομικό βέβαια μια και δεν φθάνουν για όλους. Και ήδη διαμορφώθηκαν άλλα είκοσι έξι γραφεία στο κτίριο της Μητροπόλεως πέραν των εκατόν είκοσι δύο που ήδη έχουν γραφεία. 
    Στον τεχνολογικό εξοπλισμό πληροφορικής έγιναν πάρα πολλές βελτιώσεις σε σχέση με φορητούς υπολογιστές και με ...
    (Θόρυβος στην Αίθουσα)
    Μη βιάζεστε, κύριοι συνάδελφοι. Έχουν λυθεί αυτά τα θέματα και συν τω χρόνω θα έχετε και την απάντηση την πραγματική. 
    Στο θέμα της στέγασης των Βουλευτών υπέστημεν βέβαια μια παραπληροφόρηση και μια επικοινωνιακή διόγκωση με τη λύση που δώσαμε, αλλά θα πρέπει να ξέρουμε και να ξέρουν όλοι όσοι παρακολουθούν αυτά τα θέματα ότι η επιβάρυνση του προϋπολογισμού της Βουλής δεν ήταν τόσο μεγάλη όσο εμφανίστηκε.  Και εν πάση περιπτώσει αυτήν τη στιγμή στεγάζονται αξιοπρεπώς οι Βουλευτές τόσο με το σύστημα του επιδόματος, όσοι το προτίμησαν, όσο και με το σύστημα του ξενοδοχείου όπως ίσχυε στο παρελθόν. Αυτήν τη στιγμή επιχορηγούνται εβδομήντα ένα (71) Βουλευτές και στεγάζονται σε ξενοδοχεία πενήντα έξι (56) Βουλευτές. 
    Για το θέμα που έθεσε πραγματικά με πολύ καημό και δικαιολογημένα η κ. Μανούσου για τους μετακινούμενους στα νησιά και αυτό το θέμα, όπως ξέρει ήδη, λύνεται και αντιμετωπίζεται από τη Βουλή.
    Έγιναν ορισμένες προτάσεις σε ό,τι αφορά τη λειτουργία της Βουλής. Θα ήθελα να σας πω για τη διεξαγωγή του διοικητικού έργου ότι το διπλογραφικό σύστημα που είπε ο κ. Σκρέκας, δεν μπορεί να εφαρμοστεί ως προς τους κωδικούς, διότι είμαστε εξαρτημένοι από το σύστημα του γενικού προϋπολογισμού, αλλά θα εφαρμοστεί ως προς τα πάγια. Ήδη σε σύντομο χρονικό διάστημα θα έχει ολοκληρωθεί η κατάρτιση του καταλόγου των παγίων οπότε θα μπορεί και ο κάθε Βουλευτής και ο καθένας να παρακολουθεί την οικονομική κίνηση. 
    Άλλωστε, κύριοι συνάδελφοι, όλοι το τονίσατε και είναι οφθαλμοφανές, δεν υπάρχει πιο αξιόπιστος, διαφανής και συνεπής προϋπολογισμός από τον προϋπολογισμό τον οποίο καταθέτει και ψηφίζει η Βουλή. 
    Ένα άλλο θέμα το οποίο ετέθη από πολλούς συναδέλφους είναι η παρουσία της Βουλής στο κοινωνικό σύνολο. Και θέλω πάλι να αναφερθώ με ικανοποίηση στις πρωτοβουλίες που είχαν αναληφθεί στο παρελθόν για την πολιτιστική δραστηριότητα της Βουλής, η οποία συνεχίζεται και επαυξάνεται. 
    Ήδη αποκτήσαμε και ένα εκθεσιακό κέντρο στο κτίριο της οδού Μητροπόλεως, όπου τρέχει ήδη μια πολύ ενδιαφέρουσα έκθεση με εκθέματα από την Ανδριανούπολη και τη Βάρνα, την οποία όσοι δεν έχουν επισκεφθεί ακόμη πρέπει να την επισκεφτούν. 
    Ανακατασκευάζεται και ανακαινίζεται η Αίθουσα Ελευθερίου Βενιζέλου όπου από τον Δεκέμβριο και έπειτα θα γίνει μια μεγάλη έκθεση για τα 30 χρόνια του Συντάγματος του 1975, που ταυτόχρονα θα είναι και μια αναδρομή στη συνταγματική ιστορία της Ελλάδος. 
    Και πολλές άλλες πρωτοβουλίες υπάρχουν που δεν μπορώ αυτήν τη στιγμή να αναφέρω. Όλες κατατείνουν σε τούτο: Να ανοίξουν οι πόρτες της Βουλής ακόμα περισσότερο, να αισθανθεί ο πολίτης ότι προσκαλείται στη Βουλή, όχι μόνο για να παρακολουθήσει τις κοινοβουλευτικές εργασίες, αλλά και για να συμμετάσχει στα πολιτιστικά δρώμενα του Ιδρύματός μας και να προσεγγίσει την κοινοβουλευτική μας ιστορία και το κοινοβουλευτικό παρόν.  
    Φυσικά το κανάλι είναι ο καλύτερος δίαυλος επικοινωνίας με τον πολίτη και υπάρχουν πολλές σκέψεις. Το κανάλι είναι μια μεγάλη κατάκτηση. Όπως ακούτε και όλοι σας, έχει τις καλύτερες κριτικές, την καλύτερη αποδοχή γι’ αυτό που είναι αυτήν τη στιγμή απ’ όσους το βλέπουν -γιατί όπως και σεις και όλοι ξέρουμε, δεν λαμβάνεται σε όλα τα μέρη της Ελλάδας-  που συνίσταται μόνο σε αναμετάδοση των συζητήσεών μας, πράγμα πολύ σημαντικό, και σ’ ένα πολιτιστικό πρόγραμμα το οποίο είναι φορμαλιστικό θα έλεγα. Αλλά υπάρχουν σκέψεις για διεύρυνση του καναλιού με πρωτότυπο δελτίο κοινοβουλευτικών ειδήσεων. Διότι όλοι ξέρουμε πως εδώ μέσα γίνονται όχι μόνο οι συζητήσεις που αναμεταδίδονται, αλλά και πολλά άλλα γεγονότα που έχουν εξαιρετική σημασία για τη λειτουργία της δημοκρατίας και όχι απλά πολιτιστικά, που έχουν σχέση με την κοινοβουλευτική διπλωματία, την οποία ασκούμε με πολλή προσοχή και επιμονή. 
    Δεν άκουσα κανένα σχόλιο από συνάδελφο, αλλά όλοι είστε μάρτυρες του ότι η παρουσία μας πλέον η διεθνής, με τις αποστολές και τις συμμετοχές στους διεθνείς οργανισμούς, είναι αξιοπρόσεκτη. Και έχουμε την πρόθεση όλοι μας να την υποστηρίξουμε ακόμα πιο πολύ. Το κανάλι φυσικά θα είναι ένας δίαυλος όπου θα μπορεί να βλέπει ο πολίτης ποια είναι η συμβολή του ελληνικού Κοινοβουλίου και στο διεθνές στερέωμα. 
    Θα μου επιτρέψετε να μην αναφερθώ σε μεμονωμένα αιτήματα που υποβλήθηκαν και που είναι αποδεκτά και θα δρομολογηθούν. Ένα ασήμαντο παράδειγμα, το αίτημα να παίρνουν δύο εφημερίδες οι Βουλευτές. Το διάβασα στη συζήτηση που κάναμε στον προϋπολογισμό πέρσι και δεν το πραγματοποιήσαμε, αλλά θα το πραγματοποιήσουμε. Είναι μια ανάγκη αλλά και μια συμβολή αρκετά σημαντική.
    Τέλος θα ήθελα να σας αναφέρω και τι προγραμματίζεται από άποψη έργων.
     Προωθείται η λειτουργία του Καπνεργοστασίου ως χώρου της Βιβλιοθήκης της Βουλής. Ταυτοχρόνως θα λειτουργεί και ως βιβλιοθήκη της πόλης. Προχωρεί η διαμόρφωση του κτηρίου της οδού Αμαλίας το οποίο θα μας ανακουφίσει στις διοικητικές υπηρεσίες. Βέβαια και το ολοκληρωμένο πληροφοριακό σύστημα της Βουλής που θα διευκολύνει πάρα πολύ τις κοινοβουλευτικές εργασίες και κυρίως την ταχύτερη διεξαγωγή των διοικητικών υποχρεώσεων αλλά και τη ροή των πληροφοριών που θα ρέουν προς τους Βουλευτές. 
     Κύριοι συνάδελφοι, και εγώ και οι συνάδελφοι Αντιπρόεδροι, και όλοι οι συνεργάτες της Βουλής παρακολουθήσαμε με πάρα πολλή προσοχή τις παρατηρήσεις σας. Συμμεριζόμαστε πολλά απ’ όσα θέσατε. Θα ανταποκριθούμε όσο γίνεται γρηγορότερα και αποτελεσματικότερα σε αυτές τις προτάσεις. Εκείνο το οποίο θα ήθελα να πω κλείνοντας είναι ότι η βασική προϋπόθεση για να  είμαστε εντάξει και με τα καθήκοντά μας και με τους εαυτούς μας είναι να υπάρχει μεταξύ μας πνεύμα συνεργασίας, σύμπνοιας και προπαντός εμπιστοσύνης. Από πλευράς Προεδρείου της Βουλής, αυτά θα ήθελα να σας παρακαλέσω να τα θεωρείτε δεδομένα. 
     Σας ευχαριστώ πάρα πολύ. 
     (Χειροκροτήματα απ’ όλες τις πτέρυγες)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την Πρόεδρο της Βουλής κ. Άννα Μπενάκη -Ψαρούδα. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, σας παρακαλώ να εγκρίνετε ολιγοήμερη άδεια απουσίας στο εξωτερικό του συναδέλφου κ. Κατσιγιάννη. 
     Εγκρίνει το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ ( Άννα Μπενάκη - Ψαρούδα): Το Σώμα ενέκρινε τη ζητηθείσα άδεια. 
     Κηρύσσεται περαιωμένη η συζήτηση επί του απολογισμού δαπανών της Βουλής για το οικονομικό έτος 2003 και επί του σχεδίου προϋπολογισμού δαπανών της Βουλής για το οικονομικό έτος 2005. 
     Ερωτάται το Σώμα: Γίνεται δεκτός ο απολογισμός δαπανών της Βουλής για το οικονομικό έτος 2003 κατ’ έξοδα αποτελέσματα από τη χρήση του και στο σύνολο; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΟΣ (Άννα Μπενάκη - Ψαρούδα): Συνεπώς ο απολογισμός δαπανών της Βουλής για το οικονομικό έτος 2003 κατ’ έξοδα αποτελέσματα από τη χρήση του και στο σύνολο έγινε δεκτός σε μια και μόνη συζήτηση ομοφώνως και έχει ως εξής: 
     
     (Το σχετικό έγγραφο βρίσκεται στο Τεύχος των Πρακτικών της Βουλής)
     
     ΠΡΟΕΔΡΟΣ (Άννα Μπενάκη - Ψαρούδα): Ερωτάται το Σώμα: Γίνεται δεκτός ο προϋπολογισμός δαπανών της Βουλής για το οικονομικό έτος 2005 κατ’ αρχήν, κατά κατηγορίες εξόδων και στο σύνολο; 
     ΟΛΟΙ ΟΙ ΒΟΥΛΕΥΤΕΣ: Δεκτός, δεκτός. 
     ΠΡΟΕΔΡΟΣ (Άννα Μπενάκη - Ψαρούδα): Συνεπώς ο προϋπολογισμός δαπανών της Βουλής για το οικονομικό έτος 2005 έγινε δεκτός, κατ’ αρχήν, κατά κατηγορίες εξόδων και στο σύνολο σε μια και μόνη συζήτηση ομοφώνως και έχει ως εξής: 
     
     (Το σχετικό έγγραφο βρίσκεται στο Τεύχος των Πρακτικών της Βουλής)
     
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ΄ ευθύνη του επικύρωση των Πρακτικών της σημερινής συνεδρίασης. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ ( Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση. 
     Έχουν διανεμηθεί τα Πρακτικά της συνεδρίασης της Τετάρτης 3 Νοεμβρίου 2004 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη - Ψαρούδα): Συνεπώς τα Πρακτικά της συνεδρίασης της Τετάρτης 3 Νοεμβρίου 2004 επικυρώθηκαν. 
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;  
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 22.40΄ λύεται η συνεδρίαση για την προσεχή Πέμπτη 18 Νοεμβρίου 2004 και ώρα 10.30΄ με αντικείμενο εργασιών του Σώματος. κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης αρμοδιότητας του Υπουργείου Απασχόλησης και Κοινωνικής Προστασίας σχετικά με την κοινωνική ασφάλιση, σύμφωνα με την ημερήσια διάταξη που  έχει διανεμηθεί.
     Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ



197

ΣΥΝΕΔΡΙΑΣΗ 16-11-2004

