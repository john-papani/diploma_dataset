Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ Λ'

Παρασκευή 22 Νοεμβρίου 1996

Αθήνα, σήμερα στις 22 Νοεμβρίου 1996, ημέρα Παρασκευή και ώρα 10.30', συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας, να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα, της Βουλής κ. Αχιλλέα Κανταρτζή τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. O Bουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Κοινότητα Ελούντας του Νομού Λασιθίου ζητεί χρηματοδότηση για την αποπεράτωση της κατασκευής του κοινοτικού ποδοσφαιρικού γηπέδου.

2. O Bουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας του Νομού Λασιθίου ζητεί την προμήθεια σκάφους ακτοφυλακής στο υπολιμεναρχείο Σητείας.

3. O Bουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ιερά Μητρόπολης Πέτρας Λασιθίου ζητεί χρηματοδότηση για την αναστήλωση του Ναού.

4. O Bουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης του Νομού Λασιθίου ζητεί χρηματοδότηση για την εκτέλεση κοινοτικού έργου στην περιοχή του.

5. O Bουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης του Νομού Λασιθίου ζητεί οικονομική ενίσχυση για τον εξοπλισμό του οικισμού εργατικών κατοικιών στον Αγ. Σύλλα της περιοχής του.

6. O Bουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Λασιθίου διαμαρτύρεται για την υπέρογκη αύξηση στα έξοδα των αεροπορικών μεταφορικών των ανθοκομικών προϊόντων.

7. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο κ. Στάθης Ουλκέρογλου διαμαρτύρεται για την καθυστέρηση του Διευθυντή του ΙΚΑ Αμαρουσίου να απαντήσει σε ζητήματα της αρμοδιότητάς του.

8. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί νομοθετική ρύθμιση για τα χρονίζοντα προβλήματα του κλάδου.

9. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία ο Σύνδεσμος Υπαλλήλων Γεωργικών Συνεταιριστικών Οργανώσεων Σερρών ζητεί την επίλυση των προβλημάτων του κλάδου.

10. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύνδεσμος Επαγγελματιών και Βιοτεχνών, ο Σύνδεσμος Επιχειρήσεων Τουρισμού Καρύστου και ο Εμπορικός Σύλλογος Καρύστου υποβάλλει πρόταση για την εκπαίδευση επιχειρηματιών και προσωπικού μέσω ΚΕΚ στην περιοχή.

11. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμαρχος Εύβοιας ζητεί την επέκταση του Σχεδίου Πόλεως Χαλκίδας.

12. Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία Σχολικοί Σύμβουλοι Πρωτοβάθμιας και Δευτεροβάθμιας Εκπαίδευσης ζητούν νομοθετική ρύθμιση για την αποδοτική λειτουργία του θεσμού του Σχολικού Συμβούλου.

13. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων της Σχολής Κ.Ε.Τ.Ε.Κ. Νομού Δράμας ζητεί την εφαρμογή της 206/95 γνωμοδότησης του ΝΣΚ στους απόφοιτους της Σχολής Κ.Ε.Τ.Ε.Κ. Δράμας του Ιουνίου του 1996.

14. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Συνταξιούχων Νομού Δράμας ζητεί την αύξηση των συντάξεων των αγροτών.

15. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης του Νομού Λασιθίου ζητεί χρηματοδότηση για την εκτέλεση έργων στην περιοχή του.

16. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης του Νομού Λασιθίου ζητεί την παραχώρηση γης για την ανέγερση εργατικών κατοικιών.

17. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η Συντονιστική Επιτροπή Αγώνα Συνταξιούχων ΙΚΑ - ΤΕΒΕ - ΤΣΑ Ηπείρου ζητεί την επανασύνδεση των κατωτέρων συντάξεων με τα 20 ημερομίσθια ανειδίκευτου εργάτη.

18. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Διοίκηση του Περιφερειακού Πανεπιστημιακού Γενικού Νοσοκομείου Ηρακλείου ζητεί τη συμπληρωματική οικονομική επιχορήγηση του Νοσοκομείου για την ανάπτυξη και λειτουργία μονάδων εντατικής θεραπείας.

19. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Τμήμα Αλιείας της Τοπικής Αυτοδιοίκησης Νομού Μεσσηνίας ζητεί τη λήψη μέτρων για τη στήριξη των τομέων αλιείας και υδατοκαλλιέργειας στο Νομό Μεσσηνίας.

20. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία τα Σωματεία που ανήκουν στη δύναμη του Εργατικού Κέντρου Μεσσήνης ζητούν την οικονομική του ενίσχυση για την κάλυψη λειτουργικων αναγκών του.

21. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο κ. Β. Μαστραγγελόπουλος, εκπαιδευτικός - πολύτεκνος ζητεί να ρυθμιστεί νομοθετικά η μεταγραφή παιδιών πολυτέκνων οικογενειών που σπουδάζουν στο εξωτερικό στα ελληνικά πανεπιστήμια.

22. Ο Βουλευτής Λάρισας κ.ΓΕΩΡΓΙΟΣ ΑΔΑΜΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απορρόφηση της παραγωγής ντομάτας του Νομού Λάρισας από το εργοστάσιο "DEL MONDE".

23. Ο Βουλευτής Λάρισας κ.ΓΕΩΡΓΙΟΣ ΑΔΑΜΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στo πρόβλημα που δημιουργείται στους αγρότες από την αναστολή της εξέτασης των ενστάσεων στο βαμβάκι.

24. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Καθηγητές Πληροφορικής ΑΕΙ με Παιδαγωγικό πτυχίο, ζητούν τη διατήρηση της επετηρίδας για το διορισμό τους στις εκπαιδευτικές βαθμίδες.

25. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με τη οποία ο Δήμος Αγίου Κωνσταντίνου Νομού Αιτωλ/νίας ζητεί η είσπραξη των λογαριασμών του ΟΤΕ να γίνεται μέσω του ταχυδρομικού γραφείου του Αγίου Κωνσταντίνου στην περιοχή του.

26. Ο Βουλευτής Αττικής κ.ΧΡΗΣΤΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Δήμος Ασπροπύργου Αττικής ζητεί την ένταξη του οικισμού Νεοκτίστων Ασπροπύργου στο σχέδιο πόλης.

27. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε το υπ'αριθμ. 76/1996 απαλλακτικό Βούλευμα του Συμβουλίου Πλημμελειοδικών Ρόδου αναφερόμενο σε διαχειριστικές ανωμαλίες της 'Ενωσης Αγροτικών Συνεταιρισμών Δωδεκανήσου σε σχέση με την υπ'αριθμ. 5415/11-3-93 ερώτηση 36 Βουλευτών.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ.

1. Στην με αριθμό 141/21-10-96 ερώτηση δόθηκε με το υπ' αριθμ. 52/13-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 141 που κατατέθηκε στις 21-10-96 από τους Βουλευτές κ.κ. Στρατή Κόρακα και Λέοντα Αυδή σας γνωρίζουμε τα εξής:

Η αρμόδια Υπηρεσία μας (Δ/νση Πολεοδομικού Σχεδιασμού) εισηγήθηκε την τροποποίηση του εγκεκριμένου ρυμοτομικού σχεδίου, στην αναφερόμενη περιοχή, μετά από πρόταση του Δημοτικού Συμβουλίου (Δ.Σ.) Πειραιά.

Η τροποποίηση αφορά:

- στον χαρακτηρισμό οικοδομικού τετραγώνου ως κοινοχρήστου πρασίνου.

- στην αναγνώριση τμήματος της οδού Ναυσικάς και την ένταξή του στο εγκεκριμένο σχέδιο.

- στον καθορισμό ειδικών όρων δόμησης για το όμορο στο κοινόχρηστο πράσινο οικοδομικό τετράγωνο (Ο.Τ.).

- στη δυνατότητα δημιουργίας υπόγειων χώρων στάθμευσης στα εν λόγω οικοδομικά τετράγωνα με υπόγεια σύνδεση κάτω από την οδό Ευαγγελιστρίας.

Για το θέμα γνωμοδότησε το Κ.Σ.ΧΟΠ. με την υπ. αρ. 52/96 πράξη του και στο σχετικό σχέδιο Π.Δ/γματος βρίσκεται στο Συμβούλιο της Επικρατείας για τη σχετική επεξεργασία και γνωμοδότηση.

Τέλος, όπως μας ενημέρωσε η Περιφερειακή Διοίκηση Πειραιά, έχει ασκηθεί προσφυγή στην επιτροπή του άρθρου 18 του ν. 2218/94 κατά της αναφερόμενης στο θέμα απόφασης του Δ.Σ. Πειραιά που αφορά στην αναπροσαρμογή σύμβασης, με την ΑΕΓΕΚ και θα εξετασθεί.

Ο Υπουργός

Κ. ΛΑΛΙΩΤΗΣ"

2. Στην με αριθμό 158/22-10-96 ερώτηση δόθηκε με το υπ' αριθμ. 10/13-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 158/22-10-96 του Βουλευτή κ. Βασίλη Κορκολόπουλου, σας γνωρίζουμε τα εξής:

Η ένταξη των πολιτιστικών θεμάτων της Ηλείας στο πρόγραμμα των μεγάλων έργων που προωθούνται από το Β' Κ.Π.Σ. καθώς και η χρηματοδότηση μικρότερης κλίμακας έργων από εθνικούς πόρους, αποτελούν μια πτυχή των σχεδιασμών του ΥΠΠΟ στον τομέα ανάπτυξης και αξιοποίησης των αρχαιολογικών χώρων της περιοχής. Η κλίμακα απορρόφησης των σχετικών πιστώσεων αφορά βέβαια σε πολύ περισσότερα έργα από αυτά στα οποία αναφέρεται η ερώτηση. Λεπτομερέστερα στοιχεία για την εκτέλεση των έργων περιλαμβάνονται στις εκθέσεις του έργου των συναρμοδίων Εφορειών Αρχαιοτήτων που δημοσιεύονται στο Αρχαιολογικό Δελτίο (εκδ. Τ.Α.Π.Α.). Από το σύνολο των έργων, τέσσερα μεγάλα αρχαιολογικά έργα στην Ηλεία εντάχθηκαν στο Β' Κ.Π.Σ. με συγκεκριμένο χρονοδιάγραμμα εκτέλεσης το 1999/2000 και δράση σε δύο φάσεις: τη σύνταξη μελετών, την έγκριση από το Κ.Α.Σ. και την έναρξη της υλοποίησης. Στη διετία που προηγήθηκε απορροφήθηκαν κονδύλια για να καλυφθεί η φάση των μελετών.

Ειδικότερα:

Ως προς τα ζητήματα που αφορούν στο Ναό του Επικούριου Απόλλωνα, σημειώνονται τα ακόλουθα:

Η έκδοση των Πρακτικών της 1ης Συνάντησης για τη συντήρηση του Ναού στις Βάσσες της Φιγάλειας (18-20 Μαρτίου 1995) έχει ήδη πραγματοποιηθεί κατά το 1996 (τόμος 331 σελίδων που περιλαμβάνει εισηγήσεις 46 επιστημόνων διεθνούς κύρους καθώς και επεξεργασμένη τη συζήτηση Στρογγυλής Τράπεζας που είχε διεξαχθεί γύρω από τα προβλήματα αναστήλωσης του μνημείου). Σχετικά με τις δυσκολίες που αντιμετωπίζονται για τη δομική αποκατάσταση του ναού, συντάσσεται ήδη από την Επιτροπή Συντήρησης του μνημείου εκτενής προμελέτη, το δεν χρονοδιάγραμμα αποπεράτωσης των αναστηλωτικών εργασιών συναρτάται ακριβώς με τις λύσεις που θα προταθούν για την έκταση της επέμβασης στο μνημείο. Προς το παρόν, όπως αναφέρει η αρμόδια υπηρεσία, διενεργούνται μετρήσεις αντοχής υλικού σε συσχετισμό με τη διακύμανση της θερμοκρασίας, της αυξομοίωσης της φθοράς από αποκλίσεις - ρηγματώσεις - απολεπίσεις που ήδη ελέγχονται από το χρόνο εφαρμογής του στεγάστρου, χωρίς τα φυσικοχημικά φαινόμενα να επιδρούν αρνητικά στο δομικό υλικό (ασβεστόλιθος), όπως επιδρούσαν όταν το μνημείο παρέμενε εν υπαίθρω.

Στα εισιτήρια επίσκεψης του μνημειακού χώρου αποτυπώνεται εφέτος η εικόνα επινήτρου του Εθνικού Αρχ/κού Μουσείου με παράσταση. Σύμφωνα με απόφαση του Τ.Α.Π.Α. ως αρμόδιου φορέα διαχείρισης, θα υπάρχει κοινή παράσταση για όλα τα εισιτήρια μουσείων και αρχαιολογικών χώρων μικρής επισκεψιμότητας.

Την περίοδο αυτή δίδεται και πάλι ώθηση σε όλα τα πιθανά FORA στο ζήτημα της επιστροφής των Μαρμάρων του Παρθενώνα. Το ζήτημα τη διεκδίκησης της ζωοφόρου του ναού των Βασσών από το Βρετανικό Μουσείο μπορεί να τεθεί σε αμέσως επόμενη φάση.

Κατά τη χρονική περίοδο 1.9.94 - 30.9.96 η Επιτροπή Συντηρήσεως Ναού Επικουρίου Απόλλωνος απορρόφησε ποσόν 77.896.594 δρχ. από τα κοινοτικά κονδύλια και μέχρι το τέλος του έτους προβλέπει να απορροφήσει ποσόν 26.150.000 δρχ..

Για τη Βιβλιοθήκη της Ανδρίτσαινας έχει δοθεί απάντηση σε προηγούμενη ερώτηση (5039/1996). Την απάντηση αυτή επισυνάπτω. Συμπληρωματικά, η αρμόδια υπηρεσία με πληροφόρησε ότι η συνάντηση των εκπροσώπων των ιστορικής σημασίας βιβλιοθηκών που θα πραγματοποιείτο στην Κοζάνη με την ευθύνη του εκεί λειτουργούντος Ινστιτούτου Βιβλίου και Ανάγνωσης, σε συνεργασία με το Εθνικό Μετσόβειο Πολυτεχνείο, όπου μεταξύ άλλων θα εξετασθούν οι δυνατότητες δημιουργίας ενός Δικτύου Ιστορικής Σημασίας Βιβλιοθηκών ανά την Ελλάδα, έχει οριστεί για την 14 και 16 Δεκεμβρίου 1996.

Είναι αυτονόητο ότι το ΥΠΠΟ θα αναλάβει κάθε αναγκαία πρωτοβουλία ώστε να ενταχθούν με τον καλύτερο δυνατό τρόπο οι προσπάθειες που καταβάλλονται στο πλαίσιο του ν. 1558/85, σύμφωνα με τον οποίο η μέριμνα για την ίδρυση, λειτουργία και ανάπτυξη των Δημοσίων Βιβλιοθηκών στην Ελλάδα καθώς και η ενίσχυση, η εποπτεία και ο έλεγχός τους ανήκουν στο Υπουργείου Παιδείας.

Σχετικά με το μνημείο Κοροίβου, όπως μας πληροφορεί η αρμόδια υπηρεσία, πέρα από προηγούμενη απάντηση του ΥΠΠΟ (ερώτηση και Α.Κ.Ε. 4404/411/14-12-1995), μετά την έγκριση καταβολής ποσού 10 εκατ. δρχ. προς την αρμόδια Εφορεία για την πληρωμή δαπανών του έργου "Ανάδειξη του Μνημείου Κορύβου", αναμένεται η υποβολή της σχετικής αίτησης από τον ενδιαφερόμενο και συνακόλουθα η απόφαση του Κ.Α.Σ.. Η αρμόδια Εφορεία μάλιστα πρόκειται να προβεί εντός του έτους στη διενέργεια δοκιμαστικών τομών στο "λόφο του Κοροίβου" προκειμένου να εντοπισθούν τυχόν αρχαιότητες.

Σε προηγούμενη όμοια ερώτηση για το Φρούριο Χλεμούτσι (5039/1996) έχει δοθεί απάντηση, αντίγραφο της οποίας επισυνάπτω. 'Οπως με πληροφορεί η αρμόδια Υπηρεσία, το σχετικό Τεχνικό Δελτίο συντάχθηκε το 1995 και η οριστική ένταξη του μνημείου στα Π.Ε.Π. έγινε στα τέλη του ίδιου έτους, δεδομένου ότι οι πιστώσεις άρχισαν τον Αύγουστο του 1996, η απορρόφηση ήταν χαμηλή (5.805.585 δρχ.). Για το 1996 στο Τεχνικό Δελτίο είχε αναγραφεί το ποσό των 30 εκατ. δρχ. και η απορρόφηση για τα έργα αυτεπιστασίας βρίσκεται στο επίπεδο των 15 εκατ. δρχ., επειδή δεν έχουν πραγματοποιηθεί ακόμη οι αναθέσεις των μελετών.

Η ίδρυση του νέου Μουσείου Αρχαίας 'Ηλιδας έχει ενταχθεί στο Β.Κ.Π.Σ. (400 εκατ. δρχ.). Απαραίτητη προϋπόθεση για την έναρξη του έργου είναι η εξασφάλιση του οικοπεδικού χώρου. Εκκρεμεί η εξέταση του θέματος από το Κ.Α.Σ., καθώς στο χώρο αυτό έχει δεσμευθεί προς την αρμόδια Εφορεία να παραχωρήσει η "Εταιρεία Φίλων της Αρχαίας 'Ηλιδας".

'Οπως με πληροφόρησε η αρμόδια υπηρεσία για το Λέπρεο, πρόκειται για έναν μη οργανωμένο και μη ανεσκαμμένο αρχαιολογικό χώρο, η κήρυξη του οποίου περιλαμβάνει όλη την έκταση της αρχαίας πόλης με την οχύρωσή της. Ο μόνος δε επισκέψιμος χώρος είναι η θέση όπου βρίσκεται ο ναός της Δήμητρας. 'Ηδη η αρμόδια Εφορεία έχει διαβιβάσει τον πλήρη φάκελλο για την απαλλοτρίωση του χώρου που περιβάλλει τον αρχαίο ναό επειδή όμως έχουν υποβληθεί ενστάσεις από τους ενδιαφερόμενους ιδιοκτήτες μεγάλου μέρους των εκτάσεων που έχουν χαρακτηρισθεί ως δασικές, το ζήτημα εκκρεμεί ενώπιον του Κ.Α.Σ..

Η συστηματική ανασκαφή στην Αρχαία Φιγάλεια διενεργήθηκε και φέτος για Τρίτη κατά σειράν χρονικά και διήρκεσε σχεδόν δύο μήνες. 'Ελαβαν μέρος σ' αυτήν δέκα εργάτες και τρεις αρχαιολόγοι και η συνολική δαπάνη της ανασκαφής ανήλθε περίπου στο ποσόν των 5 εκατ. δρχ., το οποίο καλύφθηκε από κονδύλια δημοσίων επενδύσεων του ΥΠΠΟ (κωδ. 51405, Επείγοντα έργα ανασκαφών). Η ανασκαφή επιχορηγήθηκε από την Αρχαιολογική Εταιρεία με το ποσό των 500.000 δρχ..

Ως προς τα έργα που γίνονται στο Μουσείο Αρχαίας Ολυμπίας, για τη μετατροπή της Δημοτικής Αγοράς Πύργου σε Αρχαιολογικό Μουσείο, καθώς και για το Νέο Μουσείο Αρχαίας 'Ηλιδας, καταθέτω συνημμένα αναλυτικά ενημερωτικά σημειώματα της Δ/νσης Μελετών Μουσείων του ΥΠΠΟ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

3. Στην με αριθμό 159/22-10-96 ερώτηση δόθηκε με το υπ' αριθ. 56/12-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 159 που κατατέθηκε στις 22-10-96 από τους Βουλευτές κ.κ. Μαρία Δαμανάκη, Φώτη Κουβέλη και Σπύρο Δανέλλη σας γνωρίζουμε τα εξής:

Η αναφερόμενη στο θέμα εταιρεία έχει υποβάλλει με την από 15-3-96 αίτησή της στην αρμόδια υπηρεσία μας (Δ/νση ΕΑΡΘ) Μελέτη Περιβαλλοντικών Επιπτώσεων (Μ.Π.Ε.) η οποία έχει αποσταλεί στο Νομαρχιακό Συμβούλιο (βάσει της ΚΥΑ 75308/5512/90) προς δημοσιοποίηση και γνωμοδότηση.

Στη φάση αυτή προκειμένου να προχωρήσει η έκδοση της απόφασης έγκρισης περιβαλλοντικών όρων λειτουργίας του εργαστασίου, αναμένονται οι απόψεις του Νομαρχιακού Συμβουλίου καθώς και οι απόψεις άλλων ενδιαφερομένων φορέων ή προσώπων σχετικά με το περιεχόμενο της ΜΠΕ, απόψεις που θεωρούνται ιδιαίτερα σημαντικές.

Το θέμα της αέριας ρύπανσης από τη συγκεκριμένη εταιρεία θα αντιμετωπισθεί ειδικά κατά την έκδοση της απόφασης έγκρισης περιβαλλοντικών όρων λειτουργίας της, στη σχετική δε απόφαση θα προβλέπεται η λήψη μέτρων για την διασφάλιση της προστασίας του περιβάλλοντος.

Ο Υπουργός

Κ. ΛΑΛΙΩΤΗΣ"

4. Στην με αριθμό 160/22.10.96 ερώτηση δόθηκε με το υπ' αριθμ. 9/15.11.96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 60/22.10.96 σχετικά με την διοργάνωση των αγώνων ALL STAR GAME στη Θεσ/νίκη για το έτος 1997 σας γνωρίζουμε ότι, η διοργάνωση αυτή είναι εσωτερική υπόθεση των συναρμοδίων φορέων και συγκεκριμένα της Ενωσης Σωματείων Αμειβομένων Καλαθοσφαιριστών (ΕΣΚΑ) και του πανελληνίου Συνδέσμου Αθλητών Καλαθοσφαίρισης (ΠΣΑΚ).

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

5. Στην με αριθμό 161/22.10.96 ερώτηση δόθηκε με το υπ' αριθμ. 10/15.11.96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 161/22.10.96 σχετικά με την Ελληνική Ομοσπονδία Παγοδρομίας σας γνωρίζουμε ότι, βάσει της κείμενης νομοθεσίας (Σύνταγμα Ν.75/1975, 1444/96 και 3802/96 αποφάσεις του Σ.τ.Ε) συνάγεται ότι:

Η οικονομική ενίσχυση από το κράτος των Ενώσεων Αθλητικών Σωματείων αποτελεί εκδήλωση της Κρατικής Προστασίας του Αθλητισμού, αλλά σε καμία περίπτωση δεν καθιερώνεται με αυτές σχετική υποχρέωση του Κράτους.

Ετσι, η εποπτεύουσα Αθλητική αρχή (Γ.Γ.Α) οφείλει να διενεργεί τακτικούς ελέγχους για τον τρόπο διάθεσης των κρατικών ενισχύσεων και παράλληλα δικαιούται να προβαίνει σε αναζήτηση ευθυνών και σε έκτακτους διαχειριστικούς ελέγχους εφόσον πιθανολογείται σοβαρά η ύπαρξη διαχειριστικών ατασθαλιών οπότε επιτρέπεται η αναστολή της παραπάνω οικονομικής ενίσχυσης.

Στη συγκεκριμένη περίπτωση τςη Ελληνικής Ομοσπονδίας Παγοδρομίας (Ε.Ο.ΠΑΓ) αφού διαπιστώθηκαν, ύστερα από σχετικό έλεγχο, διαχειριστικές ατασθαλίες υπήρξε άρνηση της Διοίκησης (Γ.Γ.Α), να εγκρίνει την οικονομική επιχορήγηση της Ομοσποανδίας αυτής για τα έτη 1995 και 1996.

Η Ε.Ο.ΠΑΓ προσέφυγε στο Σ.Τ.Ε με δύο διαδοχικές αιτήσεις ακύρωσης, το οποίο απέρριψε μεν την πρώτη αίτηση και επικύρωσε τη σχετική άρνηση της Γ.Γ.Α για επιχορήγηση της εν λόγω Ομοσπονδίας και έκανε δεκτή κατά πλειοψηφία τη δεύτερη αίτηση και ακύρωσε την προσβαλλόμενη άρνηση της Διοικήσεως (Γ.Γ.Α) σαν αναιτιολόγητη.

Εξάλλου η Διοίκηση σύμφωνα με τις διατάξεις του άρθρου 95 παρ.5 του Συντάγματος υποχρεούται πράγματι να συμμορφώνεται προς τις ακυρωτικές αποφάσεις του Σ.τ.Ε.

Ενόψη τούτου και του ότι η σχετική άρνηση της Διοίκησης (Γ.Γ.Α) για οικονομική ενίσχυση της Ε.Ο.ΠΑΓ για το έτος 1996 ακυρώθηκε από το Σ.τ.Ε. σαν αναιτιολόγητη και δεν επιδικάστηκε κανένα χρηματικό ποσό για επιχορήγηση της Ε.Ο.ΠΑΓ, πράγμα άλλωστε που δεν μπορούσε να γίνει ως εκ της φύσεως της σχετικής δίκης (ακυρωτική) η Γ.Γ.Α. πρόκειται να επιληφθεί και να εξετάσει εκ νέου το αίτημα της Ε.Ο.ΠΑΓ για τυχόν οικομομική αυτής επιχορήγηση για το έτος 1996.

Τέλος όσον αφορά το θέμα ενδεχόμενης άσκησης από τον Υφυπουργό Πολιτισμού της κατά το άρθρο 11 του Ν. 75/75 αίτησης προς το αρμόδιο Δικαστήριο για την έκπτωση της Διοίκησης ή μελών της Διοίκησης της Ε.Ο.ΠΑΓ, τέτοια αίτηση δεν έχει μέχρι στιγμής ακσηθεί.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

6. Στην με αριθμό 168/22.10.96 ερώτηση δόθηκε με το υπ' αριθμ. 57/12.11.96 έγγραφο από τον Υπουργό ΠΕΧΩΔΕ η ακόλουθη απάντηση:

" Σε απάντηση της ερώτησης με αριθμό 168 που κατατέθηκε στις 22.10.96 από τους Βουλευτές κ.κ. Ορέστη Κολοζώφ, Λέοντα Αυδή και Μήτσο Κωστόπουλο επισυνάπτουμε το υπ'αριθ. 6334/6.11.96 έγγραφο του Οργανισμού Ρυθμιστικού Σχεδίου και Προστασίας Περιβάλλοντος Αθήνας που είναι αρμόδιος για την εξειδίκευση των στόχων και των κατευθύνσεων του Ρυθμιστικού Σχεδίου της Αθήνας.

Ο Υπουργός

Κ.ΛΑΛΙΩΤΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

7. Στην με αριθμό 169/22.10.96 ερώτηση δόθηκε με το υπ' αριθμ. 58/15.11.96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 169 που κατατέθηκε στις 22.10.96 από τους Βουλευτές κ.κ. Μαρία Δαμανάκη και Σπύρο Δανέλλη σας γνωρίζουμε τα εξής:

Το ΥΠΕΧΩΔΕ έχει επανειλημμένα, στο διάστημα 1993-1996 καταγγείλει την Τουρκία στην Ευρωπαϊκή 'Ενωση και σε διεθνείς περιβαλλοντικούς οργανισμούς (UNEP) για τη μη τήρηση των περιαββαλοντικών συμφωνιών και για τη λειτουργία εγακταστάσεων της χωρίς να αποδίδεται μέριμνα για την προστασία του φυσικού και ανθρωπογενούς περιβάλλοντος.

'Ομως η Τουρκία δεν υπόκειται στις περιβαλλοντικές δεσμεύσεις της Ευρωπαϊκής 'Ενωσης, με συνέπεια το ΥΠΕΧΩΔΕ να έχει -σε συνεργασία με το ΥΠΕΞ- αναλάβει μία εκστρατεία με ενέργειες, δηλώσεις και καταγγελίες στα πλαίσια διεθνών οργανισμών με προεξάρχοντα το Μεσογειακό Σχέδιο Δράσης των Ηνωμένων Εθνών στο οποίο και η Τουρκία είναι συμβαλλόμενο μέρος (Σύμβαση της Βαρκελώνης για την προστασία της Μεσογείου).

Ειδικότερα στα πλαίσια του Μεσογειακού Σχεδίου Δράσης (ΜΣΔ) εφαρμόζεται η Σύμβαση της Βαρκελώνης για τη προστασία της Μεσογείου από τη ρύπανση και το πρόσφατα τροποποιημένο Πρωτόκολλο για τη ρύπανση που προέρχεται από χερσαίες πηγές. Σύμφωνα με το τροποποιημένο Πρωτόκολλο θα πρέπει να αναπτυχθούν Εθνικά Σχέδια Δράσης για την προστασία του θαλάσσιου περιβάλλοντος από τη ρύπανση που προέρχεται από χερσαίες πηγές και δρστηριότητες.

Η περιοχή εφαρμογής του Πρωτοκόλλου επεκτάθηκε σε όλη την υδρολογική λεκάνη της Μεσογείου. Επιπλέον, καλούνται οι χώρες (Συμβαλλόμενα Μέρη) να ιδρύσουν, ή να ενδυναμώσουν τα ήδη υπάρχοντα, συστήματα επιθεώρησης μέσω των αρμοδίων αρχών και υποχρεώνονται να θεσπίσουν δέουσες κυρώσεις σε περίπτωση μη συμμόρφωσης με τους ισχύοντες κανονισμούς.

Για να περιορίσουμε τις αντιπεριβαλλοντικές επενδύσεις στα παράλια της Τουρκίας στο Αιγαίο, το ΥΠΕΧΩΔΕ είχε επιτυχώς υποστηρίξει την αναθεώρηση της Κοινοτικής Οδηγίας για τις Μελέτες Περιβαλλοντικών Επιπτώσεων συμπληρώνοντας ειδικό εδάφιο με το οποίο τονίζεται ότι έργα που πραγματοποιούνται με κοινοτική χρηματοδότηση σε τρίτες (μη κοινοτικές) χώρες θα πρέπει να συνοδεύονται υποχρεωτικά από μελέτες περιβαλλοντικών επιπτώσεων γαι τις οποίες θα έχει άποψη η γειτονική χώρα αν θεωρεί ότι το εν λόγω έργο θέτει κινδύνους για το περιβάλλον της.

Τέλος σας γνωρίζουμε ότι το ΥΠΕΧΩΔΕ έχει εντάξει στην Κοινοτική Πρωτοβουλία INTERREG ειδικό πρόγραμμα για την παρακολούθηση της ποιότητας των θαλασσίων υδάτων στο Βόρειο Αιγαίο ώστε να είναι σε θέση να εντοπίσει πηγές ρύπανσης από εγκαταστάσεις στην Τουρκία.

Ο Υπουργός

Κ.ΛΑΛΙΩΤΗΣ"

8. Στην με αριθμό 171/23-10-96 ερώτηση δόθηκε με το υπ' αριθμ. 11500/15-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση στην ερώτηση 171/23-10-96 των Βουλευτών κ.κ. Παπαθεμελή και Δαμιανίδη, σας πληροφορούμε ότι η Ελληνική Επιτροπή Ατομικής Ενέργειας (ΕΕΑΕ) είναι Αυτοτελής Δημόσια Υπηρεσία (ν. 1733/87).

Στον Οργανισμό της (Π.Δ. 404/93) προβλέπεται κατηγορία προσωπικού Ειδικών Λειτουργικών Επιστημόνων (ΕΛΕ) με αυξημένα προσόντα και αρμοδιότητες, στην οποία ήδη υπηρετούν πέντε επιστήμονες.

Η κατηγορία προσωπικού Ειδικών Λειτουργικών Επιστημόνων δημιουργήθηκε με το ν. 1514/85 ενώ με το ν. 1848/89 οι υπηρετούντες στην κατηγορία αυτή νοούνται ως ερευνητές ως προς ορισμένες ειδικές περιπτώσεις, και βάσει των Οργανισμών των Εθνικών Ερευνητικών Κέντρων εξομοιώθηκαν προς τους Ερευνητές μισθολογικώς, ασφαλιστικώς και συνταξιοδοτικώς.

Παρόμοια πρόβλεψη για εξομοίωση δεν υφίσταται όσον αφορά στους Ειδικούς Λειτουργικούς Επιστήμονες της ΕΕΑΕ οι οποίοι αμείβονται με βάση το ενιαίο μισθολόγιο των Δημοσίων Υπαλλήλων.

Το Υπουργείο Ανάπτυξης αναγνωρίζοντας την άνιση μεταχείριση των ΕΛΕ της ΕΕΑΕ, επεξεργάζεται τροπολογία την οποία πρόκειται να περιλάβει σε προσεχές σχέδιο νόμου.

Η Υπουργός

ΒΑΣΩ ΠΑΠΑΝΔΡΕΟΥ"

9. Στην με αριθμό 173/23-10-96 ερώτηση δόθηκε με το υπ' αριθμ. 20181/15-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 173/23-10-96 που κατατέθηκε στη Βουλή των Ελλήνων από τον Βουλευτή κ. Σπ. Σπηλιωτόπουλο, γνωστοποιούμε τα ακόλουθα:

Η Διοίκηση της ΔΕΗ έχει σαν αντικειμενικό σκοπό την άρτια εξυπηρέτηση του κοινωνικού συνόλου στον τομέα της ηλεκτρικής ενέργειας, πράγμα που προϋποθέτει την εύρυθμη λειτουργία των Μονάδων της.

Για να επιτευχθεί ο στόχος αυτός καταβάλλει κάθε δυνατή προσπάθεια για την αξιοποίηση όλου του προσωπικού της, ανάλογα με τα επαγγελματικά του προσόντα και μόνο, ανεξάρτητα από την ιδεολογική τοποθέτησή του.

'Ετσι λοιπόν σε καμία περίπτωση δεν προβαίνει σε εκφοβισμούς ή απειλές για διώξεις σε υπαλλήλους που ανήκουν ιδεολογικά, σε οποιοδήποτε πολιτικό χώρο.

2. Το έγγραφο που αναφέρεται στην ερώτηση του Βουλευτή κ. Σ. Σπηλιωτόπουλου (ΔΠΡΣ/58707/12-9-96) αφορά ενδοϋπηρεσιακό σημείωμα συλλογής στατιστικών στοιχείων από όλες τις Μονάδες της ΔΕΗ για την πιστή εφαρμογή του ν. 1648/86 και δεν αφορά διώξεις ή απειλές για διώξεις υπαλλήλων της.

3. Κατόπιν τούτου καθίσταται σαφές ότι τα αναφερόμενα στην ερώτηση του Βουλευτή κ. Σ. Σπηλιωτόπουλου περί εκφοβισμού, απειλών, διώξεων μισθωτών της ΔΕΗ και επανεξέτασης των προσλήψεων της περιόδου 1990-93, δεν ανταποκρίνονται στην πραγματικότητα και προφανώς δημοσιεύθηκαν στον τοπικό τύπο της Πελοποννήσου από κακή πληροφόρηση των υπευθύνων του.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 184/23-10-96 ερώτηση δόθηκε με το υπ' αριθμ. 1319/13-11-96 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 184/23-10-96 ερώτησης που κατέθεσε ο Βουλευτής κ. Σ. Σπηλιωτόπουλος και η οποία αφορά την αναβάθμιση του ρόλου των εφέδρων, σας πληροφορούμε τα εξής:

Οι έφεδροι που συμμετέχουν σε στρατιωτικές ασκήσεις εξομοιούνται μισθολογικά προς τους υπηρετούντες ομοιοβάθμους τους. Ειδικότερα, οι έφεδροι Αξιωματικοί λαμβάνουν πλήρεις αποδοχές των βαθμών τους, για το χρόνο που είναι υπό τα όπλα, ενώ οι έφεδροι Υπαξιωματικοί και οπλίτες λαμβάνουν τις μηνιαίες αποδοχές του κληρωτού, ανάλογα με την οικογενειακή τους κατάσταση.

Πέρα των παραπάνω, οι έφεδροι οπλίτες λαμβάνουν τις τακτικές τους αποδοχές, εάν είναι υπάλληλοι στον ευρύτερο δημόσιο τομέα, στους δε εργαζόμενους του ιδιωτικού τομέα χορηγούνται οι προβλεπόμενες από το νόμο αποδοχές, είτε από τον εργοδότη τους ή τον ΟΑΕΔ. Ειδική μέριμνα υπάρχει και για τους άπορους ή ανέργους, στις οικογένειες των οποίων χορηγείται το επίδομα στράτευσης, το ύψος του οποίου προσδιορίζεται από τον αριθμό των προστατευομένων μελών.

'Οσον αφορά τις συνέπειες που συνεπάγεται η μη κατάταξη των εφέδρων, θα πρέπει να σημειωθεί ότι ο υφιστάμενος νόμος (ν. 1763/88) είναι ιδιαίτερα αυστηρός και εφαρμόζεται σε κάθε πρίπτωση. Αναφέρεται ότι όσοι δεν παρουσιάζονται υφίστανται τις προβλεπόμενες από το νόμο κυρώσεις.

Επιπλέον, η διοίκηση των εφέδρων ασκείται από Μόνιμα στελέχη των Ενόπλων Δυνάμεων (οι οποίοι είναι έμπειροι και υπεύθυνοι επαγγελματίες) και πάντοτε σύμφωνα με τους νόμους και τους υφιστάμενους στρατιωτικούς κανονισμούς. Οι εικασίες δε, ότι ελάχιστοι από τους εφέδρους γνωρίζουν τη Μονάδα επιστράτευσής τους κρίνεται ως αβάσιμη, δεδομένου ότι η Μονάδα κατάταξης αναγράφεται στο Ειδικό Φύλλο Πορείας που τους έχει επιδοθεί κατά την απόλυσή τους.

Στις ασκήσεις επιστράτευσης, όλοι οι έφεδροι εκτελούν βολές με το νέο ατομικό οπλισμό τους, αν και θα πρέπει να σημειωθεί ότι οι πρώτες σειρές προσέλευσης επίστρατων έχουν επιλεχθεί από τους πλέον πρόσφατα απολυόμενους, οι οποίοι συνήθως εκπαιδεύονται στα ίδια οπλικά συστήματα που χειρίζονταν, όταν υπηρετούσαν τη θητεία τους. Επιπλέον, επισημαίνεται ότι βάσει του ν. 1763/88, δε μεταφέρονται πλέον έφεδροι από τον ένα Κλάδο στον άλλο, ενώ όσοι είχαν μεταφερθεί στο παρελθόν δεν εντάσσονται πλέον στο σχέδιο επιστράτευσης.

'Οσον αφορά το θέμα της σύστασης Διεύθυνσης εφέδρων στο ΓΕΕΘΑ, θεωρούμε ότι δεν υφίσταται ανάγκη προς τούτο, δεδομένου ότι τα θέματα των εφέδρων, όπως και των υπηρετούντων, αντιμετωπίζονται επαρκώς από τις υφιστάμενες Διευθύνσεις Επιστρατεύσεως των τριών Κλάδων.

Σχετικά δε, με την προαγωγή των Εφέδρων Αξιωματικών, σημειώνεται ότι στο Πολεμικό Ναυτικό και την Πολεμική Αεροπορία δε λαμβάνουν χώρα προαγωγές της εν λόγω κατηγορίας εφέδρων, αφού οι πολεμικές απαιτήσεις καλύπτονται από το υπάρχον προσωπικό. Τούτο όμως δεν αποκλείει μελλοντική τροποποίηση του υφιστάμενου καθεστώτος, εφόσον παρουσιασθούν σχετικές ανάγκες. 'Οσον αφορά το ρόλο των Εφέδρων Αξιωματικών, ήδη οι τρεις Κλάδοι προχωρούν στην αναβάθμιση του θεσμού, καλώντας τους ανά τακτά χρονικά διαστήματα σε ασκήσεις, προκειμένου να γνωρίζουν τα νέα καθήκοντα που θα αναλάβουν σε ενδεχόμενη κλήση τους εν καιρώ πολέμου.

Τέλος, επισημαίνεται το γεγονός, ότι η φύση, η διάρκεια, η συχνότητα και ο χρόνος διεξαγωγής των ασκήσεων είναι απολύτως σύμφωνες με τους εκάστοτε επιδιωκόμενους σκοπούς. Κατά συνέπεια δεν είναι δυνατή η διεξαγωγή ασκήσεων μόνο κατά τις αργίες, προκειμένου να μη χάνονται ημερομίσθια από τους εφέδρους. Επιπλέον, οι καλούμενοι σε ασκήσεις έφεδροι εκπαιδεύονται στις Μονάδες που θα κληθούν να υπηρετήσουν, με βάση το έργο και τις επιμέρους ανάγκες αυτών και κατά συνέπεια δεν είναι εφικτή η δυνατότητα επιλογής ασκήσεων ή Μονάδων κατάταξης.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

11. Στην με αριθμό 191/23-10-96 ερώτηση δόθηκε με το υπ' αριθμ. 1320/12-11-96 έγγραφο από τον Υφυπουργό 'Αμυνας η ακόλουθη απάντηση:

"Σε απάντηση της 191/23-10-96 ερώτησης που κατέθεσε ο Βουλευτής κ. Α. Βούλγαρης και η οποία αφορά την εκτέλεση ασκήσεων με πραγματικά πυρά στο θαλάσσιο πάρκο των Β. Σποράδων, σας πληροφορούμε τα εξής:

Οι υπηρεσίες του Υπουργείου Εθνικής 'Αμυνας, που είναι υπεύθυνες για το σχεδιασμό και την εκτέλεση στρατιωτικών ασκήσεων, πράγματι ήταν ελλειπώς ενημερωμένες για τις ακριβείς συντεταγμένες της υπό προστασία περιοχής. Ερευνάται η ευθύνη των αρμοδίων οργάνων.

'Ηδη, η ηγεσία των Ελληνικών Ενόπλων Δυνάμεων έχει προβεί στις δέουσες ενέργειες, προκειμένου να καταστεί πραγματικότητα αναμφισβήτητη ο απόλυτος σεβασμός του περιβάλλοντος.

Η ηγεσία του Υπουργείου Εθνικής 'Αμυνας έχει αποδείξει κατ' επανάληψη, στο παρελθόν, πόσο ευαισθητοποιημένη είναι σε θέματα προστασία του φυσικού πλούτου της χώρας μας, και θα ήθελε να διαβεβαιώσει τη Βουλή των Ελλήνων, ότι δε θα επιτρέψει να λάβουν χώρα αντίστοιχες πράξεις, στο μέλλον. Επιπλέον δε, σε συνεργασία με το Υπουργείο Περιβάλλοντος Χωροταξίας και Δημοσίων 'Εργων είναι πρόθυμο να συμβάλλει με κάθε μέσο στην αποκατάσταση του φυσικού περιβάλλοντος στη Ν. Σκάτζουρα.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

12. Στην με αριθμό 191/23-10-96 ερώτηση δόθηκε με το υπ' αριθμ. 77/14-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 191 που κατατέθηκε στις 23-10-96 από το Βουλευτή κ. Αλέξανδρο Βούλγαρη σας πληροφορούμε ότι το ΥΠΕΧΩΔΕ μεριμνά πάντα για την προστασία και αποκατάσταση του φυσικού περιβάλλοντος στα πλαίσια της κείμενης νομοθεσίας.

Ο Υπουργός

Κ. ΛΑΛΙΩΤΗΣ"

13. Στην με αριθμό 200/23-11-96 ερώτηση δόθηκε με το υπ' αριθμ. 80/14-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 200 που κατατέθηκε στις 23-10-96 από το Βουλευτή κ. Νίκο Νικολόπουλο σας γνωρίζουμε τα εξής:

Στην περιοχή της Αττικής λειτουργούν 100 περίπου βυρσοδεψεία από τα οποία τα περισσότερα είναι εγκατεστημένα στον Ελαιώνα, στον Ασπρόπυργο, στη Νίκαια πολλές φορές δε και μέσα σε κατοικημένες περιοχές με αποτέλεσμα τη δημιουργία πολλών και μεγάλων περιβαλλοντικών και κοινωνικών προβλημάτων.

Οι περισσότερες από τις μονάδες χαρακτηρίζονται από μικρό μέγεθος, απαρχαιωμένο τεχνολογικό εξοπλισμό και ανυπαρξία εγκαταστάσεων αντιρρύπανσης.

Για την ανάγκη μετεγκατάστασής τους υπάρχει πόρισμα διακομματικής επιτροπής από το 1992 και τα Υπουργεία ΠΕΧΩΔΕ και Ανάπτυξης έχουν αποφασίσει τη μετεγκατάσταση αυτή σε οργανωμένο βιομηχανικό χώρο - Βιοτεχνικό Πάρκο. Δεδομένου ότι στόχος δεν είναι να μεταφερθεί ένα περιβαλλοντικό πρόβλημα από μια περιοχή σε άλλη, στην νέα θέση θα ληφθούν όλα τα μέτρα (βάσει των σημερινών τεχνολογικών λύσεων) ώστε να εκπληρώνεται το σύνολο των προδιαγραφών και προβλεπομένων ορίων.

Το Βιοτεχνικό Πάρκο εκτός από τα μηχανοστάσια θα περιλαμβάνει κοινόχρηστους χώρους λειτουργιών (αποθήκες, εκθεσιακούς χώρους, αίθουσες συνεδριάσεων, χώρους για τη στέγαση υπηρεσιών των Δημοσίων ή Κοινωφελών Οργανισμών). Προβλέπεται ακόμα η μεταφορά της Σχολής Υποδηματοποιίας, και το Κέντρο Δέρματος που στηρίζει επιστημονικά τον κλάδο.

Πριν προχωρήσουν το ΥΠΕΧΩΔΕ και το Υπουργείο Ανάπτυξης στη συγκεκριμένη απόφαση ανατέθηκε στην ΕΤΒΑ η εκπόνηση των παρακάτω μελετών για την εκτίμηση των επιπτώσεων (οικονομικών και περιβαλλοντικών).

1. Τεχνικο-οικονομική.

2. Μελέτη περιβαλλοντικών επιπτώσεων.

3. Ωκεανογραφική.

4. Τοπογραφική-Κτηματογραφική.

5. Εδαφοτεχνική-Υδρογεωλογική.

Στην τεχνικο-οικονομική μελέτη της Ε.Τ.Β.Α. προβλέπεται ζώνη πρασίνου ίση με το ήμισυ της αναγκαίας έκτασης για τη λειτουργία των επιχειρήσεων. 'Ετσι το πάρκο θα έχει έκταση 400 στραμμάτων ενώ ο αναγκαίος χώρος για τις εγκαταστάσεις των βυρσοδεψείων είναι 170 στρέμματα.

Σημειώνεται ότι για την προτεινόμενη θέση μετεγκατάστασης υπάρχει σχετική απόφαση του οικείου Νομαρχιακού Συμβουλίου και σύμφωνη γνώμη της Κοινότητας Δάφνης στα διοικητικά όρια της οποίας βρίσκεται ο υπόψη χώρος.

Τέλος σχετικά με τα αναφερόμενα για ενδεχόμενη ρύπανση των υδάτων της Αττικής θα ληφθούν όλα τα απαραίτητα μέτρα που θα προταθούν από την ΕΥΔΑΠ.

Ο Υπουργός

Κ. ΛΑΛΙΩΤΗΣ"

14. Στην με αριθμό 220/25-10-96 ερώτηση δόθηκε με το υπ' αριθμ. 3854/15-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 220/25-10-96 του Βουλευτή κ. Παναγιώτη Ψωμιάδη και απευθύνεται στον Υπουργό Μεταφορών και Επικοινωνιών, σας πληροφορούμε, όσον αφορά Υπηρεσίες και Οργανισμούς του Υπουργείου Μεταφορών και Επικοινωνιών τα παρακάτω:

1. Στα Επιβατικά Δημόσιας Χρήσης αυτοκίνητα (ταξί) του Νομού Θεσσαλονίκης οι πινακίδες φέρουν τη συγκοπτόμενη μορφή της λέξης "Ν. Θεσ/νίκης" η οποία είναι αναπόφευκτη λόγω έλλειψης χώρου. Πάντως ο χαρακτήρας και η προσφορά της ονομασίας της δεν αλλοιώνεται.

2. Στην Ολυμπιακή Αεροπορία σε όσα έντυπα δίδονται στους επιβάτες και στις αναγγελίες που γίνονται κατά τη διάρκεια της πτήσης, η Θεσσαλονίκη αναφέρεται ολοκληρωμένα και όχι συγκοπτόμενα ενώ στα Αγγλικά αναφέρεται ως THESSALONIKI.

3. Στον Οργανισμό Τηλεπικοινωνιών της Ελλάδας (ΟΤΕ) οι πελάτες του Χρ. Οδηγού διαφημίζονται μετά από αίτησή τους σε κάθε επαγγελματική κατηγορία με την επωνυμία ή τον διακριτικό τίτλο της επιχείρησής τους.

Για τις ιδιαίτερες προβολές τους (μακέττες κ.λπ.) οι πελάτες κάνουν ιδιαίτερη συμφωνία με τον ΟΤΕ, με την οποία ορίζεται η επαγγελματική κατηγορία και η μορφή των προβολών τους (άρθρο 60 παραγρ. 10 του Τηλεφ. Κανονισμού).

Ο ΟΤΕ απαλάσσεται από κάθε ευθύνη για την ορθότητα και νομιμότητα των στοιχείων που παρέχονται από τους καταχωριζόμενους (όρος 7 σύμβασης προβολής).

Είναι φανερό ότι δεν μπορεί να αποκλειστεί, ονομασία πόλεων που χρησιμοποιείται σε άλλη γλώσσα και ιδιαίτερα στην Αγγλική.

4. Στα Ελληνικά Ταχυδρομεία (ΕΛΤΑ) οι ενδείξεις που υπάρχουν στα χρονολογικά σήμαντρα τα οποία χρησιμοποιούν τα Ταχ. Γραφεία Θεσ/νίκης από την απελευθέρωση της πόλης και μετά είναι: ΘΕΣΣΑΛΟΝΙΚΗ και η αναγραφή τους με λατινικούς χαρακτήρες (THES SALONIKI) είναι σύμφωνη με τα πρότυπα του ΕΛΟΤ.

5. Ο Οργανισμός Σιδηροδρόμων Ελλάδος (ΟΣΕ) στους σιδηροδρομικούς του σταθμούς, αμαξοστοιχίες, γραφεία αλλά και σε έντυπα, πινακίδες κ.λπ. δεν χρησιμοποιείται παραποιημένη η ονομασία της πόλεως Θεσσαλονίκης.

Πολλές φορές όμως η συγκοπτόμενη μορφή της είναι αναπόφευκτη λόγω έλλειψης χώρου σε διάφορα έντυπα.

Τέλος ο Νομάρχης της Νομαρχιακής Αυτοδιοίκησης Θεσσαλονίκης μας διαβεβαίωσε ότι η εν λόγω ερώτηση στάλθηκε στο Δήμο Θεσσαλονίκης, στην περιφέρεια Κεντρικής Μακεδονίας και στις Διευθύνσεις της Νομαρχιακής Αυτοδιοίκησης για να έχουν υπόψη τα αναφερόμενα σ' αυτήν.

Ο Υπουργός

ΧΑΡ. ΚΑΣΤΑΝΙΔΗΣ"

15. Στην με αριθμό 250/1996 ερώτηση δόθηκε με το υπ'αριθμ. 1746/13-11-1996 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 250/1996 ερώτηση που κατέθεσε στη Βουλή ο Βουλευτής κ. Μ. Κεφαλογιάννης, σας πληροφορούμε:

Η έκταση, η σοβαρότητα και η σημασία του ζητήματος των ελληνικών απαιτήσεων έναντι της Γερμανίας, σχετικά με την καταβολής υπό της τελευταίας πολεμικών αποζημιώσεων/επανορθώσεων και την επιστροφή του αναγκαστικά συναφθέντος Κατοχικού Δανείου, αλλά και το μέγεθος των δυσκολιών, πολιτικών και νομικών, που ενέχει λόγω της ιδιαιτερότητας, της πολυπλοκότητας και της πολυμορφίας του, το σχετικό εγχείρημα, έχουν καταδειχθεί κατά τη διάρκεια των επανειλλημμένων σχετικων συζητήσεων στη Βουλή και έχουν καταγραφεί στις πολυάριθμες έγγραφες απαντήσεις ερωτήσεων, αναφορών και επερωτήσεων.

Η Κυβέρνηση επειδή θεωρεί ότι "πρέπει να προχωρήσει δυναμικά και αποτελεσματικά η διεκδίκηση των αποζημιώσεων των θυμάτων της ναζιστικής κατοχής και του κατοχικού δανείου" καθώς και ότι οι πολεμικές αποζημιώσεις αποτελούν "δικαίωμα του λαού μας" η δε αποπληρωμή του κατοχικού δανείου "συμβατική υποχρέωση της Γερμανίας έναντι της Ελλάδας", επροχώρησε στην έγερση του ζητήματος συνολικά, κατά τον αρμόζοντα και προβλεπόμενο, κατά την παγία διεθνή διπλωματική πρακτική, τρόπο, δια της επιδόσεως, προς την Γερμανική Κυβέρνηση ρηματικής διακοίνωσης, μέσω της οποίας ζητείται η έναρξη διαπραγματεύσεων προς εξεύρεση λύσης.

Θα πρέπει να σημειωθεί ότι με τη ρηματικη διακοίνωση δηλώνεται ρητά ότι το θέμα των εν γένει απαιτήσεων της Ελλάδας για αποζημιώσεις επανορθώσεις είναι και θα παραμείνει πολιτικά ανοικτό και - ταυτόχρονα - προτάσσεται το ζήτημα του κατοχικού δανείου, ως πλέον πρόσφορο, λόγω της δυνατότητας λογιστικής θεμελίωσης των απαιτήσεών μας.

Η διαδικασία της διεκδίκησης από το Κράτος πολεμικών αποζημιώσεων-επανορθώσεων, ακόμη και όταν αυτή περιλαμβάνει και τις ατομικές απαιτήσεις, όπως στην παρούσα περίπτωση, είναι τελείως διαφορετική από τις διεκδικήσεις των ιδιωτών. Για την τύχη των τελευταίων μόνον τα αρμόδια δικαστήρια, ενώπιον των οποίων έχουν αχθεί οι συγκεκριμένς υποθέσεις, μπορούν και πρέπει να αποφασίσουν, όπως άλλωστε επιβάλλει σχετική περί διάκρισης των εξουσιών Συνταγματική επιταγή.

Η Κυβέρνηση έχει κατ' επανάληψη και κατά απόλυτα κατηγορηματικό τρόπο καταστήσει σαφές ότι θα εξαντλήσει όλα τα παρεχόμενα μέσα από τη διεθνή έννομη τάξη, προκειμένου να εξασφαλίσει την ικανοποίηση των δικαίων απαιτήσεών της.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

16. Στην με αριθμό 261/29-10-1996 ερώτηση δόθηκε με το υπ'αριθμ. 69230/15-11-1996 έγγραφο από τον Υπουργό Υγείας η ακόλουθη απάντηση:

"Σε απάντηση της υπ'αριθ. πρωτ. 261/29-10-1996 ερώτησης που κατέθεσε στη Βουλή των Ελλήνων ο βουλευτής κ. Κων. Ευμοιρίδης, σας γνωρίζουμε ότι:

1. Σύμφωνα με την αρ. πρωτ. ΔΥ13β/οικ.62034/23-8-1996 κοινή απόφαση των Υπουργών Οικονομικών και Υγείας και Πρόνοιας, που εκδόθηκε κατ'εξουσιοδότηση της παρ.3β του άρθρου 8 του ν.2430/1996, δεν προβλέπεται η χορήγηση του επιδόματος αυξημένης ευθύνης στους γιατρούς υπηρεσίας υπαίθρου.

2. Οι μόνιμοι αγροτικοί γιατροί δικαιούται το παραπάνω επίδομα από 1-8-1996, ως μόνιμο προσωπικό κατηγορίας ΠΕ Νοσηλευτικών Ιδρυμάτων του ν.δ. 2592/1953.

3. Επισημαίνουμε ότι οι αγροτικοί γιατροί εκτελούν υποχρεωτική υπηρεσία υπαίθρου ενός έτους.

Ο Υπουργός

Κ. ΓΕΙΤΟΝΑΣ"

17. Στην με αριθμό 311/31-10-1996 ερώτηση δόθηκε με το υπ'αριθμ. 361/15-11-1996 έγγραφο από τον Υπουργό Εμπ. Ναυτιλίας η ακόλουθη απάντηση:

"Απαντώντας στην ερώτηση 311/31-10-1996 που κατατέθηκε στη Βουλή από τον Βουλευτή κ. Π.Ψωμιάδη και αναφορικά με τα θέματα που θίγονται σ'αυτήν θέτουμε υπόψη σας τα ακόλουθα:

1. - Από το ΑΣΕΠ έχει προκηρυχθεί η πλήρωση είκοσι πε'ντε θε'σεων Τεχνικών υπαλλήλων στον ΟΛΘ (χειριστών κλπ) και πρόκειται μέχρι τέλος του έτους να ολοκληρωθούν οι σχετικές διαδικασίες για την πληρωση δώδεκα (12) εξ αυτών, λόγω μη προσέλευσης υποψηφίων με τα απαιτούμενα προσόντα για την κάλυψη όλων των θέσεων.

Η διαδικασία διορισμού θα πρχωρήσει μετά την εξέταση από το ΑΣΕΠ των ενστάσεων που έχουν ήδη υποβληθεί.

Στη συνέχεια θα ζητηθεί από το ΑΣΕΠ η επαναπροκήρυξη των υπολοίπων δεκατριών (13) θέσεων για την οποία θα ακολουθηθεί η ίδια διαδικασία του ν. 2190/1994.

2.- 'Οσον αφορά τη χορήγηση επιδόματος επικίνδυνης εργασίας σας γνωρίζουμε ότι ήδη χορηγείται στους χειριστές μηχανημάτων επίδομα 18.000 δρχ. μηνιαίως το οποίο καταβάλλεται ακριβώς λόγω των ειδικών συνθηκών εργασίας και της επικινδυνότητας των εργασιακών χώρων όπου απασχολούνται οι υπάλληλοι της συγκεκριμένης ειδικότητας.

3. - Η ένταξη στα βαρέα και ανθυγιεινά επαγγέλματα θα μελετηθεί από τα συναρμόδια Υπουργεία Οικονομικών και Εργασίας-Κοινωνικών Ασφαλίσεων κατά την επεξεργασία ασφαλιστικού Νομοσχεδίου για τους υπαλλήλους του Δημοσίου τομέα. Σχετική πρόταση έχει ήδη διατυπωθεί προς τους παραπάνω φορείς.

4.- Η διάταξη νόμου με την οποία θεσπίζεται η καταβολή του κινήτρου παραγωγικότητας στους υπαλλήλους ΟΛΠ-ΟΛΘ και Λιμενικών Ταμείων έχει υπογραφεί από τους συναρμόδιους Υπουργούς και πρόκειται να συζητηθεί άμεσα στη Βουλή.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

18. Στην με αριθμό 394/5-11-96 Ερώτηση δόθηκε με το υπ' αριθμ. 63759/18-11-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στο σχετικό έγγραφό σας, με το οποίο μας διαβιβάσατε Ερώτηση που κατατάθηκε από το Βουλευτή κ. Παν. Ψωμιάδη και αφορά στα αιτήματα των υπαλλήλων ΟΤΑ και όπως αυτά ειδικότερα αναπτύσσονται σ' αυτή (ερώτηση), σας γνωρίζουμε τα εξής:

1. Αναφορικά με την πρόσληψη προσωπικού στην πρωτοβάθμια αυτοδιοίκηση (Δήμους-Κοινότητες) και στο νεοσύστατο θεσμό των Συμβουλίων Περιοχής, είναι γνωστό ότι τα αιτήματα που έχουν υποβληθεί στο πλαίσιο του ετήσιου προγραμματισμού τους, έχουν διαβιβαστεί στη Γραμματεία του Υπουργικού Συμβουλίου, προκειμένου να εξεταστεί η δυνατότητα ικανοποίησή τους.

2. Το ζήτημα της αναδρομικής καταβολής του επιδόματος των 18.000 δρχ. έχει ήδη δρομολογηθεί η ικανοποίησή του με την επεξεργασία των στοιχείων που απέστειλαν οι ενδιαφερόμενοι ΟΤΑ, ώστε να επιχορηγηθούν για το σκοπό αυτό.

3. Τέλος το αίτημα της μονιμοποίησης των συμβασιούχων υπαλλήλων στους ΟΤΑ, με σχέση εργασίας Ιδιωτικού Δικαίου Αορίστου Χρόνου, θα εξεταστεί το ενδεχόμενο να τεθεί υπόψη των υπηρεσιακών παραγόντων των συναρμόδιων Υπουργείων προς μελέτη.

Ο Υφυπουργός

Λ. ΠΑΠΑΔΗΜΑΣ"

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας, 25 Νοεμβρίου 1996 και ώρα 18.00'.

Επίκαιρες Ερωτήσεις Πρώτου κύκλου:

1. Η με αριθμό 272/20.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς την Υπουργό Ανάπτυξης, σχετικά με τις προθέσεις της Κυβέρνησης για εγκατάσταση νέας μονάδας ηλεκτροπαραγωγής καύσης φυσικού αερίου στη Δυτική Μακεδονία κ.λπ.

2. Η με αριθμό 262/19.11.96 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Περιβάλλοντος Χωροταξίας και Δημοσίων 'Εργων, σχετικά με την κατασκευή της λεωφόρου Σπάτων - Σταυρού - Ελευσίνας και τα μέτρα που προτίθεται να λάβει η Κυβέρνηση για να αντιμετωπίσει τα περιβαλλοντικά προβλήματα απ' την κατασκευή της κλπ.

3. Η με αριθμό 267/20.11.96 επίκαιρη ερώτηση του Βουλευτή του ΚΚΕ κ. Αχιλλέα Κανταρτζή προς τον Υπουργό Πολιτισμού, σχετικά με τη συμμετοχή της Ελλάδας στη Διεθνή Διάσκεψη για την προστασία των ερμηνευτών-εκτελεστών καλλιτεχνών και παραγωγών φωνογραφημάτων που θα γίνει στη Γενεύη και τις θέσεις της Κυβέρνησης.

4. Η με αριθμό 265/20.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τους Υπουργούς Ανάπτυξης Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την υγιεινή και ασφάλεια των εργαζομένων στους ατμοηλεκτρικούς σταθμούς και ορυχεία της Δημόσιας Επιχείρησης Ηλεκτρισμού (Δ.Ε.Η.).

5. Η με αριθμό 253/19.11.96 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την έγκριση του απαραίτητου κονδυλίου ασφαλτόστρωσης του δρόμου από Εμπεσό προς Αυλάκι της περιοχής Βάλτου Αιτωλοακαρνανίας.

Σελίδα 1128 

 

Επίκαιρες Ερωτήσεις δεύτερου κύκλου.

1. Η με αριθμό 249/19.11.96 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παρασκευά Παρασκευόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το χρονοδιάγραμμα κατασκευής του αγωγού μεταφοράς των βιομηχανικών λυμάτων από τη βιομηχανική περιοχή Θεσσαλονίκης στο κέντρο Βιολογικού καθαρισμού κ.λπ. 

2. Η με αριθμό 264/19.11.96 επίκαιρη ερώτηση του Βουλευτή της Νέας Δημοκρατίας κ. Θεόδωρου Πασσαλίδη προς τον Υπουργό Γεωργίας, σχετικά με την πολιτική της Κυβέρνησης για το βαμβάκι και τη λήψη μέτρων προστασίας των βαμβακοπαραγωγών.

3. Η με αριθμό 269/20.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Γεωργίας, σχετικά με την καθυστέρηση καταβολής των εξαγωγικών επιδοτήσεων στους εξαγωγικούς συνεταιρισμούς εσπεριδοειδών Αργολίδας, Λακωνίας κλπ.

4. Η με αριθμό 260/19.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τους δυσμενείς για τον καπνό σχεδιασμούς της Ευρωπαϊκής Επιτροπής για τη λήψη των αναγκαίων μέτρων προστασίας των καπνοπαραγωγών.

5. Η με αριθμό 270/20.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εργασίας και Κοινωνικών Ασφαλίσεων σχετικά με τη λήψη των αναγκαίων μέτρων για την προστασία των εργαζομένων στις βιομηχανίες της περιοχής του Θριάσιου Πεδίου.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις πρώτου κύκλου:

Πρώτη στην ημερήσια διάταξη είναι η με αριθμό 256/19.11.96 επίκαιρη ερώτηση πρώτου κύκλου του Βουλευτή του ΠΑ.ΣΟ.Κ. κ. Νικολάου Ζαμπουνίδη, προς τον Υπουργό Γεωργίας, σχετικά με την επιδημία αφθώδους πυρετού και ευλογιάς που έπληξε το Νομό 'Εβρου, τη λήψη των αναγκαίων μέτρων στήριξης της κτηνοτροφίας της περιοχής κ.λπ.

Η ερώτηση του κ. Ζαμπουνίδη, έχει ως εξής:"'Οπως είναι γνωστό, από 3 Ιουλίου 1996 εμφανίστηκαν τα πρώτα συμπτώματα αφθώδους πυρετού σε μία εκτροφή με πρόβατα στο χωριό Δίκελλα του Νομού 'Εβρου. Μέχρι σήμερα η κτηνοτροφία της περιοχής έχει υποστεί σοβαρό πλήγμα.

Παρουσιάστηκαν τριάντα εννιά εστίες αφθώδους πυρετού στο Νομό 'Εβρου και έχουν θανατωθεί είκοσι πέντε χιλιάδες αιγοπρόβατα και έξι χιλιάδες εκατόν τριάντα βοοειδή. 'Οσον αφορά την ασθένεια της ευλογιάς των προβάτων έχουν εκδηλωθεί μέχρι σήμερα στο Νομό 'Εβρου σαράντα οκτώ εστίες και έχουν θανατωθεί οκτώ χιλιάδες επτακόσια πρόβατα.

Επειδή είναι μεγάλο το πλήγμα που έχει δεχθεί η κτηνοτροφία στην ευαίσθητη εθνικά ακριτική περιοχή του Νομού 'Εβρου και σε επέκταση η οικονομική ζωή της περιοχής, ερωτάται ο κύριος Υπουργός:

Πρώτον, εκτός από την εφαρμογή της αποζημίωσης στο 100% της αξίας των ζώων, ποιο είναι το ακριβές περιεχόμενο και η τύχη των υπομνημάτων για περαιτέρω ενισχύσεις που υπέβαλε το Υπουργείο Γεωργίας στις αρμόδιες υπηρεσίες της Ευρωπαϊκής 'Ενωσης;

Δεύτερον, ποια άλλα οικονομικά μέτρα ενίσχυσης της πληγείσας κτηνοτροφίας του Νομού 'Εβρου προτίθεται να λάβει το Υπουργείο Γεωργίας από εθνικούς πόρους;

Τρίτον, ποια τα αποτελέσματα των μέχρι σήμερα παρεμβάσεων του Υπουργείου Γεωργίας και προσωπικά του κυρίου Υπουργού προς την Ευρωπαϊκή 'Ενωση (Συμβούλιο Υπουργών Γεωργίας και Μόνιμη Κτηνιατρική Επιτροπή) για το θέμα του εμβολιασμού των δίχηλων ζώων της Ευρωπαϊκής Τουρκίας.

Τέταρτον, ποια τα μέτρα ενίσχυσης των αρμοδίων κτηνιατρικών υπηρεσιών του Νομού 'Εβρου για την αποτελεσματική δράση τους στο μέλλον σε επίπεδο πρόληψης (κυρίως), αντιμετώπισης και καταστολής παρόμοιων επιδημιών";

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κύριοι συνάδελφοι, με αφορμή το σημαντικό αυτό θέμα που φέρνει με την επίκαιρη ερώτησή του ο συνάδελφος κ. Ζαμπουνίδης, θέλω να τονίσω από την αρχή ότι σ' αυτές και σ' όλες τις ανάλογες περιπτώσεις καταστροφών, γενικών ή ειδικών, από ασθένειες ή θεομηνίες, είναι φυσικό ότι κανείς δεν είναι κερδισμένος, ούτε η Πολιτεία ούτε οι παραγωγοί.

Ειδικότερα οι νομοί οι οποίοι γειτνιάζουν με την Τουρκία είναι γνωστό ότι πλήττονται πολύ συχνά από επιζωοτίες, αφθώδη πυρετό, ευλογιά κλπ. Το γεγονός αυτό έχει τις συνέπειές του, γιατί εκτός από απώλειες ζώων και κτηνοτροφικών προϊόντων προκαλούνται σημαντικές ζημιές στην εθνική και στην τοπική κοινωνία αλλά και στους κτηνοτρόφους παραγωγούς των περιοχών αυτών.

Πέρα από αυτό, οι ζημιές είναι αλυσιδωτές, λόγω των απαγορευτικών μέτρων στην εμπορία ζώων και κτηνοτροφικών προϊόντων. Δεύτερον, εξαιτίας της δυσπιστίας των καταναλωτών για την καταλληλότητα γενικώς των παραγομένων στην περιοχή προϊόντων και τρίτον, λόγω της άρνησης των παραγωγών για τη συνέχιση της επαγγελματικής τους δραστηριότητας στην περιοχή.

Είναι, λοιπόν, τεράστια και σύνθετα τα προβλήματα που καλείται να αντιμετωπίσει κάθε φορά η Πολιτεία σε τόσο σημαντικά θέματα. Θέλω όμως απαντώντας επιγραμματικά στην επίκαιρη ερώτηση του συναδέλφου κ. Ζαμπουνίδη και κατά τη σειρά που έχουν τοποθετηθεί τα ερωτήματα να αναφέρω τα παρακάτω.

Κατ' αρχήν, για τη στήριξη των περιοχών που πλήγηκαν από τον αφθώδη πυρετό, το Υπουργείο Γεωργίας, πέρα από τις αποζημιώσεις των προχώρησε στη λήψη και άλλων μέτρων. Πρώτον, στη χορήγηση συμπληρωματικών ποσοστώσεων στο γάλα από το εθνικό απόθεμα για κάλυψη υπερβάσεων κατά 70% της γαλακτομικής περιόδου 1994-1995 και 100% της περιόδου 1996-1997.

Δεύτερον, για την εμπορική περίοδο του 1995 καλύφθηκε το 100% των αιτουμένων δικαιωμάτων πριμοδότησης αγελάδων και το 80% των αιτουμένων δικαιωμάτων πριμοδότησης επιλέξιμων προβατίνων -αιγών από νέους παραγωγούς στην περιοχή της Θράκης.

Επίσης, υποβλήθηκε από το Υπουργείο Γεωργίας στον αρμόδιο Επίτροπο της Κομισιόν πρόγραμμα ενίσχυσης της οικονομικής δραστηριότητας των περιοχών της Θράκης. Μάλιστα, η συζήτηση αυτή έγινε προ ημερήσιας διατάξεως στη Σύνοδο Υπουργών Γεωργίας στις 16-17 Σεπτέμβρη και έγινε αποδεκτό το αίτημά μας. Υποβλήθηκε, λοιπόν, ένα ολόκληρο μνημόνιο, με σειρά από 11 αιτήματα, που αφορούν την ανάπτυξη της περιοχής και την αντιμετώπιση του αφθώδους πυρετού, θέματα που έγιναν αποδεκτά από την Ευρωπαϊκή 'Ενωση και βρίσκονται σε εξέλιξη τα μέτρα που έχουν αποφασισθεί από κοινού με τις ελληνικές υπηρεσίες για την περιοχή του Νομού 'Εβρου. Το οικονομικό κόστος του αιτήματος αυτού ξεπερνάει τα 45 εκατομμύρια ECU.

Οι εμβολιασμοί των ζώων στην περιοχή Εβρου και ο έλεγχος προχωρούν ικανοποιητικά στα πλαίσια συνεννόησης των κτηνιατρικών υπηρεσιών της Χώρας μας με τις αντίστοιχες της Ευρωπαϊκής 'Ενωσης. Ευχαριστώ.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, στη δευτερολογία σας συμπληρώνετε.

Ο κ.Ζαμπουνίδης έχει το λόγο.

ΝΙΚΟΛΑΟΣ ΖΑΜΠΟΥΝΙΔΗΣ:Κύριε Πρόεδρε, θα ήταν σκόπιμο ν'αφήνατε τον κύριο Υπουργό να ολοκληρώσει, γιατί φοβάμαι ότι δεν απάντησε συνολικά στα τέσσερα ζητήματα, που είναι σημαντικότατα.

ΠΡΟΕΔΡΟΣ (Απόστολος Κακλαμάνης): Ο χρόνος είναι από πριν σε όλους γνωστός και καθένας καθορίζει τι θα πει.

ΝΙΚΟΛΑΟΣ ΖΑΜΠΟΥΝΙΔΗΣ: 'Εχετε δίκιο εσείς, αλλά λέμε ότι το θέμα είναι πολύ μεγάλο.

Βεβαίως, κύριε Υπουργέ, τα Υπομνήματα είναι πολύ καλά, όπως και η υποβολή τους στην Ευρωπαϊκή 'Ενωση από το Υπουργείο Γεωργίας, γιατί έχουν το ρόλο να προετοιμάσουν το έδαφος για τις πολιτικές παρεμβάσεις του Υπουργείου Γεωργίας στην Κοινότητα. 'Ομως, θα πρέπει, κύριε Υπουργέ, να τονίσω ότι αν μείνουμε μόνο σ'αυτά, δεν μπορούμε να ελπίζουμε σε πολλά πράγματα. Χρειάζεται η συνεχής βελτίωση και παρακολούθηση μέσω της μόνιμης αντιπροσωπείας στις Βρυξέλλες, ώστε να καρποφορήσουν αυτές οι προσπάθειες, φθάνοντας το συντομότερο δυνατόν σε διεργασίες επιπέδου κορυφής, δηλαδή σε επίπεδο Υπουργών Γεωργίας.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτού)

Χρειάζεται ένα μακροπρόθεσμο σχέδιο θωράκισης της Χώρας στον τομέα αυτό, γιατί οι κίνδυνοι είναι ορατοί και ανά πάσα στιγμή μπορούμε να φθάσουμε σε ανεξέλεγκτες καταστάσεις, με αποτέλεσμα να κινδυνέψει η ζωϊκή παραγωγή της Χώρας, με τεράστιες οικονομικές, κοινωνικές και εθνικές συνέπειες.

'Ηδη έχουμε τα κρούσματα. Η ευλογιά εχει περάσει στη Ροδόπη, έχει φθάσει στη Μαγνησία και φοβάμαι ότι θα εξαπλωθεί και σε άλλες περιοχές της Ελλάδας.

Ταυτόχρονα, πρέπει να ληφθούν μακροπρόθεσμα άμεσα και έμμεσα μέτρα όσον αφορά την κατάσταση των υπηρεσιών στον 'Εβρο. Οι κτηνίατροι σε καμία περίπτωση δε φθάνουν. Δεν υπάρχει εμπειρία. Δεν μπορούν να βγουν στους στάβλους. Και βεβαίως αντιλαμβάνεσθε ότι πρέπει να χτυπηθεί αυτή η κατάρα -γιατί είναι πράγματι κατάρα για την περιοχή- όταν θανατώνονται περίπου πενήντα χιλιάδες ζώα και φεύγουν τόσοι άνθρωποι απ'αυτόν το χώρο.

Ταυτόχρονα, με τις έμμεσες ζημιές, μία σειρά από επιχειρήσεις έχουν υποστεί τεράστιες ζημιές. Και αυτές κινδυνεύουν να κλείσουν.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτού)

Αυτή την ώρα κρατούν και απασχολούν βεβαίως κάποιο κόσμο. 'Ομως, είναι δυο-τρεις μεγάλες επιχειρήσεις, οι οποίες δοκιμάζονται και μέχρι τώρα δεν έχει φανεί τίποτε γι'αυτές τις επιχειρήσεις.

Δεν άκουσα, κύριε Υπουργέ, τίποτε για την απόφαση που πήρατε ως Υπουργείο να παραμείνουν τα γιδοπρόβατα για δύο μήνες ακόμη στους στάβλους. Αυτό σημαίνει για τον παραγωγό πολύ μεγάλο κόστος. 'Ηδη έχουν δώσει ζωοτροφές αυτό το διάστημα. 

ΠΡΟΕΔΡΟΣ (Απόστολος Κακλαμάνης): Κύριε Ζαμπουνίδη, σας παρακαλώ, τελειώσατε.

ΝΙΚΟΛΑΟΣ ΖΑΜΠΟΥΝΙΔΗΣ: Συγγνώμη.

ΠΡΟΕΔΡΟΣ (Απόστολος Κακλαμάνης): Δεν είναι συγγνώμη. Είναι ένα λεπτό παραπάνω απ'αυτό που δικαιούσθε. Παρακαλώ ολοκληρώστε.

ΝΙΚΟΛΑΟΣ ΖΑΜΠΟΥΝΙΔΗΣ: Κύριε Υπουργέ, δυστυχώς είναι ευτυχείς αυτοί που έσφαξαν τα ζώα τους. Γιατί αυτοί που δεν τα έσφαξαν υφίστανται τις έμμεσες συνέπειες, ενώ οι άλλοι αποζημιώθηκαν. Και αυτοί που τα κρατούν σήμερα και συναισθηματικά προσπαθούν να μην τα μολύνουν, αναγκάζονται και τα ταϊζουν με τις ζωοτροφές του χειμώνα. Και αυτοί θα πάρουν πολύ λιγότερα χρήματα. Και ένας λόγος που τελικά ...

ΠΡΟΕΔΡΟΣ (Απόστολος Κακλαμάνης): Κύριε Ζαμπουνίδη, με συγχωρείτε πολύ, ολοκληρώσατε.

Ορίστε, κύριε Υπουργέ, έχετε το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε Πρόεδρε και κύριοι συνάδελφοι, είναι φυσικό ότι το θέμα αυτό είναι ενδιαφέρον όχι μόνο για την περιοχή 'Εβρου αλλά και για τους άλλους νομούς και φαίνεται ότι πήρε μεγαλύτερη έκταση απ' ότι όφειλε.

ΠΡΟΕΔΡΟΣ (Απόστολος Κακλαμάνης):Μη σπαταλάτε το χρόνο σας, γιατί περνάει και μετά δεν απαντάτε και οι μεν και οι δε εκεί που πρέπει.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε Πρόεδρε, έτσι είναι, δεν έχουμε μάθει ακόμη την τέχνη να είμαστε σύντομοι. Σε κάθε όμως περίπτωση, θέλω να δηλώσω στο Σώμα και να σας γνωρίσω ότι το συνολικό ποσό της αποζημίωσης των παραγωγών για τη θανάτωση ζώων αλλά και των λοιπών ενεργειών μέχρι σήμερα, ανήλθε στο ποσό των 3,2 δισ. δραχμών περίπου.

Δεύτερον, από τις κτηνιατρικές υπηρεσίες του Νομού 'Εβρου και σε συνεργασία με το Υπουργείο Γεωργίας, αλλά και με τις κτηνιατρικές υπηρεσίες της Ευρωπαϊκής 'Ενωσης, πάρθηκαν όλα τα προβλεπόμενα υγειονομικά μέτρα, για την καταπολέμηση του αφθώδους πυρετού και της ευλογιάς, με αποτέλεσμα σήμερα να μην έχουμε νέα κρούσματα εξάπλωσης του αφθώδους πυρετού.

Τα μέτρα που πάρθηκαν -και είναι γνωστά, αλλά θέλω να τα τονίσω μια φορά ακόμα- είναι η υποχρεωτική καραντίνα στο Νομό 'Εβρου και η δημιουργία ζωνών προστασίας και επιτήρησης με σκοπό την καταπολέμηση των νοσημάτων, την υποχρεωτική θανάτωση των λοιμοβλήτων και των λοιμοϋπόπτων ζώων και άμεση αποζημίωση των δικαιούχων, οι συστηματικές απολυμάνσεις των εκτροφών και των σημείων εισόδου και αυστηρός έλεγχος στις εισαγωγές και εξαγωγές ζώων και ζωοκομικών προϊόντων στο Νομό 'Εβρου. Προωθείται από κει και πέρα η οικονομική ενίσχυση των κτηνοτρόφων των οποίων τα ζώα είναι υποχρεωτικά ενσταβλισμένα και επιβαρύνονται οικονομικά με τη διατροφή τους -είναι γνωστό αυτό στους κατοίκους της περιοχής- και βεβαίως εξεδόθη και η 1163 από τις 3.9.96 απόφαση του Υπουργείου Εθνικής Οικονομίας και Οικονομικών, η οποία προβλέπει την επιδότηση επιτοκίου δανείων για αντικατάσταση θανατωθέντων ζώων από τον αφθώδη πυρετό στο Νομό 'Εβρου.

Αυτά και μια σειρά άλλα μέτρα είναι στη διάθεσή σας, κύριε συνάδελφε, -να σας δώσω και την εγκύκλιο που στείλαμε στο εξωτερικό και στην Ευρωπαϊκή 'Ενωση- έτσι ώστε να είσθε πλήρως ενημερωμένος γι' αυτό το μεγάλο θέμα. Ευχαριστώ.

ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ", τριάντα εννιά μαθητές και δύο συνοδοί καθηγητές τους από το 3ο Λύκειο Αργυρούπολης Αττικής.

(Χειροκροτήματα απ' όλες τις Πτέρυγες)

Ακολουθεί η δεύτερη στην ημερήσια διάταξηεπίκαιρη ερώτηση πρώτου κύκλου με αριθμό 236/21/15.11.96 του Προέδρου της Νέας Δημοκρατίας κυρίου Μιλτιάδη 'Εβερτ προς τον κύριο Πρωθυπουργό, σχετικά με την πρόσφατη έκθεση της Ευρωπαϊκής Επιτροπής, αναφερόμενη στη μείωση του δημοσιονομικού ελλείμματος και τις επιπτώσεις στην οικονομία από την αναστολή χρηματοδοτήσεων του Ταμείου Συνοχής προς τη Χώρα μας.

Η ερώτηση του κ. 'Εβερτ έχει ως εξής:

"Στην έκθεση της 6.11.96 η Ευρωπαϊκή Επιτροπή, αναφερόμενη στην Ελλάδα προειδοποίησε την Ελληνική Κυβέρνηση ότι αν μέχρι την άνοιξη του 1997 δε μειωθεί το δημοσιονομικό έλλειμμα στο 7,6% του ΑΕΠ, θα ανασταλούν τότε όλες οι χρηματοδοτήσεις του Ταμείου Συνοχής προς τη Χώρα.

Είναι προφανές ότι ο στόχος αυτός μπορεί να επιτευχθεί με δραστική μείωση των δαπανών και όχι με νέους φόρους.

Κατόπιν αυτών, ερωτάται ο κύριος Πρωθυπουργός:

1. Πώς άφησε να διαμορφωθεί μια τέτοια θέση της Ευρωπαϊκής Επιτροπής που δημιουργεί τεράστια προβλήματα στην οικονομία;

2. Πώς σκέπτεται και σε ποιο επίπεδο να αντιμετωπίσει το θέμα;".

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι, έχουμε πάλι μια περίπτωση ενσυνείδητης κινδυνολογίας από πλευράς της Νέας Δημοκρατίας.

Οι χώρες της Ευρωπαϊκής 'Ενωσης έχουν αποφασίσει να εξετάζουν την πορεία των χωρών, οι οποίες εντάσσονται στο Ταμείο Συνοχής για να διαπιστώνουν αν πραγματοποιούν τους στόχους τους οποίους έχουν συμφωνήσει για τη σύγκλιση των οικονομιών τους. 'Ετσι εξετάστηκε και η Ελλάδα σε πολλά επίπεδα. Στο επίπεδο του Συμβουλίου Υπουργών Εθνικής Οικονομίας και Οικονομικών, στο επίπεδο της Νομισματικής Επιτροπής και στο επίπεδο της Επιτροπής.

'Οσον αφορά το Συμβούλιο των Υπουργών Εθνικής Οικονομίας και Οικονομικών, στις 8 Ιουλίου 1996 διαπιστώθηκε ότι η Ελλάδα ακολουθεί το πρόγραμμα σύγκλισης όπως έχει συμφωνηθεί, ότι πληρούνται οι στόχοι οι οποίοι έχουν τεθεί για το χρόνο και δεν υφίσταται ως εκ τούτου καμια περίπτωση αναστολής της χρηματοδότησης από το Ταμείο Συνοχής.

Η Νομισματική Επιτροπή επεσήμανε επίσης, ότι υπάρχει σημαντική πρόοδος στην ελληνική οικονομία, επεσήμανε, όμως, αυτό το οποίο είναι γνωστό σε όλους μας, ότι υπάρχουν πολλά προβλήματα τα οποία πρέπει να λυθούν ακόμα για να πετύχουμε εκείνο το οποίο καθορίζεται από το πρόγραμμα σύγκλισης ως στόχος.

Τέλος, η Επιτροπή αναφέρει ότι με τις δικές της εκτιμήσεις το δημοσιονομικό έλλειμμα κατά το έτος 1996 θα είναι 7,9%, αντί του 7,6% το οποίο έχει συμφωνηθεί και εφιστά την προσοχή της Χώρας, ότι θα πρέπει να κάνει μια προσπάθεια για να φθάσει το 7,6%.

Το Υπουργείο Εθνικής Οικονομίας και η Κυβέρνηση πιστεύουν ότι ο στόχος του 7,6% πρόκειται να επιτευχθεί και δεν υπάρχει πρόβλημα.

H επόμενη συζήτηση στο πλαίσιο της Eπιτροπής θα είναι την 'Ανοιξη του 1997 και τότε θα διαπιστωθεί αν η Ελλάδα εκπλήρωσε τους στόχους της, όπως πιστεύουμε ότι θα συμβεί ή όχι και θα αποφασισθεί τότε αν πρέπει να ληφθεί το οποιοδήποτε μέτρο. 

Εγώ θέλω να σημειώσω ότι ο κ. Εβερτ και η Νέα Δημοκρατία είναι και πάλι αντιφατικοί.Από τη μια μεριά κρούουν τους κώδωνες του κινδύνου, από την άλλη μεριά διαμαρτύρονται για τα μέτρα οικονομικής πολιτικής, τα οποία αποφάσισε η Kυβέρνηση. Δεν θέλουν ούτε προς τη μια κατεύθυνση να υπάρξει κίνηση ούτε προς την άλλη κατεύθυνση να υπάρξει κίνηση. Δεν ξέρουν τι θέλουν. Το μόνο, το οποίο μπορούν, είναι δημαγωγικές προσεγγίσεις.

ΠΡΟΕΔΡΟΣ (Απόστολος Κακλαμάνης): O κ.'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Προκαλεί, κύριε Πρόεδρε, ο κύριος Πρωθυπουργός το Κοινοβούλιο και την Αξιωματική Αντιπολίτευση με τον τρόπο που απαντά στις ερωτήσεις.

Είναι προφανές ή ότι δεν έχει καταλάβει τι συμβαίνει ή ότι προσποιείται ότι δεν έχει καταλάβει. Ας επιλέξει ποιο από τα δυο θέλει.

Οταν η Ευρωπαϊκή 'Ενωση έρχεται για 0,3%, δηλαδή περίπου 120 δισ. δραχμές, και λέει ότι "θα σταματήσω τη βοήθεια" αυτό είναι καθαρά πίεση επιλεκτική εις βάρος της Ελλάδος. 

Αυτό δεν το κατάλαβε ο κύριος Πρωθυπουργός; Την πολιτική σημασία αυτής της πιέσεως; Η Κυβέρνηση έχει χάσει τον έλεγχο των κινήσεων διεθνώς, κύριε Πρόεδρε. Εχει γίνει έρμαιο ξένων πρωτοβουλιών και αποφάσεων. Αυτή είναι η πραγματικότητα. Η ίδια είναι ανήμπορη να αναλάβει πρωτοβουλίες και να σταματήσει τέτοιες διαδικασίες. Συνεχώς διασύρεται η Χώρα μας διεθνώς, κύριε Πρωθυπουργέ. Κάθε φορά πυροσβεστικά τρέχετε πίσω από τα γεγονότα. Αυτή είναι η αλήθεια, κύριε Πρωθυπουργέ. Και πώς αφήνετε να διαμορφώνεται μία πολιτική συνεχών πιέσεων κατά της Ελλάδος για 120 δισ. δραχμές; Πώς επιτρέπετε στην Ιρλανδική Προεδρία να κρίνει ότι όλες οι διαφορές με την Τουρκία θα συζητηθούν στο Διεθνές Δικαστήριο της Χάγης και δεν αντιδράτε έντονα προσωπικά εσείς ο ίδιος;

Ολα αυτά είναι πρωτοφανή και όλα αυτά είναι αποτέλεσμα της πλήρους κυβερνητικής διάλυσης. Απουσιάζει μια συγκεκριμένη εξωτερική πολιτική. Αλλα λέει ο κ. Πάγκαλος, άλλα λέει ο κ. Παπανδρέου, άλλα λέει ο κ. Ροζάκης. Είναι πλέον προφανές ότι ο κ. Πάγκαλος αναζητάει ηρωϊκή έξοδο από το Υπουργείο Εξωτερικών. Και δεν είναι τυχαία όσα έχει δηλώσει ο κ. Αρσένης. Αυτό έπρεπε να καταλάβει ο κύριος Πρωθυπουργός ότι προσπαθούμε να επισημάνουμε με την ερώτηση, την οποία κάναμε, και όχι μικρολογιστικές διαφορές της ΚΟΜΙΣΙΟΝ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, η ερώτηση δεν αφορά την εξωτερική πολιτική. Η ερώτηση αφορά μια δήλωση της Επιτροπής σε σχέση με την πορεία της ελληνικής οικονομίας. Λυπάμαι ο κ. 'Εβερτ δεν είναι ενήμερος. Ανέφερε εδώ ότι ειδικά για την Ελλάδα πάρθηκε μία απόφαση, ότι ασκείται πίεση επί της Ελλάδος. Τίποτε απ' όλα αυτά δεν συμβαίνει. 

Οπως σας είπα πριν, σε πολλά επίπεδα της Ευρωπαϊκής 'Ενωσης γίνονται κατά τακτά χρονικά διαστήματα έρευνες, εξετάσεις για την πορεία των οικονομιών, -ανεξαιρέτως όλων των χωρών- και ειδικά για ορισμένες χώρες όσον αφορά το Ταμείο Συνοχής. Μέσα στην πορεία αυτής της εξέτασης, επισημαίνεται σε όλες τις χώρες ποια προβλήματα έχουν.

Θα πρέπει να θυμάται ο κ. 'Εβερτ ότι κατά καιρούς υπήρξαν παρατηρήσεις της Επιτροπής και όσον αφορά τη Γαλλία και όσον αφορά τη Μεγάλη Βρετανία, και όσον αφορά την Ιταλία. Δεν είναι, λοιπόν, τίποτε ιδιαίτερο. Δεν πρόκειται για καμιά πίεση. Είναι μία ενέργεια στο πλαίσιο της συμφωνίας, η οποία υπάρχει, να παρακολουθούνται οι οικονομίες. Οι εκτιμήσεις της Επιτροπής, κατά τη γνώμη μας, ότι θα είναι 0,3% το έλλειμμα ανώτερο από το πρόγραμμα σύγκλισης, δεν είναι ακριβείς και αυτό θα αποδειχθεί στο τέλος του χρόνου.

ΠΡΟΕΔΡΟΣ (Απόστολος Κακλαμάνης): Τρίτη στην ημερήσια διάταξη επίκαιρη ερώτηση πρώτου κύκλου είναι η υπ. αριθμ. 244/22/18.11.96 της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κας Αλέκας Παπαρήγα προς τον κύριο Πρωθυπουργό, σχετικά με τα μέτρα που προτίθεται να λάβει η Κυβέρνηση για τη συνταξιοδότηση των επαναπατρισθέντων πολιτικών προσφύγων από τη Ρουμανία.

Η ερώτηση της κας Παπαρήγα έχει ως εξής:

"Αν και έχουν περάσει είκοσι χρόνια από τότε που άρχισε ο επαναπατρισμός των πολιτικών προσφύγων από τις πρώην σοσιαλιστικές χώρες, ακόμη δεν έχει ρυθμιστεί το θέμα της συνταξιοδότησης αυτών που επαναπατρίστηκαν από τη Ρουμανία. 'Ολες οι κυβερνήσεις ακολούθησαν στο θέμα αυτό μια παρελκυστική πολιτική, με αποτέλεσμα τριακόσιοι πενήντα συνταξιούχοι επαναπατρισθέντες πολιτικοί πρόσφυγες από τη Ρουμανία να ζουν με την ελεημοσύνη. Ακόμη άλλοι τετρακόσιοι πενήντα που ζουν στη Ρουμανία να μην τολμούν να επαναπατριστούν αφού γνωρίζουν ότι δε θα έχουν σύνταξη.

Επίσης χιλιάδες επαναπατρισθέντες πολιτικοί πρόσφυγες ενώ εργάστηκαν είκοσι ακόμη και τριάντα χρόνια και δεν είχαν την ηλικία να συνταξιοδοτηθούν, οι μέχρι σήμερα ελληνικές κυβερνήσεις τους αναγνωρίζουν μόνο χίλια πεντακόσια ένσημα. Αποτέλεσμα είναι, άνθρωποι που είχαν ηλικία πενήντα - πενήντα πέντε χρόνων μα μην μπορούν να συμπληρώσουν άλλα τρεις χιλιάδες ένσημα για να συμπληρώσουν τον κατώτερο αριθμό ενσήμων που χρειάζονται για συνταξιοδότηση.

Ερωτάται ο Πρωθυπουργός:

Ποια μέτρα σκέπτεται να πάρει η Κυβέρνηση για να δοθεί τέλος στο δράμα των επαναπατρισθέντων πολιτικών προσφύγων από τη Ρουμανία;

Πώς σκέπτεται η Κυβέρνηση να ρυθμίσει το ζήτημα ώστε να μη μένουν χωρίς σύνταξη άνθρωποι που έχουν δουλέψει πάνω από τριάντα και σαράντα χρόνια;"

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι συνάδελφοι, όπως ξέρουμε όλοι, οι πολιτικοί προσφυγες έχουν ορισμένα δικαιώματα συνταξιοδότησης με βάση την ελληνική νομοθεσία, ρύθμιση η οποία ήταν αποτέλεσμα διμερών συμφωνιών με τις χώρες της Ανατολικής Ευρώπης, όπου ζούσαν οι πολιτικοί πρόσφυγες.

Υπήρξαν διμερείς συμφωνίες με την Τσεχοσλοβακία,τη Λαϊκή Δημοκρατία της Γερμανίας, τη Σοβιετική 'Ενωση, την Πολωνία και τη Βουλγαρία. Δεν υπήρξε συμφωνία με τη Ρουμανία. Υπήρξαν μακρότατες διαπραγματεύσεις για να βρεθεί μία κοινά αποδεκτή λύση. Η ελληνική πλευρά είχε ζητήσει να υπάρχει μία εισφορά με βάση τα όσα πλήρωναν οι πρόσφυγες που δούλευαν εκεί, ύψους 120 εκατομμυρίων δολαρίων. Η Ρουμανική πλευρά δε δεχόταν με τίποτα αυτό το ποσό. Δε δεχόταν καν να πληρώσει. Εν πάση περιπτώσει στις 23 Φεβρουαρίου 1996 υπεγράφη συμφωνία ανάμεσα στην Ελληνική και Ρουμανική Κυβέρνηση με βάση την οποία δημιουργούνται οι προϋποθέσεις για τις απαραίτητες ρυθμίσεις ώστε να συνταξιοδοτηθούν οι πρόσφυγες.

Η συμφωνία προβλέπει την καταβολή 15 εκατομμυρίων δολαρίων από πλευράς της Ρουμανικής Κυβέρνησης. Από αυτά, τα 12 εκατομμύρια δολάρια πρόκειται να καταβληθούν σε προϊόντα και τα 3 εκατομμύρια δολάρια πρόκειται να καταβληθούν σε μετρητά σε έξι ισόποσες ετήσιες δόσεις. Αναφέρω αυτούς τους αριθμούς, για να δείτε την απόσταση ανάμεσα σε αυτό που εκτιμούσε η Ελληνική Κυβέρνηση ως αναγκαίο για να συνταξιοδοτηθούν αυτοί οι άνθρωποι και τις πραγματικές δυνατότητες από ρουμανικής πλευράς.

Η συμφωνία αυτή πρόκειται να κυρωθεί από τη Βουλή. Δεν έχει κυρωθεί ακόμη διότι η ρουμανική πλευρά ζήτησε να κυρωθεί μετά τις 3 Νοεμβρίου, όπου υπήρχαν εκλογές. 'Οταν κυρωθεί και από την πλευρά της Ρουμανίας, θα υπάρξει η σχετική υπουργική απόφαση και οι πρόσφυγες αυτοί θα ενταχθούν στις γενικές ρυθμίσεις, οι οποίες κρατούνται.

'Οσον αφορά το άλλο θέμα, το οποίο θίγει στο δεύτερο τμήμα της ερώτησης η κα Παπαρήγα, δηλαδή ότι όλοι αυτοί οι οποίοι δούλεψαν δεν έχουν ικανοποιητική σύνταξη ή υπάρχουν περιπτώσεις όπου δεν έχουν σύνταξη, είναι ένα θέμα το οποίο είναι πράγματι λυπηρό,αλλά προκύπτει από το γεγονός ότι αυτές οι χώρες στις οποίες έζησαν, όπως ανέφερα και με το παράδειγμα της Ρουμανίας, δεν έδωσαν εκείνα τα ποσά ώστε να εξασφαλιστούν στους πρόσφυγες τα δικαιώματα εκείνα τα οποία θα έπρεπε να έχουν.

Το Ελληνικό Κράτος έχει δώσει ήδη πολύ περισσότερα και το Ελληνικό Κράτος έχει ανταποκριθεί σε μεγάλο βαθμό στην ευθύνη του. Δεν μπορεί αυτήν τη στιγμή να κάνει περισσότερα.

ΠΡΟΕΔΡΟΣ (Απόστολος Κακλαμάνης): Η κυρία Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.) Κύριε Πρόεδρε, δε μας ικανοποιεί ούτε μας ησυχάζει η απάντηση που δίνετε και πολύ περισσότερο η λογική και το σκεπτικό σας.

Είναι πασίγνωστο ότι η Ρουμάνικη κυβέρνηση και προηγούμενα και σήμερα δεν τήρησε και δε σεβάστηκε τις υποχρεώσεις της απέναντι σε ανθρώπους που δούλεψαν και πρόσφεραν σε εκείνον τον τόπο.

Το ερώτημα, όμως, που εμείς βάλαμε επανειλημμένα στην Κυβέρνηση και σήμερα βάζουμε, παρ'ότι μας είπατε για συμφωνία, είναι το εξής: Εάν, η Ρουμάνικη κυβέρνηση ξανααθετήσει την υποχρέωσή της, τίποτε δε δεσμεύει, αν θέλετε, τη συμφωνία.'Εχουμε μάθει πολλές φορές μονόπλευρα η Βουλή μιας χώρας να μην κυρώνει μια συμφωνία. Σας ρωτάμε, έχει ή δεν έχει υποχρέωση η Ελληνική Κυβέρνηση να δώσει συντάξεις σε όλες τις κατηγορίες των Ελλήνων πολιτικών προσφύγων από τη Ρουμανία που αποτελούν ένα τμήμα των αγωνιστών της Εθνικής Αντίστασης, ένα τμήμα των ανθρώπων που πάλεψαν για την απελευθέρωση της Χώρας και οδηγήθηκαν στην αναγκαστική προσφυγιά ύστερα από τις γνωστές εξελίξεις μετά τη λήξη του πολέμου στη Χώρα μας;

Ξέρετε ότι υπάρχουν 'Ελληνες πρόσφυγες από τη Ρουμανία που αυτοκτόνησαν τα τελευταία χρόνια, γιατί πεινούσαν και γιατί δεν είχαν πού την κεφαλήν κλίναι.'Επρεπε ήδη να έχετε δώσει συντάξεις και ας πηγαίνατε μετά στους διεθνείς οργανισμούς να καταγγείλετε τη Ρουμάνικη κυβέρνηση για την αθέτηση των υποχρεώσεών της. Διαπραγματευθήκατε ορισμένα χρόνια, είδατε το αδιέξοδο, ήδη έπρεπε να έχουν πάρει συντάξεις και να έχει ρυθμιστεί το πρόβλημα των ανθρώπων εκείνων που τους αναγνωρίζουν μόνο χίλια πεντακόσια ένσημα.'Ομως ήρθαν στην Ελλάδα πάνω από πενήντα - πενήντα πέντε ετών και δεν μπορούν να βρουν δουλειά, αφού δεν μπορούν να βρουν δουλειά ούτε οι 'Ελληνες που ζουν αδιαλείπτως από τότε που γεννήθηκαν στην Ελλάδα.

Εμείς απαιτούμε εδώ και τώρα να ρυθμιστεί το ζήτημα και ξέρουμε πολύ καλά ότι το πρόβλημα δεν μπορεί επίσης να επιρριφθεί στα ίδια ελλειμματικά ασφαλιστικά ταμεία.'Οπως χαρίστηκαν τα χρέη της εργοδοσίας απέναντι στα ασφαλιστικά ταμεία, όπως δόθηκε άφεση αμαρτιών σ'αυτούς που έφεραν τα κότερα, χωρίς να πληρώσουν τους πραγματικούς φόρους. Δώστε τώρα τα χρήματα και από κει και πέρα αν η Ρουμάνικη κυβέρνηση δεν τηρήσει τη συμφωνία βρείτε τρόπους να τα διεκδικήσετε, αφού όμως, θα έχετε λύσει τα προβλήματα των Ελλήνων προσφύγων από τη Ρουμανία.

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θέλω να επαναλάβω, κύριε Πρόεδρε, κυρίες και κύριοι συνάδελφοι, ότι η συμφωνία με τη Ρουμανία έγινε στις αρχές του Φλεβάρη. Υπήρχε μία συμφωνία ότι δε θα ψηφισθεί από το Ελληνικό Κοινοβούλιο, πριν τις 3 Νοεμβρίου και ότι και εκείνοι θα ψηφίσουν μετά τις 3 Νοεμβρίου. Δεν έχει περάσει ούτε ένας μήνας από τότε, δεν έχει γίνει η νέα κυβέρνηση, θα πρέπει λοιπόν να περιμένουμε λίγο για να δούμε εάν συμβεί αυτό το οποίο φοβόσαστε, κυρία Παπαρήγα, δηλαδή να αθετήσουν τις υποχρεώσεις τους.

Εμείς δεν έχουμε κανένα λόγο να πιστεύουμε ότι θα αθετήσουν τις υποχρεώσεις τους, πόσο μάλλον όσο ισχύει η ρύθμιση ότι η εκπλήρωση αυτής της υποχρέωσης θα γίνει με την αγορά προϊόντων και χρειάζονται προϊόντα από την Ελλάδα. Θα δούμε, λοιπόν, και αν υπάρξει αθέτηση της υποχρέωσης, τότε θα πάρουμε τα μέτρα που πρέπει. Εάν ακολουθούσαμε τη δική σας συμβουλή και προχωρούσαμε στη συνταξιοδότηση, χωρίς καν να υπάρχει συμφωνία, καταλαβαίνετε ότι θα αρνούντο αυτοί να πληρώσουν το οποιοδήποτε ποσό. Εμείς ενεργήσαμε έτσι και σ'αυτή και σε όλες τις άλλες περιπτώσεις, για να εξασφαλίσουμε τα συμφέροντα της Ελληνικής Κοινωνίας και της Ελληνικής Πολιτείας, για να μην υποστούμε την αδιαφορία των άλλων κρατών, τα οποία, όπως είπα και πριν, ήσαν αδιάφορα σε πολύ μεγάλο βαθμό.

'Οσον αφορά δε το άλλο θέμα το οποίο θίγετε, θέλω πάλι να επαναλάβω ότι οι χώρες δεν έδωσαν αυτά τα οποία κράτησαν από τους εργαζόμενους, δεν έδωσαν αυτά τα οποία όφειλαν να δώσουν και η Ελλάδα έδωσε πολύ περισσότερα. Στην περίπτωση της Ρουμανίας δίνει σχεδόν τα 7/8 της δαπάνης, η Ρουμανία δίνει το 1/8. Η Ελλάδα έδωσε πολύ περισσότερα για να μπορέσει να λύσει τα προβλήματα των προσφύγων, προβλήματα για τα οποία βεβαίως έχουμε συναίσθηση, βεβαίως έχουμε ευαισθησία, διότι ήσαν άνθρωποι οι οποίοι ταλαιπωρήθηκαν ιδιαίτερα στη ζωή τους.

ΠΡΟΕΔΡΟΣ (Απόστολος Κακλαμάνης): Τέταρτη στην ημερήσια διάταξη είναι η με αριθμό 258/19-11-96 επίκαιρη ερώτηση πρώτου κύκλου του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για απελευθέρωση του ωραρίου των καταστημάτων.

Η ερώτηση του κ. Δραγασάκη έχει ως εξής:

Η απελευθέρωση του ωραρίου των καταστημάτων έχει αποδειχθεί ότι στην πράξη λειτουργεί σαν βασικό μέσο εξόντωσης των μικρομεσαίων επαγγελματικών και εμπορικών επιχειρήσεων, διάλυσης των εργασιακών σχέσεων για δεκάδες χιλιάδες ιδιωτικούς υπαλλήλους και αθέμιτου ανταγωνισμού σε όφελος ορισμένων πολυκαταστημάτων και των πολυεθνικών αλυσίδων.

Πριν από λίγες μέρες (21-11-96), με πρωτοβουλία μάλιστα του Υπουργείου Εργασίας, προέκυψε μία ρύθμιση, αποδεκτή από τους περισσότερους φορείς ΓΕΣΕΒΕ, ΕΣΕΕ, ΣΕΣΜΕ, ΟΜΟΣΠΟΝΔΙΑ ΙΔΩΤΙΚΩΝ ΥΠΑΛΛΗΛΩΝ.

Ξαφνικά το Υπουργείο Εργασίας, υπαναχωρώντας, ανακοίνωσε μία νέα ρύθμιση, που βρίσκει αντίθετους τους περισσότερους από τους εμπλεκόμενους φορείς. 'Ετσι άνοιξε ξανά ένας νέος κύκλος αντιπαραθέσεων με άγνωστη έκβαση.

Ερωτάται ο κύριος Υπουργός Εργασίας και Κοινωνικών Ασφαλίσεων:

1. Γιατί το Υπουργείο Εργασίας υπαναχώρησε από τη "συμφωνία κυρίων" της 12-11-96.

2. Γιατί το Υπουργείο Εργασίας αρνείται τη νομοθετική ρύθμιση του ωραρίου, με συγκεκριμένη ώρα έναρξης και λήξης, καθώς και την κατοχύρωση της Κυριακής σαν αργίας;"

Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, είχαμε κουβεντιάσει και ενώπιον της Εθνικής Αντιπροσωπείας το τι προτιθέμεθα να κάνουμε για το θέμα του ωραρίου, για την αντιμετωπίση της κρίσης που υπήρχε τον τελευταίο καιρό. Είχαμε πει και τότε, ότι θα πάρουμε πρωτοβουλίες, τις οποίες πήραμε, ώστε να ζητήσουμε και να διευκολύνουμε τις δυνάμεις, τους συντελεστές του εμπορίου, για τον αναγκαίο διάλογο, προκειμένου να βρεθεί μια συναινετική ρύθμιση, γύρω από τις ώρες και συνθήκες λειτουργίας των εμπορικών καταστημάτων. Είχαμε δε τονίσει -και τονίζουμε και πάλι- ότι το ωράριο είναι ένα ζήτημα, που ο ίδιος ο διάλογος, οι ίδιες οι δυνάμεις της κοινωνίας, μπορούν να λύσουν, να βρουν νέα σημεία ισορροπίας, τα οποία να καλύπτουν τους εργοδότες, τους εργαζόμενους και τον καταναλωτή.

'Οντως, μέσα απ' αυτήν την προσπάθεια ήλθαν τρεις προτάσεις προς το Υπουργείο Εργασίας και Κοινωνικών Ασφαλίσεων. Η μία από την Εθνική Συνομοσπονδία Εμπορίου, τον ΣΕΣΜΕ και την Ομοσπονδία Ιδιωτικών Υπαλλήλων στην οποία αναφέρεται ο κ. Δραγασάκης, η δεύτερη από τη ΓΕΣΕΒΕ, που, κύριε Δραγασάκη, ήταν τελείως διαφορετική από την πρώτη -μιλούσε για διακεκομμένο ωράριο καταστημάτων- και μία από τον ΣΕΛΠΕ.

Αναλάβαμε την ευθύνη να συνθέσουμε τις τρεις διαφορετικές προτάσεις και συνθέσαμε, επιτυγχάνοντας την συμφωνία κυρίων που έγινε την περασμένη εβδομάδα, με βάση την οποία παραμένει για τις καθημερινές το ωράριο που είχε συμφωνηθεί μεταξύ των συντελεστών της παραγωγής και είχαν αποδεχθεί οι καταναλωτές, και για το Σάββατο συμφωνήθηκε ότι θα κλείνουν τα καταστήματα στις πεντέμισυ η ώρα.

Σας ενημερώνω δε, ότι η συμφωνία αυτή ήλθε πολύ κοντά στην εθνική συλλογική σύμβαση εργασίας, η οποία είχε υπογραφεί την περασμένη χρονιά, η οποία πρότεινε να λήγει το ωράριο λειτουργίας των εμπορικών καταστημάτων στις πέντε η ώρα το απόγευμα του Σαββάτου.

Θεωρούμε, λοιπόν, ότι με αυτήν την παρέμβασή μας δημιουργήθηκε ένα νέο σημείο ισορροπίας, το οποίο έγινε αποδεκτό και από την Εθνική Συνομοσπονδία Ελληνικού Εμπορίου και από τον πρόεδρο της ΓΣΕΕ και από ορισμένους άλλους φορείς.

'Εχει αρχίσει ένας νέος κύκλος συνομιλιών ανάμεσα στους συντελεστές και ελπίζουμε ότι ο κύκλος αυτός θα οδηγήσει σε μια ευρύτερη συμφωνία, την οποία, σε τελική ανάλυση, έχουμε ανάγκη όλοι, προκειμένου να αποδείξουμε ότι σ' αυτήν την κοινωνία υπάρχουν δυνάμεις, που τα θέματά τους μπορούν να τα λύνουν και μόνες τους.

'Οσον αφορά την Κυριακή, σας επαναλαμβάνω και σας διαβεβαιώνω για μια ακόμη φορά, ότι το "ποτέ την Κυριακή", το οποίο είχε θεσμοθετήσει ο τότε Υπουργός Εργασίας κ. Ευάγγελος Γιαννόπουλος και επί του οποίου έχει τοποθετηθεί το Υπουργείο Εργασίας δια του Υπουργού κ. Μιλτιάδη Παπαϊωάννου, ισχύει και θα ισχύει, τουλάχιστον όσο περνά από τα χέρια της Κυβέρνησής μας, δηλαδή όσο το Κόμμα που κυβερνά σήμερα είναι στην Κυβέρνηση.

ΠΡΟΕΔΡΟΣ (Απόστολος Κακλαμάνης): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, οι εργαζόμενοι στα πολυκαταστήματα θεωρούν ότι τους έχετε "ρίξει", για να είμαι απλός και ευθύς.

Υπάρχει αίσθηση ότι δεν ήσασταν αντικειμενικός, ακριβώς σε όλο αυτό το πλέγμα παραγόντων, που πρέπει να συνθέσει κανείς τις ανάγκες τους, για να βρει ένα ωράριο κοινά αποδεκτό. Υπάρχει εντύπωση, ότι ενώ τους καλέσατε να σας φέρουν μία πρόταση, μετά δείξατε μια ευνοϊκότερη μεταχείριση προς μία ομάδα εργοδοτών.

Εγώ εκείνο που θα ήθελα να επισημάνω, είναι ότι το θέμα του ωραρίου είναι ένα σύνθετο πρόβλημα. 'Ερχεται και ξανάρχεται κάθε τόσο, ακριβώς διότι δεν είναι κάτι που συνδέεται μόνο με τους καταναλωτές, όπως συχνά εμφανίζεται, αλλά είναι ένα εργαλείο και στοιχείο ανταγωνισμού των μεγάλων εις βάρος των μικρών, μιας ομάδας μεγάλων καταστημάτων εις βάρος άλλων ομάδων, ξένων ενάντια σε ντόπιους κ.λπ.

Συνεπώς, κατά τη γνώμη μας, θα έχετε προβλήματα. Δε γίνεται αποδεκτή η ρύθμιση που βρήκατε, δε θεωρείται συνθετική πρόταση. Πρέπει αμέσως να γίνει διάλογος και το Υπουργείο να πάρει το ρίσκο και την ευθύνη, χωρίς να υποκαταστήσει τους φορείς, τους κοινωνικούς φορείς κ.λπ., να παίξει έναν πιο ενεργητικό ρόλο.

Δεύτερον, αν δεν υπάρξει μια νομοθετική ρύθμιση του ωραρίου, κάθε δύο μήνες θα έχουμε αυτό το πρόβλημα μπροστά μας. Είναι ένα μεγάλο πρόβλημα και οι πιέσεις θα συνεχιστούν, ακριβώς διότι συνδέονται με συμφέροντα ισχυρά και με τον ανταγωνισμό, τον ελληνικό και ευρωπαϊκό.

Επομένως και το δεύτερο αυτό στοιχείο της θεσμικής κατοχύρωσης της όποιας ρύθμισης, νομίζω ότι θα πρέπει, ειδικά το Υπουργείο Εργασίας, να το δει με μεγαλύτερη ευαισθησία.

ΠΡΟΕΔΡΟΣ (Απόστολος Κακλαμάνης):Ο κύριος Υπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων):Κύριε Δραγασάκη, δεν έχουμε ρίξει τους εργαζόμενους και απορώ πώς το λέτε αυτό, όταν η συμφωνία κυρίων που πετύχαμε και αποκατέστησε το σημείο ισορροπίας στο χώρο του εμπορίου, κατά τη γνώμη μας, είναι πάρα πολύ κοντά στο πνεύμα της εθνικής γενικής συλλογικής σύμβασης εργασίας -στο προσάρτημά της, δηλαδή- το 1995. Δεν είναι δυνατόν εκεί να προβλέπεται η 17.00' ώρα λήξης για το Σάββατο, να επιτυγχάνεται μια συμφωνία κυρίων που να λέει 17.30', προκειμένου να ξεπεραστεί μια κρίση, και να ερχόμαστε να λέμε ότι αυτό το πράγμα δημιουργεί ανυπέρβλητα προβλήματα.

Νομίζω ότι πρέπει να γίνει αποδεκτό, ότι το πρόβλημα δεν είναι οι νομοθετικές παρεμβάσεις. Σε τέτοια θέματα πρέπει πάνω απ' όλα να φροντίζουμε και να παρεμβαίνουμε βελτιωτικά, να ευνοούμε το διάλογο, ώστε οι ίδιοι οι συντελεστές της παραγωγής να μπορούν μέσα από τον ελεύθερο κοινωνικό διάλογο που υπάρχει στην Ελλάδα, να τον αναπτύξουν και να τον βοηθήσουν, να επιτυγχάνουν σημεία ισορροπίας, τα οποία να ικανοποιούν τους ίδιους, αλλά πάνω απ'όλα να ικανοποιούν τον καταναλωτή.

'Ενα τέτοιο σημείο ισορροπίας επιτεύχθηκε, έγινε αυτό αποδεκτό από την Εθνική Συνομοσπονδία Ελληνικού Εμπορίου και από άλλες οργανώσεις, το αποδέχτηκε και η ΓΣΕΕ, με δήλωση του προέδρου της, και νομίζω ότι έχουμε φθάσει σ' ένα καλό σημείο για να συνεχίσουν και εφ' όλης της ύλης -οι κοινωνικοί συνομιλητές- το διάλογο, προκειμένου να αντιμετωπίσουν άλλα προβλήματα.

Η κρίση ουσιαστικά κλείνει και έχουμε όλη τη δυνατότητα να προχωρήσουμε, αναζητώντας άλλα προβλήματα, και να λύσουμε άλλου τύπου υπαρκτά προβλήματα, που έχουν δημιουργηθεί από τους νέους όρους ανταγωνισμού στο χώρο του εμπορίου.

Επαναλαμβάνω και πάλι, ότι δεν είναι δυνατόν να συνεχίσουμε να μιλάμε για κίνδυνο Κυριακής, όταν κίνδυνος Κυριακής δεν υπάρχει. Η Κυριακή είναι αργία και είμαστε αποφασισμένοι αυτή να περιφρουρηθεί.

ΠΡΟΕΔΡΟΣ (Απόστολος Κακλαμάνης):Ο Πρόεδρος του Δημοκρατικού Κοινωνικού Κινήματος κ. Τσοβόλας έχει ζητήσει το λόγο επί του Κανονισμού.

Κύριε Πρόεδρε, εις τι συνίσταται η παράβαση του Κανονισμού για την οποία αιτιάσθε προφανώς το Προεδρείο;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Στην Ημερήσια Διάταξη είναι γραμμένη επίκαιρη ερώτηση, που κατέθεσα ως Αρχηγός ενός εκλεγέντος, από τμήμα του Ελληνικού Λαού, κόμματος και νομίμως υπάρχοντος στη Βουλή, που λέγεται Δημοκρατικό Κοινωνικό Κίνημα.

'Εκανα επίκαιρη ερώτηση προς τον Πρωθυπουργό, με εξειδικευμένο και πραγματικά κατεπείγον θέμα, που συζητείται τη Δευτέρα στο Συμβούλιο Υπουργών Εξωτερικών της Ηνωμένης Ευρώπης και έχει σχέση με την ιρλανδική πρόταση προς την Ελλάδα για προσφυγή...

ΠΡΟΕΔΡΟΣ (Απόστολος Κακλαμάνης):Θα παρακαλέσω, κύριε Πρόεδρε, να εμμείνετε στον Κανονισμό και όχι σε οποιοδήποτε θέμα ουσίας. Αυτό, σας παρακαλώ θερμά, να το τηρήσετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.):Κύριε Πρόεδρε, δεν μπορεί ο κύριος Πρωθυπουργός να παραβιάζει ευθέως την ουσία και το πνεύμα του Κανονισμού της Βουλής και να κάνει επιλογές κομμάτων που είναι αρεστά σ' αυτόν.

ΠΡΟΕΔΡΟΣ (Απόστολος Κακλαμάνης): Δεν είναι παρών ο κύριος Πρωθυπουργός και παρακαλώ να απευθύνεσθε στον Πρόεδρο της Βουλής.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θέλω το λόγο επί του Κανονισμού.

ΠΡΟΕΔΡΟΣ (Απόστολος Κακλαμάνης): Σε τι συνίσταται η παραβίαση του Κανονισμού, για την οποία υπεύθυνο είναι το Προεδρείο;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτό αναπτύσσω και με διακόπτετε.

ΠΡΟΕΔΡΟΣ (Απόστολος Κακλαμάνης): Παρακαλώ, δε μιλάτε για το διαδικαστικό θέμα. Αρχίσατε να μιλάτε για την ιρλανδική προεδρία. Δεν είμαι αρμόδιος εγώ για την ιρλανδική προεδρία. Είμαι αρμόδιος για την τήρηση του Κανονισμού. Και σας ερωτώ, πού έχω παραβιάσει τον Κανονισμό; Να μου το πείτε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Αυτό εξηγώ, κύριε Πρόεδρε, και δε μ'αφήνετε να αναφερθώ στο που, κατά την άποψή μας, είναι η παραβίαση του Κανονισμού.

ΠΡΟΕΔΡΟΣ (Απόστολος Κακλαμάνης): Νουν και κρίση έχουμε όλοι. Και εσείς και εγώ και οι πάντες. Λοιπόν, σας ερωτώ: Ζητήσατε το λόγο επί του Κανονισμού. Ποια είναι η παράβαση επί του Κανονισμού και σε ποιο άρθρο αναφέρεται;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Ζητάτε επειγόντως όξυνση της κατάστασης. Καλώς, θα την έχετε!

ΠΡΟΕΔΡΟΣ (Απόστολος Κακλαμάνης): Τι εννοείτε, κύριε Πρόεδρε; Δεν κατάλαβα τι εννοείτε, σε ό,τι αφορά εμένα. Σε ό,τι αφορά εμένα, δεν κατάλαβα τι εννοείτε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μου αφαιρείτε το λόγο...

(Στο σημείο αυτό ο Πρόεδρος του ΔΗ.Κ.ΚΙ. κ. Δημήτριος Τσοβόλας, αποχωρεί της Αιθούσης)

ΠΡΟΕΔΡΟΣ (Απόστολος Κακλαμάνης): Παρακαλώ, τι θέλετε να πείτε;

Παρακαλώ, ελάτε να μου πείτε τι εννοείτε.

Κυρίες και κύριοι συνάδελφοι, οφείλω να ενημερώσω το Σώμα, και λυπούμαι βαθύτατα για την αποχώρηση του κυρίου Προέδρου του Δημοκρατικού Κοινωνικού Κινήματος, από την Αίθουσα.

Ανεκοίνωσα κατά την προηγούμενη της σημερινής συνεδριάσεως, στον κατάλογο των επικαίρων ερωτήσεων και τη συζήτηση επίκαιρης ερώτησης του Προέδρου του Δημοκρατικού Κοινωνικού Κινήματος κ.Τσοβόλα. Ηρώτησα τον κ.Τσοβόλα, όπως ηρώτησα και τον κ.Κωνσταντόπουλο, δεδομένου ότι ο Πρωθυπουργός, όπως έχει εκ του Κανονισμού δικαίωμα, επιλέγει δύο τουλάχιστον ερωτήσεις, στις οποίες θα απαντήσει, εάν θα τις συζητήσουν οι ίδιοι ή κάποιος Εκπρόσωπός τους, όπως ορίζει ο Κανονισμός, με τον αρμόδιο Υπουργό, ο οποίος πάλι κατά τον Κανονισμό, θα απαντήσει επί της ερωτήσεώς τους.

Και ο κ.Κωνσταντόπουλος και ο κ.Τσοβόλας, μου είπαν ότι θέλουν απάντηση από τον Πρωθυπουργό και δε θέλουν απάντηση από τον Υπουργό.

Μάλιστα, ο κ.Τσοβόλας μου είπε να μην ανακοινωθεί. Του λέω, εγώ το ανεκοίνωσα, αλλά εγώ δε θα την εκφωνήσω. Και συνεφώνησε ο κ.Τσοβόλας. 

Ο κ.Τσοβόλας εζήτησε το λόγο επί του Κανονισμού. Το άρθρο 67 παρ.5 του Κανονισμού, λέει ότι ο επικαλούμενος, σύμφωνα με τις προηγούμενες παραγράφους, παρεμπίπτον ζήτημα, και εκ των παρεμπιπτόντων ζητημάτων είναι α) "η αιτίαση και παραβίαση συγκεκριμένης διάταξης του Κανονισμού", οφείλει να το προσδιορίσει σε δύο λεπτά της ώρας και να το στηρίξει σε συγκεκριμένη διάταξη του Κανονισμού. Διαφορετικά, ο Πρόεδρος απορρίπτει την επίκληση".

Ο κ.Τσοβόλας δεν αναφέρθηκε σε καμία διάταξη, αλλά άρχισε να αναπτύσσει το περιεχόμενο της ερωτήσεώς του για την ιρλανδική προεδρία, τις προτάσεις της κ.λπ.

Ερωτώ κάθε έναν καλόπιστο σ'αυτήν την Αίθουσα: Ο Πρόεδρος, γιατί βρίσκεται στην Αίθουσα; Για να εφαρμόζει τον Κανονισμό ή για να διευκολύνει την εκ πλαγίου παραβίαση του Κανονισμού, από οποιονδήποτε σ'αυτήν την Αίθουσα;

Θα έχετε προσέξει, ότι και ως προς το χρόνο, ο κώδωνας ηχεί το ίδιο, είτε ομιλεί ο κύριος Πρωθυπουργός είτε άλλος συνάδελφος, μέσα σ'αυτήν την Αίθουσα.

Είμαι αποφασισμένος να τηρώ τον Κανονισμό με ακρίβεια. Και λυπάμαι πάρα πολύ, εάν Πρόεδροι Κοινοβουλευτικών Ομάδων, δε με βοηθούν σ'αυτό το έργο και έτσι δίδουν, νομίζω, κακό παράδειγμα και στους άλλους συναδέλφους.

Εκφράζω βαθύτατη λύπη γι'αυτό. Η εκτίμησή μου είναι απεριόριστη σε όλους σας και προεχόντως στους Προέδρους των Κοινοβουλευτικών Ομάδων. Αλλά νομίζω ότι το ελάχιστον που δικαιούμαι να ζητήσω και εγώ, είναι ο σεβασμός προς τον Κανονισμό και σ'αυτόν που έχει την ευθύνη να τηρεί, προς όφελος του θεσμού, που υπηρετούμε όλοι, και του σωστού και αντικειμενικού διαλόγου σ'αυτήν την Αίθουσα, αυτόν τον Κανονισμό.

Συνεπώς η πέμπτη στην ημερήσια διάταξη, υπ' αριθμ. 233/20/15-11-96 επίκαιρη ερώτηση πρώτου κύκλου του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με πληροφορίες ότι η Ελληνική Κυβέρνηση προτίθεται να αποδεχθεί σχέδιο της Ιρλανδικής Προεδρίας για προσφυγή στο Διεθνές Δικαστήριο της Χάγης για κάθε τουρκική διεκδίκηση κ.λπ., δε θα συζητηθεί.

Ακουλούν επίκαιρες ερωτήσεις δεύτερου κύκλου.

Πρώτη στην ημερήσια διάταξη επίκαιρη ερώτηση δευτέρου κύκλου είναι η υπ' αριθμ. αριθμό 246/18-11-96 του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τους Υπουργούς Εθνικής Οικονομίας και Οικονομικών, Εσωτερικών-Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για κατάργηση του δημοτικού τέλους 5%.

Η Επίκαιρη Ερώτηση του κ. Μπεντενιώτη έχει περιληπτικά ως εξής:

"Με το ν. 1080/80, επεβλήθη δημοτικό τέλος 5% σε κατηγορίες εστιατορίων και συναφών επαγγελμάτων. Το τέλος, όμως, αυτό επιβαρύνει το κόστος των φαγητών και των παρασκευασμάτων υπέρμετρα και αναγκάζει τους επαγγελματίες να μειώνουν την τελική τιμή σε βάρος του κέρδους και της βιωσιμότητας των επιχειρήσεων.

Μετά από την πρόταση του προέδρου της Πανελλήνιας Ομοσπονδίας Εστιατορίων και συναφών επαγγελμάτων και την απόφαση της Κεντρικής Ενώσεων Δήμων και Κοινοτήτων Ελλάδας, στο πρόσφατο συνέδριο, σε σχέση με την κατάργηση του τέλους, ερωτώνται οι κύριοι Υπουργοί:

Ποια είναι η πρόθεση της Κυβέρνησης για την προώθηση νομοθέτησης κατάργησης του δημοτικού τέλους".

Ο Υφυπουργός Εσωτερικών κ. Λάμπρος Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, το τέλος 5%, το οποίο έχει μία μακρά ιστορία, όπως αναφέρει ο ερωτών συνάδελφος, απετέλεσε πάντα ένα σημαντικότατο πόρο για την Αυτοδιοίκηση. Τα προβλήματα ξεκίνησαν, όταν με το ν.1828, πάρα πολλοί ΟΤΑ θέλησαν να επιβάλλουν το τέλος, το οποίο είχε δυνητικό χαρακτήρα, άλλοι το είχαν επιβάλει και άλλοι όχι, και τότε, επειδή είχε επεκταθεί η εφαρμογή του και σε καταστήματα τρίτης κατηγορίας, δημιουργήθηκε ένα πρόβλημα, από τους υποχρέους εστιάτορες κυρίως, οι οποίοι αρνούνταν να επιβάλουν το τέλος, γιατί μιλούσαν περί αθέμιτου ανταγωνισμού προς άλλα καταστήματα, τα οποία δεν είχαν υποχρέωση να επιβάλουν αυτό το τέλος, όπως ήταν τα σούπερ-μάρκετ, τα οποία, απ'ότι ξέρουμε όλοι, τα περισσότερα λειτουργούν και με εστιατόριο, ή όπως είναι τα καταστήματα φαστ-φουντ. Αυτό, λοιπόν, οδήγησε στο να μη συμμορφωθούν πάρα πολλοί καταστηματάρχες και να επιβάλλουν το τέλος. Δημιουργήθηκαν προβλήματα, οι δήμοι προσπάθησαν με κάθε τρόπο να επιβάλουν την είσπραξη αυτού του τέλους από αυτούς, που δεν το είχαν επιβάλει. Ακολούθησε ένας νόμος πριν από ενάμισυ χρόνο περίπου, ο 2307, ο οποίος έβγαλε έξω από την υποχρέωση επιβολής του 5% το πακέτο, το κομμάτι δηλαδή που δεν καταναλωνόταν μέσα στο κατάστημα, αλλά πήγαινε στο σπίτι, έγινε καταστρατήγηση αυτής της διάταξης απ'όλους τους υποχρέους στη συνέχεια, γιατί παρουσίαζαν όλα τα είδη τα οποία είχαν πουλήσει στο κατάστημά τους ότι ήταν για κατανάλωση στο σπίτι, ήταν με τη μορφή πακέτου, και αυτό δημιούργησε τεράστια προβλήματα στους Οργανισμούς Τοπικής Αυτοδιοίκησης. Ας σημειωθεί ότι πάρα πολλοί Οργανισμοί Τοπικής Αυτοδιοίκησης σε τουριστικές περιοχές, έχουν το τέλος αυτό αυτό σαν ένα από τα βασικά τους έσοδα. Με αυτό το έσοδο ζουν.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Το Υπουργείο Εσωτερικών, και με την προηγούμενη κυβέρνηση και με τη σημερινή Κυβέρνηση, που προέκυψε από τις τελευταίες εκλογές, είχε καλέσει και τους δύο ενδιαφερόμενους, δηλαδή την ομοσπονδία των επαγγελματιών που υποχρεούνται στην επιβολή του τέλους και την Αυτοδιοίκηση, και συζητήσαμε το θέμα. Εκεί δεσμεύτηκαν και οι δύο με όριο το συνέδριο της Κ.Ε.Δ.Κ.Ε., το οποίο έγινε πριν από δύο εβδομάδες, ότι θα μας φέρουν συγκεκριμένες προτάσεις. Αυτές οι προτάσεις ήλθαν από πλευράς Κ.Ε.Δ.Κ.Ε. Μέσα στην επόμενη εβδομάδα θα υπάρχει μία συνάντηση του Υπουργείου Εσωτερικών με την ΚΕΔΚΕ και την ομοσπονδία, ώστε να μπορέσουμε να δούμε ποια απ'αυτές τις προτάσεις που ήλθαν και αποτελούν εναλλακτικές λύσεις στο πρόβλημα, θα είναι κοινά αποδεκτή. Και αυτήν την κοινά αποδεκτή λύση θα τη θεσμοθετήσουμε, ώστε να σταματήσει να υπάρχει το πρόβλημα, που είναι πρόβλημα και των Ο.Τ.Α., αλλά και των επαγγελματιών.

ΠΡΟΕΔΡΕΥΩΝ (Λουκάς Αποστολίδης): Ο κ. Μπεντενιώτης έχει το λόγο.

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, ο κύριος Υφυπουργός περιέγραψε με ακρίβεια και την ιστορική διαδρομή του θέματος και την οξύτητα που έχει δημιουργήσει στις σχέσεις των εστιατορίων, των επαγγελματιών, αλλά και των Ο.Τ.Α. Σ' αυτό συμφωνούμε.

Εκεί, όμως, που υπάρχει ακόμα μία διαφωνία, είναι στην καταληκτική θέση του κυρίου Υφυπουργού. 'Ερχονται οι προτάσεις από την Κ.Ε.Δ.Κ.Ε. και απο την Πανελλήνια Ομοσπονδία των Εστιατορίων. Δε δεσμεύεται από την απάντηση που έδωσε σε ποιο χρονοδιάγραμμα και σε ποια κατεύθυνση είναι αποφασισμένη η Κυβέρνηση να λύσει το θέμα. Αποδέχεται την κατάργηση του τέλους, είναι το ερώτημα. Θα μετατρέψει το τέλος με μία επί τοις χιλίοις ποσοστιαία επιβάρυνση προς άλλες κατευθύνσεις, έτσι ώστε, ούτε οι ΟΤΑ να χάσουν τους πόρους, αλλά και η συγκεκριμένη κατηγορία των επαγγελματιών να φύγει από την ανάγκη να μειώνει τις τιμές και να μην έχει κέρδη και έτσι οι επιχειρήσεις να μην είναι βιώσιμες και ανταγωνιστικές;

Αυτό είναι το κυρίαρχο ερώτημα, κύριε Υφυπουργέ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε συνάδελφε, εγώ μίλησα για κοινά αποδεκτή λύση. Και αυτή η κοινά αποδεκτή λύση θα προκύψει μέσα από τη συγκεκριμενη συνάντηση. Η Κ.Ε.Δ.Κ.Ε. δε μιλάει πουθενά για κατάργηση του τέλους. Μιλάει για επέκταση του τέλους σε μικρότερο ύψος -και όχι στο 5%, ίσως στο 2%, αυτή είναι η δική τους θέση- και σε άλλα επαγγέλματα. Λέει, δηλαδή, ότι πρέπει να επεκταθεί αυτό το τέλος και σε όλα τα τουριστικά καταστήματα που δεν πουλάνε βρώσιμα είδη, φαγητά, γλυκά κ.λπ., αλλά διάφορα είδη, που αγοράζουν οι τουρίστες. Πιθανότατα, όμως, και σε άλλα καταστήματα. Το αφήνει ανοικτό.

Από πλευράς ομοσπονδίας, αυτό δεν το έχουμε συζητήσει. Δεν έχουμε πάρει τις απόψεις της ομοσπονδίας, αν συμφωνεί ή δε συμφωνεί. Η θέση του Υπουργείου είναι ότι δε θα πρέπει με κανένα τρόπο να δημιουργηθεί προβλημα στα οικονομικά της Αυτοδιοίκησης. Ο πόρος αυτός, ο οποίος σήμερα, όπως σας είπα, για ορισμένους Ο.Τ.Α. είναι σημαντικότατος -αντιπροσωπεύει το 30% των τακτικών τους εσόδων- θα πρέπει να υποκατασταθεί, σε περίπτωση κατάργησής του, με έναν άλλο πόρο, ο οποίος θα προέρχεται από φορολογία τέτοιων καταστημάτων, κατά τρόπο, όμως, που να διασφαλίζεται ότι δε θα υπάρχουν πλέον συνθήκες αθέμιτου ανταγωνισμού.

Τι θα μπορούσε δηλαδή,να γίνει εναλλακτικά και τους το είχα προτείνει και την περασμένη φορά: 'Η να επεκταθεί και στα άλλα καταστήματα, δηλαδή να πούμε ότι υποχρεούνται σε αυτό το τέλος και τα ρεστωράν που λειτουργούν σε πολλά σούπερ μάρκετ και τα φαστ φοοντ, να καταργηθεί η απαλλαγή από το τέλος του πακέτου. Και να μειώσουμε το τέλος ή να ξεκαθαρίσουμε ότι είναι ορισμένες οι κατηγορίες των καταστημάτων που υποχρεούνται στην καταβολή του. Εξαιρούμε π.χ. τα ζαχαροπλαστεία, που είχαν απόλυτο δίκιο να μιλάνε για αθέμιτο ανταγωνισμό γιατί αγόραζε ο πελάτης τις σοκολάτες στα περίπτερα ή τα παγωτά στα σούπερ μάρκετ.

Εν πάση περιπτώσει, μέσα από τη συζήτηση που θα κάνουμε μαζί τους την επόμενη εβδομάδα, είμαι βέβαιος ότι θα προκύψει αυτή η κοινά αποδεκτή λύση.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ", δώδεκα μαθητες και δύο συνοδοί-καθηγητές από το 3ο Λύκειο Αργυρούπολης.

(Χειροκροτήματα απο όλες τις Πτέρυγες)

Δεύτερη στην ημερήσια διάταξη είναι η με αριθμό 261/19-11-96 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Δικαιοσύνης, σχετικά με την πρόσφατη αποφυλακιση εμπόρου ναρκωτικών λόγω παραγραφής της υπόθεσης και τη λήψη των απαραίτητων νομοθετικών και διοικητικών μέτρων για ταχεία απονομή της ποινικής δικαιοσύνης για τις υποθέσεις των ναρκωτικών κ.λπ., η οποία έχει ως εξής:

"Τη μορφή χιονοστιβάδας έχει προσλάβει το πρόβλημα των ναρκωτικών. Οι έμποροι δρουν με άνεση, αφού το Κράτος έχει επικίνδυνα χαλαρώσει. Πρόσφατο εξοργιστικό παράδειγμα χαλάρωσης στο χώρο της Δικαιοσύνης αφορά σε έμπορο ηρωίνης, ο οποίος, καταδικασθείς την 21-8-1995 σε κάθειρξη δεκαέξι ετών, έμεινε τελικώς ατιμώρητος, διότι όταν έγινε την 12-6-1996 το Εφετείο ήδη είχε παραγραφεί η υπόθεση.

Από τα δημοσιεύματα προκύπτει επίσης, ότι πρωτόδικα η συζήτηση είχε αναβληθεί ή κηρυχθεί απαράδεκτη έντεκα συνολικά φορές και ότι υπήρξε πολύμηνη καθυστέρηση στην καθαρογραφή της καταδικαστικής απόφασης παρά τον άμεσο κίνδυνο παραγραφής.

Παράλληλα, είδαν το φως της δημοσιότητας περιπτώσεις εμπόρων ναρκωτικών μεγάλων ποσοτήτων, οι οποίοι τιμωρήθηκαν με ποινές προκλητικά μικρές.

Ενόψει των ανωτέρω, ερωτάται ο κύριος Υπουργός:

1. Τι προτίθεται να πράξει στην προεκτεθείσα σκανδαλώδη περίπτωση παραγραφής;

2. Εάν προτίθεται να λάβει νομοθετικά και διοικητικά μέτρα και ποία για την ταχεία απονομή της ποινικής Δικαιοσύνης γενικώς και ιδία στις υποθέσεις των εμπόρων ναρκωτικών, αντιμετωπιζομένης και της μάστιγος των αλλεπάλληλων αναβολών.

3. Εάν προτίθεται να εισηγηθεί τροποποίηση της νομοθεσίας, ώστε να μη διαφεύγουν ουσιαστικά οι έμποροι ναρκωτικών απο την "κερκόπορτα" της τοξικομανίας".

Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, κύριοι συνάδελφοι, τα γεγονότα είναι γνωστά. 'Ομως, η δικαστική λειτουργία, μια από τις τρεις λειτουργίες του κράτους -οι άλλες είναι η εκτελεστική και η νομοθετική- είναι ανεξάρτητος λειτουργία και δεν επιτρέπεται επέμβαση επ' αυτής, οποιασδήποτε εκ των άλλων λειτουργιών. Η νομοθετική μεν κάνει τους νόμους, αλλά η εκτελεστική δεν επεμβαίνει στο έργο της δικαστικής εξουσίας.

Ο Υπουργός έχει δικαίωμα, σύμφωνα με το άρθρο 30 του Κώδικα Ποινικής Δικονομίας, να παραγγείλει ποινική δίωξη για ορισμένο έγκλημα, αδίκημα, που έλαβε γνώση και συναφώς να παραγγείλει και προκαταρκτική εξέταση πάνω σε αυτά τα θέματα. Την πειθαρχική εξουσία των δικαστών την ασκεί ο Πρόεδρος του Αρείου Πάγου και ο Εισαγγελέας του Αρείου Πάγου.

Ο Εισαγγελέας του Αρείου Πάγου στη συγκεκριμένη περίπτωση εκίνησε την προσήκουσα διαδικασία και κάποιο πόρισμα του υπεβλήθη. Από εκεί και ύστερα δε γνωρίζω τι πρόκειται να γίνει. Και εγώ σαν Υπουργός και σαν δικηγόρος ιδιαίτερα, παρακολουθώ. Από εκεί και ύστερα, βεβαίως, όπως τα θέτει ο κ. Ανδρεουλάκος, είναι παράδοξο πώς τόσες αναβολές έγιναν σε μία συγκεκριμένη υπόθεση και ακόμη, το πώς κρατήθηκε μία υπόθεση για καθαρογραφή εννέα μήνες.

Καλά, εκείνος ο εφέτης, ας επιτραπεί να πω ότι ήταν υπερφορτωμένος. Είχε νομικά θέματα σοβαρά, με άλλες υποθέσεις. Δεν πρόφτασε οπωσδήποτε να καθαρογράψει και αυτήν την απόφαση ή να διατάξει την καθαρογραφή της.

Ο Πρόεδρος του τμήματος, ο οποίος χρεώνει τις εισηγήσεις, δεν είδε ότι είναι χρεωμένος κάποιος να του το υπενθυμίσει; Εκείνος ο γραμματέας της σύνθεσης επίσης, δεν είδε ότι του λείπει μια δικογραφία; 'Επρεπε και εκείνος να υπενθυμίσει αυτό το πράγμα. Δεν ξέρω τι συμβαίνει σε αυτήν την υπόθεση. Δεν εμβαίνω στα εσωτερικά. Από εκεί και ύστερα, όπως προείπα, ο Πρόεδρος και ο Εισαγγελέας του Αρείου Πάγου έχουν το λόγο.

Κατά τα άλλα, όσον αφορά τις αναβολές, έκκληση θα κάνω στους συναδέλφους δικηγόρους. Εκείνος ο θεσμός, που εμείς με νομοθετική διάταξη κατοχυρώσαμε, ώστε στην απουσία του δικηγόρου να αναβάλεται η δίκη -να μη μένει ο κατηγορούμενος ή ο πελάτης του δικηγόρου χωρίς υπεράσπιση- όπως έχω πληροφορηθεί, τείνει να πάρει τη διαδικασία, θα έλεγε κανείς, της αποδιαλύσεως του νόμου.

Μου κατήγγειλαν μία περίπτωση, που ο δικηγόρος απουσίαζε -ήταν στη Θεσσαλονίκη λέει- και ανεβλήθη σοβαρή υπόθεση, μεγάλω ενδιαφέρουσα το δημόσιο βίο της Χώρας. Απουσίαζε ο συγκεκριμένος δικηγόρος, ο οποίος δε διακρίθηκε μεταξύ των αριστέων της επιστήμης ή της δικηγορίας, που θα μπορούσε οπωσδήποτε να υποκατασταθεί από άλλον.

Αυτά, κύριε Πρόεδρε, έχω να δηλώσω όσον αφορά τις αναβολές. Κατά τα άλλα, ο κ. Ανδρεουλάκος ξέρει καλύτερα από μένα τι συμβαίνει, γιατί εγώ απουσιάζω τώρα δεκαέξι χρόνια από την άσκηση της δικηγορίας. Εκείνος την παρακολουθεί και θα ήθελα και μένα να με πληροφορήσει ιδιαίτατα για ορισμένα θέματα.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Υπουργέ.

Ο συνάδελφος κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, αντιλαμβάνομαι τις δυσχέρειες τις οποίες αντιμετωπίζει ο αρμόδιος Υπουργός, λόγω της διακρίσεως των Εξουσιών. Γι αυτό, κύριε Υπουργέ, αν παρατηρήσατε καλώς, το πρώτο ερώτημά μου είναι μόνο μία σειρά, ακριβώς διότι είμαι γνώστης των δυσχερειών που αντιμετωπίζετε, διότι υπάρχει η διάκριση των Εξουσιών.

Πλην όμως, από δημοσιεύματα του Τύπου, νομίζω χθεσινά, προκύπτει ότι στις συνθέσεις των εφετείων που έγιναν οι αλλεπάλληλες αναβολές, είναι και δικαστικοί λειτουργοί, οι οποίοι βρίσκονται σήμερα στον 'Αρειο Πάγο. Αυτοί εκφεύγουν της πειθαρχικής δικαιοδοσίας των αρχών του Αρείου Πάγου και είναι της δικής σας αρμοδιότητας. Θα ήθελα να μου απαντήσετε εάν προτίθεσθε να κινήσετε τα δέοντα.

Στο δεύτερο ερώτημα μιλάω για την απονομή της ποινικής Δικαιοσύνης. Υπάρχει πρόβλημα, κύριε Υπουργέ. Καρκινοβατεί. Εκείνο που θέλω να σημειώσω επίσης, είναι το εξής: Ο κολασμός λειτουργεί από πλευράς γενικής και ειδικής πρόληψης, όταν γίνεται γρήγορα. 'Οταν γίνεται στα όρια της παραγραφής μετά από δεκαεννέα ή είκοσι χρόνια, τι σκοπό εξυπηρετεί αυτός ο κολασμός;

Υπάρχει, λοιπόν, πρόβλημα απονομής της Δικαιοσύνης και το πρόβλημα αυτό οφείλεται σε δύο λόγους. Ο ένας λόγος είναι ότι υπάρχει έλλειψη αιθουσών και θα πρέπει να το αντιμετωπίσετε -γι' αυτό βάζω το δεύτερο ερώτημα- στο Εφετείο Αθηνών. Επί πολλούς μήνες έχει απομακρυνθεί το Ποινικό Μητρώο. Και εκεί μπορούν να γίνουν δύο αίθουσες δικαστηρίων και ακόμα δεν έχουν γίνει και δεν έχουν λειτουργήσει οι δύο αίθουσες ακροατηρίων. Δεν επαρκούν, όμως, αυτές οι δύο αίθουσες. Θα πρέπει, ή να προχωρήσετε γρήγορα το νέο Εφετείο ή να εκμισθώσετε τρεις τουλάχιστον αίθουσες επιπλέον, αν θέλουμε να απονέμεται σωστά η Δικαιοσύνη και να μην έχουμε τα φαινόμενα της παραγραφής.

Επίσης, θέλω να τονίσω το εξής. Με το όριο των εκδικαζομένων υποθέσεων που έβγαλε η πρόσφατη απόφαση της ολομελείας του Εφετείου Αθηνών, μόνο το 40% του εκθέματος εκδικάζεται. 'Ολες οι άλλες αναβάλλονται και σωρεύονται.

Θα πρέπει παράλληλα να αντιμετωπίσετε, κύριε Υπουργέ,νομοθετικά και το θέμα της αναβολής στο πρόσωπο των δικηγόρων, γιατί έχει γίνει κατάχρηση. Θα πρέπει να το οριοθετήσουμε και να το κάνουμε πιο αυστηρό το καθεστώς αυτό, εάν δε θέλουμε να γίνονται πρωτάκουστες παραγραφές, όπως αυτή δια της οποίας συνομιλούμε.

Τέλος, θα ήθελα, κύριε Υπουργέ, να δείτε από πλευράς νομοθετικής ρύθμισης το θέμα της κερκόπορτας που συνιστά η τοξικομανία για τις χαμηλές ποινές. Το θέμα είναι κολοσσιαίας σημασίας και θα πρέπει να το αντιμετωπίσετε. Ξέρετε πώς δίνονται τα πιστοποιητικά και πώς χαρακτηρίζεται κάποιος ως τοξικομανής, ως έχων την έξιν και μη δυνάμενος να την αποβάλει με τις δικές του δυνάμεις. Είναι όλα γνωστά. Είναι μικρός αυτός ο Τόπος, γνωριζόμαστε και ξέρουμε. Θα πρέπει κάτι να κάνετε.

Περιμένω την απάντησή σας σ' αυτά τα τρία θέματα.

ΠΡΟΕΔΡΕΥΩΝ (Λουκάς Αποστολίδης): Ο Υπουργός Δικαιοσύνης έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Είναι σωστά όσα ο κ. Ανδρεουλάκος εισηγείται, είτε τοποθετεί.

'Οσον αφορά τις αίθουσες, ακριβώς για το ποινικό μητρώο έχει γίνει προεργασία, για να γίνουν δύο αίθουσες ακροατηρίων. 'Ηδη κινήθηκε η διαδικασία. Επικοινωνήσαμε με το Νομάρχη Αττικής, ο οποίος είναι αρμόδιος γι' αυτά τα θέματα, μετά από την εκχώρηση πολλών αρμοδιοτήτων στην Αυτοδιοίκηση, την οποία παραφορτώσαμε. Είχα πει κάποτε "μην την παραφορτώνετε, γιατί θα ξεσαμαριασθεί το γαϊδούρι", όπως ξεσαμαριάστηκε και έχουμε προβλήματα με τις εκχωρήσεις αρμοδιοτήτων.

Πάντως, ο κ. Ευσταθιάδης ασμένως εδέχθη να κινήσει τις διαδικασίες κατασκευής των δύο αιθουσών, κύριε Ανδρεουλάκο. Εδώ και μία εβδομάδα ασχολούμαστε με το θέμα αυτό και μου παρήγγειλε ότι μέχρι τέλος Δεκεμβρίου θα έχει γίνει η κατασκευή, ώστε στο μεταξύ να γίνουν δύο ακροατήρια. Δεν υπάρχουν ακροατήρια. Χρησιμοποιούμε της στρατιωτικής Δικαιοσύνης, τον Κορυδαλλό και αίθουσες οπουδήποτε. Δεν έχουμε βέβαια και δικαστές.

'Οσον αφορά την κερκόπορτα, φταίνε και οι δικαστές, φταίει και ο νόμος. Θα παρακαλούσα να κάνετε μία επερώτηση για να συζητήσουμε εκτενέστερα το θέμα, αφού μέσα σε δύο λεπτά δε λύνονται αυτά τα ζητήματα.

Το άρθρο 177 του Κώδικα Ποινικής Δικονομίας, όπως καλώς γνωρίζετε, έχει θεσπίσει την αρχή της ηθικής αποδείξεως. Αν θέλει ο δικαστής, λαμβάνει υπόψη πιστοποιητικό ποινικού μητρώου π.χ. και ακόμα όχι νομικό κανόνα αποδείξεως, που τα κατήργησε αυτή η αρχή του 177 και μπορεί να λειτουργήσει και αλλιώς. 'Ομως, είναι και τυπολάτρες, είνα και νομικιστές, οι οποίοι κάθονται πάνω στο γράμμα του νόμου και παρουσιάζεται η περίπτωση, ώστε ένας συγκατηγορούμενος, όταν λέει ότι αγόρασε από τον τάδε και στο δικαστήριο λέει ότι δεν αγόρασε, να απαλλάσσεται, αφού είναι μία μαρτυρική κατάθεση. Αφού δεν αγόρασε, άρα δεν πούλησε και ο άλλος. Απαλλάσσεται και ο άλλος. 'Ετσι την γλιτώνουν και οι δύο από αυτήν την κερκόπορτα.' Η αγόρασε μεν αλλά δε λαμβάνεται υπόψη η κατάθεση του συγκατηγορουμένου.

Δεν πρόκειται να την καταργήσω αυτή ούτε άλλη θα καταργήσω. Είναι μία άλλη διαδικασία...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Συγγνώμη, κύριε Πρόεδρε, αλλά είναι σοβαρό το θέμα. Παρακαλώ να έχω ένα λεπτό ακόμα.

ΠΡΟΕΔΡΕΥΩΝ (Λουκάς Αποστολίδης):'Εχετε δίκιο, κύριε Υπουργέ, αλλά έχουμε και τον Κανονισμό.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):'Ενα λεπτό, κύριε Πρόεδρε. Είναι σοβαρό το θέμα και πρέπει να δώσω κάποια απάντηση.

Δε φταίει ο κ. Βενιζέλος. Φταίνε και οι δικαστές. Ο κ. Βενιζέλος φταίει, στο ότι έπρεπε να ξέρει ότι οι δικαστές είναι νομικιστές και τυπολάτρες, είναι αστικοί δικαστές οι αστικολόγοι δικαστές και το Ποινικό Δίκαιο παρέργως το υπηρετούν.

'Επρεπε να ξέρει να μην τη βάλει τη διάταξη. 'Απαξ και την έβαλε εγώ δεν τη βγάζω. Ας ερμηνεύσουν οι δικαστές καταλλήλως, γιατί το 177 του Κώδικα Ποινικής Δικονομίας τα λύνει όλα.

Για τα υπόλοιπα θέματα των ναρκωτικών, γνωρίζετε τη θέση μου και δε νομίζω ότι πρέπει να την επαναλάβω εδώ.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης):Ευχαριστούμε και εμείς, κύριε Υπουργέ.

'Εχω την τιμή να ανακοινώσω στο Σώμα, ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης "Κύρωση ως Κώδικα" του σχεδίου νόμου "Υιοθεσία, επιτροπεία και αναδοχή ανηλίκου, δικαστική συμπαράσταση, δικαστική επιμέλεια ξένων υποθέσεων και συναφείς ουσιαστικές, δικονομικές και μεταβατικές διατάξεις". Παραπέμπεται στην αρμόδια Επιτροπή.

Τρίτη στην ημερήσια διάταξη είναι η υπ' αριθμόν 266/20.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να καταργήσει το θεσμό της επετηρίδας για το διορισμό εκπαιδευτικών στα Δημόσια Σχολεία Πρωτοβάθμιας και Δευτεροβάθμιας Εκπαίδευσης.

Η επίκαιρη ερώτηση του κυρίου συναδέλφου έχει ως εξής: "Σύμφωνα με πληροφορίες του Τύπου, η Κυβέρνηση ετοιμάζει νομοσχέδιο, το οποίο ανάμεσα στα άλλα,προβλέπει την κατάργηση του αδιάβλητου και αντικειμενικού θεσμού της επετηρίδας για το διορισμό εκπαιδευτικών στα δημόσια σχολεία της Πρωτοβάθμιας και Δευτεροβάθμιας Εκπαίδευσης. Αν οι πληροφορίες αυτές είναι ακριβείς, τότε για άλλη μια φορά η Κυβέρνηση παρακάμπτει τα πραγματικά προβλήματα και κινείται σε εντελώς λαθεμένη και επιζήμια κατεύθυνση.

Ερωτάται ο κύριος Υπουργός να διευκρινίσει αν είναι μέσα στις προθέσεις της Κυβέρνησης η κατάργηση της επετηρίδας, θεσμού αδιάβλητου και αντικειμενικού και να πληροφορήσει τη Βουλή ποια είναι τα μέτρα που πρόκειται να πάρει η Κυβέρνηση και πότε, για να αποσυμφορηθεί η επετηρίδα και ειδικότερα να διοριστούν όλοι οι εκπαιδευτικοί που χρειάζονται, προκειμένου να καλυφθούν όλες οι κενές θέσεις:

Πρώτον αυτές που υπάρχουν σήμερα.

Δεύτερον, αυτές που θα δημιουργηθούν από τη μείωση του αριθμού των μαθητών σε κάθε τμήμα, όπως επιτάσσει η σύγχρονη Παιδαγωγική Επιστήμη.

Τρίτον, αυτές που υπάρχουν ή θα δημιουργηθούν, από τη γοργή επέκταση και γενίκευση του θεσμού της δημιουργικής απασχόλησης, ο οποίος πρέπει να αναπτυχθεί με πλήρη δημόσια χρηματοδότηση".

Ο Υφυπουργός Παιδείας κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κυρίες και κύριοι συνάδελφοι, επανειλημμένα έχει τονισθεί, υπογραμμισθεί, με κατηγορηματικό τρόπο, τόσο από τον κύριο Υπουργό όσο και από εμένα, τόσο μέσα στην Αίθουσα αυτή όσο και έξω από την Αίθουσα αυτή, ότι δεν έχει τεθεί θέμα επετηρίδας και προφανώς δεν ετοιμάζεται κανένα νομοσχέδιο που αποσκοπεί στην κατάργησή της.

Εάν υπάρχει και άλλο ένα Υπουργείο Παιδείας και δεν το ξέρουμε, που ετοιμάζει ένα τέτοιο νομοσχέδιο ας μας το πουν. Αλλά θέλω να υπάρχει και ένα κλίμα αξιοπιστίας μεταξύ μας. Μετά από τόσες κατηγορηματικές δηλώσεις μπορεί ο οποιοσδήποτε να ανακινεί το θέμα της επετηρίδας; 

Βεβαίως, μέσα σ'αυτήν την Αίθουσα διατυπώθηκαν κάποιες απόψεις συναδέλφων Βουλευτών. Αυτό όμως δεν σημαίνει ότι έχει ανοιχθεί το θέμα και ότι έχει μπει σε συζήτηση.

Η Κυβέρνηση έχει πει και ιδιαίτερα το Υπουργείο Παιδείας έχει τονίσει, ότι κανένα μέτρο δεν πρόκειται να λάβει τη μορφή νομοσχεδίου και να έλθει σ'αυτήν την Αίθουσα εάν δεν προηγηθεί ένας ολοκληρωμένος και βαθύτατος διάλογος. Δεν έχει γίνει μέχρι σήμερα τίποτε και επομένως θέμα επετηρίδας δεν υπάρχει.

Τώρα, το πρόβλημα της αδιοριστίας του μεγάλου όγκου των εκπαιδευτικών και της Πρωτοβάθμιας και της Δευτεροβάθμιας Εκπαίδευσης, είναι γεγονός ότι δε λύνεται ως διά μαγείας. Υπάρχουν σοβαρά αίτια τα οποία δεν μπορούν να αντιμετωπιστούν με μέτρα του ενός έτους ή των δύο ετών, ούτε και στα πλαίσια μιας τετραετίας.

'Ολοι γνωρίζουμε εδώ μέσα, ότι έχουν υπερτροφοδοτηθεί οι επετηρίδες των δασκάλων, των νηπιαγωγών και των καθηγητών της Μέσης Εκπαίδευσης, από έναν ελλιπή, ίσως, σχολικό επαγγελματικό προσανατολισμό και από άλλα γενικότερα κοινωνικά αίτια.

'Ολοι εδώ μέσα γνωρίζουμε ότι περίπου τα 8/10 του προϋπολογισμού που πηγαίνουν στην Παιδεία απορροφώνται ως ανελαστική δαπάνη για τη μισθοδοσία των εκπαιδευτικών.

Αν θέλουμε ν'απορροφήσουμε τους ισόποσους εκπαιδευτικούς που είναι στις επετηρίδες, με αυτούς που είναι διορισμένοι και προσλαμβάνονται ως αναπληρωτές, θα πρέπει να διπλασιαστεί αυτόματα ο κρατικός προϋπολογισμός, πράγμα το οποίο δεν μπορεί να γίνει.

Αλλά για να μην υπάρχουν και εσφαλμένες εντυπώσεις, σας ενημερώνω για μία ακόμα φορά ότι με τους διορισμούς που γίνονται κάθε χρόνο, καλύπτονται τα οργανικά κενά. Τα όποια κενά ανακύπτουν στη συνέχεια δεν είναι τα οργανικά. Είναι τα κενά που οφείλονται σε δευτερογενή αίτια, όπως είναι οι αποσπάσεις των δασκάλων, των νηπιαγωγών και των καθηγητών.

Βεβαίως το θέμα των αποσπάσεων θα το ρυθμίσουμε και νομοθετικά και στη δευτερολογία μου θα εξηγήσω πώς.

ΠΡΟΕΔΡΕΥΩΝ (Λουκάς Αποστολίδης): Ο κ.Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Αναρωρήθηκε ο κύριος Υφυπουργός για ποιο λόγο επιμένουμε και ξαναφέρνουμε το θέμα των προθέσεων της Κυβέρνησης σχετικά με τη διατήρηση ή όχι της επετηρίδας στην πρωτοβάθμια και δευτεροβάθμια εκπαίδευση. Και δεν είναι, κύριε Υπουργέ, ούτε από τη φαντασία μας ούτε από πουθενά αλλού, για το πού στηρίζονται αυτές οι ανησυχίες μας. Στηρίζονται όμως, στα δημοσιεύματα του Τύπου,τα οποία αναφέρουν ότι το Α.Σ.Ε.Π. προτείνει την τροποποίηση του νόμου Πεπονή -σύμφωνα με δημοσίευμα της "ΕΛΕΥΘΕΡΟΤΥΠΙΑΣ" στις 19.11.96- και ανάμεσα στις άλλες προτάσεις την κατάργηση της επετηρίδας για τους εκπαιδευτικούς και οι θέσεις τους να καταλαμβάνονται με διαγωνισμούς. Αυτή ήταν η πρόταση και δεν υπήρξε καμία κατηγορηματική διάψευση -μέχρι στιγμής τουλάχιστον- από την Κυβέρνηση.

Αυτός είναι ένας λόγος που φέρνουμε την ερώτηση. Επιπλέον επιμένουμε σε αυτό το θέμα, γιατί βλέπουμε τον τελευταίο καιρό σωρεία δημοσιευμάτων από συγκεκριμένα συγκροτήματα του Τύπου, τα οποία στοχεύουν στην κατάργηση της επετηρίδας για την πρωτοβάθμια και δευτεροβάθμια εκπαίδευση, επικαλούμενα την δήθεν ανάγκη αναβάθμισης της Παιδείας και τη λύση του προβλήματος της απασχόλησης των εκπαιδευτικών.

Αυτό όμως δεν είναι αληθές. Η αλήθεια είναι, όπως επανειλημμένα έχουν υπογραμμίσει και οι συνδικαλιστικές οργανώσεις των εκπαιδευτικών, ότι η αναβάθμιση της Παιδείας έχει σχέση με την αύξηση των δαπανών, με τη μείωση του αριθμού των μαθητών κατά τμήμα το πολύ σε είκοσι πέντε, με την ανάπτυξη του ολοήμερου σχολείου έτσι ώστε η εκπαιδευτική δραστηριότητα να ανταποκρίνεται στις σημερινές ανάγκες. 'Εχει σχέση με την ενισχυτική διδασκαλία.

'Ολες οι άλλες προσπάθειες, οι οποίες γίνονται για την κατάργηση του θεσμού της επετηρίδας όχι μόνο στην λύση του προβλήματος της ανεργίας δεν πρόκειται να οδηγήσουν, αλλά θα μας επαναφέρουν στο καθεστώς της ρουσφετολογίας και των άλλων παρενεργειών, που είναι γνωστές από το παρελθόν. Επιπλέον ανοίγουν το δρόμο για την εφαρμογή των διατάξεων της Λευκής Βίβλου, όπως επιδιώκει ο Ο.Ο.Σ.Α.

Γι'αυτό και επιμένουμε σε πραγματική δέσμευση από την Κυβέρνηση για τη διατήρηση της επετηρίδας.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ.Εθνικής Παιδείας και Θρησκευμάτων): Να επαναλάβω την διάψευση, που νομίζω ότι είναι πλέον περιττή, μετά από τις επανειλημμένες ερωτήσεις που έχουν γίνει, γιατί η επανάληψη μπορεί να είναι μήτηρ της μαθήσεως, αλλά και η άσκοπη επανάληψη είναι μήτηρ της ανίας.

Αν κάποια επιτροπή κάποιου άλλου Υπουργείου επεξεργάζεται κάτι που αφορά και την επετηρίδα των εκπαιδευτικών, προφανώς, αυτό δεν αποτελεί προθεση του Υπουργού Παιδείας και του Υπουργείου Παιδείας συνολικότερα. Αν μία εφημερίδα διογκώνει αυτή την είδηση και την φέρνει ως οριστικό κυβερνητικό μέτρο, τότε κακώς βρίσκετε τέτοιες προθέσεις σε μας.

Επαναλαμβάνουμε ότι, από το Σεπτέμβριο μέχρι και σήμερα, θέμα επετηρίδας για το Υπουργείο Παιδείας δεν έχει τεθεί και δεν συζητείται. Κλείνω με αυτό το κεφάλαιο.

Πάω στη μείωση του σχολικού πληθυσμού κατά τάξη και κατά τμήμα. Είναι γεγονός ότι έχουν γίνει μέχρι τώρα αρκετές μειώσεις και στη δευτεροβάθμια εκπαίδευση. 'Εγινε μία πρόσφατη η οποία μας δημιούργησε πρόσθετο πρόβλημα σχολικής στέγης. Αλλά στην πρωτοβάθμια παιδεία να ξέρετε, ότι οι μαθητές κατά τμήμα, στην πράξη, βρίσκονται στον αριθμό είκοσι ένα στο Λεκανοπέδιο της Αττικής και στον αριθμό δεκαοκτώ στην υπόλοιπη Χώρα. Αυτός είναι ο μέσος όρος πλην ελαχίστων εξαιρέσεων. Υπάρχουν δε και τάξεις σχολείων με πέντε ή και δέκα παιδιά.

@BODYTEXTSTENO = Για τη δημιουργική απασχόληση, πραγματικά, θα ήθελα να εκφράσω την ικανοποίησή μου, γιατί υπάρχει μια γενική αποδοχή και απήχηση αυτού του νέου θεσμού, αλλά θα ήθελα να σας πω ότι το Κράτος, το Υπουργείο Παιδείας κίνησε σε πιλοτική φάση τετρακόσια περίπου τμήματα δημιουργικής απασχόλησης και δεν οφείλει να αναλάβει και τη δαπάνη συνολικά με τη γενίκευση του μέτρου, διότι δεν είναι στα πλαίσια της υποχρεωτικής εκπαίδευσης κατά το νόμο. Γιατί εδώ πρόκειται όχι απλά βέβαια για φύλαξη παιδιών -είναι μέσα και η φύλαξη- αλλά κυρίως για δημιουργική απασχόληση των παιδιών μέχρι τις απογευματινές ώρες για να επιστρέφει ο γονέας και να το παραλαμβάνει στις πέντε ή στις έξι το απόγευμα.

Σε όλες τις χώρες της Ευρώπης, όπου εφαρμόζεται αυτός ο θεσμός, φορείς όπως είναι οι Ο.Τ.Α. και οι Σύλλογοι Γονέων και Κηδεμόνων καταβάλουν κάποιο αντίτιμο. Εμείς θα το γενικεύσουμε, προσφέροντας όλη την υλικοτεχνική υποδομή. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ακολουθεί η τέταρτη στην ημερήσια διάταξη με αριθμό 259/19.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Ευάγγελου Αποστόλου προς τους Υπουργούς Γεωργίας, Εσωτερικών - Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων προκειμένου να καλυφθούν οι δαπάνες διαβίωσης των ζώων που φιλοξενούνται στο ζωολογικό κήπο της Φλώρινας.

Η επίκαιρη ερώτηση έχει ως εξής:

"Στο ζωολογικό κήπο Φλώρινας φιλοξενούνται περίπου εξήντα επτά άγρια ζώα τα οποία κινδυνεύουν να χαθούν από πείνα, δυο μάλιστα αρκούδες βρίσκονται σε άθλια κατάσταση από άποψη υγείας.

Μέχρι σήμερα η σωτηρία αυτών των ζώων οφείλεται στην ευαισθησία και στις προσωπικές φροντίδες των δασικών υπαλλήλων του Δασαρχείου Φλώρινας. Η συνέχεια όμως αυτής της κατάστασης είναι αδύνατη. 

Το Υπουργείο Γεωργίας από έλλειψη ευελιξίας αρνείται να καλύψει τις δαπάνες διαβίωσης των ζώων αυτών από τις πιστώσεις του Κεφαλαίου Θήρας. Ο Δήμος Φλώρινας, στον οποίο ανήκει ο ζωολογικός κήπος δυσφορεί και δηλώνει ότι δεν επιθυμεί τη διαχείρισή του. 

Επειδή, κύριοι Υπουργοί, πιστεύω ότι θα αποτελεί κακή στιγμή για το πολιτισμικό μας επίπεδο να χάνουν τη ζωή τους, ζώα τα οποία βρίσκονται σε αιχμαλωσία ή σε προστατευόμενους χώρους και πιστεύω ότι δεν ήθελε κανείς, πολύ περισσότερο εσείς, να το χρεωθείτε, ερωτάσθε κύριοι Υπουργοί.

Τι μέτρα προτίθεσθε να λάβετε για τη διάσωση και περαιτέρω φροντίδα τους".

Ο Υφυπουργός κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε Πρόεδρε, κατ' αρχήν κακώς απευθύνεται η ερώτηση στο Υπουργείο Γεωργίας, διότι δεν διαχειριζόμαστε εμείς τους ζωολογικούς κήπους. Παρ' όλα αυτά με αφορμή την ευαισθησία που αναδεικνύεται μέσα από την ερώτηση του αγαπητού συναδέλφου, ήθελα να δώσω στο Σώμα μερικά στοιχεία.

Σύμφωνα λοιπόν με τα στοιχεία της Διεύθυνσης Αισθητικών Δασών, Δρυμών και Θήρας λειτουργούν στη Χώρα μας έντεκα ζωολογικοί κήποι που διατηρούν είδη θηλαστικών και πτηνών. Βεβαίως υπάρχουν και άλλοι χώροι που φιλοξενούν μικρούς αριθμούς ιδιαίτερα πτηνών που ανήκουν κατά κανόνα στους ΟΤΑ με σκοπό την ψυχαγωγία των επισκεπτών.

Δεύτερον, δεν υπάρχει νομοθεσία που να διέπει τους ζωολογικούς κήπους και φυσικά προδιαγραφές εγκαταστάσεων, ώστε να καλύπτονται οι ανάγκες χώρων των ζώων που φιλοξενούνται και να μην εμφανίζεται αυτή η καθόλου ευχάριστη κατάσταση, όσον αφορά τους ζωολογικούς κήπους.

Πηγές προέλευσης των ζώων στη Χώρα μας είναι κατ' αρχήν το Υπουργείο Γεωργίας, τα Κέντρα Περίθαλψης 'Αγριων Ζώων στην Αίγινα και βεβαίως ευκαιριακές εγκαταλείψεις ζώων από ιδιοκτήτες ή από τσίρκο ή από άλλες πηγές και κατασχέσεις που κάνει η Δασική Υπηρεσία σε περιπτώσεις παράβασης της κείμενης νομοθεσίας.

Ποια είναι η παρούσα κατάσταση: Είναι γεγονός ότι η εικόνα που εμφανίζουν σήμερα οι ζωολογικοί κήποι, αλλά και της Φλώρινας δεν είναι αποδεκτή για να μη χρησιμοποιηθεί άλλος όρος ή άλλη λέξη όσον αφορά το θέμα αυτό. Υπάρχουν βέβαια προβλήματα και σε όλους τους υπόλοιπους ζωολογικούς κήπους, όμως απαντώντας στην ουσία της ερώτησης του αγαπητού συναδέλφου, θέλω να πω ότι το Υπουργείο, παρ' όλο ότι δεν εχει την ευθύνη στα πλαίσια και του προγράμματος ΑRCTOUROS αλλά και άλλων προγραμμάτων, προσπαθεί, υπερβαίνοντας πολλές φορές και την κείμενη νομοθεσία, ώστε να υπάρξει και σωστή διατροφή, αλλά και κτηνιατρική φροντίδα των ζώων στη Φλώρινα.

Aπό εκεί και πέρα,υπάρχει ένα ανοικτό θέμα. Ο ζωολογικός κήπος Φλώρινας ξεκίνησε από το 1967, δόθηκε στον Κυνηγετικό Σύλλογο Φλώρινας, αργότερα μεταβιβάστηκε με αυθαίρετη απόφαση του Νομάρχη στη Διεύθυνση Δασών Φλώρινας και από εκείνη τη στιγμή αρχίζει μία διελκυστίνδα αλλεπάλληλων επιστολών και αλληλογραφίας για το ποιός έχει τη φροντίδα του ζωολογικού κήπου Φλώρινας.

Μέχρι σήμερα, με τα δεδομένα στη Χώρα μας, τη φροντίδα των ζωολογικών κήπων έχουν οι Δήμοι. Για πρώτη φορά διαπιστώνουμε, από την ερώτηση του συναδέλφου, ότι ο Δήμος δεν επιθυμεί τη διαχείρισή του, όπως αναφέρεται εδώ και αυτό το λαμβάνουμε σοβαρά υπόψη μας, ώστε να αντιμετωπίσουμε την τύχη και τη φροντίδα των ζώων του ζωολογικού κήπου Φλώρινας.

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, απηύθυνα σε εσάς την ερώτηση, γιατί έχετε δείξει μία ευαισθησία μέχρι σήμερα και δεδομένης της άρνησης του Δήμου Φλώρινας, κάτι πρέπει να γίνει για τα ζώα.

Αυτές τις δύσκολες μέρες που περνάμε, τις μέρες των ρυθμίσεων, συγκλίσεων, κινητοποιήσεων, νομίζω πως πρέπει να θυμηθούμε όλοι μας ότι αυτός ο κόσμος δεν δημιουργήθηκε από τον άνθρωπο και ούτε δημιουργήθηκε για τον άνθρωπο. Είναι χρέος του ανθρώπου και τιμή να προστατεύει αυτόν τον κόσμο. Μάλιστα, δε, αυτός ο κόσμος έχει ανάγκη να ζει με το περιβάλλον και σ'αυτό το περιβάλλον ανήκουν και τα ζώα.

Δε συμφωνώ με την άποψη ότι τα ζώα πρέπει να αιχμαλωτίζονται.'Ομως στη συγκεκριμένη περίπτωση στο Ζωολογικό Κήπο της Φλώρινας αυτά τα ζώα δεν μπορούν να ζήσουν σύμφωνα με τον προορισμό τους, δηλαδή ελεύθερα. Πρέπει να τα φροντίσουμε.

Ο Δήμος Φλώρινας, παρ'ότι το 1992 πήρε συγκεκριμένη απόφαση για να αναλάβει τη διαχείριση του Ζωολογικού Κήπου, εν τούτοις, μέχρι σήμερα έχει δείξει απροθυμία. Δεν ενδιαφέρεται καθόλου. Το Υπουργείο Γεωργίας πραγματικά έχει δείξει ένα ενδιαφέρον και ειδικά οι υπάλληλοι του Δασαρχείου Φλώρινας με τις προσπάθειες που έχουν κάνει μέχρι σήμερα συντηρούν αυτά τα ζώα.'Ομως, είναι αδικαιολόγητο τη σημερινή εποχή να συντηρείται ένας ζωολογικός κήπος, χάρις στην επετεία, μπορώ να πω, μιας υπηρεσίας. Δεν μπορεί να τρέχουν οι υπάλληλοι μιας υπηρεσίας να μαζεύουν απορρίμματα ιδρυμάτων, σφαγείων, για να συντηρούν τα ζώα.

Πρέπει, κύριε Υπουργέ, να βρείτε έναν τρόπο να ξεπεραστεί η έλλειψη ευελιξίας που υπάρχει από τους κρατικούς παράγοντες σχετικά με την κάλυψη αυτών των δαπανών. Δεν πρέπει τουλάχιστον εσείς να χρεωθείτε στη σημερινή εποχή ένα βάρβαρο αποτέλεσμα. Και το βάρβαρο αποτέλεσμα θα είναι να αφήσουμε ζώα που έχουμε σε αιχμαλωσία να πεθάνουν από πείνα. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, θέλω να ξέρετε, ότι η ερώτησή σας θα βρει ανταπόκριση ν' ασχοληθούμε και στο Υπουργείο με το θέμα αυτό, παρ'όλο ότι δεν υπάρχουν συγκεκριμένες οδηγίες και από την Ευρωπαϊκή 'Ενωση.'Ομως, η κατάσταση που επικρατεί γενικά στους ζωολογικούς κήπους και στη Φλώρινα είναι αποκαρδιωτική.

Εμείς θα φροντίσουμε έτσι ώστε η δική μας πανίδα να βρει φροντίδα και αξιοποίηση. Είναι, όμως, λάθος ν' ασχολούμαστε αυτήν τη στιγμή με την τσίτα ή τη μαύρη αρκούδα και άλλα ζώα, τα οποία πρέπει να μεταφερθούν σε άλλα ζωολογικά κέντρα, που μπορεί η φροντίδα τους να είναι καλύτερη και που ταιριάζει και στο φυσικό τους περιβάλλον.

Σε κάθε όμως περίπτωση, θα πάρουμε διάφορα μέτρα. Πρώτον, θα ζητήσουμε να μας απαντήσει οριστικά ο Δήμος Φλώρινας, αν θέλει ή μπορεί να αναλάβει επιτέλους τη συνολική ευθύνη της λειτουργίας του Ζωολογικού Κήπου. Αν όχι, θα δούμε τα μέτρα που θα πάρουμε.

Δεύτερον, έχουμε δώσει κατευθύνσεις να υπάρξει διαρκής συνεργασία με την αρμόδια κτηνιατρική υπηρεσία να βελτιωθούν οι εγκαταστάσεις της διατήρησης των ζώων.

Και τρίτον σε συνεργασία με τη διεύθυνσή μας, την κτηνιατρική διεύθυνση του Υπουργείου, θα μεθοδευθεί άμεσα η μετακίνηση των μεγάλων θηλαστικών σε εγκαταστάσεις ημιελεύθερης διατήρησης του εσωτερικού ή του εξωτερικού, αν αυτό χρειαστεί. 

ΠΡΟΕΔΡΕΥΩΝ (Λουκάς Αποστολίδης): Τελευταία στην ημερήσια διάταξη επίκαιρη ερώτηση δευτέρου κύκλου είναι η με αριθμό 271/20.11.96 του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς την Υπουργό Ανάπτυξης, σχετικά με τις προθέσεις της Κυβέρνησης να ιδιωτικοποιήσει τα Ελληνικά Διϋλιστήρια Ασπροπύργου (ΕΛΔΑ) και τη λήψη των αναγκαίων μέτρων για την εξασφάλιση των θέσεων εργασίας, η οποία έχει ως εξής:

"Τεράστια προλήματα ανεργίας και φτώχειας αντιμετωπίζουν οι εργαζόμενοι της περιοχής του Θριάσιου Πεδίου. 

Τα τελευταία χρόνια παρατηρείται αποβιομηχανοποίηση της περιοχής με συρρίκνωση επιχειρήσεων, κλείσιμο παραγωγικών τμημάτων εργοστασίου, ανασφάλεια για τη συνέχιση της λειτουργίας κάποιων άλλων.

Και σαν να μην έφθαναν αυτά, φημολογείται και η ιδιωτικοποίηση των Ελληνικών Διϋλιστηρίων Ασπροπύργου (ΕΛΔΑ) και απολύσεις εργαζομένων με το νέο ιδιοκτησιακό καθεστώς.

Επειδή, όλα αυτά θα μεταβάλουν πολύ σύντομα την ευρύτερη περιοχή σε ένα νέο Λαύριο 

Ερωτάται η κυρία Υπουργός Ανάπτυξης

Αν αληθεύουν οι φήμες για επικείμενη ιδιωτικοποίηση των ΕΛ.Δ.Α. και σε καταφατική περίπτωση ποια μέτρα θα ληφθούν για την εξασφάλιση των θέσεων εργασίας των εργαζομένων σε αυτά".

Ο Υφυπουργός Ανάπτυξης κ. Μιχάλης Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, κύριοι συνάδελφοι, όπως είναι γνωστό, η αγορά ενέργειας έχει πλέον διεθνοποιηθεί, ακολουθώντας τη συνεχή αύξηση του παγκοσμίου εμπορίου και τις ταχύρρυθμες εξελίξεις της τεχνολογίας και τη διάδοσή τους. Αυτή η διεθνοποίηση έγινε ακόμη πιο έντονη, μετά την αλλαγή στις αρχές της τρέχουσας δεκαετίας των γεωπολιτικών δομών, που μας είχαν κληροδοτήσει οι μεταπολεμικοί διακανονισμοί.

Σήμερα, στο διεθνή ενεργειακό τομέα κερδίζουν συνεχώς έδαφος οι μηχανισμοί της αγοράς. Επίσης όλοι μας αναγνωρίζουμε τη σημασία που έχει, για την αναπτυξιακή προσπάθεια της Χώρας μας, η διασφάλιση ενεργειακής επάρκειας με ανταγωνιστικό κόστος. 

Για το λόγο αυτό η Κυβέρνηση προωθεί το συνολικό εκσυγχρονισμό του ενεργειακού μας τομέα, ούτως ώστε να είναι ανταγωνιστικός και να λειτουργεί με επιχειρηματική αντίληψη και προοπτική. Παράλληλα όμως διασφαλίζουμε το χαρακτήρα της κοινής ωφέλειας του ενεργειακού τομέα, αναγνωρίζοντας την κοινωνική διάσταση της ενέργειας και το δικαίωμα όλων των πολιτών της Χώρας στη χρήση της ενέργειας.

Ο πετρελαϊκός τομέας είναι γνωστό ότι εξακολουθεί να έχει ιδιαίτερη σημασία για την ελληνική οικονομία. Οι άξονες της κυβερνητικής μας πολιτικής σ' αυτόν τον τομέα είναι η ενίσχυση της διεθνούς μας ανταγωνιστικότητας, η ενίσχυση του ανταγωνισμού και η ομαλή λειτουργία της εσωτερικής αγοράς, η εξασφάλιση δικαιωμάτων έρευνας για πετρέλαια, η διείσδυση στις χώρες της Βαλκανικής και βεβαίως η προστασία του περιβάλλοντος.

Η Δημοσία Επιχείρηση Πετρελαίου από τον Οκτώβριο του 1993 μέχρι σήμερα, πραγματοποίησε μια πολύ έντονη αναπτυξιακή προσπάθεια, παρά το γεγονός ότι το 1994 επεστράφησαν εντόκως, στο Κράτος, συνολικά κεφάλαια 80 δισ. δραχμών, καθώς και ότι για πρώτη φορά το 1995 δόθηκε μέρισμα στον μέτοχο της Δ.Ε.Π. 4 δισ. δραχμές περίπου. Ομως ο παραπέρα εκσυγχρονισμός του ομίλου είναι απαραίτητος προκειμένου να μπορέσει να αναλάβει έναν ενεργό ρόλο στα Βαλκάνια, αποτελώντας ισχυρό παράγοντα στις εξελίξεις αυτής της περιφερειακής αγοράς.

Η μετοχοποίηση της Δ.Ε.Π. αποτελεί το πρώτο βήμα προς αυτήν την κατεύθυνση, εκτός της άντλησης κεφαλαίων για χρηματοδότηση του αναγκαίου επενδυτικού προγράμματος της ΔΕΠ. Η μετοχοποίηση θα οδηγήσει στην απεξάρτηση από τη γραφειοκρατία και στην ενίσχυση του επαγγελματικού μάνατζμεντ.

Η διαφάνεια και η δημόσια παρουσία που επιβάλλει η κεφαλαιαγορά, θα ενισχύσει την επιχειρηματική πειθαρχία που απαιτείται και κατ' επέκταση την ανταγωνιστικότητα του ομίλου. 

Οι επιμέρους κυριότεροι στόχοι της Δ.Ε.Π. για την επόμενη τετραετία είναι η διατήρηση του σημερινού όγκου πωλήσεων της Δ.Ε.Π., στην εσωτερική αγορά, η διατήρηση των αγορών αργού πετρελαίου στα σημερινά επίπεδα τιμών σε σχέση με την αγορά, ο έλεγχος του λειτουργικού κόστους, η βελτιστοποίηση της λειτουργίας και η μεγιστοποίηση της απόδοσης των διϋλιστηρίων.

Σημαντικά επίσης είναι τα βήματα που έγιναν και στον τομέα της έρευνας και εκμετάλλευσης των υδρογονανθράκων, καθώς και η δημιουργία θεσμικού πλαισίου με το n. 2289/1995 που είχε σαν αποτέλεσμα την επιτάχυνση της ερευνητικής δραστηριότητας της χώρας μας και την προσέλκυση ξένων επενδύσεων.

Κύριοι συνάδελφοι, απ' αυτά που ανέφερα, αντιλαμβάνεσθε ότι ο σκοπός της Κυβέρνησης είναι να δώσει έναν καινούριο δυναμισμό στον πετρελαϊκό τομέα, που θα δημιουργήσει πολλές νέες θέσεις εργασίας.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Γιώργος Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ: Ειλικρινά πέφτω από τα σύννεφα, να ακούω τον κύριο Υφυπουργό να μας λέει, ότι τόσο καλά πήγε αυτή η επιχείρηση και να τη δίνουμε στους ιδιώτες. Μια Κυβέρνηση που λέει ότι εκφράζει τα πλατιά κοινωνικά στρώματα, δεν είναι δυνατόν να ξεπουλά σε ιδιώτες την πιο υγιή και κερδοφόρα επιχείρηση της Χώρας μας, με τη μέθοδο της μετοχοποίησης αρχικά και την ολοκληρωτική παράδοση στα μεγάλα οικονομικά συμφέροντα στη συνέχεια.

Τα ΕΛ.Δ.Α., πράγματι είναι η πιο κερδοφόρα επιχείρηση και τούτο γιατί: Το συνολικό ύψος των επενδύσεων είναι 28,5 δισ. και η επιχορήγησή του είναι 3,7. Οι προβλέψεις για επενδύσεις από 8 δισ. που είναι σήμερα, θα φθάσουν το 1998 στα 14 δισ. Το 1990 τα ίδια κεφάλαια της επιχείρησης ήταν 13,6 δισ. και τα ξένα 37,4 δισ., ενώ το 1995 έχουμε 45,4 δισ. ίδια κεφάλαια και ξένα μόνο 1,8 δισ., που σημαίνει ότι η επιχείρηση έχει σχεδόν 100% τα κεφάλαια, μέσα σε πέντε χρόνια. Τα καθαρά κέρδη της επιχείρησης το 1990 ήταν 2,3 δισ., σήμερα είναι 10 δισ. και προβλέπεται μέχρι το 2000 να φθάσουν τα 17 δισ.

Αυτήν την κερδοφόρα επιχείρηση, αγαπητοί συνάδελφοι, θέλει να δώσει η Κυβέρνηση σε ιδιώτες. Και όταν λέμε ιδιώτες, εννοούμε τα μεγάλα συμφέροντα. 

Εδώ φαίνεται καθαρά ότι στην Κυβέρνηση του κ. Σημίτη, έπεσαν οι μάσκες του σοσιαλισμού. Μα, μιλάμε σοβαρά; Εκσυγχρονισμός είναι αυτός; Δεν μπορείτε να μιλάτε για σοσιαλισμό και για λαϊκά συμφέροντα και από την άλλη να ξεπουλάτε σε ιδιώτες, δημόσιες κερδοφόρες επιχειρήσεις. Αυτό λέγεται καπιταλισμός. 

Κύριε Υπουργέ, πιστεύω ότι το ιδιοκτησιακό καθεστώς των ΕΛΔΑ δεν πρέπει να αλλάξει και τούτο, διότι όλα τα παραπάνω στοιχεία σε αυτό συνηγορούν. Επιπλέον, το σημερινό καθεστώς απέδειξε ότι στηρίζεται σε υγιή και πρωτοπόρα λειτουργία -όπως εσείς ομολογήσατε- διασφαλίζει τον ανταγωνισμό, τον έλεγχο των τιμών για τον καταναλωτή, διασφαλίζει κάθε κίνδυνο για τα αποθέματα της Χώρας σε περίοδο ανάγκης και τέλος διασφαλίζει τις κατακτήσεις των εργαζομένων, οι οποίοι είναι αντίθετοι σε κάθε μορφή ξεπουλήματος. Αν παρ' όλα αυτά προχωρήσετε, θα βρείτε τους εργαζόμενους, εμάς, του ΔΗ.Κ.ΚΙ., αλλά -πιστεύω- και την πλειοψηφία των συναδέλφων, δυναμικά απέναντί σας.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, η Κυβέρνηση δεν ξεπουλάει. Η Κυβέρνηση θα προχωρήσει στη μετοχοποίηση της ΔΕΠ μέχρι ποσοστού 10% το πολύ. Και δεν αναφερόμαστε απλά στα ΕΛΔΑ, αλλά σε όλο τον όμιλο επιχειρήσεων της Δ.Ε.Π.

Η Κυβέρνηση δεν είναι διατεθειμένη να επιτρέψει την απομόνωση και τον οικονομικό μαρασμό της Δ.Ε.Π. και θα καταβάλει κάθε δυνατή προσπάθεια για τη δυναμική ανάπτυξη της επιχείρησης και όλων των περί αυτής εταιρειών, για να διατηρήσει τον κυρίαρχο ρόλο της τόσο στην εσωτερική αγορά, όσο και στα Βαλκάνια. Μην ξεχνάμε ότι πρόσφατα πήραν το δρόμο της μετοχοποίησης η αντίστοιχη ισπανική και ιταλική ΔΕΠ.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
 

ΠΡΟΕΔΡΕΥΩΝ (Λουκάς Αποστολίδης): Εισερχόμεθα στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ' αριθμόν 7, ημερ. κατ. 4.11.96 επερώτηση των Βουλευτών κυρίων Γεωργίου Αλογοσκούφη, Δημητρίου Κωστόπουλου, Γεωργίου Βουλγαράκη, Νικολάου Νικολόπουλου, Μανώλη Κεφαλογιάννη και Αναστάσιου Παπαληγούρα, κατά του Υπουργού Εθνικής Οικονομίας και Οικονομικών, σχετικά με την πολιτική της Κυβέρνησης στον τομέα της οικονομίας.

Ο πρώτος επερωτών, κ. Γεώργιος Αλογοσκούφης, έχει το λόγο.

(Στο σημείο αυτό, την Προεδρική Εδρα καταλαμβάνει ο Α' Αντιπρόεδρος της Βουλής, κ. ΠΑΝΑΓΙΩΤΗΣ Ν. ΚΡΗΤΙΚΟΣ).

ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, την περασμένη Τρίτη, ο Πρωθυπουργός έκανε επιτέλους συγκεκριμένες ανακοινώσεις για την οικονομία, έστω και μετά τις προγραμματικές δηλώσεις, προσπαθώντας να δικαιολογήσει τη μεταστροφή της οικονομικής πολιτικής και την αύξηση της φορολογίας. Μίλησε για αλόγιστες σπατάλες, ευνοϊκές ρυθμίσεις που έχουν πάψει προ πολλού να είναι αναγκαίες και χρήσιμες, μια κατάσταση με μεγάλο δημοσιονομικό κόστος και μικρό κοινωνικός όφελος.

Είπε επίσης ο Πρωθυπουργός, ότι το Κράτος πληρώνει πολλά, αλλά συνεισφέρει λίγα στην ανάπτυξη της οικονομίας. Τόνισε ότι οι μισθωτοί, οι υγιείς επιχειρήσεις και οι ευσυνείδητοι επαγγελματίες καταβάλουν πολλά, αλλά απολαμβάνουν λιγότερα απ' όσα θα έπρεπε.

Κυρίες και κύριοι συνάδελφοι του ΠΑ.ΣΟ.Κ., ο Ανδρέας Παπανδρέου θα τα έλεγε απλούστερα. Θα σας έλεγε ότι κληρονομήσαμε καμμένη γη από τον ίδιο τον εαυτό μας. Αυτή είναι η έννοια των δηλώσεων του Πρωθυπουργού.

Κυρίες και κύριοι συνάδελφοι, οι διαπιστώσεις του Πρωθυπουργού θα είχαν αξία, εάν μετά από την αυτοκριτική, προχωρούσε σε ανακοίνωση μέτρων περιορισμού της αλόγιστης σπατάλης, αν έλεγε πως θα καταπολεμήσει τα πελατειακά συμφέροντα. Θα είχαν αξία αν η Κυβέρνηση δεν προχωρούσε, στην επόμενη κιόλας ημέρα, στην ψήφιση στο σύνολο ενός νόμου γεμάτου απεχθείς χαριστικές φορολογικές ρυθμίσεις, όχι για τους μισθωτούς, όχι για τις ίδιες τις επιχειρήσεις, όχι για τους ευσυνείδητους επαγγελματίες, αλλά για όλους εκείνους που δεν ήταν συνεπείς με τις φορολογικές υποχρεώσεις τους. Θα είχαν αξία οι διαπιστώσεις του Πρωθυπουργού, αν αμέσως μετά δεν προχωρούσε στην ανακοίνωση μιας σειράς πρόχειρων και αποσπασματικών φορολογικών μέτρων, που θα πλήξουν και τους μισθωτούς και τους συνταξιούχους και τις υγιείς επιχειρήσεις και τους ευσυνείδητους επαγγελματίες, μέτρων που θα πλήξουν βαρύτατα το σύνολο της οικονομίας και που βέβαια δεν θα έχουν κανένα σχεδόν θετικό αποτέλεσμα.

Κυρίες και κύριοι συνάδελφοι, η κυβερνητική πολιτική για την οικονομία βρίσκεται πλέον σε αδιέξοδο, ένα αδιέξοδο στο οποίο οδηγήθηκε από τις ίδιες τις αδυναμίες της Κυβέρνησης τα τρία τελευταία χρόνια, ένα αδιέξοδο που οφείλεται στην προχειρότητα του σχεδιασμού, τη βραδύτητα της υλοποίησης, στην αναβλητικότητα, στην απραξία, στην έλλειψη οράματος. "Είμαστε αποτελεσματικότεροι από τη Νέα Δημοκρατία", είχε πει με αυταρέσκεια ο Υπουργός Εθνικής Οικονομίας στην προεκλογική του συνέντευξη. Το ποιος είναι αποτελεσματικότερος το αποδεικνύει η κατάσταση στην οποία έχει φέρει την οικονομία η διακυβέρνηση του ΠΑ.ΣΟ.Κ. Το ΠΑ.ΣΟ.Κ. που κυβερνά, κατά το συντριπτικά μεγαλύτερο μέρος την τελευταία δεκαπενταετία. Το αποδεικνύει η κατασπατάληση των τεραστίων ποσών που εισέρευσαν από την Ευρωπαϊκή 'Ενωση, η κατασπατάληση των εξωτερικών δανείων, η διόγκωση του δημοσίου χρέους, ο πληθωρισμός, η ανεργία, η στασιμότητα. Το αποδεικνύει η περιθωριοποίηση της Ελλάδας στην Ευρωπαϊκή 'Ενωση, η αποβιομηχάνιση, τα αδιέξοδα του αγροτικού τομέα. Το αποδεικνύει η "καμμένη γη" που κληρονομήσατε από τον εαυτό σας, κύριε Υπουργέ της Εθνικής Οικονομίας. Εξαντλήσατε όλα τα περιθώρια που είχε δημιουργήσει η πολιτική της Νέας Δημοκρατίας την τριετία '90-'93 προσπαθώντας να φανείτε ευχάριστοι. Και τώρα βέβαια έρχεται η ώρα της κρίσεως. Δεν υπήρξατε αποτελεσματικός, κύριε Υπουργέ, δώσατε όλο το βάρος σ' ένα μόνο στόχο, στον πληθωρισμό και παρά τις ευνοϊκές συγκυρίες αποτύχατε. Το πρόγραμμα σύγκλισης προέβλεπε μέσο πληθωρισμό για το 1995 7,9%, για το 1996 6,1%. Το 1995 ο μέσος πληθωρισμός αντί για 7,9% ήταν 9,3% και είπαμε να σας συγχωρήσουμε αυτή την απόκλιση, δεδομένου ότι επιτεύχθηκε η χρονιά που ο συμβολικός μονοψήφιος πληθωρισμός έγινε πραγματικότητα.

Αντί, όμως, να πάρετε μέτρα για την επιτάχυνση της πτώσεως του πληθωρισμού, αντί για 6,1%, ο μέσος πληθωρισμός το '96 θα είναι 8,5% στην καλύτερη περίπτωση. Αντί για 5% τον επόμενο Δεκέμβριο θα είναι κοντά στο 8%. Οι αποκλίσεις αυτές δεν είναι χωρίς συνέπειες. Οι μισθολογικές αυξήσεις και οι αυξήσεις στις συντάξεις, τα τελευταία χρόνια, προσδιορίζονται με βάση τον προσδοκώμενο πληθωρισμό, τον πληθωρισμό που ανακοινώνετε. Οι προβλέψεις που κάνετε, δεν μπορεί να γίνονται ελαφρά τη καρδία. Δεν είναι απλή λεπτομέρεια η απόκλιση κατά τρεις ποσοστιαίες μονάδες. Επηρεάζει την αγοραστική δύναμη των εισοδημάτων και των μισθωτών και των συνταξιούχων και του ιδιωτικού και του δημόσιου τομέα.

Επηρεάζει τη διεθνή ανταγωνιστικότητα και τα επενδυτικά και εξαγωγικά προγράμματα των επιχειρήσεων. Σε συνδυασμό με τη σκληρή δραχμή οδηγεί σε αύξηση των εισαγωγών εις βάρος της εγχώριας παραγωγής. Εμποδίζει την αντιμετώπιση της ανεργίας, επηρεάζει τα επιτόκια και τα δημοσιονομικά ελλείμματα.

Οι αποκλίσεις αυτές έχουν εξανεμήσει τις πιθανότητές μας να συμμετάσχουμε στο ενιαίο νόμισμα τα προσεχή χρόνια.

Κύριε Υπουργέ της Εθνικής Οικονομίας, προχωρήσατε προχθές στην πρόβλεψη στόχων για πληθωρισμό 4,5% για το Δεκέμβριο του 1997. Ποιον κοροϊδεύετε; Προσδοκάτε δηλαδή μείωση του πληθωρισμού κατά 3,5% τουλάχιστον ποσοστιαίες μονάδες σε σχέση με το Δεκέμβριο του 1996, όταν τα δυόμισι χρόνια που είστε Υπουργός ο πληθωρισμός έπεσε μόνο κατά λιγότερο από δύο ποσοστιαίες μονάδες;

Το Μάρτιο του 1992, σας θυμίζω, λίγο πριν αναλάβετε, ο πληθωρισμός ήταν 10,2% και αυτό ήταν σαν αποτέλεσμα της πτωτικής δυναμικής, που του είχε προσδώσει η Κυβέρνηση της Νέας Δημοκρατίας. Τον Οκτώβριο του 1996 διαμορφώθηκε στο 8,3%. Τον τελευταίο μάλιστα χρόνο, ολόκληρο σχεδόν, ο πληθωρισμός έχει παραμείνει στάσιμος, αφού ένα διάστημα ανέβηκε μάλιστα. Πώς θα πετύχετε αυτό το θαύμα κατά το 1997; Για πείτε μας!

Η δική μας εκτίμηση είναι, ότι δεν θα το πετύχετε, όπως δεν πετύχατε τους στόχους για το 1995 και για το 1996. Στοχεύετε απλώς στον περιορισμό της αυξήσεως των μισθών στον ιδιωτικό και δημόσιο τομέα, στον περιορισμό των αυξήσεων στις συντάξεις, στην τεχνική συγκράτηση του δημοσιονομικού ελλείμματος το 1997. Για μια ακόμη χρονιά θα έχουμε απόκλιση του πληθωρισμού κατά δυόμισι έως τρεις ποσοστιαίες μονάδες, με συνέπειες στο το πραγματικό εισόδημα και των μισθωτών και των συνταξιούχων.

Θα περιμένουμε τις εξηγήσεις σας και αν χρειαστεί στη δευτερολογία μας θα σας απαντήσουμε με λεπτομέρειες.

Κυρίες και κύριοι συνάδελφοι, έρχομαι στο δεύτερο θέμα που θέτει η επερώτησή μας, στο πρόβλημα του δημοσιονομικού ελλείμματος. Την περασμένη Τετάρτη, και ενώ είχε προσδιοριστεί η ημερομηνία συζήτησης της επερώτησής μας, ο κύριος Υπουργός έδωσε συνέντευξη Τύπου, παρότι δεν είναι εδώ σήμερα, στην οποία παρουσίασε και ένα προσχέδιο γενικών κατευθύνσεων του προϋπολογισμού. Στο προσχέδιο αυτό, προσδιορίζει την απόκλιση από τους στόχους του προϋπολογισμού για το 1996 σε 300 δισ. δραχμές περίπου, εκ των οποίων τα 170 δισ. προέρχονται από την υστέρηση των εσόδων και τα 150 δισ. από την υπέρβαση των πρωτογενών καταναλωτικών δαπανών. Αναγνωρίζει επίσης μια υπέρβαση 

ΓΕΩΡΓΙΟΣ ΑΛΟΓΟΣΚΟΥΦΗΣ: Δύο τουλάχιστον στοιχεία προκύπτουν από τον πίνακα αυτό. Πρώτον, η αναποτελεσματικότητα της Κυβέρνησης στην είσπραξη των υπαρχόντων φόρων και στην καταπολέμηση της φοροδιαφυγής. Το γεγονός ότι ο πληθωρισμός ξεπέρασε τις κυβερνητικές προβλέψεις, είχε ως συνέπεια το δραχμικό, όχι το πραγματικό Α.Ε.Π. να αυξηθεί περίπου κατά 450 δισ. περισσότερο απ'ότι προέβλεπε η Κυβέρνηση στην εποχή του προϋπολογισμού. Δεδομένου ότι οι φόροι είναι το 1/4 του ΑΕΠ θα περίμενε κανείς ότι απ'αυτήν την αύξηση θα είχαμε και αύξηση των φορολογικών εσόδων, τουλάχιστον κατά 1/4 της αύξησης αυτής που είναι περίπου 112 δισεκατομμύρια. Και αντί για αύξηση των φορολογικών εσόδων έχουμε υστέρηση κατά 170 δισ. δραχμές. Αν προσθέσουμε δηλαδή τα 170 δισ. και τα 112 δισ., τα φορολογικά έσοδα, για τα οποία η Κυβέρνηση επαίρεται, έχουν υστερήσει κατά 280 δισ. δραχμές. Αυτά τα 280 δισ. είναι το μέτρο της αναποτελεσματικότητας της Κυβέρνησης στη φορολογία. Αυτά είναι η αιτία του πανικού που οδήγησε στις χαριστικές ρυθμίσεις του νομοσχεδίου που ψηφίσατε, κύριοι συνάδελφοι του ΠΑ.ΣΟ.Κ., αυτή τη εβδομάδα.

Το δεύτερο στοιχείο που βγαίνει από τον πίνακα είναι η αδίστακτη χρήση των δαπανών του Προϋπολογισμού για προεκλογικές παροχές. Το 2,5% συν 2,5% που υποτίθεται ότι ήταν η επίσημη εισοδηματική πολιτική της Κυβέρνησης για το δημόσιο τομέα οδήγησε σε αυξήσεις των δαπανών μισθοδοσίας των δημοσίων υπαλλήλων κατά 18,8%. Αυτό έγινε μέσα από νέες προσλήψεις και από μια αλόγιστη πολιτική επιδομάτων. Η Κυβέρνηση κατακεραύνωνε, όπως θυμόμαστε στις αρχές του χρόνου τη "δημαγωγία" της Νέας Δημοκρατίας, όταν πρότεινε μεγαλύτερες αυξήσεις από το 2,5% συν 2,5% για τους δημοσίους υπαλλήλους και μετά προχώρησε η ίδια σ'αυτό το όργιο των παροχών.

Δόθηκαν 74 δισ., σε επιδόματα εκτός του τακτικού Προϋπολογισμού, μέσα από τον προϋπολογισμό δημοσίων επενδύσεων. 'Αλλα 90 δισ. δόθηκαν σε αυξήσεις, πέραν του προϋπολογισμού για νέες προσλήψεις και επιδόματα.

Το ενιαίο μισθολόγιο έγινε κουρέλι, στο όνομα των προεκλογικών αναγκών του ΠΑ.ΣΟ.Κ. Και έρχεται ο Υπουργός Εθνικής Οικονομίας να μας μιλήσει για ανάγκη αυτοσυγκράτησης, για υπευθυνότητα και για αξιοπιστία. 'Ερχεται μετεκλογικά να προτείνει πάγωμα των μισθών των δημοσίων υπαλλήλων, ουσιαστικά νέους φόρους, για μισθωτούς και συνταξιούχους, αδυναμία τιμαριθμοποίησης της φορολογικής κλίμακας κ.λπ.

Την "καμμένη γη" κύριε Υπουργέ, την παραλάβατε από τον εαυτό σας.

Υπάρχει στον πίνακα, που καταθέσατε, μια ακόμα έλλειψη, που οφείλεται στην αγωνιώδη προσπάθεια του Υπουργού να εμφανίσει ότι παρά το ότι, υπάρχουν σημαντικές δραχμικές υπερβάσεις του ελλείμματος του προϋπολογισμού, οι υπερβάσεις αυτές δε σημαίνουν και υπέρβαση ως ποσοστό του Α.Ε.Π., λόγω του ότι και η δραχμική αύξηση του Α.Ε.Π. ήταν μεγαλύτερη.

Υποψιάζομαι ότι η ταχυδακτυλουργία, στην οποία έχει επιδοθεί το κύριος Υπουργός, εκτός από τη μείωση του προϋπολογισμού δημοσίων επενδύσεων είναι και πάλι η μεταφορά εκτός προϋπολογισμού, σημαντικού μέρους των δαπανών για τόκους.

Θέλω απάντηση, τι μέρος των δαπανών για τόκους έχει μεταφερθεί εκτός προϋπολογισμού; Εγώ υπολογίζω αυτήν τη μεταφορά σε 300 δισ. δραχμές. Αν είναι έτσι,η συνολική υπέρβαση του ελλείμματος, για το 1996, αγγίζει τα 600 δισ. δραχμές.

Ερωτώ τον κύριο Υπουργό, έγινε κεφαλαιοποίηση τόκων, κατά το 1996 και μεταφορά εκτός του προϋπολογισμού; Σε ποιο ακριβώς ποσό συνίσταται αυτή η κεφαλαιοποίηση; Περιμένω την ακριβή απάντηση και θα επανέλθω στη δευτερολογία μου.

Το γεγονός είναι ένα, κυρίες και κύριοι συνάδελφοι: Ακόμη και αυτός ο ωραιοποιημένος πίνακας, που έδωσε στη δημοσιότητα ο Υπουργός, δίνει την εικόνα της αναποτελεσματικότητας, της προεκλογικής κυνικότητας, της αναξιοπιστίας και της ανεύθυνης διαχείρισης της Κυβέρνησης, σε όλο της το μεγαλείο. 

Είμαι βέβαιος ότι η κατάσταση στις δημόσιες επιχειρήσεις και τους οργανισμούς και στις κρατικές τράπεζες είναι πολύ χειρότερες απ'ότι δείχνει αυτός ο πίνακας της κεντρικής διοίκησης. Θα περιμένουμε την κατάθεση του προϋπολογισμού, για να δούμε τι έχει συμβεί και εκεί.

'Ερχομαι σε ένα άλλο θέμα, που θίγει η επερώτηση. Οι αποκλίσεις στον πληθωρισμό και τον προϋπολογισμό ωχριούν μπροστά στα προβλήματα που σταδιακά, βέβαια, συσσωρεύονται στο ισοζύγιο πληρωμών. Εκεί αργά αλλά σταθερά ακούγεται ο κτύπος μιας ωρολογιακής βόμβας. Ο χρόνος έκρηξης της βόμβας είναι άγνωστος. Η πιθανότητα έκρηξης, όμως, είναι μεγάλη και με το χρόνο θα γίνεται μεγαλύτερη.

Δεν έχω χρόνο για να μπω σε λεπτομέρειες. Θα σας αναφέρω μόνο ότι το ισοζύγιο τρεχουσών συναλλαγών που το 1994 είχε έλλειμμα μόλις 126,6 εκατ. δολάρια, το 1995 έκλεισε με έλλειμμα 2,8 δισ. δολαρίων. Και το 1996 η κατάσταση επιδεινώθηκε ακόμα περισσότερο. Στο πρώτο εξάμηνο το έλλειμμα έχει διαμορφωθεί στα 3,1 δισ. δολάρια έναντι 2,1 δισ. δολάρια στο αντίστοιχο διάστημα του 1995. Χειρότερες εξελίξεις είναι στο εμπορικό ισοζύγιο.

Καταλαβαίνετε πολύ καλά κύριε Υπουργέ, ότι οι εξελίξεις στος ισοζύγιο πληρωμών είναι ένα προειδοποιητικό καμπανάκι. Κάτι που σας λέει, πώς κάτι στραβό υπάρχει στο μίγμα της μακροοικονομικής πολιτικής, που ακολουθείτε. Περιμένω τις παρατηρήσεις σας και το τι σκοπεύετε να κάνετε και αν χρειαστεί θα επανέλθω.

Σύντομος θα είμαι και στο θέμα της απορρόφησης των κοινοτικών πόρων. Σύμφωνα με όλες τις ενδείξεις και το 1996 η απορρόφηση θα είναι μικρή. 'Εχουμε στοιχεία, ότι στο εννιάμηνο Ιανουαρίου-Σεπτεμβρίου οι δαπάνες του προγράμματος δημοσίων επενδύσεων είναι μόλις 552 δισ., έναντι πρόβλεψης 1.200 δισ. για ολόκληρο το χρόνο. Η αύξηση δηλαδή, σε σχέση με το αντίστοιχο διάστημα του 1995, είναι μόλις 58 δισ., δηλαδή 11,7% έναντι πρόβλεψης, που είχαμε στον προϋπολογισμό για ολόκληρο το χρόνο 24,5%. Είναι η μισή αύξηση.

'Ετσι θα γίνει ανάπτυξη, κύριε Υπουργέ, με αύξηση του προγράμματος δημοσίων επενδύσεων, κατά λιγότερο από το μισό του προβλεπομένου;

Η κατάσταση είναι ακόμη χειρότερη, στα προγράμματα των υπολοίπων Υπουργείων Εργασίας, Βιομηχανίας και Παιδείας. Τι κάνατε για να την αντιστρέψετε;

Κυρίες και κύριοι συνάδελφοι, το τελικό κριτήριο της οικονομικής πολιτικής, που ακολουθεί η Κυβέρνηση τα τελευταία χρόνια, θα είναι το κατά πόσο θα μπορέσουμε να ενταχθούμε στην πρώτη ομάδα των χωρών, που θα δημιουργήσουν το ενιαίο νόμισμα. Αυτό είναι κάτι, που θα αποφασισθεί το 1998 το αργότερο και θα συμβεί το 1999. Η Κυβέρνηση, ήδη διά του στόματος του κυρίου Πρωθυπουργού, στις αρχές της εβδομάδος, παραδέχθηκε ότι στο στόχο αυτό απέτυχε. Διότι το ίδιο το πρόγραμμα σύγκλισης ήταν κατώτερο των περιστάσεων.

Κυρίες και κύριοι συνάδελφοι του ΠΑ.ΣΟ.Κ., ο Πρόεδρός σας και Πρωθυπουργός είπε ότι οι περισσότερες χώρες της Ευρωπαϊκής 'Ενωσης, αλλά όχι η Ελλάδα, θα μπορέσουν να συμμετάσχουν εξ αρχής στην Ευρωπαϊκή 'Ενωση. Προσπάθησε να σας πείσει, ότι η αδυναμία της Ελλάδας, είχε προβλεφθεί στο πρόγραμμα σύγκλισης, το οποίο προβλέπει, σε εισαγωγικά, έτσι είπε ο Πρωθυπουργός, "προβλέπει τη συμμετοχή της Χώρας στη δεύτερη ομάδα των χωρών που θα ενταχθούν στην Ο.Ν.Ε.". Ο Πρωθυπουργός είτε παρασύρθηκε από τον Υπουργό Εθνικής Οικονομίας είτε δεν υπήρξε ειλικρινής. Θέλω να πιστεύω το πρώτο και όχι το δεύτερο.

Κύριοι συνάδελφοι, το ίδιο το αναθεωρημένο πρόγραμμα σύγκλισης που υπέβαλε η Κυβέρνηση στην Ευρωπαϊκή 'Ενωση επί λέξει λέει τα εξής: "Η ελληνική οικονομία θα πληροί όλα τα κριτήρια ονομαστικής σύγκλισης της Συνθήκης του Μάαστριχτ, από το 1998 και θα είναι έτσι έτοιμη να συμμετάσχει στο τρίτο στάδιο της οικονομικής και νομισματικής ένωσης από το 1999, το πιο πιθανό έτος έναρξης αυτού του σταδίου. Αυτά δεν έχουν αλλάξει. Το 1999 θα αρχίσει το πρόγραμμα, εμείς όμως θα είμαστε απέξω. Και μας λέει τώρα το Πρωθυπουργός και ο Υπουργός Εθνικής Οικονομίας, ότι από την αρχή προέβλεπαν συμμετοχή στο δεύτερο στάδιο. Ποιόν κοροϊδεύουν;

Η αλήθεια είναι, ότι το πρόγραμμα σύγκλισης έχει εξαγγείλει και θα εξαγγείλει ακόμη περισσότερο του χρόνου. Η Ελλάδα είναι η μόνη Χώρα που δεν έχει καμία πιθανότητα να συμμετάσχει απο το πρώτο στάδιο, γιατί όλες οι υπόλοιπες χώρες κάτι προσπαθούν να κάνουν και η Κυβέρνηση προσπαθεί να κάνει την ανάγκη φιλοτιμία.

Επερωτάσθε, κύριε Υπουργέ, πρώτον, γιατί δεν αντιμετωπίσατε έγκαιρα τη δυσμενή εξέλιξη βασικών οικονομικών μεγεθών, όπως ο πληθωρισμός, τα ελλείμματα, το ισοζύγιο πληρωμών και η ανεπαρκής απορρόφηση των κοινοτικών πόρων. 

Δεύτερον, γιατί δε λάβατε μέτρα για τον περιορισμό του κύματος των δηλώσεων και των διαρροών πληροφοριών που τις τελευταίες εβδομάδες έχουν ταλανίσει την αγορά. Αποσταθεροποιούν τις χρηματαγορές. 'Εκλεισε για πρώτη φορά η διατραπεζική αυτή την εβδομάδα και ενισχύεται η κερδοσκοπία.

Τρίτον, γιατί εγκαταλείψατε και εγκαταλείπετε τις προεκλογικές δεσμεύσεις για αποφυγή επιβολής νέων φορολογικών βαρών, ενόψει μάλιστα του γεγονότος, ότι δεν έχετε τίποτα νέα στοιχεία που να δικαιολογούν κάτι τέτοιο.

Τέταρτον και σπουδαιότερον, γιατί εγκαταλείπεται ο στόχος της συμμετοχής της Ελλάδος στην οικονομική και νομισματική ένωση από το 1998, σε αντίθεση με όλες τις άλλες χώρες της Ευρωπαϊκής 'Ενωσης που παραμένουν προσηλωμένες σ' αυτό το στόχο. Ποιοι είναι οι λόγοι γι' αυτήν τη δυσμενή εξέλιξη; Ποιο είναι το νέο χρονοδιάγραμμα; Πώς σκοπεύει η Κυβέρνηση να εξασφαλίσει ότι και με αυτό το νέο χρονοδιάγραμμα δε θα υπάρξει μία ακόμη αποτυχία; Περιμένουμε εξηγήσεις που να είναι ουσιαστικές και διεξοδικές. Αφήστε επιτέλους τις υπεκφυγές και τους μονολόγους. Κανονικά ο Υπουργός Εθνικής Οικονομίας, για ένα θέμα τέτοιας σημασίας, θα έπρεπε σήμερα να είναι στη Βουλή, να εξηγήσει στον Ελληνικό Λαό, γιατί οι θυσίες της τελευταίας τριετίας ήταν χωρίς αντίκρυσμα, παρά τις προεκλογικές διαβεβαιώσεις του και γιατί επέβαλε νέες φορολογικές επιβαρύνσεις, πάλι παρά τις προεκλογικές του διαβεβαιώσεις. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι από τα Δυτικά Θεωρεία παρακολουθούν τη συνεδρίασή μας πενήντα μαθητές και δύο συνοδοί-καθηγητές από το 3ο Γυμνάσιο Αργυρούπολης, οι οποίοι προηγουμένως ξεναγήθηκαν στη έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες)

Το λόγο έχει ο κ. Δημήτριος Ν. Κωστόπουλος, δεύτερος των επερωτώντων. Απών.

Ο κ. Βουλγαράκης έχει το λόγο.

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, είναι ασφαλώς ασύνηθες και ενδεχομένως θα μπορούσε να χαρακτηρισθεί ότι είναι και πέραν πάσης λογικής, το γεγονός να επερωτάται μία κυβέρνηση, η οποία προέκυψε από εκλογές προ ολίγων εβδομάδων, για τη γενικότερη κατάσταση της οικονομίας και με ειδικότερες αναφορές σε συγκεκριμένους μακροοικονομικούς δείκτες. Τα πράγματα θα ήταν ασφαλώς έτσι, εάν δεν συνέβαιναν δύο προϋποθέσεις. Εάν δηλαδή η Κυβέρνηση αυτή ήταν διαφορετική από αυτή που κυβερνούσε μέχρι χθες και συνεπώς δε θα είχε την ευθύνη των όσων μέχρι χθες είχαν συμβεί στη χώρα, ούτε θα τα συνυπέγραφε και αν δεύτερον, δεν ηχούσαν ακόμη στα αυτιά μας οι λόγοι, οι προεκλογικοί, από τα μπαλκόνια, τόσο του Πρωθυπουργού, όσο και των άλλων στελεχών του οικονομικού επιτελείου της Κυβέρνησης, οι οποίοι λόγω της έντασης του προεκλογικού αγώνα σε πολύ υψηλούς τόνους περιέγραφαν την κατάσταση της οικονομίας, κατά τρόπο ονειρικό και υπέροχο.

Στο σημείο αυτό θέλω να κάνω την πρώτη παρατήρηση. Είναι δυνατόν κυρίες και κύριοι συνάδελφοι, να υπάρχει τόση μεγάλη διαφορά ανάμεσα στην προεκλογική και στη μετεκλογική Ελλάδα; Είναι δηλαδή, δυνατόν ο πολιτικός λόγος να διαθλάται τόσο πολύ μέσα σε τόσο λίγες μέρες; Και είναι ποτέ δυνατόν να πιστέψει κανείς, ότι κατ'αυτόν τον τρόπο μπορεί μία οποιαδήποτε κυβέρνηση να προσελκύσει επενδύσεις, όταν γνωρίζουμε όλοι, ότι το βασικό στοιχείο της κάθε επένδυσης είναι η αξιοπιστία και ένα σταθερό οικονομικό περιβάλλον;

Επικεντρώνομαι, κυρίες και κύριοι συνάδελφοι, στην Κυβέρνηση, στο ΠΑ.ΣΟ.Κ., διότι σήμερα επιβεβαιώνεται απλώς και μόνο η κακή φήμη του κόμματος που κυβερνά, η κακή φήμη η οποία θέλαμε και ελπίζαμε ότι θα σταματούσε με τις εκλογές του 1985. 'Οτι, δηλαδή, αυτό το περίφημο "καλύτερες μέρες" που το 1985 ελέχθη, θα αποτελούσε ένα τέρμα σε μία πολύ κακή περίοδο που έζησε ο πολιτικός κόσμος. Δεν είναι έτσι. Δυστυχώς σήμερα, απλώς επιβεβαιώνεται για άλλη μία φορά αυτό που υποψιαζόμαστε και καταγγέλουμε στις τελευταίες εκλογές.

'Οπως, λοιπόν και παλαιότερα, έτσι και σήμερα, το ΠΑ.ΣΟ.Κ. ανακαλύπτει μία νέα κατηγορία Ελλήνων, αυτούς τους "έχοντες και κατέχοντες" και μάλιστα καλεί αυτούς να πληρώσουν εξ ολοκλήρου το κόστος της σύγκλισης που τώρα ανακαλύπτει ακριβώς πόσο είναι και που περιγράφει με πάρα πολύ επεξηγηματικό τρόπο ενώ κατά τη διάρκεια του προεκλογικού αγώνα αυτό είχε αποσιωπηθεί.

Προεκλογικά ο Ελληνικός Λαός είχε αντιμετωπισθεί σαν ένα ενιαίο σύνολο και μάλιστα έναντι αδρών υποσχέσεων, εκαλείτο να συνεισφέρει την ψήφο του στο ΠΑ.ΣΟ.Κ., χωρίς όμως ποτέ να του εξηγηθεί τι σημαίνει αυτή η ψήφος, πόσο κοστίζει αυτή η ψήφος και ποιος τελικά θα φέρει το βάρος αυτής της ψήφου.

Πριν από τις εκλογές η εικόνα που παρουσίαζε το κυβερνών Κόμμα ήταν περίπου ονειρική. Και ο πληθωρισμός πήγαινε καλά, το ίδιο και η ανεργία και τα ελλείμματα και στη σύγκλιση καλά τα καταφέρναμε και όλα ήταν πάρα πολύ καλά. 'Ηταν μάλιστα τέτοια η σπουδή, ούτως ώστε οδηγούσε τον Πρωθυπουργό από μπαλκόνι σε μπαλκόνι να εξαγγέλει διάφορα μέτρα, μέτρα πλουσιοπάροχα και μάλιστα μέτρα για τα οποία υπερηφανευόταν πως κανένα επιπλέον κόστος δεν θα έχουν.

Να θυμίσω εδώ την αύξηση των αγροτικών συντάξεων κατά 4.000, να θυμίσω γενικώς την Α.Τ.Α. στις συντάξεις, να θυμίσω τη μείωση των διαφόρων ασφαλιστικών εισφορών σε περίπτωση που θα προσλαμβάνοντο νέοι εργαζόμενοι κλπ.

Θέλω, όμως, να διαβάσω στο σημείο αυτό απόσπασμα από τη "διακαναλιακή" συνέντευξη που παραχώρησε ο κύριος Πρωθυπουργός στους δημοσιογράφους Ν. Χατζηνικολάου, Μ. Καψή και Γ. Πρετεντέρη στην οποία είναι πράγματι αποκαλυπτικός. Ερωτάται από τον κ. Ν. Χατζηνικολάου: "Εσείς δεσμεύεσθε ότι δεν θα υπάρξουν νέοι, άμεσοι ή έμμεσοι φόροι την επομένη των εκλογών;" Σημίτης: "Δε θα υπάρξουν νέοι φόροι". Χατζηνικολάου: "Ούτε άμεσοι ούτε έμμεσοι;" Σημίτης: "'Οχι δεν θα υπάρξουν νέοι φόροι". Χατζηνικολάου: "Δεν θα δεσμευθείτε για την τιμαριθμοποίηση;" Σημίτης: "Ποια τιμαριθμοποίηση"; Χατζηνικολάου: "Των υφισταμένων φόρων". Σημίτης: "Οχι δεν πρόκειται να τιμαριθμοποιηθούν οι υφιστάμενοι φόροι. 'Οταν λέμε ότι δε θα υπάρξουν νέοι φόροι, θα πει ότι οι φόροι αυτοί που υπάρχουν θα συνεχίσουν να υπάρχουν αλλά τίποτα παραπάνω".

'Εχετε, κυρίες και κύριοι συνάδελφοι, αίσθηση ότι αυτά τα οποία ο κύριος Πρωθυπουργός είπε στη συνέντευξη αυτή -και δεν είναι μόνο το απόσπασμα αυτό που διάβασα- έχουν καμία σχέση με αυτά που σήμερα ισχυρίζεται, διαρρέει, αφήνει να εννοηθεί, εξαγγέλλει η Κυβέρνηση; 'Εχει κανείς από την Αίθουσα την αίσθηση ότι μπορεί αυτός ο λόγος να έχει καμία αξιοπιστία στη βάση του εκλογικού σώματος; Και επιτέλους, ποιον κοροϊδεύει η Κυβέρνηση σήμερα;

Κυρίες και κύριοι συνάδελφοι, θα μπορούσα να συνεχίσω επί ώρες να καταθέτω συνεντεύξεις του κυρίου Πρωθυπουργού και άλλων επιφανών στελεχών του οικονομικού σας επιτελείου. Υπάρχουν παρόμοια κείμενα τα οποία και στη Διεθνή 'Εκθεση Θεσσαλονίκης είπε και στο λόγο του στη Βέροια είπε και στον τελευταίο του προεκλογικό λόγο στην Αθήνα, αλλά και κατά τη διάρκεια της περίφημης συζητήσεως με τον κ. 'Εβερτ, επίσης επανέλαβε.

Κυρίες και κύριοι συνάδελφοι, το σωτήριο έτος 1996 βαδίζει προς το τέλος του. Φαίνεται πως ο προϋπολογισμός θα έχει μία απόκλιση της τάξεως των 400-500 δισεκατομμυρίων. Τα εξήγησε αναλυτικά ο κ. Αλογοσκούφης. 'Ενα πράγμα απ'αυτά που είπε είναι βέβαιο. 'Οτι σε τίποτα δεν πάμε καλά. Υπάρχει και κάτι άλλο που είναι βέβαιο όμως. Αυτοί που θα πληρώσουν το λογαριασμό, κυρίες και κύριοι συνάδελφοι, είναι βασικά οι ίδιοι. Είναι δηλαδή αυτοί που προεκλογικά αποκαλούσατε "Ελληνίδες 'Ελληνες", είναι αυτοί που μετεκλογικά αποκαλείτε "έχοντες και κατέχοντες" και είναι αυτοί που σε τελική ανάλυση είναι οι ψηφίσαντες και οι εξαπατηθέντες.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Νικόλαος Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, πριν δύο χρόνια στην Αίθουσα του Κοινοβουλίου ο Μιλτιάδης 'Εβερτ σε μια παρόμοια, στη μορφή και στο περιεχόμενο, επερώτηση της Νέας Δημοκρατίας, διαπορώντας τότε έλεγε στην Κυβέρνηση, εάν πράγματι, είχε υπόψη της πώς κάθε μέρα ή κάθε χρόνο που περνά, χάνονται δισεκατομμύρια από την αναπορροφητικότητα που επεδείκνυε και επιδεικνύει ακόμα σήμερα η Κυβέρνηση, όσον αφορά τους κοινοτικούς πόρους για τα μεγάλα έργα. Διαπορούσε εάν καταλάβαινε η Κυβέρνηση τι μεγάλο πλήγμα έφερνε στην εθνική οικονομία, αλλά και στην υπόθεση της ανάπτυξης για την οποία και η Κυβέρνηση και φυσικά και όλα τα άλλα Κόμματα στη Βουλή, δηλώνουν καθημερινά ότι νοιάζονται.

'Ελεγε τότε χαρακτηριστικά: 'Εχετε υπόψη σας ότι το εθνικό μας εισόδημα είναι περίπου 21 τρισ. Το 1 τρισ. δηλαδή, είναι το 5%. Μα, αυτή είναι η ανάπτυξη που ζητά σήμερα η εθνική οικονομία, για να αρχίσει η αναπτυξιακή διαδικασία και να σταματήσει η αύξηση της ανεργίας. Συνέχιζε και με άλλα επιχειρήματα, για να ταρακουνήσει την Κυβέρνηση, κύριε Πρόεδρε και κύριοι συνάδελφοι και να την κινητοποιήσει, μήπως και πραγματικά δεν επέτρεπε, πια, να χάνονται την ημέρα δισεκατομμύρια. Γιατί στην πενταετία αυτή θα έπρεπε να απορροφούμε την ημέρα 3,6 δισ. σε μεγάλα ή μικρότερα έργα, ακόμα και το Πάσχα, ακόμα και τα Χριστούγεννα.

Ερχόμαστε και πάλι, δυστυχώς, σήμερα να σας πούμε τα ίδια, αφού αντιληφθήκατε το βάρος που φέρνετε από την προηγούμενη απραξία, σαν Κυβέρνηση του ΠΑ.ΣΟ.Κ. που από το 1981 μέχρι το 1989 χάσατε την πρώτη σπουδαία, τη μεγάλη εθνική πρόκληση και ευκαιρία για την Πατρίδα μας, τότε που και η Κοινότητα, αλλά και η εθνική οικονομία της Πατρίδος, μπορούσε στα μέγιστα να συμβάλει στην ανάπτυξη αυτού του Τόπου, αλλά και στην απόκτηση τέτοιων έργων υποδομής που από την εποχή του Χαρίλαου Τρικούπη είχε να δει η Χώρα ή σε κάποιες περιόδους της διακυβέρνησής της από τον Κωνσταντίνο Καραμανλή.

Ερχόμαστε και σήμερα δυστυχώς να επαναλαμβάνουμε τα ίδια ερωτήματα και όντως να μην μπορούμε, ούτε να συμμερισθούμε τις δικαιολογίες της Κυβέρνησης, αλλά ούτε και να πεισθούμε για τις μαγικές εικόνες, όπως είναι αυτές που μας εμφανίζει, για τα δήθεν μεγάλα έργα που εκτελούνται. Και λέω, κύριοι συνάδελφοι, για μαγικές εικόνες, γιατί είναι όντως ντροπή για τον πολιτικό κόσμο, λίγες μέρες προ των εκλογών η μεγάλη μακέτα που στήθηκε για να τη βλέπει η Αιτωλοακαρνανία και για να τη βλέπει όλη η Πελοπόννησος, ότι έτσι θα γίνει το έργο της ζεύξης του Ρίου-Αντιρρίου.

'Ολοι θυμόμαστε, γιατί ήταν ακόμα νωπά στα αυτιά μας εκείνα τα επιχειρήματα που ειπώθηκαν εδώ στη Βουλή, πώς και γιατί είχε γίνει εκείνη η σύμβαση, ποια συμφέροντα τελικά εξυπηρετούσε. Και αυτά τα γιατί, κύριοι της Κυβέρνησης, δεν μπορείτε να τα αποφύγετε, γιατί καθημερινά και χθες ακόμα με την περίφημη σύμβαση του Σταυρού-Ελευσίνος, ακούει και πληροφορείται ο Ελληνικός Λαός, ότι την ίδια ώρα που του ζητάτε θυσίες, την ίδια ώρα που λέτε στο μικρό, στο φτωχό εργαζόμενο, για αύξηση των τελών κυκλοφορίας, την ίδια ώρα ακούει ότι υπάρχουν χαριστικές διατάξεις σ' εκείνες τις συμβάσεις των μεγάλων έργων, μόνο και μόνο για να εξυπηρετηθούν οι πολύ γνωστοί που φωτογραφίζονται πίσω από εκείνες τις διακηρύξεις που διαμορφώνονται ακόμα και μετά το τέλος του διαγωνισμού.

'Ετσι, κύριε Πρόεδρε, κλείνοντας την πρωτολογία μου θα ήθελα πράγματι να ρωτήσω σήμερα την Κυβέρνηση, τι γίνεται στο Υπουργείο Βιομηχανίας. Από τα 210 δισ. δραχμές που έχει για να διευκολύνει επενδύσεις στη βιομηχανία, τι γίνεται σήμερα; Και δε θα προλάβω στην πρωτολογία μου να συνεχίσω για τον ΕΟΜΜΕΧ, για τα προγράμματα στο Υπουργείο Υγείας.

Θα ήθελα μισό δευτερόλεπτο, κύριε Πρόεδρε, για να σας διαβάσω σημερινό δημοσίευμα που λέει τι γίνεται με τα προγράμματα στη βιομηχανία, όπου κατ' εξοχήν υποτίθεται, θα πρέπει να είμαστε ευαίσθητοι.

Στην περιφέρεια δυτικής Ελλάδας προσήλθαν προχθές το απόγευμα τριάντα περίπου βιομήχανοι και εκπρόσωποι των παραγωγικών μονάδων της ευρύτερης περιοχής, προκειμένου να συζητήσουν με το νέο περιφεριάρχη Γιώργο Μουτσόπουλο προτάσεις για την επιδότησή τους, με σκοπό να εκσυγχρονίσουν και να αυξήσουν την παραγωγική ισχύ των βιομηχανοστασίων τους.

Τρεις ώρες περίπου περίμεναν οι επιχειρηματίες έξω από την πόρτα του περιφερειάρχη. Και κάποια στιγμή που εμφανίστηκε ο κ. Μουτσόπουλος σχολίασε περιπαικτικά "300 εκατομμύρια θα πάρει ο καθένας σας, δηλαδή 100 εκατομμύρια για την κάθε ώρα καθυστέρησης. Σας οφελεί, λοιπόν, να περιμένετε", τους είπε εριστικά.

Νομίζω ότι γι' αυτό το ήθος, για αυτή την αντίληψη είναι αρμόδια να απαντήσει η Κυβέρνηση, γιατί βλέπει κανένας ότι και στα υψηλά επίπεδα αλλά και στα χαμηλά επίπεδα δυστυχώς το Πακέτο Ντελόρ, δυστυχώς αυτή η πρόκληση δε νοείται από την Κυβέρνηση ως ατμομηχανή για τον παρασειρμό της εθνικής οικονομίας προς τα εμπρός αλλά για το βόλεμα των ημετέρων και για την ικανοποίηση και εξόφληση προεκλογικών γραμματείων. Ευχαριστώ

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αναστάσιος Παπαληγούρας έχει το λόγο.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριοι συνάδελφοι, η συμμετοχή της Χώρας μας στην Οικονομική και Νομισματική 'Ενωση της Ευρώπης έχει διάσταση εθνικής στρατηγικής επιλογής, αποφασιστικής για το ίδιο το μέλλον της Χώρας. Στρατηγικής επιλογής, για την επιτυχία της οποίας είναι απαραίτητη η συνειδητή σύμπραξη δέκα εκατομμυρίων Ελλήνων, η συνεισφορά όλων ανάλογα με τις δυνατότητες εκάστου.

Με την έννοια αυτή, δεν απορρίπτω καταρχήν κάθε εξαγγελόμενη οικονομική πολιτική που συνεπάγεται βάρη. Αντίθετα, αναγνωρίζω ότι η ανασυγκρότηση της Χώρας μας, η εξυγίανση της οικονομίας μας, η προσαρμογή στα ευρωπαϊκά μέτρα, έχουν τίμημα. 'Ομως οπωσδήποτε εναντιώνομαι στην οικονομική πολιτική που πρόσφατα εξαγγέλθηκε από την Κυβέρνηση Σημίτη, μιας και δεν αποτελεί παρά άλλη μία δόση της ίδιας αποτυχημένης συνταγής, που είναι άλλωστε κυρίως υπεύθυνη για την αποκλίνουσα πορεία της Ελλάδος από την Ευρώπη, υπεύθυνη για την αδυναμία της ένταξης της Χώρας μας στο πρώτο στάδιο της Ο.Ν.Ε., υπεύθυνη για την προβληματική -να αποτολμήσω να πω για την αμφίβολη -ένταξη ακόμα και στο δεύτερο στάδιο.

Φαίνεται πως χρειάζεται να υπενθυμίσουμε τα αυτονόητα: 

Για να μειωθούν τα ελλείμματα, -η θεμελιακή κακοδαιμονία της ελληνικής οικονομίας- δεν είναι αναγκαία η καταφυγή στην αύξηση των εσόδων του Κράτους, που σημαίνει συνεχώς νέες φορολογικές επιδρομές. Η επί χρόνια εμμονή στην αύξηση των εσόδων του Κράτους - με άλλα λόγια στην αύξηση των φόρων-, έχει πια φέρει τον μεν φορολογούμενο στα όρια της φοροδοτικής του ικανότητας, τη δε ελληνική οικονομία σε τροχιά αντιαναπτυξιακή, αποεπένδυσης και φθίνουσας ανταγωνιστικότητας.

'Αλλωστε η διοίκηση του φορολογικού συστήματος δε διαθέτει πια την κατάλληλη επιτελική και επιχειρησιακή στελέχωση, καθώς και την αναγκαία τεχνολογική υποστήριξη για να φέρει σε πέρας την αποστολή του.

Αδυνατεί να ελέγξει τη φοροδιαφυγή- μόνο απο το Φ.Π.Α. χάνεται 1,5 τρισ. το χρόνο- αλλά αδυνατεί να εισπράξει και τους βεβαιωμένους ακόμη φόρους.

Η αδυναμία της Κυβέρνησης μπροστά στην ολοένα και μεγαλύτερη απόκλιση των εσόδων από τους στόχους, εκδηλώνεται με τις συνεχείς φορολογικές αμνηστίες, τις σκανδαλώδεις ρυθμίσεις χρεών,την επιβολή των άδικων αντικειμενικών κριτηρίων και τη φορολογική τρομοκρατία.

Η Κυβέρνηση γνωρίζει, ότι οι στόχοι της φορολογικής της πολιτικής δε συμβαδίζουν με τις δυνατότητες του φοροεισπρακτικού μηχανισμού. Αλλ' αντί να πάρει μέτρα προς την κατεύθυνση περιορισμού της φοροδιαφυγής, ανάταξης του φοροελεγκτικού και φοροεισπρακτικού μηχανισμού, επιτάχυνσης της μηχανοργάνωσης και της διασταύρωσης των φορολογικών στοιχείων, προτιμά να επιβάλει νέους φόρους. 

Αντί της καταφυγής στην αύξηση των εσόδων- στην αύξηση των φόρων δηλαδή- εμείς προτείνουμε διαμετρικά αντίθετη στρατηγική μείωσης των ελλειμμάτων: Μειώστε τις κρατικές δαπάνες. Μειώστε το παμφάγο Κράτος. Τολμήστε επιτέλους αποκρατικοποιήσεις. Εξυγιάνετε τις δημόσιες επιχειρήσεις. Αξοποιήστε την αυτοχρηματοδότηση και τη συγχρηματοδότηση για να γίνουν απαραίτητα έργα υποδομής. Αποδεσμεύστε, ακόμα, πόρους για επενδύσεις. Απορροφήστε επιτέλους τα κοινοτικά κεφάλαια. Δώστε έμφαση στην Ανάπτυξη.

Το μικρότερο Κράτος μπορεί μάλιστα να είναι υπό προϋποθέσεις και αποτελεσματικότερο και "κοινωνικότερο" τελικά Κράτος; χωρίς να συνθλίβει τους πολίτες με εξουθενωτικούς φόρους, με γραφειοκρατία, με κομματική ή συνδικαλιστική επικυριαρχία, κακοδιαχείριση, αδιαφάνεια, σπατάλη, διαφθορά, αλλά αντίθετα παρέχοντας ευρύτερη ασφάλεια και προστασία στους πραγματικά έχοντες ανάγκη.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Επιτρέψτε μου ούτε ένα λεπτό ακόμα, κύριε Πρόεδρε.

'Αλλωστε η ανεξέλεγκτη σπατάλη στο δημόσιο τομέα είναι η βασική αιτία που οδηγεί τη Χώρα μας στο ευρωπαϊκό περιθώριο, την καταδικάζει σε καχεξία σε όλους τους τομείς, αφού απορροφά κάθε κεφαλαιακή και αναπτυξιακή ικμάδα της Χώρας.

Στα τρία μόνο τελευταία χρόνια της διακυβέρνησης του ΠΑ.ΣΟ.Κ., τα ελλείμματα των ΔΕΚΟ και η στήριξη των ζημιογόνων δραστηριοτήτων και αντιπαραγωγικών σκοπιμοτήτων -που δεν μπορεί βέβαια να βαφτίζονται "κοινωνική πολιτική", γιατί η σπατάλη και η κακοδιαχείριση, δεν ονομάζονται κοινωνική πολιτική- απορρόφησαν το αστρονομικό ποσό των 20 τρισ. δραχμών.

(Στο σημείο αυτό και πάλι ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Τελειώνω με τη παρατήρηση, ότι ο Ελληνικός Λαός υπήρξε ανέκαθεν γενναίος και αξιόπιστος μαχητής και στα πολεμικά και στα ειρηνικά πεδία. Δεν αρνήθηκε ποτέ να συνεισφέρει με θυσίες σε μεγάλες εθνικές επιλογές που είχαν όραμα και προοπτική.

ΠΡΟΕΔΡΕΥΩΝ (Παναγιώτης Ν. Κρητικός):Παρήλθε και το πρώτο λεπτό και το δεύτερο λεπτό.

ΑΝΑΣΤΑΣΗΣ ΠΑΠΑΛΗΓΟΥΡΑΣ: 'Ομως, ο ίδιος αυτός Ελληνικός Λαός από πρόθυμος συμπαραστάτης, μετατρέπεται σε αυστηρό τιμωρό όταν η διαχείριση των κόπων και του ιδρώτα του χαρακτηρίζεται από ανεπάρκεια, αφερεγγυότητα και αναλγησία.

Ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Ν. Κρητικός): Ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας, κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, σε ένα σύντομο χρονικό διάστημα αποδεικνύεται ότι η Κυβέρνηση δε σέβεται τους θεσμούς, δε σέβεται τον Ελληνικό Λαό. Διότι την ώρα που υπάρχει μεγάλη οικονομική κρίση, μεγάλη αναταραχή σε όλα τα στρώματα του Ελληνικού Λαού, είναι απαράδεκτο, είναι ανεπίτρεπτο να μη βρίσκεται στη θέση του ο Υπουργός Εθνικής Οικονομίας, που ταυτόχρονα είναι και Υπουργός Οικονομικών.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ).

Δε σέβεσθε τους θεσμούς, τους υποβαθμίζετε. Υποβαθμίζετε το Κοινοβούλιο και την ίδια ώρα υποβαθμίζετε τον ίδιο τον Ελληνικό Λαό, υποβαθμίζετε το φορολογούμενο. Η πράξη αυτή πέραν από την υποβάθμιση σημαίνει και κάτι άλλο. Σημαίνει πράξη φυγής από το διαλογο και τελικά σημαίνει πράξη δειλίας. Γιατί είναι πράξη δειλίας να μη βρίσκεται αυτήν την ώρα στη θέση του ο Υπουργός Εθνικής Οικονομίας και Οικονομικών, για να κάνει μια συζητήση αλλά να καταφεύγει στο γνωστό μονόλογο ο οποίος γίνεται από τα δίκτυα της τηλεοράσεως, όπου εκείνη την ώρα υπάρχει η ακροαματικότητα. Ας το κρίνει ο Ελληνικός Λαός.

Πέραν τούτου η Κυβέρνηση αποδεικνύει ότι είναι αναξιόπιστη και πριν απ' όλα ότι είναι αναξιόπιστος ο ίδιος ο Πρωθυπουργός, διότι σε όλους τους τόνους, όπως είπαν οι κύριοι συνάδελφοι, προεκλογικά υποστήριζε ότι δε θα χρειαστούν νέοι φόροι και ότι θα υπάρξει διαθέσιμο εισόδημα σε πραγματικούς όρους για το 1997 μεγαλύτερους από το 1996.

Χρειάστηκαν οι προγραμματικές δηλώσεις για να εμφανιστεί πόσο μεγάλο ψέμα ήταν αυτό που είχε πει ο Πρωθυπουργός, σε όλους τους τόνους, σε όλες τις συνεντεύξεις του σε όλες του τις ομιλίες προεκλογικά. Είχαμε επισημάνει στις προγραμματικές δηλώσεις ότι αυτές είναι απρογραμμάτιστες δηλώσεις, ότι υποκρύπτουν μια φορολογική λαίλαπα η οποία επέρχεται. Και χρειάστηκαν δύο μήνες για να αποδειχθεί η πραγματικότητα.

Κυρίες και κύριοι συνάδελφοι, οι Κυβερνήσεις του ΠΑ.ΣΟ.Κ. βρίσκονται στην εξουσία εδώ και δεκαπέντε χρόνια και έχετε όλη την ευθύνη για το εκεί που έχει οδηγηθεί σήμερα η ελληνική οικονομία. Και η άποψή μου είναι ότι τα προβλήματα δεν είναι απλά και μόνο ποσοτικά. Είναι τα μεγάλα διαρθρωτικά προβλήματα που έχετε δημιουργήσει στην ελληνική οικονομία με τη μείωση του ποσοστού της αποταμίευσης ως προς το Α.Ε.Π.. Με τη μείωση των επενδύσεων ως προς το ΑΕΠ, ως προς την υπερδιόγκωση του δημόσιου τομέα σε σχέση με το εθνικό εισόδημα. Αυτά είναι τα μεγάλα διαρθρωτικά προβλήματα τα οποία δημιουργήσατε μαζί με τα προβλήματα της ηθικής μέσα στη κοινωνία και της αποσάρθρωσης της κοινωνίας, η οποία δεν είναι πλέον διατεθειμένη να προσφέρει, διότι βλέπει επί δεκαπέντε χρόνια να υπάρχουν συνεχώς σταθεροποιητικά προγράμματα, να υπάρχουν υποτιμήσεις του νομίσματος, να υπάρχουν θυσίες εκ μέρους του Ελληνικού Λαού χωρίς κανένα αποτέλεσμα.

Δεν υπάρχει τομέας της ελληνικής οικονομίας, ο οποίος να μην έχει προβλήματα. Ο αγρότης καταστρέφεται εδώ και πολλά χρόνια από την υπερδιόγκωση του κόστους χωρίς να λαμβάνεται κανένα μέτρο, παρά τις προτάσεις που έχει κάνει η Νέα Δημοκρατία. Το αγροτικό προϊόν δεν είναι ανταγωνιστικό. Και δεν είναι ανταγωνιστικό χάριν της αδιέξοδης συναλλαγματικής πολιτικής την οποία ακολουθείτε.

Ο μικρομεσαίος επιχειρηματίας οδηγείται σε πτώχευση. 'Εχουν οδηγηθεί σε αδιέξοδο. Και αντί να καταργήσετε τα αντικειμενικά κριτήρια έρχεσθε μέσω νέων φόρων να επιβαρύνετε ακόμα περισσότερο την κατάστασή τους. 

Μας έλεγε η κυβέρνηση το 1994 και το 1995 ότι θα μειωθούν οι φόροι τελικά και ότι το καθαρό εισόδημα των μισθωτών και των συνταξιούχων και των ημερομισθίων θα αυξηθεί. Και τι διαπιστώνεται απολογιστικά; 'Οτι το 1994 και το 1995 οι φόροι ηυξήθηκαν κατά 30%. Συνεπώς το διαθέσιμο εισόδημα, αυτό που ενδιαφέρει τον εργαζόμενο στη πραγματικότητα μειώθηκε. Και να είσαστε πεπεισμένοι, κυρίες και κύριοι συνάδελφοι, ότι η νέα φορολογική λαίλαπα δε θα πλήξει τους έχοντες και κατέχοντες, θα πλήξει τα μεσαία και τα χαμηλά εισοδήματα. Το διαθέσιμο εισόδημα θα μειωθεί. Πού θα οδηγήσει αυτή η υπέρμετρη φορολόγηση; Στην ύφεση της οικονομίας και στην αύξηση της ανεργίας.

Πιστεύουμε ακράδαντα, ότι αυτή η φορολογική επιδρομή είναι αδιέξοδη. Σας είπε πολύ σωστά ο κ. Παπαληγούρας ότι ο μόνος τρόπος για να μπορέσετε να βγάλετε την οικονομία από το αδιέξοδο είναι η μείωση των δαπανών, η ταχύρρυθμη αύξηση του εθνικού εισοδήματος με ρυθμούς πάνω από 4% και όχι, εν πάση περιπτώσει, η αύξηση της φορολογίας. Την έχετε δοκιμάσει από το 1981 μέχρι το 1989 και στη συνέχεια την τελευταία τριετία και απεδείχθη ότι δεν οδηγεί πουθενά.

Θα σας πω κι ένα μεγάλο λάθος, το οποίο έχετε κάνει μέχρι σήμερα. Τρία είναι τα εργαλεία με τα οποία μπορεί να βγει η οικονομία από το αδιέξοδο. Είναι η εισοδηματική πολιτική, είναι η νομισματική και η συναλλαγματική πολιτική και η δημοσιονομική πολιτική.

Τι κάνετε μέχρι σήμερα; Κινείτε συνεχώς προς τη μία κατεύθυνση τη συναλλαγματική και τη νομισματική πολιτική -η Τράπεζα της Ελλάδος, ενδεχομένως προς τη σωστή κατεύθυνση- συγκρατείτε ταυτόχρονα την εισοδηματική πολιτική, αλλά κινείτε τελείως αντίστροφα τη δημοσιονομική πολιτική με τα τεράστια ελλείμματα. Και μοιάζει η οικονομία σαν ένα όχημα που οι δύο δεξιές ρόδες πηγαίνουν προς τα μπροστά, οι δύο αριστερές πηγαίνουν προς τα πίσω και το όχημα, αντί να κινείται προς μία κατεύθυνση, περιστρέφεται γύρω από τον εαυτό του μ' ένα μεγάλο αδιέξοδο. Θα οδηγηθούμε έτσι στην ανεργία. Το αποτέλεσμα δε θα είναι μόνο γι' αυτούς που έχουν ομόλογα, ή στη διατραπεζική αγορά, η οποία θα υποφέρει. Οι συνέπειες θα πέσουν στην οικοδομική δραστηριότητα και η οικοδομική δραστηριότητα, η οποία κινεί την οικονομία, θα οδηγήσει σε ύφεση και η ύφεση θα οδηγήσει στην ανεργία.

'Εχετε χάσει την αξιοπιστία σας. Με αυτή την έλλειψη αξιοπιστίας δεν έχετε, πλέον, τη δυνατότητα να πείσετε τον Ελληνικό Λαό ότι χρειάζεται μία νέα οικονομική πολιτική περιοριστική.

Είπατε ψέμματα προεκλογικά και απορώ πώς δεν έρχεται ο Πρωθυπουργός να ζητήσει συγγνώμη από τον Ελληνικό Λαό. Και τολμάει ο Υπουργός Εθνικής Οικονομίας προχθές στο μονόλογό του να εμφανίζει ότι η οικονομία πηγαίνει καλά. Μα, εάν η οικονομία πηγαίνει καλά, προς τι τα μέτρα; Γιατί υποβαθμίζετε τόσο πολύ, όχι εμάς, όχι τους συναδέλφους σας του ΠΑ.ΣΟ.Κ., αλλά τον ίδιο τον Ελληνικό Λαό;

Είναι αναξιόπιστη και ανάλγητη η Κυβέρνηση. Αυτή είναι η πραγματικότητα. Και άρχισε πλέον να αναζητεί και το άλλοθι. Και το άλλοθι είναι η Ευρωπαϊκή 'Ενωση. Μας υποχρεώνει τάχα η Ευρωπαϊκή 'Ενωση να πάρουμε αυτά τα σκληρά μέτρα, για να συγκλίνουμε προς το Μάαστριχτ. Είναι το μεγαλύτερο απ' όλα τα ψέμματα, τα οποία έχετε πει μέχρι σήμερα. Ποτέ η Ευρωπαϊκή 'Ενωση δε σας λέει με ποιον τρόπο θα οδηγηθείτε στη σύγκλιση. Θέτει προϋποθέσεις. Θέτει όρους αντικειμενικούς, λέει πού πρέπει να φτάσει το συνολικό δημόσιο χρέος προς το ακαθάριστο εγχώριο προϊόν, ή το έλλειμμα προς το ακαθάριστο εγχώριο προϊόν, ποτέ όμως δε σας λέει εάν αυτό θα το φτάσετε με τη μείωση των δαπανών, αν θα το φτάσετε με νέους φόρους, ή θα το φτάσετε μέσω της ανάπτυξης.

Η θέση η δική μας είναι, ότι ο μόνος τρόπος είναι η ανάπτυξη. Πριν ο Πρωθυπουργός -ο οποίος παρίστανε εδώ το λογιστή με τις μαύρες μανσέτες- μας είπε ότι "μα, ξέρετε η Κοινότητα θα μας κόψει τις πιστώσεις για το 1997, διότι δε φτάσαμε στο ρυθμό του 7,3 έναντι του 7,6".

Πού το μετράει αυτό το 7,3 και το 7,6, το 0,3%, δηλαδή περίπου 120 δισεκατομμύρια δραχμές; Πού το στηρίζει αυτό; Αυτό είναι ένα ποσοστό που έχει ως αριθμητή του κλάσματος το έλλειμμα και ως παρανομαστή το ακαθάριστο προϊόν. Πώς μπορεί να μειωθεί το πηλίκον αυτού του κλάσματος; 'Οχι μόνο μέσω της μειώσεως του ελλείμματος, αλλά μέσω της αυξήσεως του παρανομαστή, που είναι η αύξηση του εθνικού εισοδήματος. Αυτό σας λέμε τόσο καιρό και δεν μπορείτε να το καταλάβετε. Αυτή είναι η πραγματικότητα.

'Ολοι, συνεπώς, θα φταίνε. Φταίει η Ευρώπη, φταίνε οι εργαζόμενοι, φταίνε οι επιχειρήσεις, φταίει η Αξιωματική Αντιπολίτευση, η οποία κυβέρνησε στα δεκαπέντε χρόνια μόνο τρία χρόνια. Η μόνη που δε φταίει είναι η Κυβέρνηση του ΠΑ.ΣΟ.Κ..

Βεβαίως, ο κ. Σημίτης αποποιείται τις προσωπικές του ευθύνες λέγοντας, ότι τώρα έγινε Πρωθυπουργός και δεν ευθύνεται για όσα έκανε ο κ. Παπανδρέου. Μα και ο ίδιος υπήρξε επανειλημμένα Υπουργός, συνυπεύθυνος των ανακριβειών που ελέχθησαν το 1996, την επομένη των εκλογών, συνυπεύθυνος ως Υπουργός Βιομηχανίας, διότι δεν μπόρεσε να απορροφήσει τους πόρους από την Ευρωπαϊκή 'Ενωση και εν πάση περιπτώσει εάν ευθύνεται η κυβέρνηση Παπανδρέου -που ευθύνεται και αυτή- τότε θα όφειλε να παραιτηθεί ο Υπουργός Εθνικής Οικονομίας, ο οποίος είναι σ'αυτήν τη θέση εδώ και τρία χρόνια. Πώς το ανέχεται ο Υπουργός Εθνικής Οικονομίας να μιλάει ο Πρωθυπουργός για αποτυχία του τα δυόμισι προηγούμενα χρόνια; Αυτά δείχνουν την ηθική υπόσταση της Κυβερνήσεως.

Είστε ανίκανοι και οφείλετε να το καταλάβετε. Επί δύο μήνες τώρα δεν έχετε αναπτύξει την οικονομική σας πολιτική. Ακόμη και σήμερα δεν ξέρει ο Ελληνικός Λαός πώς θα διαμορφωθούν οι νέοι φόροι. Διοχέτευση πληροφοριών από την ίδια την Κυβέρνηση για το ποιοί τάχα νέοι φόροι θα μπουν, αλλά συγκεκριμένη πρόταση δεν υπάρχει, σαν να μην ήσασταν κυβέρνηση τόσα χρόνια. Και φθάσατε στο σημείο να κλείσετε και το Χρηματιστήριο για πέντε μέρες και να γελοιοποιηθεί η Ελλάδα διεθνώς λόγω της ανικανότητός σας. Και να θέλετε εκ των υστέρων να καλύψετε και τις απάτες, οι οποίες έγιναν μέσα στο Χρηματιστήριο ή ακόμα χειρότερα -όπως σας είπε ο κ. Αλογοσκούφης- να κλείσει για μία ημέρα η διατραπεζική αγορά. Μεγαλύτερο έγκλημα από αυτό που έγινε, δεν μπορούσε να συμβεί. Είναι ευτύχημα το ότι δεν έγινε μία νομισματική κρίση εκείνη την ημέρα.'Εχετε ακούσει σε καμία χώρα στον κόσμο να κλείνει τη διατραπεζική της αγορά; Πείτε μου έστω και μία.

Αυτά είναι τα επιτεύγματά σας μέσα στους δύο μήνες που κυβερνάτε, για να μην αναφερθώ ότι το μόνο μέτρο το οποίο εφαρμόζετε, είναι τα θέματα των σκαφών, των εχόντων και κατεχόντων παρανόμα αυτοκίνητα και το χάρισμα των όσων δεν έχουν πληρώσει μέχρι σήμερα φορολογία, χωρίς να επιβαρυνθούν με τόκο.'Ολοι οι άλλοι, δηλαδή, οι οποίοι πλήρωναν μέχρι σήμερα, ήταν ανόητοι. Αυτό είναι το μήνυμα το οποίο περνάτε προς τον Ελληνικό Λαό, προς τον εντίμως φερόμενο φορολογούμενο.

Οι συνάδελφοι σας είπαν ποια είναι η λύση κατά την άποψή μας. Είναι η μείωση του σπάταλου, του αδηφάγου, του διεφθαρμένου κράτους και όχι τα συνεχώς διογκούμενα και διευρυνόμενα φορολογικά βάρη. Τη λύση τη δίνει η ανάπτυξη και μόνο η ανάπτυξη, μέσω των δημοσίων και ιδιωτικών επενδύσεων. Τη λύση τη δίνει η αύξηση της ανταγωνιστικότητας. Και αύξηση της ανταγωνιστικότητας με αυτήν τη συναλλαγματική πολιτική, την οποία ακολουθείτε, δεν θα έχουμε ποτέ.

Ο Ελληνικός Λαός, πιστεύω, κυρίες και κύριοι συνάδελφοι, ότι δεν θα δεχθεί την Κυβέρνηση των υποχωρήσεων και τη λαίλαπα των νέων φόρων. Πρέπει να γνωρίζει η Κυβέρνηση, ότι στην πολιτική των φόρων, στην πολιτική της κατασπατάλησης του ιδρώτα του πολίτη, θα μας βρει αντίθετους. Και η αντίθεση με τη Νέα Δημοκρατία θα είναι μετωπική. Καλούμε κάθε φορολογούμενο να ξεσηκωθεί, διότι δεν μπορεί να συνεχισθεί αυτή η απαράδεκτη φορολογική πολιτική.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ευχαριστώ, κύριε Πρόεδρε.

Πριν αναπτύξω τη θέση της Κυβέρνησης, κύριοι συνάδελφοι, θα ήθελα να κάνω ένα μικρό σχολιασμό γι'αυτά που είπε ο αξιότιμος Πρόεδρος της Νέας Δημοκρατίας προηγουμένως.

Νομίζω ότι η παρουσία του ίδιου του Πρωθυπουργού σήμερα και η απάντησή του σε ερώτηση του Προέδρου της Νέας Δημοκρατίας ακριβώς και για την οικονομική πολιτική που ασκεί η Κυβέρνηση, είναι ένα ακόμη δείγμα που βεβαιώνει και το σεβασμό αλλά και την ευαισθησία, την οποία η Κυβέρνηση επιδεικνύει απέναντι στο θεσμό της Δημοκρατίας και του Ελληνικού Κοινοβουλίου.

Το δεύτερο που θα ήθελα να πω και να επαναλάβω -και θα ήθελα να γίνει μια σωστή κουβέντα πάνω στο θέμα αυτό ίσως αργότερα- είναι η δήλωση του κυρίου Πρωθυπουργού και του Υπουργού Εθνικής Οικονομίας και Οικονομικών, ότι ο προϋπολογισμός δεν περιέχει νέους φόρους που πλήττουν ιδίως τα λαϊκά στρώματα. Και αν υπάρχουν νέοι φόροι, κατά την εκτίμησή σας, που πλήττουν ακριβώς τα λαϊκά στρώματα, θα ήταν χρήσιμο ...

Το τρίτο είναι ότι θα συμφωνήσουμε μέσα από την κουβέντα, που θα ακολουθήσει σε πολλά ζητήματα. Θα συμφωνήσουμε για τις δαπάνες, θα συμφωνήσουμε για ένα λιγότερο και αποτελεσματικότερο κράτος. Το ζητούμενο είναι, να αναδεικνύουμε συνεχώς εκείνες τις προτάσεις και να επιβεβαιώνουμε εκείνες της πολιτικές, που είναι αποτελεσματικές προς την κατεύθυνση αυτή. 

Και έναν τελευταίο σχολιασμό, κύριε Πρόεδρε: Αναφέρθηκε ο κύριος Πρόεδρος της Νέας Δημοκρατίας για το όχημα του ΠΑ.ΣΟ.Κ. που περιστρέφεται γύρω -γύρω. Θα έλεγα, ότι στην περίοδο της Νέας Δημοκρατίας και μέχρι το 1993 το όχημα πήγαινε ολοταχώς όπισθεν. Το 1993 το ξαναγυρίσατε, φίλοι και συνάδελφοι της Νεας Δημοκρατίας, εκεί που ήταν το 1990. Είναι λοιπόν χρήσιμο να συνειδητοποιήσουμε, ότι οφείλουμε να ταυτιστούμε με τη νέα πραγματικότητα, που είναι πλούσια και πολυσύνθετη, με το νέο οικονομικό περιβάλλον, με μια νέα εποχή, με τα νέα προβλήματα που αναδεικνύει αυτή η νέα εποχή και χρειάζεται νέες πολιτικές αλλά και νέες προσεγγίσεις αντιμετώπισής τους.

Να συνειδητοποιήσουμε, λοιπόν, ότι το κάθε παρόν είναι η ύπαρξή μας και οφείλουμε να ταυτιστούμε με τη νέα ιστορική περίοδο που διανύουμε, γιατί σε αυτήν ανήκουμε και σαν χρόνος και σαν ζωή.

Το κεντρικό, λοιπόν, ερώτημα στο οποίο οφείλουμε όλοι να απαντήσουμε είναι, στο πώς θα επιτύχουμε την ισότιμη συμμετοχή της Ελλάδος στις διαδικασίες της ευρωπαϊκής ενοποίησης, τη διαφύλαξη των εθνικών συμφερόντων έναντι της τουρκικής επιβολής, πώς θα επιτύχουμε την ανταγωνιστική ελληνική οικονομία και κοινωνία και, βεβαίως, πώς θα διαφυλάξουμε την κοινωνική συνοχή. Γι' αυτό και η κυρίαρχη επιδίωξή μας είναι μια ισχυρή Ελλάδα, για να μπορέσει θετικά τώρα, σε αυτήν τη μεγάλη πρόκληση, για να απαντήσουμε θετικά στα μεγάλα και σημαντικά δρώμενα των επόμενων ετών.

Οι εξελίξεις, κύριοι συνάδελφοι, τα τελευταία χρόνια, καταδεικνύουν μια σημαντική και ουσιαστική βελτίωση των βασικών οικονομικών μεγεθών.Με συνέπεια και αξιοπιστία η Κυβέρνηση πέτυχε να αντιμετωπίσει τη δημοσιονομική κρίση του 1994, να περιορίσει δραστικά τις χρόνιες μακροοικονομικές ισορροπίες και να θέσει την ελληνική οικονομία σε μια θετική τροχιά ανάπτυξης, μειώνοντας την απόσταση που μας χωρίζει από τις πιο προηγμένες ευρωπαϊκές χώρες.

Οι ευρωπαϊκές εξελίξεις στην ελληνική οικονομία συνεχίστηκαν το 1996, ενώ για πρώτη φορά μετά τη μεταπολίτευση δεν αναστράφηκε η θετική οικονομική πορεία με τη διεξαγωγή βουλευτικών εκλογών. Η εξέλιξη αυτή επιβεβαιώνει την εδραίωση της ανόδου που παρουσιάζει η οικονομική δραστηριότητα.

Το ακαθάριστο εθνικό προϊόν για το οποίο, βεβαίως, δεν έγινε καμιά αναφορά στην επερώτηση της Νέας Δημοκρατίας, ακολούθησε το 1996 ρυθμό αύξησης που εκτιμάται σε 2,6%. Ρυθμοί που είναι περίπου διπλάσιοι σε σχέση με αυτούς που είχαμε εγγράψει στο πρόγραμμα σύγκλισης, ρυθμοί που είναι μεγαλύτεροι, το 1995 2%, το 1994 1,5% και πολύ μεγαλύτεροι το 1993, -1%, αρνητικοί ρυθμοί.

Κυρίως, όμως, είναι σημαντικά υψηλότεροι για πρώτη φορά, μετά από πάρα πολλά χρόνια, από τους αντίστοιχους ρυθμούς της Ευρωπαϊκής 'Ενωσης, που για το 1996 δημιουργούν ένα μέσο όρο κοντά στο 1,5%.

Οι δημόσιες και ιδιωτικές επενδύσεις αυξάνονται το 1996 με ρυθμό 15% και 8,3% αντίστοιχα, ακολουθώντας μια ανοδική πορεία από το 1994. Και όλοι θα συμφωνήσουμε -άλλωστε αυτό αναδείχτηκε και από τις δικές σας παρεμβάσεις- κύριοι συνάδελφοι, ότι οι επενδύσεις αποτελούν κύριους προωθητικούς παράγοντες της ανόδου της οικονομικής δραστηριότητος. 

Το έλλειμμα του κρατικού τομέα, το έλλειμμα της γενικής κυβέρνησης εκτιμάται ότι μειώθηκε κατά 1,5% του ΑΕΠ από το 9,7% του 1995, σε 7,6% το 1996. Και θα ήθελα να αποσαφηνίσω και να διασφαλίσω μια απάντηση ειδική στον κύριο Πρόεδρο της Νέας Δημοκρατίας, ότι θα πετύχουμε το 7,6%. Δεν θα υπάρχει καμία απόκλιση σε ό,τι αφορά αυτόν το στόχο.

Η εξέλιξη του ελλείμματος ως ποσοστού του ΑΕΠ τη διετία 1994-1995 ήταν ευνοϊκότερη απ' ό,τι προβλεπόταν στο πρόγραμμα σύγκλισης. Αυτό οφείλεται στα σημαντικά πλεονάσματα των δημοσίων οργανισμών και κυρίως των ασφαλιστικών ταμείων, ενώ τα στοιχεία για το 1996 δείχνουν, ότι δεν θα υπάρξει η απόκλιση, όπως σας ανέφερα προηγουμένως, για το πρόγραμμα.

H εξέλιξη του χρέους της Γενικής Κυβέρνησης ως ποσοστού του ΑΕΠ ήταν ευνοϊκότερη απ' ό,τι προεβλέπετο στο πρόγραμμα σύγκλισης, γεγονός που οφείλεται στην ταχύτερη ανάπτυξη της ελληνικής οικονομίας.

Ο πληθωρισμός -όπου πράγματι πρέπει να συμφωνήσουμε ότι είναι το κρίσιμο πρόβλημα το 1997 και 1998- σε μέσα επίπεδα εκτιμάται ότι μειώθηκε το 1996 κατά μια εκατοστιαία μονάδα περίπου. Στο μέγεθος του πληθωρισμού υπάρχει μια απόκλιση -αυτό είναι σαφές- τη διετία 1995-1996, σε σχέση με το πρόγραμμα σύγκλισης, που κυρίως οφείλεται τόσο στην υψηλότερη αύξηση του κόστους εργασίας όσο και σε εξωγενείς παράγοντες, όπως είναι η αύξηση της διεθνούς τιμής πετρελαίου, ίσως, διότι δεν προχωρήσαμε πιο γρήγορα σε διαρθρωτικές αλλαγές, που οφείλαμε να είχαμε προχωρήσει.

Ο υψηλός ρυθμός αύξησης του ΑΕΠ, μεγαλύτερος από τη σχετική πρόβλεψη του προγράμματος σύγκλισης σε σχέση και με αυτό των σημαντικότερων Εταίρων μας ήταν ο κύριος λόγος, για τον οποίο το ισοζύγιο τρεχουσών συναλλαγών ως ποσοστό του ΑΕΠ ήταν για το 1996 μεγαλύτερο από τις προβλέψεις του προγράμματος. Εκεί έχετε δίκιο όταν αναδεικνύετε αυτό το πρόβλημα σαν ένα σημαντικό πρόβλημα για την ανταγωνιστικότητα της ελληνικής οικονομίας. Και οφείλουμε θετικά να απαντήσουμε και να σκύψουμε, ίσως, με μεγαλύτερη ευαισθησία και με περισσότερο βάθος στην αντιμετώπιση αυτού του τεράστιου προβλήματος.

Η εξέλιξη αυτή μπορεί να αποδοθεί και σε συγκυριακούς λόγους, όπως η άνοδος της εγχώριας ζήτησης καταναλωτικών ειδών, αλλά και εισαγωγών εξοπλισμού για επενδύσεις.

Παρά τις εξελίξεις αυτές, το έλλειμμα των τρεχουσών συναλλαγών εξακολούθησε να μην είναι ιδιαίτερα υψηλό. Ως ποσό το ΑΕΠ έφθασε περίπου στο 3% βρίσκεται μέσα στο όριο που προσδιορίζεται το πρόγραμμα και υπερκαλύπτεται από την εισροή μη δανειακών κεφαλαίων.

Οι προοπτικές για την εξέλιξη των οικονομικών μεγεθών το 1997 μπορεί κανείς να πει ότι είναι ευνοϊκές. Το ΑΕΠ αναμένεται να αυξηθεί κατά 3,3% έναντι αναμενόμενου ρυθμού αύξησης στην Ευρωπαϊκή 'Ενωση κατά 2% με κύριους προωθητικούς παράγοντες την αύξηση των επενδύσεων, τόσο των δημοσίων όσο και των ιδιωτικών.

Είχαμε εγκρίσεις μέσα στο 1996 στο α' και στο β' εξάμηνο, με ρυθμό πενταπλάσιο της διετίας 1994 και 1995.

Η επιτάχυνση αυτή επιβεβαιώνει και εδραιώνει τη συνέχεια και την προοπτική της πραγματικής σύγκλισης με την Ευρωπαϊκή 'Ενωση που είναι ο κεντρικός στόχος της πολιτικής μας. Το έλλειμμα της γενικής κυβέρνησης ως ποσοστό του ΑΕΠ αναμένεται να κινηθεί στο πλαίσιο της κεντρικής πρόβλεψης του προγράμματος.

Ο πληθωρισμός εκτιμάται ότι θα έχει και πάλι την απόκλιση που είχαμε και φέτος, εκτιμάται ότι θα μειωθεί, όμως, κατά δύο περίπου εκατοστιαίες μονάδες σε μέσα επίπεδα και να πέσει στο 6,5%. Ο στόχος αυτός μπορεί να εμφανίζεται φιλόδοξος, αλλά είναι αναγκαίος για την ολοκλήρωση της πορείας εφαρμογής του προγράμματος σύγκλισης, για να προχωρήσουμε με πιο γρήγορους ρυθμούς το 1998.

Στην αναμενόμενη αποκλιμάκωση του πληθωρισμού θα συμβάλλουν, η προβλεπόμενη μείωση του ρυθμού αύξησης του κόστους εργασίας ανά μονάδα προϊόντος -το επιδιώκουμε φέτος- οι βελτιωμένες προσδοκίες για τις διεθνείς τιμές του πετρελαίου και τις τιμές ορισμένων τροφίμων, η περιοριστική νομισματική πολιτική και η συναλλαγματική πολιτική της σταθερής δραχμής, εντός στενών περιθωρίων διακύμανσης.

Είναι, λοιπόν, προφανές από τα παραπάνω, ότι οι επερωτώντες Βουλευτές της Νέας Δημοκρατίας αναφερόμενοι στη δυσμενή εξέλιξη των βασικών οικονομικών μεγεθών, ασφαλώς δεν το εννοούν πλήρως, γιατί αυτό δεν συμβαίνει και το γνωρίζουν. Υπάρχουν σημαντικές θετικές κινήσεις, θετικά μηνύματα, θετικά αποτελέσματα, έχουμε απόκλιση και σε ένα δύο σημεία, μπορούμε όμως να βελτιώσουμε τα κριτήρια, αν θέλετε και όλη αυτήν την εικόνα το 1997 και το 1998 και γι'αυτό είναι αποφασισμένη η Κυβέρνηση.

Πιστεύω, ότι απλά ίσως ανησυχούν. Ανησυχούν για το γεγονός ότι προχωρούμε με σωστότερα βήματα και με ολοκληρωμένο σχεδιασμό. Διαμορφώσαμε την οικονομική μας πολιτική, όχι με αποσπασματική θεώρηση, αλλά με συγκεκριμένο πλαίσιο και σαφείς ενδιάμεσους και τελικούς στόχους. Και αυτή ακριβώς η πολιτική αποτυπώνεται και στον προϋπολογισμό του 1997, που θα έρθει για συζήτηση και ψήφιση στη Βουλή στο προσεχές διάστημα. 

Οι στόχοι της πολιτικής μας, συνοψίζονται στο τρίπτυχο, ανάπτυξη, ευρωπαϊκή σύγκλιση, κοινωνική συνοχή, από τη μεγάλη επιτυχία η επιτάχυνση της ανάπτυξης στην προηγούμενη τριετία, μια εξέλιξη που κατέδειξε, ότι δεν υφίσταται το δίλημμα μεταξύ σταθεροποίησης και ανάπτυξης. Η απελευθέρωση πόρων που προκάλεσε η μείωση των ελλειμμάτων του Δημοσίου, η πτώση των επιτοκίων που επέτρεψαν τη μείωση του πληθωρισμού και η δημιουργία κλίματος εμπιστοσύνης, το σταθερό νόμισμα που προέκυψε από τις εξελίξεις αυτές, είναι οι παράγοντες εκείνοι που οδήγησαν στη θεαματική ανάκαμψη των επενδύσεων και την κινητοποίηση του παραγωγικού δυναμικού. Δημιουργήσαμε και δημιουργούμε τις προϋποθέσεις για ακόμη μεγαλύτερη επιτάχυνση της ανάπτυξης, στοχεύουμε σε ρυθμούς αύξησης της τάξεως του 4,5% με 5% στη διάρκεια της τετραετίας.

'Ετσι θα υπερκεράσουμε ακόμη και το ποσοστό στο οποίο αναφέρθηκε προηγουμένως ο κύριος Πρόεδρος της Νέας Δημοκρατίας. Και τούτο θα γίνει με συνέχιση του περιορισμού των ελλειμμάτων, μείωση του πληθωρισμού ενίσχυση των επενδύσεων. 

Αυτός είναι ο στόχος της οικονομικής μας πολιτικής και ειδικότερα του προϋπολογισμού του 1997, αλλά και του προϋπολογισμού που θα ακολουθήσει για το 1998.

Η απελευθέρωση πόρων που θα προέλθουν από την πολιτική μας θα χρηματοδοτήσουν σημαντικά επενδυτικά προγράμματα, συγχρηματοδοτούμενοι κυρίως από την Ευρωπαϊκή 'Ενωση, αναγκαίοι για τον εκσυγχρονισμό της Χώρας, την επιτάχυνση της ανάπτυξης, αλλά και την αύξηση της απασχόλησης, το εξοπλιστικό πρόγραμα των Ενόπλων μας Δυνάμεων για την αμυντική θωράκιση της Χώρας και επίσης κρίσιμους τομείς για τη συννοχή της κοινωνίας, όπως είναι η Παιδείας, η Υγεία και η Κοινωνική Πρόνοια.

Το πρόγραμμά μας απαντά θετικά στην πρόκληση της σύγκλισης με την Ευρωπαϊκή 'Ενωση. Η συμμετοχή της Χώρας στην οικονομική και νομισματική ένωση αποτελεί για μας πρωτεύοντα οικονομικό και πολιτικό στόχο και δεν

παρεκτραπήκαμε καθόλου από τον αρχικό στόχο, θα το εξηγήσω αμέσως. Η συμμετοχή μας στην ΟΝΕ το αργότερο μέχρι το 2000, που εκτιμώ ότι θα ολοκληρωθεί η διαδικασία συγκρότησης της ΟΝΕ, αποτελεί στόχο εφικτό. Την πορεία αυτή που συνδέεται με μια ολοκληρωμένη εθνική στρατηγική, την ακολουθούμε, όχι γιατί υπάρχουν οι κανόνες της σύγκλισης, αλλά επειδή θέλουμε την ανάπτυξη, την ανταγωνιστικότητα, μια ισχυρή οικονομία και μια πιο δίκαιη κοινωνία. Η μείωση του πληθωρισμού, ο περιορισμός των ελλειμμάτων και η νομισματική σταθερότητα, οφείλουν να είναι εθνικές προτεραιότητες και για την Κυβέρνηση αποτελεί το μέγιστο εθνικό θέμα. Θα έλεγα απλά να συνειδητοποιήσουμε κάτι, ότι από τα κριτήρια του 1997 θα ενσωματωθούν στον πρώτο κύκλο της οικονομικής και νομισματικής ένωσης οι χώρες από την 1.1.99, όσοι πληρούν τα κριτήρια του 1998, θα ακολουθήσουν αυτήν την πορεία σε ένα δεύτερο κύκλο που θα ξεκινήσει από 1.1.2000.'Οπως προβλέπεται στο πρόγραμμα σύγκλισης, η Ελλάδα έχει βάλλει στόχο να πληροί τα κριτήρια από το 1998, άρα να συμμετέχει από την 1.1.2000. Δεν υπάρχει καμία απόκλιση από τον αρχικό στόχο και αυτό πρέπει να το συνειδητοποιήσουμε όλοι μας. Το 1997 είναι πράγματι ένα κρίσιμο έτος, που θα κρίνει και θα καταδείξει καθαρά, ότι η ανάπτυξη και η σταθεροποίηση των μακροοικονομικών μας δεδομένων είναι στέρεα θεμελιωμένες. Για το λόγο αυτόν και ο προϋπολογισμός του 1997 προωθεί τη δημοσιονομική σταθερότητα, την οικονομική αποτελεσματικότητα, αλλά και την κοινωνική δικαιοσύνη.

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)

Το σύνολο των πολιτικών μας κατατείνει στο να εξασφαλίσει το αποτέλεσμα αυτό. Στο πλαίσιο αυτής της πολιτικής, ο προϋπολογισμός 1997 δεν είναι απλά προϋπολογισμός διαχείρισης. Είναι προϋπολογισμός που επιχειρεί διαρθρωτικές τιμές στη λειτουργία της οικονομίας και του δημόσιου τομέα. Δημιουργούνται προϋποθέσεις για σημαντικές μεταρρυθμίσεις και τομές σε ό,τι αφορά το δημόσιο τομέα. Και σ'αυτό θα συμφωνήσουμε όλοι, διότι υπάρχουν κοινές ανησυχίες προς την κατεύθυνση αυτή από όλες τις Πτέρυγες της Βουλής.

Για την Κυβέρνησή μας το δημοσιονομικό πρόβλημα έχει εθνική προτεραιότητα και έτσι το αντιμετωπίζουμε. Γνωρίζουμε ότι η δημοσιονομική εξυγίανση είναι βασική προϋπόθεση για την ισότιμη συμμετοχή μας στα ευρωπαϊκά κέντρα αποφάσεων. Κυρίως, όμως, πιστεύουμε, ότι είναι ζωτικής ανάγκης για τα δικά μας εθνικά συμφέροντα, αλλά και για τη δική μας πολιτική και για την ανάπτυξη της Χώρας.

Η εξυγίανση αυτή θα επιτευχθεί με αποφασιστικές παρεμβάσεις σε κρίσιμους επί μέρους τομείς των δημοσίων οικονομικών, παρεμβάσεις για την περιστολή και τον έλεγχο του ευρύτερου δημόσιου τομέα και την αξιοποίηση της περιουσίας του. Θέλουμε ένα καλύτερο κράτος με λιγότερο κόστος. Αν συμφωνούμε σ'αυτό, ας αγωνιστούμε όλοι μαζί, ο καθένας από τη δική του πλευρά, για να υλοποιήσουμε αυτές τις μεταρρυθμίσεις και αυτές τις τομές στο δημόσιο τομέα, για να κάνουμε ένα ανώτερο και αποτελεσματικότερο κράτος.

'Ολοι, λοιπόν, θα κληθούν να καταβάλουν μια μεγαλύτερη προσπάθεια ανασυγκρότησης, που θα συμβάλλει σ'αυτήν την εθνική ενιαία προσπάθεια. Θα καταπολεμηθεί κάθε στοιχείο που κρατά τη Χώρα αγκυλωμένη και σε αντίθεση με οποιαδήποτε κοινωνική λογική. Και το σχετικό νομοσχέδιο έχει ήδη κατατεθεί από την Κυβέρνηση του κ. Σημίτη και είναι ανοικτό πλέον για κάθε συζήτηση. Νομίζουμε, όμως, ότι όλοι πρέπει να συμβάλουν σ'αυτήν την κατεύθυνση και κανείς δεν μπορεί να δει τον εαυτό του παρά μέσα από αυτήν τη συλλογική προσπάθεια.

Ποιες άλλες παρεμβάσεις προσπαθούμε να κάνουμε, για να πετύχουμε τους στόχους μας; Παρεμβάσεις για την κατάργηση των κοινωνικά και αναπτυξιακά αδικαιολόγητων φοροαπαλλαγών. Αποκαθίσταται ίση μεταχείριση, για ίσες καταστάσεις και παράλληλα περιορίζουμε τις επιδοτήσεις για τις απαλλαγές προς τις επιχειρήσεις. Παρεμβάσεις, επίσης, για τη δικαιότερη κατανομή των φορολογικών βαρών από όλες τις κοινωνικές τάξεις. Η καταπολέμηση της φοροδιαφυγής και της παραοικονομίας θα ενταθούν. Και αντιμετωπίζουμε τη φοροδιαφυγή με συγκεκριμένες θέσεις και παρεμβάσεις, όπως η αναμόρφωση του Τελωνειακού Κώδικα. Θέλουμε να διευρύνουμε τη φορολογική βάση της Χώρας μας. Και νομίζω ότι και εδώ δεν μπορούμε παρά να συμφωνήσουμε σε μία ενιαία πολιτική.

'Ολες οι παραπάνω παρεμβάσεις συμβαδίζουν με κατευθύνσεις και συγκεκριμένα μέτρα για τη στήριξη των πιο αδύναμων στρωμάτων, εκεί που υπάρχουν οι μεγαλύτερες ανάγκες. Παραδείγματα της κοινωνικής αυτής πολιτικής μας είναι η μετεξέλιξη του ΟΓΑ σε ταμείο κύριας ασφάλισης, η ενίσχυση της αγοραστικής δύναμης των κατώτατων συντάξεων, η χρηματοδότηση της πολιτικής για την καταπολέμηση της ανεργίας, η αύξηση των δαπανών για την Παιδεία, την Υγεία και την Πρόνοια.

Η πολιτική μας ακολουθεί, πράγματι, έναν ασυνήθη δρόμο για τα ευρωπαϊκά δεδομένα. Ενώ η δημοσιονομική προσαρμογή σε πολλές ευρωπαϊκές χώρες στηρίζεται στη δραστική περικοπή των κοινωνικών δαπανών, σε μερικές χώρες στο πλήρες πάγωμα της εισοδηματικής πολιτικής, εμείς δεν θίγουμε τις κοινωνικές δαπάνες, αλλά επεκτείνουμε θεσμούς κοινωνικής αλληλλεγγύης, δεν παρεμβαίνουμε στις ρυθμίσεις των αμοιβών στον ιδιωτικό τομέα. Επιδιώκουμε να λύσουμε το δημοσιονομικό μας πρόβλημα με τη διεύρυνση της φορολογικής μας βάσης, μέσω της επιβάρυνσης των ατόμων ή ομάδων που είναι οικονομικά πιο ισχυροί και με τον εξορθολογισμό στο δημόσιο τομέα.

Κύριοι συνάδελφοι, αναφερθήκατε και στο θέμα του Κοινοτικού Πλαισίου Στήριξης, στο ρυθμό αύξησης των πόρων και της πορείας των μεγάλων έργων. Θα ήθελα να κάνω μια σημαντική αναφορά στο έργο αυτό και να επισημάνω, ότι το Δεύτερο Κοινοτικό Πλαίσιο στήριξης συμπληρώνει τρία χρόνια ονομαστικής υλοποίησης.

Στην πραγματικότητα εγκρίθηκε το καλοκαίρι του 94 και τα περισσότερα επί μέρους προγράμματα αρκετά αργότερα. 

Θα μπορούσα να αναφερθώ εκτενώς στους λόγους αυτής της καθυστέρησης στην ανυπαρξία ή την καθυστέρηση προετοιμασίας και στην προχειρότητα του σχεδιασμού εκ μέρους της προ των εκλογών του 1993 Κυβέρνησης σε όλα τα επίπεδα, όπως στην κατάρτιση προγραμμάτων, στην προετοιμασία έργων με τις απαραίτητες μελέτες, στην προετοιμασία των κατάλληλων μηχανισμών για την υλοποίηση μιας από τις μεγαλύτερες αναπτυξιακές προσπάθειες που γνώρισε η χωρα μας, από τη μεγάλη υποστήριξη, απο τα διαρθρωτικά ταμεία της Ευρωπαϊκής Ενωσης για το 1994-99.

Ωστόσο δεν θα ήθελα να παρενθοντολογήσω και θα αναφερθώ μόνο στην περίοδο της διακυβέρνησης της Χώρας απο το ΠΑ.ΣΟ.Κ..

Σήμερα, κύριοι συνάδελφοι, έχει παρέλθει ικανός χρόνος κατά μέσο όρο δύο χρόνια, από την έγκριση των προγραμμάτων, για να προχωρήσουμε σε έναν απολογισμό για την υλοποίηση του Β' Πακέτου Ντελόρ.

Δύο βασικοί λόγοι μας επιτρέπουν να πούμε ότι η πορεία υλοποίησης του Κοινοτικού Πλαισίου Στήριξης, είναι ικανοποιητική.

Πρώτον, τα ποσοτικά δεδομένα, τα οποία αποδεικνύουν πλέον, ότι μετά την αρχική φάση της καθυστέρησης, το Κοινοτικό Πλαίσιο Στήριξης έχει

εισέλθει στη φάση της πλήρους ανάπτυξής του, έχοντας κατακτήσει τη φυσιολογική του ταχύτητα.

Δεύτερον, έχουν πλέον ολοκληρωθεί όλες οι θεσμικές και διοικητικές παρεμβάσεις που επιχειρήσαμε για τη δημιουργία ή βελτίωση, είτε του μηχανισμού υλοποίησης είτε αυτών καθ' αυτών των έργων.

Ο ρυθμός υλοποίησης του Κοινοτικού Πλαισίου Στήριξης, έχει δώσει αφορμή για πλείστα σχόλια τόσο εκ μέρους του Τύπου όσο και των πολιτικών φορέων και προσωπικοτήτων.

Συνηθίζεται κυρίως από την Αντιπολίτευση να κρίνεται η πορεία υλοποίησης του Κοινοτικού Πλαισίου Στήριξης από τη λεγόμενη απορρόφηση. Ο ρυθμός απορρόφησης κονδυλίων, αν και δεν αποτελεί κύριο κριτήριο για τη συνολική αποτελεσματικότητα, καθ'ό,τι ο στόχος είναι κυρίως η μεγιστοποίηση του έργου και όχι της δαπάνης, είναι πράγματι ένα μέγεθος εύκολα μετρήσιμο και συγκρίσιμο.

Ας εξετάσουμε αυτά τα προσωπικά δεδομένα. Θα πρέπει να διακρίνουμε δύο συσχετιζόμενα μεγέθη. Από τη μια μεριά, τις εισροές στη Χώρα μας κοινοτικών κονδυλίων. Και από την άλλη πλευρά, τις δαπάνες που πραγματοποιούνται, για την υλοποίηση των έργων, που εντάσσονται στα κοινοτικά προγράμματα.

Σε ό,τι αφορά τις εισροές. Οι εισροές είναι μεταβιβάσεις πόρων απο την Ευρωπαϊκή 'Ενωση προς τη Χώρα και επηρεάζουν άμεσα το έλλειμμα του κρατικού προϋπολογισμού. Σ' αυτόν τον τομέα -και θέλω να το προσέξουμε αυτό και αν υπάρχει άλλη άποψη, να αναδειχθεί στη διάρκεια της δευτερολογίας-σημειώνουμε εξαιρετική επιτυχία έχοντες πετύχει για κάθε μία απο τις χρονιές 1994, 1995 και 1996 απολύτως τους στόχους που είχαν εγγραφεί στον κρατικό προϋπολογισμό κατά την ψήφισή του απο τη Βουλή.

Μάλιστα, το 1996, θα είναι μια χρονιά ρεκόρ, καθ' ό,τι προβλέπεται οι στόχοι εισροών να υπερκαλυφθούν. Τα 570 δισ. θα γίνουν 590 δισ. και με χθεσινά στοιχεία, έχουν αποσταλεί στην Ευρωπαϊκή Κοινότητα το 93% των αιτήσεών μας για εισροές μέχρι το Φλεβάρη 1997 για το σύνολο των 590 δισ. δραχμών που είναι ο νέος στόχος του Υπουργείου Εθνικής Οικονομίας. Και τα κονδύλια αυτά, έχουν ήδη εισρεύσει κατά ένα μεγάλο ποσοστό μέχρι σήμερα.

Η εξαιρετική πορεία στο επίπεδο των εισροών αποδεικνύεται και από τα στοιχεία της Κοινότητας, σύμφωνα με τα οποία η Ελλάδα κατατάσσεται πρώτη σε ποσοστό υλοποίησης των δεσμεύσεών της στον κοινοτικό προϋπολογισμό, με ποσοστό 114% για τη διετία 1994-95.

Αν αναφερόμαστε σε όλη την περίοδο 1994-99, η Ελλάδα είναι η δεύτερη μεταξύ έντεκα χωρών, με ποσοστό 33%, ελάχιστα πίσω από την Ισπανία, που είναι πρώτη με 34% σύμφωνα με την πρόσφατη έβδομη έκθεση της Ευρωπαϊκής 'Ενωσης, για τα διαρθρωτικά ταμεία.

Αυτό αποδεικνύει απλούστατα, ότι δεν έχουμε χάσει ούτε ένα ECU και ούτε πρόκειται να χάσουμε, αφού πορευόμαστε στην κορυφή.

Στο σκέλος των δαπανών, εκεί πράγματι υπάρχει μια υστέρηση. Παρ' όλο που δεν θα ήταν η εικόνα αυτή που επιθυμούσαμε από την αρχή, όπως σχεδιάζαμε τα προγράμματα, είναι επίσης αρκετά ικανοποιητική. Από το 1994 μέχρι σήμερα, έχουμε κάθε έτος σχεδόν διπλασιασμό δαπανών, ενώ η διαχρονική εξέλιξη του ποσοστού υλοποίησης των προβλεπομένων δαπανών είναι η εξής: Το 1994 είχαμε φτάσει το 47%, το 1995 στο 65% και το 1996 θα αγγίξουμε το 90%. Υπολογίζουμε ένα 88%. Η έκθεση της Κομισιόν, που προανέφερα με στοιχεία του 1994 και 1995 μόνο, μας κατατάσσει τέταρτους μεταξύ των έντεκα χωρών, με 20% ποσοστό υλοποίησης των δαπανών για όλη την εξαετία 1994-1999 με πρώτη χώρα την Ολλανδία, με ποσοστό 24%.

Δεν θα ήθελα τώρα να αναπτύξω τους λόγους για τους οποίους το 1994 ή το 1995 ήμαστε σ'αυτά τα χαμηλά ποσοστά απορροφητικότας, αλλά αν χρειαστεί στη συνέχεια, μπορούμε να το αναπτύξουμε, για να δούμε πότε ξεκινάει την υλοποίησή του ένα έργο και τι προετοιμασία πρέπει να έχει προηγηθεί, για να μπορέσουμε να ξεκινήσουμε ένα έργο.

Τα αριθμητικά δεδομένα αποδεικνύουν περίτρανα την ομαλή πορεία του Κοινοτικού Πλαισίου-Στήριξης και δεν υφίσταται κανένας λόγος ανησυχίας για την πορεία απορρόφησης των πόρων. Εξ άλλου, το Πρώτο Κοινοτικό Πλαίσιο-Στήριξης τελείωσε μόλις πριν από λίγες εβδομάδες και επί δικής μας Κυβερνήσεως και όχι το 1993, ως θα όφειλε από τον αρχικό του σχεδιασμό.

Η πρώτη περίοδος του Πακέτου Ντελόρ σημαδεύτηκε από μία πρωτόγνωρη δέσμη πρωτοβουλιών που αναλάβαμε σε πολλαπλά επίπεδα, για τη διασφάλιση της επιτυχίας του Κοινοτικού Πλαίσιου-Στήριξης, σε επίπεδο θεσμικό, αλλά και σε επίπεδο διοικητικό και οργανωτικό. Σε θεσμικό επίπεδο έγιναν παρεμβάσεις, τόσο για τη δημιουργία ενός νέου θεσμικού πλαισίου για την υλοποίηση των καινοτομιών που εισάγαμε όπως π.χ. οι νέοι θεσμοί συνεργασίας μεταξύ δημοσίου και ιδιωτικού τομέα, έργα συγχρηματοδοτούμενα,
επιχειρηματικά σχέδια στον τομέα της βιομηχανίας όσο και για την αναμόρφωση του υφιστάμενου στην κατεύθυνση του εκσυγχρονισμού και της διαφάνειας, όπως π.χ. με την εξυγίανση του συστήματος παραγωγής δημοσίων έργων. Είναι ένα σύστημα που πρέπει να αλλάξει, να εξυγιανθεί και χρειάζονται βαθιές τομές στον τομέα αυτόν. Σε οργανωτικό και διοικητικό επίπεδο, ελήφθη πλήθος μέτρων, μερικά από τα οποία ενδεικτικά σταχυολογώ! Καθαίρεση κριτηρίων χρηματοδότησης έργων. Νέοι αυτοτελείς οργανισμοί κατασκευής έργων, "ΕΡΓΟΣΕ", στον ΟΣΕ, "Εγνατία Α.Ε." για την Εγνατία Οδό. Υποστήριξη του Κράτους στη λήψη αποφάσεων, με πρόσληψη ιδιωτικών εταιρειών, σύμβουλοι διαχείρισης σε όλα τα περιφερειακά προγράμματα και σε όλα τα τομεακά προγράμματα. Σύμβουλοι αξιολόγησης, από την 1η Σεπτεμβρίου υπάρχουν πλέον σε όλα τα προγράμματα τα περιφερειακά για να μπορέσουμε να αξιολογήσουμε τις παρεμβάσεις μας των τελευταίων δύο-τριών ετών. Δημιουργία νέων ευέλικτων υποστηρικτικών φορέων του Δημοσίου, όπως η Μονάδα Οργάνωσης Διαχείρισης, όπως το Ελληνικό Κέντρο Επενδύσεων, οι νέοι θεσμοί που ολοκληρώθηκαν και ολοκληρώνονται μέχρι το 1996.

Καθιερώσαμε θεσμούς όχι με μικροκομματική σκοπιμότητα, αλλά με πνεύμα συναινετικό, στους οποίους καλέσαμε να μετάσχει και η Αντιπολίτευση όπως το διοικητικό συμβούλιο της ΜΟΔ, όπως το διοικητικό συμβούλιο το ΕΛΚΙ. 'Ολες οι παρεμβάσεις αυτές έχουν πλέον ολοκληρωθεί ή βρίσκονται σε τελικό στάδιο, με συνέπεια να μπορεί να πει κανείς με βεβαιότητα, πως είμαστε πλέον σε πλεονεκτική θέση. Δεν υπάρχει αμφιβολία, πως η συνολική εικόνα του Δεύτερου Κοινοτικού Πλαίσιου-Στήριξης θα είναι ικανοποιητική.

Η όποια, λοιπόν, αρχική καθυστέρηση οφείλεται, είτε στην αδράνεια της προηγούμενης κυβέρνησης, είτε στην αδυναμία της δημόσιας διοίκησης ως συνέχεια από την αδράνεια αυτή, είτε στη λήψη μέτρων για τη διασφάλιση της επιτυχούς υλοποίησης του Κοινοτικού Πλαισίου-Στήριξης. Αυτή η καθυστέρηση έχουμε τη βεβαιότητα ότι θα μεταφραστεί σε πολλαπλό όφελος από τη βελτίωση της ποιότητας και αποτελεσματικότητας των παρεμβάσεων.

Η Κυβέρνησή μας,συναισθανόμενη την αξία αυτού του αναπτυξιακού εργαλείου, δεν έφτασε να το σπαταλήσει με πόρους στο βωμό του μικροπολιτικού εντυπωσιασμού και μιας αντιαναπτυξιακής πελατειακής λογικής για να αποδείξει,πως επιτυγχάνει υψηλές απορροφήσεις. Η επίτευξη υψηλών απορροφήσεων είναι σχετικά εύκολη υπόθεση,αν μοιράζει κανείς απλόχερα χρήματα.

Θέλουμε,λοιπόν, τη μεγιστοποίηση,τόσο του αναπτυξιακού οφέλους όσο και του κοινωνικού οφέλους,απ'όλες αυτές τις παρεμβάσεις που κάνουμε.

Κύριοι συνάδελφοι, θα προτιμούσα σήμερα να συζητάμε όχι για το πόσα χρήματα ξοδέψαμε και κατά πόσο είναι λίγα αυτά, αλλά το τι τα κάναμε, πώς ωφελήθηκε το κοινωνικό σύνολο, οι περιφέρειές μας, η οικονομία μας, το περιβάλλον μας, η ποιότητα ζωής μας.

Το Κοινοτικό Πλαίσιο Στήριξης, ο τρόπος που το διαχειριζόμαστε και το αξιοποιούμε, είναι κατά κάποιον τρόπο και ο καθρέφτης της κοινωνίας μας. Η ποιότητα και η αποτελεσματικότητα, αντανακλών και το βαθμό συλλογικής συνειδητοποίησης των πρωτοβουλιών μας ως 'Εθνος, ως πολιτικές ηγεσίες, ως αιρετοί εκπρόσωποι του Λαού, ως απλοί πολίτες. Αντανακλά κυρίως το πώς πιστεύουμε, ότι πρέπει να αντιμετωπίσουμε όλα αυτά τα προβλήματα.

Γι'αυτό -και κλείνω- θέλω να επισημάνω, ότι αυτήν τη μεγαλύτερη αναπτυξιακή προσπάθεια που δέχτηκε ποτέ η Χώρα μας, την οικονομική ενίσχυση από τα διαρθρωτικά ταμεία, δεν χρειάζεται πλέον να την πυροβολούμε. Πρέπει να την αγκαλιάσουμε με ευαισθησία, να αναδείξουμε ακριβώς τις πτυχές της αδυναμίας που υπάρχουν ακόμη και να βοηθήσουμε κυρίως να υλοποιηθούν όλα αυτά, και η μάχη μας για τη σύγκλιση με την Ευρωπαϊκή 'Ενωση, γιατί όλα αυτά δεν μπορούν να επιτευχθούν παρά μόνο εάν υπάρξει πειθαρχία και αυτοπειθαρχία, για να υλοποιήσουμε όλες αυτές τις αποφάσεις για τις οποίες νομίζω, ότι μπορούμε να συμφωνήσουμε από κοινού.

Το κοινωνικά αναγκαίο, το πολιτικά εφικτό, το στρατηγικά επιθυμητό, δεν διαχωρίζει το ένα με το άλλο. Συνυπάρχουν στην ίδια Χώρα, στην ίδια αυτή χρονική περίοδο που ζούμε. Και είναι ευθύνη δική μας να πετύχουμε αυτούς τους στόχους με μία εθνική συμφωνία, με μία εθνική συναίνεση, που είναι απαραίτητη να μας διακατέχει σε κάθε βηματισμό της πολιτικής μας ζωής.

Σας ευχαριστώ κύριε Πρόεδρε και κύριοι συνάδελφοι.

ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει για δέκα λεπτά ο Κοινοβουλευτικός Εκπρόσωπος της Νέας Δημοκρατίας κ. Σταύρος Δήμας.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είμαι παρών.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Κεδίκογλου είναι παρών.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με τιμά η παρατήρησή σας.

ΣΤΑΥΡΟΣ ΔΗΜΑΣ: Κύριοι συνάδελφοι, ο κύριος Υφυπουργός δεν απάντησε βέβαια στα ερωτήματα τα οποία ετέθησαν. Η ομιλία του ήταν μία σύντομη παραλλαγή της ομιλίας του κ.Σημίτη στην Κοινοβουλευτική Ομάδα και βεβαίως, απαντήσεις δεν εδόθησαν. Ο κύριος Υφυπουργός άρχισε την τοποθέτηση του δίνοντας μία μετεκλογική ερμηνεία, του τι εννοούσε προεκλογικά η Κυβέρνηση, όταν έλεγε "όχι νέους φόρους". Και βέβαια η ερμηνεία αυτή δεν χρειάζεται σχολιασμό.

Η Κυβέρνηση, ο κ. Σημίτης, προεκλογικά διατυμπάνιζε, ότι η οικονομία είναι το δυνατό χαρτί της Κυβέρνησης του ΠΑ.ΣΟ.Κ. Μετεκλογικά ανακάλυψε την κρισιμότητα της κατάστασής της και εξήγγειλε ένα δημοσιονομικό σοκ, με την προκλητική επινόηση, ότι το εκλογικό αποτέλεσμα έδωσε αυτήν την έγκριση.

Ο κ. Σημίτης στη Θεσσαλονίκη είχε κατηγορηματικά διαβεβαιώσει -και ο κύριος Υφυπουργός ήταν παρών- ότι δεν είναι αναγκαίο να ληφθεί κανένα νέο φορολογικό μέτρο. Αυτές ήταν οι λέξεις του. Μετά τις εκλογές ο κ. Σημίτης ανακάλυψε, ότι στην Ελλάδα "υπάρχουν έχοντες και κατέχοντες", οι οποίοι θα πληρώσουν το κόστος της σύγκλησης. Αυτοί καλούνται "να κόψουν το λαιμό τους", κατά μία άλλη κομψή κυβερνητική έκφραση, για να στηρίξουν μία κυβερνητική πολιτική, που δεν βελτιώνει τη ζωή των ευρέων λαϊκών στρωμάτων και δεν μικραίνει τις αποκλίσεις στους κρίσιμους οικονομικούς και κοινωνικούς δείκτες.

Ο κ. Σημίτης προεκλογικά προτίμησε να ζητήσει την ψήφο του Ελληνικού Λαού με ευχάριστες υποσχέσεις και καθησυχαστικές διαβεβαιώσεις χωρίς να έχει το θάρρος να περιγράψει την κρισιμότητα της οικονομικής κατάστασης της Χώρας, που καλύτερα από κάθε άλλον γνωρίζει και γνώριζε και να εξηγήσει την αναγκαιότητα λήψης μέτρων.

Ο κ. Σημίτης κέρδισε τις εκλογές. Η τακτική, όμως που ακολούθησε κατά τη διάρκεια της προεκλογικής περιόδου και η πολιτική που ακολουθεί τώρα, οδηγούν τελικά στα χειρότερα δυνατά αποτελέσματα για τη Χώρα.

Η δημοσιονομική προσαρμογή που θεωρείται αναγκαία και οι μεταρρυθμίσεις που απαιτούνται για να επιτευχθούν, εμφανίζονται ως προϊόν υποκλοπής της λαϊκής ψήφου, αφού άλλα ήταν τα μηνύματα που έστειλε προεκλογικά ο κ. Σημίτης και άλλη η πολιτική που αναγκαστικά ακολουθείται μετεκλογικά.

'Ετσι, όχι μόνο περιορίζεται η αποτελεσματικότητα της όποιας προσπάθειας γίνεται, αλλά δυσφημίζονται εκ των προτέρων και όσες ορθές μεταρρυθμίσεις μπορεί να επιχειρηθούν στο μέλλον.

Διευρύνεται το έλλειμμα εμπιστοσύνης, το οποίο έτσι κι αλλιώς υπάρχει έναντι των πολιτικών και της πολιτικής, αλλά και η σύγχυση της κοινωνίας και των πολιτικών για την πορεία, την οποία θα πρέπει να ακολουθήσει η Χώρα για τα επόμενα χρόνια. Ακόμη, διευκολύνεται η συνέχεια της ιδιότυπης ασυλίας, την οποία απολαμβάνουν αυτοί ακριβώς που δημιούργησαν το δημοσιονομικό αδιέξοδο, όσοι δηλαδή, απομυζούν και εκμεταλλεύονται το σημερινό μεγάλο και διεφθαρμένο κράτος.

Δεν είπε λέξη ο κύριος Υφυπουργός γι' αυτούς. Δεν είπε λέξη για το ποιος διαμόρφωσε το όργιο της παραοικονομίας που αποκαλύπτεται σήμερα, με τις λαθρεμπορίες, τις φοροαπαλλαγές και τις φοροκλοπές εκείνων που εξαπατούν το Ελληνικό Δημόσιο. Διότι, προτεραιότητα για να πληρώσουν για τη δημοσιονομική προσαρμογή θα έπρεπε ασφαλώς να έχουν όσοι αντλούν τα εισοδήματά τους από τη διαφθορά, τις αργομισθίες, τις χαριστικές ασφαλιστικές παροχές, τις φοροκλοπές και τη φοροδιαφυγή και κατόπιν να ακολουθήσουν εκείνοι που δουλεύουν, δημιουργούν και πληρώνουν τους φόρους που τους αναλογούν.

Εδώ κύριε Υφυπουργέ, πρέπει να εξηγήσετε και σεις και η Κυβέρνηση, γιατί δεν προχωρεί η μηχανοργάνωση του Υπουργείου Οικονομικών. "Είναι μία θλιβερή ιστορία η μηχανοργάνωση του Υπουργείου Οικονομικών", αυτές είναι οι λέξεις του κ. Παπαντωνίου στο "Οικονομικό Ταχυδρόμο". Την χαρακτήρισε θλιβερή ιστορία.

Να μας εξηγήσετε γιατί επί τρεισήμισι χρόνια υπάρχει τεράστια απώλεια και διαρροή εκατοντάδων δισεκατομμυρίων, επειδή κανείς δεν κάνει κάτι. Κανείς δεν παίρνει την ευθύνη να εκκαθαρίσει με αναθεώρηση, με έκπτωση έστω, του αναδόχου, με οποιοδήποτε τρόπο, μία σύμβαση 2,5 δις δρχ.

'Οπως γράφει ο "Οικονομικός Ταχυδρόμος", το γεγονός αυτό από όπου και αν το δει κανείς, ηθικά, λειτουργικά, οργανωτικά, αλλά και στατιστικά, είναι ασύλληπτο. Δέκα φορές περισσότερο να κόστιζε η σύμβαση αυτή, θα είχε εξασφαλίσει τα δεκαπλάσια ή εκατονταπλάσια σε φορολογητέα ύλη.

Η ευθύνη της Κυβέρνησης, κύριε Υφυπουργέ, είναι τεράστια. Αντί να ακολουθήσετε την εξυγίανση, ακολουθείτε την εύκολη οδό της φορολόγησης, όχι των "εχόντων και των κατεχόντων", αλλά των ευρέων λαϊκών στρωμάτων, στους οποίους μετακυλίεται η φορολογική επιβάρυνση. 

Πρέπει κύριοι συνάδελφοι να πω δύο κουβέντες, για την απειλή σχετικά με τη μείωση του ελείμματος για την οποία μίλησε ο κ. 'Εβερτ απήντησε ο κύριος Πρωθυπουργός ότι είναι υπόθεση ρουτίνας.

Και μάλιστα, εδώ θέλω να κάνω ένα σχολιασμό, ότι ήταν μικρολογιστικής νοοτροπίας και γι αυτό το λόγο θα έλεγα ανησυχητική, η απάντηση του κυρίου Πρωθυπουργού στην ερώτηση του κ. 'Εβερτ, για το ποιο είναι το ακριβές νόημα της απειλής της Επιτροπής της Ευρωπαϊκής 'Ενωσης, να διακόψει τη χρηματοδότηση της Ελλάδος από το Ταμείο Συνοχής, αν δεν συγκρατήσει η Χώρα μας το δημοσιονομικό έλλειμμα στο ύψος που έχει υποσχεθεί στο πρόγραμμα σύγκλισης, δηλαδή στο 7,6%. Την απειλή αυτή ο κ. Σημίτης τη χαρακτήρισε ρουτίνα και προσποιήθηκε, ότι δεν αντιλήφθηκε ότι συνέπεσε, όλως τυχαίως βέβαια, με την εντατικοποίηση των πιέσεων προς τη Χώρα μας για τα εξωτερικά θέματα και τη γνωστή ιρλανδική πρωτοβουλία.

Είναι ξεκάθαρο, ότι επιδεικνύοντας υπερβολική τυπικότητα η Κομισιόν διεμήνυσε ότι ακόμη και για μία υπέρβαση στους τόκους του ελλείμματος κατά 0,3%, που όπως μας διαβεβαιώνατε -και δεν έχω λόγους να το αμφισβητήσω- η Επιτροπή θα εφαρμόσει τον Κανονισμό του Ταμείου Συνοχής και θα επιβάλει τις προβλεπόμενες κυρώσεις. Στην πραγματικότητα βέβαια, σήμασια έχει το μήνυμα που έστειλε η Κομισιόν και όχι αυτή καθ'εαυτή η απειλή, γιατί και εάν ξεφύγει το έλλειμμα, πράγμα που και σεις και ο κ. Σημίτης είπατε ότι δεν θα γίνει, θα αργήσει πολύ να έρθει η ώρα να πληρωθούν οι συνέπειες.

Προς τι, λοιπόν, η από τώρα απειλή; Η Ισπανία παρουσίασε από το 1995 υπέρβαση του ελλείμματός της και ακόμα περιμένει την προειδοποίηση.

Ακόμα, κύριοι συνάδελφοι,επειδή ο κ.Πάχτας είπε προηγουμένως ότι πλησιάζουμε προς τους εταίρους μας στις ευρωπαϊκές χώρες, στην ίδια έκθεση της Επιτροπής, για την πρόοδο της οικονομικής και κοινωνικής συνοχής,μεγάλη σημασία είχε και ένα άλλο στοιχείο που πέρασε σχεδόν απαρατήρητο και που διαψεύδει τον κύριο Υφυπουργό, το ότι η Ελλάδα παρουσίασε την μικρότερη πρόοδο σε ό,τι αφορά την προσέγγιση του επιπέδου οικονομικής ανάπτυξης των υπολοίπων εταίρων από όλες τις χώρες της Ευρωπαϊκής 'Ενωσης.

Παρά τα άφθονα κοινοτικά κονδύλια που έρευσαν στη Χώρα μας μέσα στα τελευταία δώδεκα χρόνια, το ελληνικό κατά κεφαλήν ΑΕΠ προσέγγισε το μέσο κοινοτικό μόνο κατά 2,4%. 'Ισως μάλιστα αυτή η ελάχιστη προσέγγιση να ήταν μόνο λογιστική. Η Ιρλανδική προσέγγιση την ίδια περίοδο ανήλθε σε 26% περίπου.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Δυστυχώς, ο χρόνος δεν μου επιτρέπει να πω ορισμένα πράγματα για την ανάπτυξη. 'Ισως μπορέσω να το κάνω στη δευτερολογία μου.

Θα ήθελα, όμως, να πω δύο λόγια, με αφορμή σημερινό δημοσίευμα που βλέπω στην "ΚΑΘΗΜΕΡΙΝΗ" για τον τρόπο μείωσης του ελλείμματος, γιατί στον πληθωρισμό αποτύχατε. Ας πούμε για τα ελλείμματα. Το έλλειμμα έχει μειωθεί σε σημαντικό ποσοστό και λογιστικά. Βλέπω ότι και φέτος γίνεται μια παρόμοια προσπάθεια.

Σας υπενθυμίζω, πρώτον, ότι είχαμε κατ'αρχήν αλλαγή του τρόπου υπολογισμού του ΑΕΠ που αυξήθηκε λογιστικά και ως εκ τούτου βελτιώθηκε η σχέση ελλείμματος ως ποσοστού του ΑΕΠ.

Δεύτερον, υπήρχε η "άσπρη τρύπα", την οποία ανακάλυψε το Υπουργείο Εθνικής Οικονομίας και τη οποία ομολογεί και ο κ.Παπαντωνίου, τα δισεκατομμύρια που εξοικονομήθηκαν από το νοικοκύρεμα των ασφαλιστικών ταμείων. Αναμφίβολα, αυτό είναι κάτι που έγινε από τη Νέα Δημοκρατία.

Τρίτον,άλλος λογιστικός τρόπος μείωσης που μπορεί να φθάσει μέχρι και 1% φέτος είναι με την αποδοχή από την Ευρωπαϊκή 'Ενωση ως ενεργητικού του ποσού των καταπτώσεων των εγγυήσεων στις ΔΕΚΟ, τις οποίες καλύπτει το Ελληνικό Δημόσιο και οι οποίες προηγουμένως πήγαιναν στην αύξηση του δημοσίου χρέους. Εφόσον γίνει αύξηση του μετοχικού κεφαλαίου δια εκδόσεως νέων μετοχών και τις μετοχές αυτές τις πάρει το Ελληνικό Δημόσιο, το έλλειμμα μειώνεται κατά το αντίστοιχο ποσό.

Βλέπω, όπως σας είπα στο δημοσίευμα της σημερινής "ΚΑΘΗΜΕΡΙΝΗΣ" ότι φέτος πρόκειται να δοθούν 1,3 τρισ. δραχμές περίπου στις ΔΕΚΟ. Κάνοντας χρήση του προσφάτως ψηφισθέντος νόμου -το καλοκαίρι- για τον εκσυγχρονισμό και την αναδιοργάνωση των δημοσίων επιχειρήσεων, θα γίνεται αύξηση του μετοχικού κεφαλαίου, θα παίρνει το μετοχικό κεφάλαιο το Ελληνικό Δημόσιο και θα μειώνεται το έλλειμμα. Αυτός όμως είναι απλώς λογιστικός τόπος μείωσης του ελλείμματος και πρέπει να επισημανθεί, γιατί εσείς επαίρεσθε για τη μείωση του ελλείμματος,δεδομένου ότι αποτύχατε σε όλα τα άλλα.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο για δέκα λεπτά.

ΚΟΣΜΑΣ ΣΦΥΡΙΟΥ: Κύριε Πρόεδρε,κύριοι συνάδελφοι, παρακολουθούμε με ενδιαφέρον να "εκτυλίσσεται" ένας υποκριτικός λόγος από την πλευρά των επερωτώντων Βουλευτών της Νέας Δημοκρατίας.

Πριν από λίγο ο κ.Δήμας,μιλώντας σαν Κοινοβουλευτικός Εκπρόσωπος της Αξιωματικής Αντιπολίτευσης, κατηγόρησε τον Πρωθυπουργό ότι πριν τις εκλογές προχώρησε σε ευχάριστες υποσχέσεις προς το Λαό.

Είναι γνωστό στον Ελληνικό Λαό ότι ο Πρωθυπουργός δεν διατύπωσε καμία υπόσχεση πριν τις εκλογές. Η Νέα Δημοκρατία και ο Αρχηγός της, είναι εκείνη η παράταξη η οποία καθημερινά, χωρίς να δίνει καμία εξήγηση για την οικονομική δυνατότητα της Χώρας να πραγματοποιήσει αυτά τα οποία υπόσχετο έδινε στον Ελληνικό Λαό ψευδείς εντυπώσεις. Και μάλιστα, με "πυροτεχνήματα" οικονομικών παροχών, τα οποία φυσικά δεν έγιναν πιστευτά. Θυμάστε όλα εκείνα τα οποία είχατε υποσχεθεί, ότι εντός τριάντα ημερών επρόκειτο να τα κάνετε πράξη; Και ο Ελληνικός Λαός δεν πίστεψε.

Αποδεικνύεται σήμερα, ότι αυτά τα "πυροτεχνήματα" ήταν ο χθεσινός σας λόγος. Ο σημερινός σας λόγος είναι υποκριτικός έναντι των προτεραιοτήτων που έχει η εθνική οικονομία.

ΙΩΑΝΝΗΣ ΚΕΦΑΛΟΓΙΑΝΝΗΣ: Είπαμε για τον λόγο του Πρωθυπουργού στη Θεσσαλονίκη.

ΚΟΣΜΑΣ ΣΦΥΡΙΟΥ: Να είσθε υπομονετικός, κύριε συνάδελφε. Μπορείτε να πάρετε το λόγο μετά.

'Ηθελα, λοιπόν, να πω ότι είναι υποκριτικός ο λόγος, όταν έρχεται η Νέα Δημοκρατία σήμερα και μιλάει για μία "φορολογική λαίλαπα" -όπως είπε ο Αρχηγός της Αξιωματικής Αντιπολίτευσης. Και το ερώτημα που τίθεται είναι: Η "φορολογική λαίλαπα" αφορά την εφαρμογή, κατά καλύτερο τρόπο, της βασικής συνταγματικής αρχής να πληρώνουν ανάλογα με τα εισοδήματά τους οι 'Ελληνες πολίτες; Να αυξάνονται οι φορολογικές υποχρεώσεις εκείνων που έχουν το χρέος απέναντι στην εθνική οικονομία, οι λεγόμενοι, κατά τη ρήση της εποχής, έχοντες και κατέχοντες; 'Αραγε, διαφωνεί η Νέα Δημοκρατία με την κατάργηση ενός αριθμού φορολογικών απαλλαγών που δεν έχουν αναπτυξιακό, αλλά ούτε κοινωνικό χαρακτήρα και που για τη μεγάλη πλειοψηφία του Ελληνικού Λαού αποτελούσαν επί πολλά χρόνια, πρόκληση;

Διαφωνεί η Νέα Δημοκρατία με την αύξηση τεκμηρίων διαβίωσης ορισμένων, οι οποίοι είτε σε σκάφη είτε σε πολυτελή αυτοκίνητα, πραγματικά χαρακτηρίζονται από δυσαναλογία ανάμεσα στον τρόπο διαβίωσης με αυτά τα οποία δηλώνουν;

Διαφωνεί η Νέα Δημοκρατία με τη φορολόγηση των νέων εκδόσεων των τίτλων του Δημοσίου με το 7,5%;

Διαφωνεί η Νέα Δημοκρατία με τη φορολόγηση της μεγάλης, της τεράστιας, ακίνητης περιουσίας ορισμένων, που ενώ τη διαθέτουν, είναι ανειλικρινείς σε ό,τι αφορά τις φορολογικές τους υποχρεώσεις;

Η λεγόμενη "φορολογική λαίλαπα" αυτούς αφορά. Εάν θέλει η Νέα Δημοκρατία να συνεχίζεται ένα σύστημα κοινωνικής αδικίας είναι δική της υπόθεση.

Γίνεται ένα βήμα να υπάρξει στο φορολογικό επίπεδο μία βελτίωση, γέρνοντας τη πλάστιγγα προς την πλευρά μεγαλύτερης κοινωνικής δικαιοσύνης.

Είπε ο Πρόεδρος της Νέας Δημοκρατίας ότι ο μόνος δρόμος είναι η ανάπτυξη και βεβαίως, σε ότι αφορά τη δημοσιονομική εξυγίανση, ο μόνος δρόμος είναι ο περιορισμός των δαπανών. Καλά, αυτό που λέγεται είναι πάλι υποκριτικό, γιατί λέγεται από μία παράταξη η οποία είχε καθηλώσει, όταν κυβερνούσε, το ποσοστό του ΑΕΠ σε μηδαμινά επίπεδα, στο 0,3%

Μα, αυτό λέμε και εμείς στην πράξη με την άσκηση της κυβερνητικής πολιτικής. Διότι όταν η ανάπτυξη χαρακτηρίζετο πέρυσι με ένα δείκτη αύξησης του ΑΕΠ 2,6%, με 3% φέτος και ο στόχος για το '97 είναι 3,3%, αυτό ακριβώς το στόχο υπηρετούμε, με την αύξηση του ΑΕΠ. 'Αρα, μέσα από την ίδια τη σταθεροποιητική πολιτική και την αύξηση των επενδύσεων έχουμε προώθηση της ανάπτυξης, που είναι η βασική επιδίωξη για τη δημοσιονομική εξυγίανση της Χώρας.

Σε ό,τι αφορά τον περιορισμό των δαπανών, αν κοιτάξει κανείς τα στοιχεία των πρωτογενών δαπανών σαν ποσοστό επί του ΑΕΠ το 1996 εκτιμάται ότι θα φθάσουν στο επίπεδο του 21,5% και επιδιώκεται κατά το 1997 να κατέβουν περίπου κατά μιάμιση ποσοστιαία μονάδα, να φθάσουν δηλαδή στο επίπεδο του 20% επί του ΑΕΠ. 'Αρα είναι μέσα στους στόχους και τις προτεραιότητες της κυβερνητικής πολιτικής. Οτι χρειάζεται να καταβληθεί μεγαλύτερη προσπάθεια για περαιτέρω μείωση σαν ποσοστό επί του ΑΕΠ των δαπανών του δημόσιου τομέα, ασφαλώς αυτό είναι επιβεβλημένο, αλλά οπωσδήποτε δεν μπορεί να γίνει εντυπωσιακά από το ένα οικονομικό έτος στο άλλο.

Είναι γεγονός, ότι έχει ιδιαίτερη σημασία να αναφερθούμε για την ακολουθούμενη οικονομική πολιτική στον τομέα που αφορά τα εισοδήματα των Ελλήνων εργαζομένων και των συνταξιούχων. Γιατί η παράταξη, η οποία επερωτά σήμερα την κυβέρνηση, είναι εκείνη η οποία κάθε χρόνο μείωνε το πραγματικό διαθέσιμο εισόδημα των Ελλήνων εργαζομένων και των συνταξιούχων, περίπου κατά 2,5 ποσοστιαίες μονάδες, στα 3-4 χρόνια που κυβέρνησε μέχρι το 1993. 'Οταν έχει εξασφαλιστεί στα προηγούμενα χρόνια η κάλυψη του εισοδήματος έναντι του διαρκούς μειούμενου πληθωρισμού στην Ελλάδα. 'Οταν ο στόχος που έχει τεθεί για τον πληθωρισμό κατά το 1997 είναι να φθάσει περίπου στο επίπεδο του 6,5% κατά μέσο όρο. 'Οταν επιδιώκεται ταυτόχρονα η αύξηση των αμοιβών στο δημόσιο τομέα να φθάσει στο επίπεδο του 8% (λαμβάνοντας υπόψη και το διορθωτικό ποσό), καταλαβαίνετε ότι μιλάμε για αύξηση των πραγματικών εισοδημάτων δηλαδή πέρα από το επίπεδο του εκτιμώμενου πληθωρισμού για το έτος 1997. Το ίδιο στο χώρο των συνταξιούχων μιλάμε για τιμαριθμική αύξηση για όλες εκείνες τις συντάξεις που είναι κάτω από τις 130.000 και την προσθήκη του ΕΚΑΣ και την προσθήκη διορθωτικού ποσού, για να μπορεί όχι μόνο να κατοχυρωθεί το εισόδημα, αλλά να υπάρξει και μια σχετική αύξηση του πραγματικού διαθέσιμου εισοδήματος, αφαιρουμένου του πληθωρισμού.

Για το χώρο των συνταξιούχων του ΟΓΑ, προβλέπεται η αύξηση των 4000 δραχμών στη σύνταξη του ανδρός και 4000 δραχμών στη σύνταξη της γυναίκας. Παράλληλα έχει ήδη φθάσει σε ένα σημείο και ετοιμάζεται για κατάθεση στη Βουλή, ο καινούριος νόμος για τον κλάδο κύριας ασφάλισης των αγροτών που θα γίνει η μεγάλη τομή στο κοινωνικοασφαλιστικό σύστημα του αγροτικού πληθυσμού.

ΒΑΣΙΛΗΣ ΚΕΔΙΚΟΓΛΟΥ: Για τη μετατροπή του ΟΓΑ σε ταμείο κύριας ασφάλισης.

ΚΟΣΜΑΣ ΣΦΥΡΙΟΥ: Δεν θα μιλήσουμε για μετατροπή, αλλά ο ΟΓΑ παραμένει σαν ο φορέας της κοινωνικής ασφάλισης των αγροτών και ιδρύεται ο βασικός κλάδος της κύριας σύνταξης. Με προοπτική να φθάσει στο επίπεδο των συντάξεων που δίδονται στις πόλεις. Εξασφαλίζει την ένταξη του ΟΓΑ στο σύστημα της διαδοχικής ασφάλισης. Δηλαδή βγάζει τον αγροτικό κόσμο από το περιθώριο της κοινωνικής ασφάλισης, στο οποίο βρίσκεται σήμερα με το ποσόν των αγροτικών συντάξεων.

Βεβαίως θα μπορούσε κανείς, αλλά δεν έχει το χρόνο, να αναφερθεί σε άλλα στοιχεία που αφορούν την εθνική οικονομία γιατί για το έτος 1997 σχεδιάζεται να έχουμε πάλι πρωτογενές πλεόνασμα και μάλιστα υψηλότερο από το περσινό, από το 4% στο 6%. Βεβαίως με τη μείωση των επιτοκίων έχουμε σημαντική μείωση των τόκων που καλείται να πληρώσει η εθνική οικονομία, θα φθάσει περίπου στο 10,5% απ' ό,τι εκτιμάται. Και παράλληλα επιδιώκεται να έχουμε αύξηση στο επίπεδο των επενδύσεων στο 18%, σε σχέση με φέτος το 1996 που διανύουμε, κατά το οποίο η αύξηση των επενδύσεων ήταν της τάξεως του 14,5%.

'Ομως, η "σκληρότητα" δεν αναφέρεται στα ευρύτατα στρώματα του Ελληνικού Λαού, αναφέρεται σε ορισμένες κατηγορίες, σε εκείνες οι οποίες οφείλουν βάσει του Συντάγματος να πληρώσουν περισσότερα στον κοινό κορβανά. Και αυτό δεν αποτελεί σκληρότητα για το σύνολο του Ελληνικού Λαού, αποτελεί μια βελτίωση της κοινωνικής δικαιοσύνης, (σε ό,τι αφορά την κατανομή των φορολογικών βαρών) και παράλληλα επιδίωξη του περιορισμού των δαπανών του δημόσιου τομέα.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Δημήτριος Τσοβόλας, Πρόεδρος του Δημοκρατικού Κοινωνικού Κινήματος, έχει το λόγο για δέκα λεπτά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, πράγματι είναι πρωτόγνωρο πριν την κατάθεση και συζήτηση του προϋπολογισμού στη Βουλή να συζητιούνται επερωτήσεις. Σ'αυτό, όμως, δεν φταίει η Αντιπολίτευση. Φταίει η Κυβέρνηση η οποία μη πιστεύοντας -έτσι ερμηνεύουμε εμείς- ούτε η ίδια που είναι εκφραστής της συγκεκριμένης οικονομικής πολιτικής, την ορθότητα αυτής της πολιτικής, ακολούθησε φέτος μία τακτική σε σχέση με τον προϋπολογισμό τελείως αντίθετη από αυτή που ακολουθούνταν δεκαετίες πριν. Δεν πιστεύουν οι ίδιοι στην ορθότητα, και τρέμει η Κυβέρνηση, κατά την άποψη του ΔΗ.Κ.ΚΙ., από τη λαϊκή εξέγερση, που θα επέλθει με αυτήν την πολιτική που θέλει να εφαρμόσει. Και γι'αυτό αρχικά μετά τις εκλογές, με τη μορφή των διαρροών προς τον Τύπο και τώρα με τη σταδιακή εξαγγελία φορολογικών ή δημοσιονομικών μέτρων προσπαθεί, μάταια βέβαια, να μειώσει αυτές τις κοινωνικές εκρήξεις που έρχονται πάρα πολύ σύντομα.

Κύριοι συνάδελφοι, το ΔΗ.Κ.ΚΙ. πιστεύει ότι αυτά τα μέτρα που εξήγγειλε η Κυβέρνηση δια του κυρίου Πρωθυπουργού και του Υπουργού Εθνικής Οικονομίας και Οικονομικών, οδηγούν σε μεγαλύτερα αδιέξοδα και την Ελληνική Οικονομία και την Ελληνική κοινωνία. Δεν λύνουν, αντίθετα πολλαπλασιάζουν τα προβλήματα της οικονομίας και του Λαού μας. Δεν συμβάλλουν αυτά τα μέτρα -που είναι καθαρά ταμειακού χαρακτήρα- ούτε καν στη σύγκλιση των ονομαστικών οικονομικών δεικτών, ενώ παράλληλα οδηγούν σε απόκλιση μεγάλη του πραγματικού επιπέδου ανάπτυξης της ελληνικής οικονομίας, αλλά και του βιοτικού επιπέδου του Ελληνικού Λαού, σε σχέση με τα επίπεδα ανάπτυξης των οικονομιών αλλά και τα βιοτικά επίπεδα των λαών του πλούσιου Ευρωπαϊκού Βορρά.

Παράλληλα, αυτά τα φορολογικά μέτρα, που οι άξονες τους ανακοινώθηκαν, σε συνδυασμό με την εισοδηματική πολιτική, σαφέστατα και άδικα είναι κοινωνικά και απάνθρωπα, αλλά και μέσα από τη σαφή μείωση, για όγδοη συνεχή χρονιά, του πραγματικού εισοδήματος, άρα της αγοραστικής δύναμης των πλατιών λαϊκών στρωμάτων, θα έχουμε και το 1997 μεγαλύτερη αποδιοργάνωση της ελληνικής οικονομίας και σημαντική περαιτέρω μείωση της παραγωγικής βάσης της Χώρας, με αποτέλεσμα, σε κοινωνικό επίπεδο, τη μεγαλύτερη αύξηση της ανεργίας, το μεγαλύτερο περιορισμό, επίσης, του κράτους-πρόνοιας και της κοινωνικής δικαιοσύνης.

'Αλλωστε επί επτά χρόνια που εφαρμόστηκε η οικονομική πολιτική σ' αυτήν τη λογική, πού οδηγηθήκαμε, κύριοι συνάδελφοι; Μειώθηκε μήπως το δημόσιο χρέος της κεντρικής διοίκησης ή αντίθετα αυξήθηκε; Η απάντηση είναι ότι αυξήθηκε σαν ποσοστό στο ακαθάριστο εγχώριο προϊόν.

Και βέβαια, κατά τη συζήτηση του Προϋπολογισμού τουλάχιστον από την πλευρά μας, θα αναλύσουμε νούμερα, πόσο πλασματικά είναι αυτά τα οποία εμφανίστηκαν και πέρυσι στον Προϋπολογισμό του 1996 και αυτά που θα εμφανιστούν στον Προϋπολογισμό του 1997. Με τεχνάσματα, με αλχημείες γίνεται προσπάθεια να εμφανιστεί μείωση, δήθεν, του ελλείμματος του δημόσιου τομέα, ενώ σκόπιμα καθυστερούν την έκδοση των ενταλμάτων -θα πάνε την επόμενη χρονιά- όπως επίσης δεν χρεώνουν στο έλλειμμα του δημόσιου τομέα, παραδείγματος χάριν τα 180 δισ. που ομολόγησε ο σημερινός Υπουργός Υγείας, που χρωστάνε ληξιπρόθεσμα χρέη τα νοσοκομεία, που είναι δημόσιος τομέας. Αλλά αυτά θα τα πούμε κατά τη συζήτηση του Προϋπολογισμού.

Αυτά τα φορολογικά μέτρα που εξαγγέλθηκαν για το 1997 και η εισοδηματική πολιτική, κύριοι συνάδελφοι, δεν πιάνουν, δεν κατανέμουν τα βάρη στους έχοντες και κατέχοντες. Τη μερίδα του λέοντος -το προσδιορίζω και ποσοστιαία- των βαρών, κατά 95% σε σχέση με τα φορολογικά έσοδα που θα εισπραχθούν, βαρύνουν και πάλι το μισθωτό, το συνταξιούχο, το μικρό και το μεσαίο έμπορο, βιοτέχνη και επαγγελματία.

Γιατί, κυρίες και κύριοι συνάδελφοι, και γιατί, αγαπητέ Υπουργέ Εθνικής Οικονομίας; Να σας πω γιατί, και να τα αφήσει αυτά τα τεχνάσματα, αυτούς τους βερμπαλισμούς ο Πρωθυπουργός και ο Υπουργός Εθνικής Οικονομίας και Οικονομικών: Για να κρατήσει ιδεολογικά και πολιτικά και να στηρίξει το ανυπόστατο σύνθημα, το προεκλογικό και μετεκλογικό, ότι δήθεν το σημερινό ΠΑΣΟΚ, έχει οποιαδήποτε σχέση σήμερα με την προοδευτική παράταξη, ή με την κεντροαριστερά που ανέφερε.

Απλά εξήγγειλε φορολογία στη μεγάλη ακίνητη περιουσία, που ξέρει ότι δεν θα έχει κανένα αποτέλεσμα, διότι σε ποιον θα επιβάλει φορολογία; Στον κύριο ακινήτου. Υπάρχει κτηματολόγιο ώστε να μπορείς να βρεις την κυριότητα; Τα στοιχεία της ΔΕΗ, που με ρώτησαν κάποιοι δημοσιογράφοι -με βάση αυτά που προφανώς διοχετεύουν οι κυβερνητικοί μηχανισμοί- δεν αποδεικνύουν κυριότητα. Ο κάτοχος κάνει δήλωση. Και μη μου πείτε από τις φορολογικές δηλώσεις, διότι τα στοιχεία για αντικειμενικό προσδιορισμό δεν περιλαμβάνονται σ' αυτές.

'Αρα, τα εξαγγέλλετε, χωρίς να εισπράξετε ουσιώδη έσοδα, για να κρύψετε την πραγματικότητα που είναι, ότι τα βάρη ρίχνονται για όγδοη συνεχή χρονιά στις πλάτες μισθωτών, συνταξιούχων, μικρών και μεσαίων επαγγελματιών. Γιατί; Θα σας πω, γιατί.

ΒΑΣΙΛΗΣ ΚΕΔΙΚΟΓΛΟΥ: Μισθωτές δεν υπάρχουν, για να δηλώσουν τους ιδιοκτήτες;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Κεδίκογλου, σταματήστε αυτήν την τακτική. Σας παρακαλώ, να πάρετε το λόγο, όταν θελήσετε και να τα πείτε έξω και στον κόσμο.

ΒΑΣΙΛΗΣ ΚΕΔΙΚΟΓΛΟΥ: Φυσικά και τα λέμε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Για τους εξής τρεις λόγους.

Πρώτον, δεν κάνατε για τέταρτη συνεχή χρονιά τιμαριθμοποίηση των αφορολογήτων ποσών και των φορολογικών κλιμακίων και έτσι άδικα με το άλλο χέρι της φορολογίας το Δημόσιο παίρνει τμήμα από αυτό το μειωμένο ποσοστό ονομαστικής αύξησης που δίνει λόγω πληθωρισμού στους μισθούς, τα ημερομίσθια και τις συντάξεις. Ενώ η πραγματική τιμαριθμική αναπροσαρμογή αφορολογήτων και κλιμακίων μηδενίζει τη δημοσιονομική απορρόφηση, όπως το είχαμε θεσμοθετήσει με το ν.1828, που τον κατήργησε ο κ.Παλαιοκρασσάς και το συνεχίζετε και εσείς σήμερα.

Δεύτερον, αυξάνετε σημαντικά, με βάση τις υπεύθυνες δηλώσεις, τα τεκμήρια αυτοκινήτων. Ποιος έχει το αυτοκίνητο; Το μεγάλο ποσοστό των αυτοκινήτων δεν είναι κυβισμού μέχρι 1600 κυβικά, που τα έχουν χαμηλά και μεσαία εισοδηματικά στρώματα; Τρίτον, αυξάνετε σημαντικά τα τεκμήρια προσδιορισμού του εισοδήματος. Ποιους πιάνουν; Σε ποιους εφαρμόζεται το σύστημα των αντικειμενικών κριτηρίων; Σ' αυτούς που τηρούν βιβλία α' και β' κατηγορίας. Ποιοι είναι αυτοί που τηρούν βιβλία α' και β' κατηγορίας; Αυτοί που έχουν τζίρο -όχι κέρδος- ή και ζημιά από μηδέν μέχρι 170 εκατομμύρια και κέρδος από μηδέν μέχρι 30 εκατομμύρια το χρόνο. 'Αρα, τα βάρη τα ρίχνετε στα χαμηλά και μεσαία εισοδηματικά στρώματα και βάζετε το κερασάκι το πλασματικό για να εμπαίξετε αυτά τα λαϊκά στρώματα ότι δήθεν επιβάλλετε φορολογία στα ακίνητα που ξέρετε, ότι εκείνοι που έχουν τα μεγάλα ακίνητα τα έχουν στο όνομα των ανωνύμων εταιρειών, που δεν τα πιάνει ο φόρος που θα επιβάλετε.

Τέταρτον, τα βάρη σε βάρος των εργαζομένων, των λαϊκών στρωμάτων, με τη σημαντικά περιοριστική εισοδηματική πολιτική, η οποία είναι από μηδέν συν μηδέν μέχρι δύο συν δυόμισι. Το δύο συν δυόμισι, τι σημαίνει σε ετήσιο ρυθμό αύξησης; Σημαίνει τρισήμισι με ρυθμό αύξησης πληθωρισμού που θα φθάσει, κατά την εκτίμηση τη δική μου, το 1997 γύρω στο επτά. Και κάνετε εκτίμηση, όπως και φέτος, ότι θα πάει το 1997 δήθεν τεσσερισήμισι μονάδες, ενώ θα είναι επτά. Και έρχεστε φέτος για το 1996 και λέτε ότι κόβουμε και το διορθωτικό ποσό σε κάποιες κατηγορίες. Ε, λοιπόν, είστε αντιλαϊκή Κυβέρνηση, συντηρητική σαφώς Κυβέρνηση, η οποία ακολουθεί μία απάνθρωπη, κοινωνικά άδικη πολιτική και ταυτόχρονα αδιέξοδη, η οποία οδηγεί σε απόκλιση και των ονομαστικών οικονομικών δεικτών, αλλά και της ελληνικής οικονομίας σε σχέση με τα επίπεδα των άλλων χωρών.

Για ποια σύγκλιση μιλάτε, κύριοι της Κυβέρνησης; Για ποια σύγκλιση μιλάτε, όταν μετά την υπογραφή της σύμβασης του Μάαστριχτ από το 1992 μέχρι και σήμερα έχουμε συνεχώς αποκλίσεις των ονομαστικών οικονομικών δεικτών, ο δε πληθωρισμός μετά από επτά χρόνια σκληρής λιτότητας παραμένει στα υψηλά επίπεδα των οκτώμισι μονάδων, για να αποδειχθεί, ότι είναι πληθωρισμός κέρδους και όχι πληθωρισμός κόστους εργασίας.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" τριάντα εννιά μαθητές και δύο συνοδοί καθηγητές του τρίτου Γυμνασίου Αργυρούπολης.

(Χειροκροτήματα απ' όλες τις Πτέρυγες)

Ο κ. Αλογοσκούφης έχει το λόγο για να δευτερολογήσει.

ΓΕΩΡΓΙΟΣ ΑΛΟΓΟΣΚΟΥΦΗΣ:Κυρίες και κύριοι συνάδελφοι, έκανα στον κύριο Υπουργό ορισμένα συγκεκριμένα ερωτήματα.

Το πρώτο ήταν πως θα μειωθεί ο πληθωρισμός. Συγκεκριμένα, πως βλέπει να εξελίσσεται ο πληθωρισμός του χρόνου και ποιοι είναι αυτοί οι παράγοντες, ένας προς έναν, οι οποίοι θα οδηγήσουν στο 4,5%.

Απάντηση δεν πήρα. 'Εδωσε μια εκτίμηση ο κ.Τσοβόλας, ότι ο πληθωρισμός του χρόνου δύσκολα θα πέσει κάτω από 7%. Συμβαίνει να συμφωνώ μ'αυτήν την εκτίμηση. Θα σας πω γιατί. 'Εχουμε δεδομένο την πολιτική της σκληρής δραχμής. 'Αρα ο πληθωρισμός των εισαγομένων θα είναι περίπου ο πληθωρισμός της Ευρωπαϊκής 'Ενωσης.

ΒΑΣΙΛΗΣ ΚΕΔΙΚΟΓΛΟΥ: 'Οχι σκληρής, σταθερής. Είναι διαφορετικό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Σταθερής, εντάξει. 

Η συλλογική σύμβαση για το 1996 προέβλεπε αυξήσεις για τους κατώτατους μισθούς της τάξης του 3,5% τον Ιανουάριο του 1996 και 4% τον Ιούλιο του 1996. Για το 1997 προβλέπει τα εξής: 'Ενα διορθωτικό ποσόν την 1η Ιανουαρίου 1997 ίσο με την υπέρβαση του πληθωρισμού του Δεκεμβρίου 1996 από το 6,5% και αυτό υπολογίζουμε, ότι θα είναι περίπου 1,5%. Προβλέπει αυξήσεις 1% τον Ιανουάριο του 1997 και 1% τον Ιούλιο του 1997 και μετά προβλέπει δύο ισόποσες δόσεις αυξήσεων τον Ιανουάριο και τον Ιούλιο του 1997 που θα ισούνται με το μισό της πρόβλεψης που θα κάνει το Υπουργείο Εθνικής Οικονομίας για τον πληθωρισμό το Δεκέμβριο του 1996 με Δεκέμβριο 1997. Αυτή η πρόβλεψη που ακούσαμε είναι 4,5%.

Και συμφωνώ και με τον κ.Τσοβόλα στο εξής: Ο μόνος στόχος αυτής της πρόβλεψης είναι να περιορίσει τις αυξήσεις στον ιδιωτικό τομέα. Δεν έχει άλλο στόχο αυτή η πρόβλεψη. Είναι εν γνώσει -και το λέω μετά λόγου γνώσεως εδώ- του Υπουργού Εθνικής Οικονομίας, ότι ακολουθεί μια συγκεκριμένη πολιτική. Ψεύδεται εν γνώσει του κάνοντας αυτήν την πρόβλεψη, προκειμένου να κρατήσει τις μισθολογικές αυξήσεις στο 7%, διότι οι αυξήσεις που θα έχουμε θα είναι 8% στο πρώτο εξάμηνο και 8% στο δεύτερο σε ετήσια βάση, που σημαίνει, ότι η μέση αύξηση θα είναι 8% και ο πληθωρισμός δύσκολα θα πέσει κάτω από 7%. Με πολύ ευνοϊκές συγκυρίες που μπορεί να πάει λίγο κάτω από 7%.

Είναι δεδομένο, ότι η μόνη στρατηγική μείωση του πληθωρισμού που έχουμε είναι οι ανακοινώσεις. Δεν έχουμε άλλη στρατηγική μείωση του πληθωρισμού πλέον, διότι εξαντλήσαμε τα όρια του περιορισμού της διολίσθησης της δραχμής. Και εξαντλήσαμε και τα όρια αύξησης της παραγωγικότητος.

Ρώτησα και κάτι άλλο. Ρώτησα πόσο μεγάλη είναι η κεφαλοποίηση των τόκων που θα προβλεφθεί στον φετεινό προϋπολογισμό. Ρωτήστε, κύριε Υπουργέ, τους υπηρεσιακούς σας παράγοντες να σας πουν και παρακαλώ να μου δώσετε μια απάντηση. Ρώτησα για το ισοζύγιο πληρωμών. Πώς θα το αντιμετωπίσετε. 'Ακουσα γενικότητες για ανταγωνιστικότητες κ.λπ.. 'Εχουμε εδώ ένα δεδομένο πρόβλημα. Θα έχουμε το κόστος της εργασίας να ανεβαίνει με ρυθμό 8% και τη δραχμή σταθερή. Θα έχουμε δηλαδή περαιτέρω διάβρωση της ανταγωνιστικότητος. Και θα έχουμε την ίδια στιγμή ανάπτυξη 3,3%, όπως προβλέπεται, κάτι που θα διευρύνει τις εισαγωγές πάρα πολύ. Μειωμένη ανταγωνιστικότητα, διεύρυνση των εισαγωγών. Πού θα πάει του χρόνου το ισοζύγιο πληρωμών; 'Εχετε σκεφθεί τι θα συμβεί;

ΒΑΣΙΛΗΣ ΚΕΔΙΚΟΓΛΟΥ: Από το πακέτο Ντελόρ.

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν φτάνει, κύριε Κεδίκογλου.

Για την απορρόφηση των κοινοτικών πόρων ο κύριος Υπουργός παραδέχθηκε ορισμένες αποκλίσεις -είναι και ο τομέας του, το 1/3 της ομιλίας του ήταν αυτό- και δεν έχουμε καμία αμφιβολία, ότι ο ίδιος κάνει συνειδητές προσπάθειες για να χρησιμοποιήσει όσο μπορεί καλύτερα τους πόρους. Δεν είναι ο μόνος υπεύθυνος, για το τι γίνεται για το πακέτο Ντελόρ. Είναι υπεύθυνος για τα προγράμματα της εθνικής οικονομίας. 'Εχουμε μια σειρά από άλλα Υπουργεία, τα οποία έχουν τεράστια προβλήματα.

'Ερχομαι τώρα στο μεγάλο ερώτημα για τη σύγκλιση. Είπα στην πρωτολογία μου, ότι ο Πρωθυπουργός προσπαθεί να μας πείσει τώρα και ο Υπουργός Εθνικής Οικονομίας, ότι από την αρχή η στόχευση ήταν να είμαστε στη δεύτερη ομάδα. Δύο τινά συμβαίνουν. 'Η δεν ήξερε ο Υπουργός Εθνικής Οικονομίας το 1994 -όντας Υπουργός το Σεπτέμβριο του 1994 σχεδόν για ένα χρόνο- τι προβλέπει η Συνθήκη του Μάαστριχτ, ή μας κορόϊδευε τότε, ή μας κοροϊδεύει τώρα. Διότι, στο πρόγραμμα σύγκλισης έχει μπει ότι ο στόχος είναι να είμαστε με την πρώτη ομάδα των χωρών από το 1999 με βάση τα στοιχεία του 1998. Η μόνη λογική εξήγηση που μπορώ να δώσω τώρα, είναι ότι ο Υπουργός Εθνικής Οικονομίας με εγκληματική, θα έλεγα, επιπολαιότητα δεν κατάλαβε, ότι το 1998 είναι η χρονιά που θα γίνει κρίση των χωρών που θα μπουν στην πρώτη ομάδα, με βάση τα στοιχεία που θα υπάρχουν εκείνη την εποχή -και ανέφερα στην πρωτολογία μου την ακριβή περικοπή από το πρόγραμμα σύγκλισης- ή μας κορόιδευε τότε.

Γεγονός είναι ότι είτε ήταν από την αρχή προγραμματισμένο να είμαστε στη δεύτερη ομάδα, είτε έγινε κάποιο λάθος στον προγραματισμό, και τα δύο είναι ασυγχώρητα. Ο Ελληνικός Λαός δεν το ήξερε.

Τέθηκαν ορισμένα ερωτήματα και από τον κύριο Υφυπουργό και από τον Κοινοβουλευτικό Εκπρόσωπο του ΠΑ.ΣΟ.Κ. ο οποίος επεχείρησε να μεταθέσει τη συζήτηση στο παρελθόν, στις ευθύνες της Νέας Δημοκρατίας κ.λπ. Αυτά τα έχει κρίνει ο Ελληνικός Λαός. Δεν τα αλλάξαμε τα στοιχεία εμείς για το παρελθόν όπως έγινε το Μάρτιο του 1995. Θέλω να απαντήσω με δύο συγκεκριμένα στοιχεία.

Το πρώτο είναι για τους νέους φόρους και για το πόσο προοδευτικοί, αν μου επιτρέψετε την έκφραση, είναι. Δηλαδή κατά πόσο πλήττουν τα ευρέα λαϊκά στρώματα ή τους πλούσιους. Δεν υπάρχει φόρος κύριοι ο οποίος να μη μετακυλίεται στο σύνολο της οικονομίας. Είναι στοιχειώδες. Μπορεί να βάλεις ένα φόρο στους πλούσιους και τελικά να καταλήξουν να το πληρώσουν οι φτωχοί. Και τα παραδείγματα από τους φόρους που βάζετε ή που ανακοινώνετε ότι θα βάλετε είναι πολλά.

Ανέφερε κατ'αρχήν ο κ. Τσοβόλας το επιχείρημα για τον φόρο ακίνητης περιουσίας. Πέραν του ότι ο φόρος αυτός δεν εφαρμόζεται, θα δημιουργήσει μια τεράστια αναταραχή στην οικοδομή, θα πλήξει όλο τον κλάδο και τελικά το Δημόσιο δεν θα εισπράξει τίποτα. Και αν μπορούσε να εφαρμοστεί, ο φόρος αυτός τελικά θα πληρωθεί από τους αδύναμους και αδύναμοι στη αγορά ακινήτων, στην κτηματαγορά είναι οι ενοικιαστές. Εάν βάλεις φόρο στους ιδιοκτήτες, σε κάποιον που έχει ακίνητα, αυτός σύντομα το φόρο θα τον μετακυλήσει στα ενοίκια και τελικά θα τον πληρώσει ο φτωχός ενοικιαστής, είτε αυτός είναι μία μικροεπιχείρηση, είτε αυτός είναι μισθωτός ο οποίος ζει με ενοίκιο σε κάποιο διαμέρισμα. Αυτόν το φόρο, λοιπόν, δεν μπορεί να τον θεωρείτε δίκαιο. Οι φόροι μετακυλίονται. Είναι στοιχειώδες αυτό στο σχεδιασμό της φορολογικής πολιτής.

'Ενα δεύτερο παράδειγμα είναι φόρος των εντόκων γραμματίων και ο φόρος που μπήκε στις τραπεζικές εργασίες. Και αυτοί οι φόροι το κυριότερο αποτέλεσμα που θα έχουν είναι να κρατήσουν τα επιτόκια υψηλότερα απ'όπου θα ήταν χωρίς τους φόρους. Ποιος πληρώνει τα υψηλότερα επιτόκια; Μα, θα το πληρώσει αυτός που πήρε στεγαστικό δάνειο πιστεύοντας στις εξαγγελίες της Κυβέρνησης ότι έχουν πέσει τα επιτόκια, θα το πληρώσει ο επιχειρηματίας ο οποίος δανείζεται, θα το πληρώσει η ανάπτυξη της οικονομίας. Μα, ποιον πλήττει ο περιορισμός του ρυθμού ανάπτυξης; Δεν πλήττει ο περιορισμός του ρυθμού ανάπτυξης τους ανέργους; Δεν πλήττει τους μισθωτούς; Ποιοι θα πληρώσουν τελικά τα αποτελέσματα αυτής της πολιτικής; Δεν υπάρχει φορολογία που να είναι κοινωνικά δίκαιη έτσι όπως είναι διαρθρωμένες οι υπηρεσίες του Υπουργείου Οικονομικών σήμερα. Τη στιγμή που δεν προχωρήσατε τη μηχανοργάνωση, τη στιγμή που δεν έχετε τη δυνατότητα να κάνετε τις απαραίτητες διασταυρώσεις, ότι φορολογία και να βάλετε τελικά θα πληρώσουν οι αδύνατοι.

'Οσον αφορά τον περιορισμό των δαπανών. 'Εχω εδώ στοιχεία για την εξέλιξη από το 1989 έως το 1996 σε ένα σχετικό πίνακα των δαπανών των πρωτογενών ως ποσοστό του ΑΕΠ, κύριε Σφυρίου. Οι πρωτογενείς δαπάνες το 1989 ήταν 35,6% του ΑΕΠ, την τριετία μέχρι το 1993 η πολιτική της Νέας Δημοκρατίας τις περιόρισε στο 32,7%, τις έριξε τρεις ποσοστιαίες μονάδες του ΑΕΠ. 'Εκτοτε οι πρωτογενείς δαπάνες έχουν μείνει σταθερές, αν δεν ανέβηκαν λίγο.

Και καταθέτω αυτόν τον πίνακα στα Πρακτικά για να περιληφθεί.

(Στο σημείο αυτό ο Βουλευτής κ. Γ. Αλογοσκούφης καταθέτει τον προαναφερθέντα πίνακα που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Η πολιτική της Νέας Δημοκρατίας είναι ότι και η ανάπτυξη και η κοινωνική δικαιοσύνη θα εξυπηρετηθούν με τη μείωση του σπάταλου κράτους. Δεν πρόκειται να μειωθούν με την αύξηση της φορολογίας. Ας ελπίσουμε ότι η Κυβέρνηση θα το αντιληφθεί γρήγορα προκειμένου να έχουμε μία ευκαιρία να συμμετάσχουμε στην Ευρωπαϊκή Νομισματική Ενοποίηση έγκαιρα και να μην μείνουμε πίσω για πολλά χρόνια ακόμα.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Βουλγαράκης έχει το λόγο.

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, έχω την αίσθηση ότι ο κύριος Υφυπουργός δεν κατάλαβε το ακριβές νόημα της επερωτήσεώς μας, γι'αυτό και στην απάντησή του δεν υπήρξε διασαφηνιστικός ως προς τα ερωτήματα που του έθεσαν οι επερωτώντες συνάδελφοι.

Το ίδιο επίσης δεν κατάλαβε και ο Κοινοβουλευτικός Εκπρόσωπος του ΠΑ.ΣΟ.Κ., παρά το γεγονός ότι τα ερωτήματα ήταν σαφή. Οι απαντήσεις που λάβαμε, είτε δεν ανταποκρίνονταν καθόλου στο πνεύμα των ερωτημάτων, είτε ήταν για τελείως διαφορετικά ζητήματα και πάντως όχι για την ουσία.

Η ουσία, κύριε Πρόεδρε, έγκειται στο γεγονός ότι η Κυβέρνηση, όχι μόνο ψεύδεται ενώπιον του Ελληνικού Λαού ασφαλώς μετακλογικά, αλλά προσπαθεί να μας πείσει και για το αντίθετο. Αυτή είναι η πραγματικότητα. Και γι' αυτό η επερώτηση της Αντιπολιτεύσεως και γι' αυτό η κριτική την οποία ασκούμε σήμερα στην Κυβέρνηση.

Παρακολούθησα την ομιλία του κυρίου Υφυπουργού μετά μεγίστης προσοχής. 'Ακουσα την πορεία που αυτός βλέπει, ότι έχει η ελληνική οικονομία και άκουσα και την εξέλιξη των βασικών μεγεθών στα οποία ανεφέρθηκε. Δημιουργείται τώρα το εύλογο ερώτημα: Εάν μεν η κατάσταση είναι όπως ο κύριος Υπουργός την περιέγραψε, γιατί η Κυβέρνηση αναγκάζεται να προσφύγει σε νέα φορολογικά μέτρα και μάλιστα κατά δικαίων και αδίκων. Εάν πάλι η κατάσταση δεν είναι όπως την περιγράφει ο κύριος Υπουργός, τότε προφανώς στην Αίθουσα αυτή, δεν μας είπε την αλήθεια. Αλλά και τα δύο μαζί, ταυτοχρόνως, αποκλείεται να συμβαίνουν. 'Η το ένα θα συμβαίνει ή το άλλο.

Κατά την εκτίμησή μας, η κατάσταση της οικονομίας είναι σε πάρα πολύ κακό δρόμο, γι' αυτό αναγκάζεται η Κυβέρνηση να πάρει κάποια μέτρα όπως-όπως, μήπως και μπορέσει να μπαλώσει τα έσοδα, τα οποία δεν είναι δυνατόν να μπαλώσει κατά τρόπο διαφορετικό.

Είναι γνωστό τοις πάσι, ότι σε οποιονδήποτε προϋπολογισμό ατομικό, οικογενειακό ή του Κράτους, υπάρχουν τα έσοδα και τα έξοδα και ο καλύτερος τρόπος να χειρισθεί κανείς το θέμα του προϋπολογισμού, είναι κάποιος συνδυασμός ανάμεσα στα έσοδα και στα έξοδα. Επιλέγετε, όπως σας εξηγήθηκε εκτενώς, μόνο τον τρόπο της αυξήσεως των εσόδων και όχι αυτών της μείωσης των δαπανών.

Ρώτησε ο Κοινοβουλευτικός Εκπρόσωπος του ΠΑ.ΣΟ.Κ.: Μα είναι δυνατόν, λέει, να διαφωνείτε με αυτά τα φορολογικά μέτρα, τα οποία εμείς βάζουμε ειδικά προς τους ισχυρούς; Πρώτον, δεν αφορούν τους ισχυρούς, αλλά και δεύτερον, το ερώτημα δεν είναι αν διαφωνούμε ή όχι, το θέμα είναι ότι αυτά τα πράγματα δεν τα είπατε προεκλογικά. Δε θα έπρεπε προεκλογικά να εξηγήσετε ποιοι είναι ακριβώς οι έχοντες και οι κατέχοντες; Ποια είναι αυτά τα όρια στα οποία εσείς πιστεύετε ότι εντάσσεται ο καθένας από αυτούς; Αυτή είναι η πραγματικότητα.

Από τα μέτρα τα οποία έχουν δει το φως της δημοσιότητας, και ασφαλώς δεν μπορεί κανείς μέχρι τώρα να γνωρίζει ακριβώς ποια μέτρα τελικά η Κυβέρνηση στον προϋπολογισμό θα πάρει- και αν πάρει κανείς τοις μετρητοίς τις ανακοινώσεις της Κυβέρνησης για τα μέτρα αυτά-οδηγείται στο συμπέρασμα ότι, όχι μόνο πρόκειται για μέτρα τα οποία θα πλήξουν τους έχοντες και κατέχοντες, με την έννοια την οποία ο καθένας και η κάθε μία από μας στην Αίθουσα αυτή αντιλαμβάνεται, αλλά ουσιαστικά απευθύνονται σε δίκαιους και άδικους και φιλοδοξούν από εκεί να κλείσουν την μαύρη τρύπα την οποία για άλλη μια φορά έχουν καταφέρει να μεγαλώσουν.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Αρχίζοντας την πρωτολογία μου, μίλησα για μαγικές εικόνες και δυστυχώς ακούγοντας και τον Υφυπουργό, όντως είδα ότι είχα πολύ καλά μαντέψει ότι και σήμερα πάλι θα προσπαθούσε η Κυβέρνηση κατ' αυτόν τον τρόπο να αποκρύψει και την αλήθεια, αλλά και τη γύμνια των επιχειρημάτων της.

Το έκανε άλλωστε με την απουσία του ερωτωμένου Υπουργού, όπου δείχνει το σεβασμό που δεν έχει και η Κυβέρνηση και ο ερωτώμενος Υπουργός, ως Υπουργός, προς την Αξιωματική Αντιπολίτευση αλλά και προς το θεσμό του Κοινοβουλευτικού Ελέγχου.

'Ετσι, λοιπόν, εκτός από τις μαγικές εικόνες, εκτός απο τις γνωστές κουβέντες των μεταρρυθμίσεων και της αλλαγής του νομοθετικού πλαισίου και των άλλων οργανογραμμάτων που θεωρεί η Κυβέρνηση ότι είναι ένα πολύ καλό επιχείρημα για να δικαιολογήσει αυτήν την απραξία και την αδυναμία να απορροφήσει το δυνατόν περισσότερους κοινοτικούς πόρους, πράγματι σκέφεται κανένας ο κύριος Υπουργός το εννοούσε όταν έλεγε ότι με την αλλαγή του νομοθετικού πλαισίου για την ανάθεση π.χ. και την επιλογή των εταιρειών που θα κατασκευάσουν τα μεγάλα έργα έφερε τον ποθούμε εκσυγχρονισμό;

(Στο σημείο την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

'Οταν καθημερινά καταγγέλλονται και γράφονται στις εφημερίδες και προσφεύγουν ακόμα και στα δικαστήρια της Ευρώπης, τεχνικές εταιρείες, γιατί μιλούν, ότι ο 15ος και ο 16ος κατ' αυτόν τον τρόπο επιλέγεται;

Ακόμα, ακούγοντας τον Kοινοβουλευτικό Eκπρόσωπο του ΠΑ.ΣΟ.Κ. κανένας θα έλεγε, ότι εδώ η Κυβέρνηση και η Πλειοψηφία ήλθαν να κάνουν αντιπολίτευση στην Αντιπολίτευση.

Ακόμα, ο Κοινοβουλευτικός Εκπρόσωπος του ΠΑ.ΣΟ.Κ. και το ΠΑ.ΣΟ.Κ. συνολικά, μπορεί να επαίρεται σ'αυτήν τη φορολογική επιδρομή και να ρωτάει εμάς, αν είμαστε κατά της φορολογίας του πλούτου; Δεν άκουσε ότι η ΓΣΕΕ κατεβαίνει στους δρόμους; Δεν άκουσε ότι το ίδιο κάνουν και οι συνταξιούχοι και η ΑΔΕΔΥ; Πραγματικά αυτή η Κυβέρνηση των εκσυγχρονιστών όπως θέλει να ονομάζεται, είναι τελικά τόσο μακριά από το λαό; Δεν την καίει η ανάσα της αγωνίας του Ελληνικού Λαού, όπου όπως τονίστηκε και από τους προηγούμενους ρήτορες, 5 χρόνια, με τη μη τιμαριθμοποίηση της φορολογίας, αυτοί έρχονται κάθε χρόνο και περισσότερο να πληρώσουν, από τα "ψίχουλα" -όπως έλεγε ο τότε Πρωθυπουργός Ανδρέας Παπανδρέου- των αυξήσεων.

Δυστυχώς δεν είμαστε καθόλου ικανοποιημένοι, ούτε και από τις απαντήσεις και πολύ περισσότερο ανησυχούντες φεύγουμε, από το άλλοθι που θέλει να προβάλει η Κυβέρνηση, για τα καινούρια σκληρά αναποτελεσματικά μέτρα, που παίρνει μετά τις εκλογές και πάντως στη λαθεμένη κατεύθυνση που χρόνια τώρα ακολουθεί. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο κ. Παπαληγούρας έχει το λόγο για τρία λεπτά να δευτερολογήσει.

ΑΝΑΣΤΑΣΗΣ ΠΑΠΑΛΗΓΟΥΡΑΣ:Μονοδιάστατη λοιπόν η οικονομική πολιτική της Κυβέρνησης, αφού προβλέπει βασικά φόρους. Φόρους και πάλι φόρους.

Αλλά για να νομιμοποιήστε, κύριε Υπουργέ, να ζητάτε θυσίες και μάλιστα για πολλοστή φορά από τον Ελληνικό Λαό, πρέπει πρώτα να υπηρετούνται κάποιες αρχές.

Η πρώτη αρχή είναι η αρχή της ειλικρίνειας. Οφείλετε να μιλάτε με τη γλώσσα της αλήθειας. Είναι δικαίωμα των φορολογουμένων να γνωρίζουν ποια είναι τα ακριβή βάρη, που θα εξαναγκαστούν να σηκώσουν. Και, όμως, η αναντιστοιχία, όπως ειπώθηκε και από τους συναδέλφους, μεταξύ προεκλογικών εξαγγελιών και μετεκλογικών μέτρων, επιτρέπει πια και στους πιο μετριοπαθείς να μιλούν, για πολιτική αφερεγγυότητα και αναξιοπιστία.

Αρχή δεύτερη, που πρέπει να υπηρετείται: Αρχή της δικαιοσύνης. 'Ομως, υποκριτικά διακηρύσσετε ότι είναι απαράδεκτο, τάχα, οι συνταξιούχοι και οι μισθωτοί, να επωμίζονται το κύριο βάρος, αφού είναι τουλάχιστον ασήμαντες οι επιδόσεις σας, για βελτίωση της λειτουργίας του φοροεισπρακτικού μηχανισμού για περιορισμό της φοροδιαφυγής.

Η Κυβέρνηση απλώς προσθέτει νέους φόρους, που βέβαια επιλεκτικά πέφτουν πάνω στη ράχη των συνεπών φορολογουμένων, αλλά και εκείνων των επαγγελματικών ομάδων, που δεν έχουν τη δυνατότητα να φοροδιαφύγουν, επιδεινώνοντας έτσι την ανισοκατανομή των φορολογικών βαρών.

Αρχή τρίτη. Η αρχή της συνέπειας. Πριν καταφύγετε στην απαίτηση θυσιών, όχι μόνο από τους "έχοντες και κατέχοντες", αλλά και από τους "μη αντέχοντες", οφείλετε να έχετε εξαντλήσει κάθε άλλο μέσο. Και πρόδηλα αναφέρομαι στον εξορθολογισμό και στην περικοπή των κατ' έτος αυξανομένων κρατικών δαπανών, στον περιορισμό του πελώριου κράτους, για τον οποίο μίλησα στην πρωτολογία μου.

Αρχή τέταρτη. Η αρχή της αποτελεσματικότητας. Πρέπει να πείσετε ότι οι θυσίες θα πιάσουν τόπο. Αντ' αυτού, οι κυβερνήσεις του ΠΑ.ΣΟ.Κ. χαρακτηρίζονται από κακοδιαχείριση, από τις αποκλίσεις των Προϋπολογισμών, τις αποκλίσεις από το Πρόγραμμα Σύγκλισης, τις αποκλίσεις, από τις προβλέψεις σε σχέση με τους βασικούς οικονομικούς δείκτες.

Χαρακτηρίζονται, ακόμα, από ιδεολογική αγκύλωση στο μεγάλο κράτος, και στη διόγκωση των κρατικών δαπανών - στη διόγκωση της κρατικής σπατάλης.

Αυτές λοιπόν τις στοιχειώδεις αρχές δεν τις υπηρετείτε και άρα αμφισβητείται η νομιμοποίησή σας να ζητάτε θυσίες από τον Ελληνικό Λαό. Δεν αμφισβητείται από την Αντιπολίτευση η νομιμοποίηση αυτή. Από την κοινωνία αμφισβητείται. Από την κοινωνία, της οποίας όμως η σύμπραξη είναι αναγκαία.

Και άρα, η οικονομική σας πολιτική δεν θα αποδώσει. Δεν φέρνει την ανάπτυξη. Δεν εξασφαλίζει την ένταξή μας στην Νομισματική 'Ενωση. Δεν επιφέρει τις αναγκαίες ρήξεις, τις αναγκαίες τομές. Δεν ανατρέπει την παρακμιακή πορεία του Τόπου.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, νομίζω ότι επαναλαμβάνονται διάφορα θέματα για τα οποία δόθηκαν κάποιες διευκρινίσεις, αλλά ήθελα και εγώ με τη σειρά μου να ξεκινήσω από τον τελευταίο συνάδελφο, τον κ. Παπαληγούρα για την αναφορά που έκανε στα θέματα ειλικρίνειας και συνέπειας και να υπενθυμίσω στον αγαπητό συνάδελφο το περιεχόμενο της επερώτησης των συναδέλφων της Νέας Δημοκρατίας. Και αν σ' αυτό το περιεχόμενο της επερώτησης υπήρχε και η στοιχειώδης ακόμη αναφορά σε θέματα φορολογικά, σε θέματα που αφορούν τη φορολογική πολιτική, όπως διαμορφώνεται σιγά-σιγά από την Κυβέρνηση και θα έχουμε τη δυνατότητα να τα αναπτύξουμε, να τα συζητήσουμε κυρίως με την κατάθεση του νομοσχεδίου για τις φοροαπαλλαγές.

Σ' ό,τι αφορά την ειλικρίνεια και τη συνέπεια, ας προσπαθήσουμε να μείνουμε στο περιεχόμενο της επερώτησης, να δώσουμε μία συνέχεια στις δευτερολογίες μας, σ' αυτά που είπαμε στις πρωτολογίες μας.

Εγώ, πολύ απλά σ' ό,τι αφορά το θέμα αυτό και κάνοντας μία έμμεση αναφορά στον αξιότιμο Πρόεδρο της Νέας Δημοκρατίας, είπα ότι δεν περιέχονται νέοι φόροι που να πλήττουν τα ευρύτερα λαϊκά στρώματα. Αυτή είναι η θέση της Κυβέρνησης, η διακηρυγμένη. Είπαμε ότι, αν θεωρείτε πως υπάρχουν αυτοί οι νέοι φόροι που επιβάλλονται ξανά απέναντι στα λαϊκά στρώματα, να τους κατονομάσετε. Αντ' αυτών γίνεται μία ευρύτερη συζήτηση για την πολιτική που ακολουθεί το Υπουργείο Οικονομικών που βεβαίως δεν είναι αντικείμενο της σημερινής μας επερώτησης.

'Ηθελα, λοιπόν, δύο σχόλια να κάνω για να κλείσω το σημείο αυτό της παρέμβασής μου, να επισημάνω ότι δεν περιέχονται νέοι φόροι οι οποίοι να πλήττουν τα ευρύτερα λαϊκά στρώματα. Γίνεται, όμως, βεβαίως ανακατανομή φορολογικών βαρών, θέλουμε να αντλήσουμε πόρους από τα υψηλά στρώματα, το τραπεζικό σύστημα και τις επιχειρήσεις. Βεβαίως, θα πληρώσουμε όλοι αυτήν την πορεία της σταθεροποίησης και αυτήν την πορεία της σύγκλισής μας, γιατί έχουμε επιλέξει τον κεντρικό και σημαντικό μας στόχο. 'Εχουμε επιλέξει ως Κυβέρνηση και πιστεύω ότι αντικατοπτρίζουμε αυτήν τη θέση μας και αντανακλούμε τη μεγάλη επιθυμία του Ελληνικού Λαού στη μεγάλη του πλειοψηφία να γίνουμε ισότιμο μέλος της Ευρωπαϊκής 'Ενωσης και θα έρθω αμέσως σ' αυτό στη συνέχεια.

Ακόμη και αυτό που κάνουμε και στο οποίο αναφέρθηκε ο κ. Τσοβόλας, τη φορολόγηση της μεγάλης ακίνητης περιουσίας, θα έλεγα ότι είναι και μία εναρμόνιση και με τις υπόλοιπες χώρες της Ευρωπαϊκής 'Ενωσης αλλά και με τις υπόλοιπες χώρες του ΟΟΣΑ και παραπέρα είναι μία πράξη κοινωνικής δικαιοσύνης. Ας μην μείνω, όμως, σ' αυτό περισσότερο, γιατί νομίζω ότι θα έρθει η ώρα που θα συζητήσουμε αναλυτικά αυτές τις παρεμβάσεις που γίνονται με το νέο νομοσχέδιο του Υπουργείου Οικονομικών σ' ό,τι αφορά τις φοροαπαλλαγές και σ' ό,τι αφορά τους φόρους που τίθενται στις διάφορες παρεμβάσεις που γίνονται από πλευράς της Κυβέρνησης σ' ό,τι αφορά τα ομόλογα κ.λπ. Δεν είναι, όμως, της ώρας να συζητήσουμε το θέμα αυτό.

Τίθεται ένα ζήτημα γιατί όλα αυτά τα μέτρα, γιατί πρέπει να προχωρήσουμε προς αυτήν την κατεύθυνση, γιατί εφόσον η οικονομία πάει πολύ καλά έρχονται νέα μέτρα, τα οποία ο ίδιος ο κύριος Πρωθυπουργός τα χαρακτήρισε ως σκληρά αλλά δίκαια.

Κατ'αρχήν γιατί δεν έχουμε φτάσει στο σημείο να μπορούμε να πούμε ότι το Ελληνικό Κράτος, η ελληνική οικονομία πληροί τα κριτήρια συμμετοχής μας στην ευρωπαϊκή ολοκλήρωση.

Θα ήθελα εδώ να ξανααποσαφηνίσω, κύριε Αλογοσκούφη, αυτό που είπατε και εσείς, είπα και εγώ και νομίζω ότι υπάρχει μια διάθεση να συμφωνήσουμε στο θέμα αυτό. Σε σχέση λοιπόν, με το πρόγραμμα σύγκλισης και την εκπλήρωση των κριτηρίων ένταξής μας στην ΟΝΕ, οι χώρες εκείνες οι οποίες θα εκπληρούν τα κριτήρια, το 1997 -στο χρόνο που εισερχόμεθα- θα συμμετέχουν στον πρώτο κύκλο των χωρών εκείνων που θα ενταχθούν στην ΟΝΕ, από την 1.1.1999, όμως. Η Ελλάδα δεν θα πληροί τα κριτήρια ένταξής της στην ΟΝΕ στο τέλος του 1997, επειδή το πρόγραμμα σύγκλισης, στο οποίο συμφώνησε η ελληνική πολιτεία με την Ευρωπαϊκή 'Ενωση, θέλει αυτά τα κριτήρια να πληρούνται το 1998.

Εάν λοιπόν, η Ελλάδα θα εκπληροί τα κριτήρια το 1998, θα συμμετάσχει αυτόματα από την 1.1.2000. Αναγκαστικά, λοιπόν, ο στόχος που μπήκε από την πρώτη στιγμή, ήταν η συμμετοχή της Χώρας μας στο δεύτερο κύκλο ενσωμάτωσης των κρατών μελών της Ευρωπαϊκής 'Ενωσης στην ΟΝΕ. Να εκπληρούμε τα κριτήρια το 1998 για να ενταχθούμε το 2000. Και αυτός είναι ο στόχος. Θα ήθελα σε αυτό το σημείο να μην υπάρχουν παρεξηγήσεις. Για να ενταχθούμε στην ΟΝΕ το 1999, θα έπρεπε να εκπληρούμε τα κριτήρια από το 1997. 'Ομως, το πρόγραμμα σύγκλισης στο οποίο συμφωνήσαμε, το αναθεωρημένο πρόγραμμα σύγκλησης του 1994, έχει προσδιορίσει για πολλούς λόγους και κοινωνικούς και οικονομικούς, μια άλλη ταχύτητα προσέγγισης των στόχων μας.

Σε σχέση με το θέμα της μεταφοράς των τόκων και της κεφαλαιοποίησης των τόκων στο οποίο αναφέρθηκε ο κ. Αλογοσκούφης, εκείνο το οποίο θα ήθελα, κύριοι συνάδελφοι, πολύ απλά να πω είναι ότι ο χειρισμός των σχετικών δαπανών, είναι ο ίδιος με αυτόν των προηγούμενων ετών. Δεν υπάρχει καμία διαφορά στην ακολουθούμενη μεθοδολογία. Και με την κατάθεση του προϋπολογισμού θα γίνει γνωστό το ακριβές ύψος των ρυθμίσεων που έχουν γίνει και θα έχουμε τη δυνατότητα αναλυτικά να ενσκύψουμε σε αυτό το περιεχόμενο και να αναπτύξουμε περισσότερο τις θέσεις μας.

Αναφέρθηκε ο αξιότιμος εκπρόσωπος της Νέας Δημοκρατίας, ο κ. Δήμας, στις επιχορηγήσεις προς τις δημόσιες επιχειρήσεις από το πρόγραμμα συνεπενδύσεων για το 1997 και ανέφερε το ποσό του 1 τρις δραχμών. Θα ήθελα, κύριε Δήμα, να σας ενημερώσω με σαφήνεια και με ειλικρίνεια, ότι οι επιχορηγήσεις από το πρόγραμμα δημοσίων επενδύσεων προς τις δημόσιες επιχειρήσεις...

ΣΤΑΥΡΟΣ ΔΗΜΑΣ: Ενισχύσεις επιχορηγήσεις;

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): ... οι οποίες θα εκταμιευτούν θα είναι της τάξεως των 310 δισ δρχ. περίπου και θα αποτελέσουν, βεβαίως, αύξηση του μετοχικού κεφαλαίου των δημοσίων επιχειρήσεων. Είναι περίπου 310 δισ και δεν είναι ένα τρισεκατομμύριο. Και βεβαίως δεν είναι κάτι που το κάνουμε μόνο εμείς. Είναι μία κίνηση που θα την κάνουμε για να μειώσουμε τα ελλείμματα, άλλη μία τακτική που ακολουθείται από όλα τα κράτη της Ευρωπαϊκής 'Ενωσης σύμφωνα με τη μεθοδολογία του ESI.

Σε σχέση με το έλλειμμα του ισοζυγίου τρεχουσών συναλλαγών σαν ποσοστό στο ΑΕΠ, είπα και στην αρχική μου ομιλία ότι θα κυμανθεί γύρω στο 3% του ΑΕΠ. Και είπα και στην ομιλία μου ότι το ύψος αυτό δε δημιουργεί ιδιαίτερα προβλήματα, αφού από τη μία πλευρά ένα μέρος καλύπτεται από τις κεφαλαιϊκές εισροές από την Ευρωπαϊκή 'Ενωση και ένα άλλο μέρος από την αυτόνομη εισροή των ιδιωτικών κεφαλαίων.

Μίλησαν πολλοί συνάδελφοι και είπαν, εφόσον η Κυβέρνηση λέει ότι η οικονομία πάει πάρα πολύ καλά, γιατί χρειάζονται νέα μέτρα.

Κατ'αρχήν δεν είπα στην ομιλία μου ότι όλα είναι ρόδινα, ότι όλα πάνε πολύ καλά. Αναφέρθηκα και εγώ ο ίδιος ότι είχαμε ένα σημαντικό έλλειμμα σε ό,τι αφορά την προσέγγιση του στόχου μας για τον πληθωρισμό. Είπα ότι υπάρχει ένα σημαντικό πρόβλημα με το ισοζύγιο και αναφέρθηκα και προηγουμενως.

Ανέφερα στην ομιλία μου κάποια στοιχεία με τα οποία θεωρώ ότι πρέπει να προχωρήσουμε. Βεβαίως, για να χτυπήσουμε τον πυρήνα αυτό χρειάζονται διορθωτικές αλλαγές, χρειάζεται μία άλλη διαχείριση των δαπανών στο δημόσιο τομέα, χρειάζονται μεταρρυθμίσεις και τομές στη Δημόσια Διοίκηση. Και σ'αυτό νομίζω μπορούμε να συμφωνήσουμε όλοι.

Θεωρώ, λοιπόν, ότι ένα από τα πιο σημαντικά οφέλη που θα αποκτήσει η η Χώρα από τη μεγαλύτερη αναπτυξιακή προσπάθεια που δέχθηκε ποτέ, που αφορά το δεύτερο πακέτο Ντελόρ, δε θα είναι τόσο αυτά καθεαυτά τα έργα που θα κατασκευαστούν, όσο η μεταρρύθμιση που πρέπει να επιφέρουμε στη Δημόσια Διοίκηση. Εάν καταφέρουμε το ίδιο το Κράτος να το κάνουμε παραγωγικό, λειτουργικό και ανταποδοτικό, νομίζω ότι αυτή η προσέγγισή μας και αυτή η επιτυχία μας θα είναι πολύ μεγαλύτερη από την υλοποίηση αυτών καθεαυτών των έργων.

Ας επιστρέψω, όμως, σ'αυτό που έλεγα προηγουμένως, γιατί χρειάζονται αυτά τα νέα μέτρα. Και για να ολοκληρώσω την πρώτη μου σκέψη, έλεγα ότι σαφώς συνειδητοποιούμε ότι η πορεία της οικονομίας βελτιώνεται μέρα με τη μέρα τα τελευταία τρία χρόνια. Δεν είναι, όμως, αυτή που επιθυμούμε. Θέλουμε νέους ρυθμούς οικονομικής προσέγγισης σε σχέση με τους στόχους μας. Θέλουμε άλλους ρυθμούς ανάπτυξης, θέλουμε άλλους ρυθμούς μείωσης του πληθωρισμού, θέλουμε νέους ρυθμούς μείωσης των ελλειμμάτων.

Είμαστε σε μία θετική πορεία σε σχέση με τα τρία προηγούμενα χρόνια, αλλά πρέπει να προχωρήσουμε παραπέρα. Ο στόχος προσέγγισής μας και σύγκλισής μας με την Ευρωπαϊκή 'Ενωση αποτελείται από τρεις μεγάλες ενότητες. Η πρώτη ενότητα αφορούσε τα τρία προηγούμενα χρόνια. Τώρα πρέπει να πάμε σε ένα νέο σκαλοπάτι το 1997 που είναι πολύ πιο ψηλό από τα προηγούμενα τρία χρόνια. Και το 1998 πρέπει να ανεβούμε σε ένα πολύ μεγαλύτερο σκαλοπάτι που αφορά το πρόγραμμα σύγκλισης.

Για να μπορέσουμε, λοιπόν, επιτυχώς να ανέβουμε στο επόμενο σκαλοπάτι και στο μεθεπόμενο σκαλοπάτι, που είναι σκαλοπάτια που θα μας οδηγήσουν μπροστά στην ανοιχτή πόρτα της οικονομικής και νομισματικής ένωσης, πρέπει να κάνουμε νέες προσεγγίσεις. Γνωρίζουμε όλους τους στόχους του προγράμματος σύγκλισης, γι'αυτό χρειάζονται τα νέα μέτρα.

Χρειάζονται τα νέα μέτρα γιατί, παρόλες τις προσπάθειες που έχουν γίνει μέχρι σήμερα, μας χωρίζει μία σημαντική απόσταση από το μέσο όρο της Ευρωπαϊκής 'Ενωσης. Υπάρχει ένα χάσμα ακόμα της Πατρίδας μας με την Ευρωπαϊκή 'Ενωση. Και επειδή ακριβώς μας χωρίζει αυτή η μεγάλη απόσταση, γι'αυτό και χρειάζονται τα επόμενα βήματα. Αλλά δεν είναι μόνο αυτό. Δεν κινούμαστε μόνοι μας. Δεν είμαστε οι μοναχικοί δρομείς σε μία πορεία σε έναν αγώνα δρόμου.Υπάρχουν και τα άλλα κράτη. Και γνωρίζετε τελευταία ότι και η Ισπανία και η Ιταλία και η Πορτογαλία εντείνουν τους ρυθμούς προσέγγισής τους για να μπορέσουν, εάν είναι δυνατόν, να ενσωματωθούν από τον πρώτο κύκλο στην οικονομική και νομισματική ένωση και αν δεν μπορέσουν να είναι μέλη του πρώτου κύκλου, να είναι πολύ κοντά για να ενταχθούν στο δεύτερο κύκλο.

'Οταν, λοιπόν, και ο άλλος ο δρομέας κινείται με ρυθμούς διαφορετικούς, πρέπει και εμείς να συμμετάσχουμε σ'αυτούς τους νέους ρυθμούς, γιατί αλλιώς οι επιπτώσεις θα είναι πάρα πολύ αρνητικές.

Το δεύτερο στοιχείο λοιπόν είναι ότι πρέπει να προσεγγίσουμε. Πρέπει να συνειδητοποιήσουμε ότι συμμετέχουμε σε έναν αγώνα δρόμου που δεν είμαστε μοναχικοί. Οι άλλοι εντείνουν τις προσπάθειές τους και πρέπει το αντίστοιχο να κάνουμε και εμείς, για να μην είμαστε μόνοι, τελευταίοι και έξω από την πορεία.

Μίλησαν οι κύριοι συνάδελφοι για το θέμα της ανάπτυξης, όπως και ο αξιότιμος Πρόεδρος της Νέας Δημοκρατίας. Θα ήθελα να πω δυο λόγια γι'αυτό.

Η ανάπτυξη δεν διατάσσεται από το Βήμα της Βουλής. Η ανάπτυξη δεν έρχεται με εκρήξεις του καθενός από εμάς εδώ μέσα, με δηλώσεις μας από το Βήμα της Βουλής. Η ανάπτυξη είναι ήδη ορατή. Η ανάπτυξη είναι ορατή όταν έχουμε ένα ρυθμό ανάπτυξης 2,6% το 1996 σε σχέση με το ΑΕΠ, όταν προσεγγίζουμε το 3,3% τον επόμενο χρόνο, όταν όλα τα μεγάλα έργα είναι σε εξέλιξη.

'Ολα τα μεγάλα έργα στη Χώρα μας, με εξαίρεση το Μετρό Θεσσαλονίκης είναι σε μία εξέλιξη. 'Αλλα έχουν προχωρήσει πιο πολύ, άλλα βρίσκονται σε μία πλήρη εξέλιξη. Δε θέλω να αναφερθώ πιο πολύ στα θέματα αυτά. Είναι 113 έργα, πάνω από 5 δισ. δραχμές σε πλήρη εξέλιξη σε αντιδιαστολή με δεκατρία μόνο έργα αντίστοιχων προϋπολογισμών από το πρώτο κοινοτικό πλαίσιο στήριξης.

Τα μεσαία, τα μεγάλα και τα πολύ μεγάλα έργα είναι οι ατμομηχανικές εκείνες που θα οδηγήσουν τη χώρα μας προς τα εμπρός. 

Ταυτόχρονα, το 1996 έχουμε πενταπλασιάσει τις εγκρίσεις για επιχορήγηση στις ιδιωτικές επενδύσεις. 'Αρα, η ανάπτυξη είναι ορατή, είναι δίπλα μας, η ανάπτυξη είναι τα μεγάλα έργα, η ανάπτυξη είναι αυτό που βλέπουμε σιγά-σιγά να ολοκληρώνεται και πιστεύω ότι καθώς περνάει ο καιρός θα γίνει ορατή πιο πολύ και από τον απλό πολίτη.

Η Κυβέρνηση του ΠΑ.ΣΟ.Κ. είναι μια κυβέρνηση σοσιαλιστική και θέλουμε πάνω απ' όλα να εξασφαλίσουμε την κοινωνική συνοχή. Είναι μια προσπάθεια που κάνουμε να ισορροπήσουμε την ανάγκη για την πορεία της σταθεροποίησης με την ανάγκη της κοινωνικής συνοχής για να προωθηθεί και η κοινωνική συναίνεση. Γι' αυτό προβαίνουμε στις κατάλληλες επιλογές, ώστε το κόστος αυτής της συνολικής προσπάθειας που πρέπει να αναλάβουμε όλοι να αναληφθεί κατά το μέγιστο δυνατόν από εκείνα τα κοινωνικά στρώματα, από εκείνες τις κοινωνικές ομάδες που έχουν τα περιθώρια, αλλά και τα αποθέματα προς τούτο. Προς αυτήν την κατεύθυνση είναι τα μέτρα που λαμβάνει η Κυβέρνηση και τα οποία με την κατάθεση του προϋπολογισμού θα έχουμε τη δυνατότητα όλοι να συζητήσουμε. 

Αυτό έχει να κάνει και με τις αρχές μας. Τα μέτρα αυτά θέλουν να αναδείξουν και την κοινωνική μας ευαισθησία. Είπα και στην ομιλία μου προηγουμένως, ότι για τα ευρωπαϊκά δεδομένα είναι πρωτόγνωρη η πολιτική που ακολουθούμε. Γνωρίζουμε τι γίνεται σε άλλες χώρες, με τη συρρίκνωση των κοινωνικών δαπανών, με τη συρρίκνωση και το πάγωμα των εισοδημάτων.

Εμείς, όμως, θέλουμε να προσδιορίσουμε στη Χώρα μας και στο λαό μας μια ελπίδα, να του δώσουμε μια πίστη ώστε να προχωρήσουμε.

Μιλήσατε, κύριοι συνάδελφοι, για την πίστη. Νομίζω, ότι υπάρχει πίστη ότι θα πετύχουμε. Υπάρχει πίστη ότι μ'αυτά τα σκληρά αλλά δίκαια μέτρα θα φθάσουμε τους στόχους μας. Υπάρχει η πίστη ότι μπορούμε να ξαναδώσουμε την ελπίδα στον Ελληνικό Λαό ότι το 1998 θα δει το φως στο τέλος του τούνελ, για να μη θυσιαστούν τα δεκαπέντε χρόνια της προσπάθειας που έχει γίνει.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Υπουργέ.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Τελειώνω με τη φράση μου αυτή, κύριε Πρόεδρε.

Πιστεύω ότι θα το πετύχουμε, αλλά θα εξαρτηθεί από όλους μας. Δεν είναι θέμα του καθενός μεμονωμένα, δεν είναι θέμα της Κυβέρνησης μόνο η πορεία σύγκλισης. Είναι θέμα του κάθε πολίτη της Χώρας. Να δούμε μπροστά. Να δούμε την Ελλάδα που υπάρχει μπροστά μας. 'Οχι πίσω, καθένας από μας ως συνδικαλιστής με τα συνδικάτα του και εμείς οι Βουλευτές με τις πολιτικές μας σχέσεις αν υπάρχουν. Θα πρέπει να δούμε μπροστά την πατρίδα. Αν αναδείξουμε σε κάθε βηματισμό μας την Ελλάδα που προϋπάρχει μέσα μας, θα πετύχουμε το στόχο μας. Εμείς είμαστε βέβαιοι ότι έχουμε και τα μέτρα και τις θέσεις και το πρόγραμμα και τις αρχές για να το υλοποιήσουμε και θα το πετύχουμε. Ευχαριστώ κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δήμας έχει το λόγο για να τριτολογήσει για πέντε λεπτά.

ΣΤΑΥΡΟΣ ΔΗΜΑΣ: Κατ' αρχήν ήθελα να πω στον κύριο Υφυπουργό, ότι ο αριθμός που ανέφερα για το λογιστικό υπολογισμό του ελλείμματος και τη μείωση που επέρχεται -και πράγματι αυτός ο υπολογισμός είχε αγνοηθεί μέχρι πρόσφατα από τις κυβερνήσεις - δεν είναι για τις επιχορηγήσεις, αλλά είναι τις ενισχύσεις για την κάλυψη των ελλειμμάτων των ΔΕΚΟ, είναι για την εκ μέρους του δημοσίου πληρωμή των εγγυήσεων που καταπίπτουν, εφόσον αυτά τα ποσά έχουν ως αποτέλεσμα την αύξηση του μετοχικού κεφαλαίου των ΔΕΚΟ και οι σχετικές μετοχές περιέρχονται στο Δημόσιο. Τότε έχουμε μια λογιστική μείωση του ελλείμματος. Αυτό θα το εκμεταλλευτείτε και καλά κάνετε. Δεν έχουμε καμιά αντίρρηση πάνω σ' αυτό. Απλώς λέω ότι η μείωση του ελλείμματος είναι λογιστική, γιατί δεν πρόκειται βέβαια περί πραγματικής. Γίνεται δεκτή από την ευρωπαϊκή 'Ενωση και τη χρησιμοποιούν και άλλες ευρωπαϊκές χώρες. Μέχρι τώρα, εξ' αγνοίας θα έλεγα, δεν είχε χρησιμοποιηθεί από την Ελληνική Κυβέρνηση. Από κει και πέρα, όμως, αυτό δε σημαίνει πραγματική μείωση του ελλείμματος.

Ακόμα θέλω να σας πω ότι δεν πρέπει να διαμαρτύρεσθε για την επερώτηση. Η επερώτηση αναμφίβολα αναφέρεται και στα φορολογικά. Απευθύνεται στον Υπουργό Εθνικής Οικονομίας και Οικονομικών που συμπτωματικά είναι ο ίδιος.

Κακώς πράγματι -και σεις τώρα με κάνετε να το πω- δεν ήρθε ο Υπουργός Εθνικής Οικονομίας, ο οποίος γνωρίζει και να απαντήσει. Εσείς είστε μόνο Υφυπουργός Εθνικής Οικονομίας. 'Επρεπε, λοιπόν, το Προεδρείο της Βουλής να μεριμνήσει ώστε να έρθει ο αρμόδιος Υπουργός, μια και ο ίδιος ο κ. Πάχτας δήλωσε αναρμόδιος.

Και καλώς οι ομιλητές και από τη Νέα Δημοκρατία και από τα άλλα Κόμματα μίλησαν και για τα θέματα τα φορολογικά. Εξ άλλο οποιαδήποτε επερώτηση, η οποία συζητείται σχεδόν πάντα με μια χρονική στέρηση, όταν αναπτύσσεται μέσα στην Αίθουσα της Βουλής, δεν μπορεί να περιορίζεται μόνο σε εκείνα τα γεγονότα που αναφέρονται στο κείμενό της εφ' όσον άλλες εξελίξεις σχετικές με το αντικείμενο της επερώτησης έχουν συμβεί.

Εδώ έχουμε ολόκληρη φορολογική λαίλαπα, όπως την χαραχτήρισαν προηγουμένως, και λέτε να μην ασχοληθούμε με τα θέματα αυτά; Είναι δυνατόν, κύριε Υπουργέ; Εσείς δικαιολογείστε γιατί δεν είστε αρμόδιος. Μάλιστα, κακώς σε ορισμένες περιπτώσεις-και επ' ευκαιρία το λέω αυτό-έρχονται στη συζήτηση νομοσχεδίων οι Υφυπουργοί του Υπουργείου Οικονομικών από τους οποίους ο κ. Παπαντωνίου έχει αφαιρέσει τη νομοθετική πρωτοβουλία. Πρέπει το Προεδρείο της Βουλής να προσέχει σχετικά.

'Ηθελα να δώσω όσο το δυνατόν γρηγορότερη απάντηση στον Κοινοβουλευτικό Εκπρόσωπο του ΠΑ.ΣΟ.Κ., γιατί ρώτησε αν συμφωνούμε ή όχι με τους διάφορους φόρους. Η απάντησή μας εδόθη νομίζω σαφέστατα. Για την ακίνητη περιουσία εδόθη ήδη πολύ καλή απάντηση. Αλλά θα προσθέσω, κύριε συνάδελφε, ότι σε πρόσφατη συνέντευξή του ο Υπουργός Εθνικής Οικονομίας, λίγες μέρες πριν την αναγγελία των φορολογικών μέτρων στον "ΟΙΚΟΝΟΜΙΚΟ ΤΑΧΥΔΡΟΜΟ" -αν θυμάμαι καλά, στις 17 Οκτωβρίου- γράφει ακριβώς ότι η φορολόγηση της ακίνητης περιουσίας λόγω της ελλείψεως του κτηματολογίου, περισσότερη αναστάτωση θα προκαλέσει παρά όφελος. Το κόστος θα είναι μεγαλύτερο από το όφελος. Γι' αυτό ορθώς σας ελέχθη προηγουμένως, ότι αυτό το κάνετε απλώς και μόνο για να έχετε μια λαϊκίστικη προκάληψη στο θέμα της φορολογήσεως, την οποία επιβάλλετε σε όλα τα λαϊκά στρώματα.

Ακόμη θα ήθελα να δώσω μια σύντομη απάντηση στο θέμα των φοροαπαλλαγών. Είπε ο κύριος συνάδελφος "είστε υπέρ ή κατά;". Εμείς έχουμε ξεκάθαρη θέση. Γιατί με την κατάργηση των φοροαπαλλαγών θα επιβαρυνθούν μεγάλες κοινωνικές ομάδες, οι οποίες θα φορολογούνται πλέον με μεγαλύτερο φορολογητέο εισόδημα και θα πληρώσουν επομένως, μεγαλύτερο φόρο, εκτός του ότι θα πληρώσουν ούτως ή άλλως μεγαλύτερο φόρο, λογω της μη τιμαριθμοποίησης της φορολογικής κλίμακας.

Σχετικά με τις φοροαπαλλαγές, θα πρέπει να εξετασθούν, όχι μόνο με δημοσιονομικά κριτήρια, αλλά και με αναπτυξιακά, κοινωνικά, εθνικά ακόμη και δημογραφικά κριτήρια σε ένα εκσυγχρονισμένο και σταθερό φορολογικό πλαίσιο. Διαφορετικά το κόστος από την κατάργησή τους θα είναι πολύ μεγαλύτερο από το όφελος, κύριοι συνάδελφοι.

Οι φοροαπαλλαγές στη Χώρα μας, αλλά και σε άλλες χώρες -γιατί ισχύουν σε όλες τις χώρες, παρόμοιες ή σχετικές- στοχεύουν να καλύψουν την ανάγκη για κοινωνική δικαιοσύνη, ανάπτυξη της οικονομίας, ενίσχυση του εισοδήματος, αποκέντρωση και ακόμη εθνικούς σκοπούς. Αναμφίβολα η περικοπή ορισμένων από τις φοραπαλλαγές αυτές, εφ' όσον γίνει μετά από στάθμιση του κόστους και του οφέλους, μετά από αξιολόγηση των υπέρ και των κατά, θα αποτελούσε ενέργεια προς τη σωστή κατεύθυνση. Δυστυχώς, όμως, η Κυβέρνηση δεν το έπραξε αυτό. Δεν υπάρχει τέτοια αξιολόγηση, ούτε τεκμηρίωση. Αυτό το επιβεβαιώνει με πρόσφατη έκθεσή της στις αρχές του καλοκαιριού, η Οικονομική και Κοινωνική Επιτροπή σε μια γνωμοδότηση που υιοθέτησε σχετικά με τις φοροαπαλλαγές. Σας παραπέμπω σ' αυτή. Κανονικά θα έπρεπε να λάβετε υπόψη σας τη γνωμοδότηση αυτή, πριν προχωρήσετε στις φοροαπαλλαγές. Και καθυστερείτε το νομοσχέδιο, ενώ -έτσι λένε οι δημοσιογραφικές πληροφορίες- έχει ολοκληρωθεί.Δεν το καταθέτετε στη Βουλή, ακριβώς γιατί θέλετε να επιμερίσετε, θα έλεγα, την αντίδραση στα φορολογικά μέτρα.

Σχετικά με τις απαλλαγές κοινωνικού χαρακτήρα,η θέση μας είναι ότι αυτές έχουν δοθεί με την προοπτική της μείωσης των εισοδηματικών διαφορών και βοηθούν τις ασθενέστερες εισοδηματικές τάξεις. Δεν πρέπει, λοιπόν, και δεν μπορούν να καταργηθούν. Αυτή είναι η θέση μας. Μάλιστα σε ορισμένες περιπτώσεις, όπως στις πολύτεκνες οικογένειες, στην αφαίρεση φόρου για κάθε τέκνο κ.λπ., πρέπει να ενισχυθούν οι φοροαπαλλαγές, γιατί παράλληλα οδηγούν και στην άμβλυνση του δημογραφικού προβλήματος.

Η σημερινή επίσης εξάπλωση της βαθιάς ύφεσης και η απαράδεκτη υψηλή ανεργία, συνηγορούν στο να μην προχωρήσει η Κυβέρνηση στην αμφισβήτηση των αναπτυξιακών κινήτρων, που επηρεάζουν άμεσα ή έμμεσα την ανάπτυξη και το βαθμό απασχόλησης του εργατικού δυναμικού της Χώρας. Ούτε η πρακτική, ούτε η εμπειρία σε άλλες χώρες της Ευρωπαϊκής 'Ενωσης δημιουργούν τη δικαιολογία για την περικοπή αυτών των φοροαπαλλαγών.

ΠΡΟΕΔΡΕΥΩΝ (Παναγιώτης Σγουρίδης): Κύριε Δήμα, σας παρακαλώ, τελειώνετε.

ΣΤΑΥΡΟΣ ΔΗΜΑΣ: 'Ενα λεπτό.

ΠΡΟΕΔΡΕΥΩΝ (Παναγιώτης Σγουρίδης): Για την ισότητα των όπλων.

ΣΤΑΥΡΟΣ ΔΗΜΑΣ: Στον κύριο Υπουργό αφήσατε οκτώ λεπτά παραπάνω.

ΠΡΟΕΔΡΕΥΩΝ (Παναγιώτης Σγουρίδης): 'Οχι. Ο κύριος Υπουργός είχε δικαίωμα να μιλήσει δεκαπέντε λεπτά και μίλησε δεκαεξίμισι.

ΣΤΑΥΡΟΣ ΔΗΜΑΣ: 'Ενα λεπτό, να ολοκληρώσω τη θέση μου, μια και τόσο πολύ ήθελε να την ακούσει η Κοινοβουλευτικός Εκπρόσωπος του ΠΑ.ΣΟ.Κ.

Υπάρχουν φοροαπαλλαγές που εδόθησαν για την ενίσχυση του εισοδήματος. Σε αυτές τις περιπτώσεις μπορούν ν'αντικατασταθούν, εφόσον παρέχεται ισοδύναμη καταβολή χρημάτων και με αυτό τον τρόπο να επέρχεται ισορροπία.

Επίσης, είναι ορισμένες φοροαπαλλαγές που στρεβλώνουν το φορολογικό σύστημα και δίνουν λάθος μηνύματα στους πολίτες. Και αυτές πρέπει να καταργηθούν. Υπ'αυτό το πρίσμα συμφωνούμε να καταργηθεί η απαλλαγή για τους Βουλευτές, για το εισόδημα των ποδοσφαιριστών, των καλλιτεχνών κλπ.

Τέλος, κύριε Πρόεδρε, επιβάλλεται να διατηρηθούν -σας ενδιαφέρει κιόλας- οι φοροαπαλλαγές και τα κίνητρα που δίνονται για λόγους αποκέντρωσης στην περιφέρεια και προάγουν εθνικούς στοχους και αναμφίβολα μέσα στην περιοχή αυτή είναι και η Θράκη.

ΠΡΟΕΔΡΕΥΩΝ (Παναγιώτης Σγουρίδης): Με καλοπιάνετε, για να σας αφήσω να μιλήσετε παραπάνω.

ΣΤΑΥΡΟΣ ΔΗΜΑΣ: Δεν πρέπει αυτές να καταργηθούν. Πρέπει οι φοροαπαλλαγές συνεχώς να εξετάζονται και να βρίσκονται υπό συνεχή έλεγχο και να σταθμίζεται η αποδοτικότητά τους. Αυτή είναι η θέση μας, για τις φοροαπαλλαγές, σαφής και τεκμηριωμένη.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για να τριτολογήσει για πέντε λεπτά.

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Ευχαριστώ, κύριε Πρόεδρε. Θα ήθελα να πω στον Κοινοβουλευτικό Εκπρόσωπο της Νέας Δημοκρατίας, δεν είχα καμία πρόθεση να αποτρέψω τη συζήτηση από ο,τιδήποτε. Απλά είπα ότι ίσως είναι ευκαιρία, μια που έχετε μπροστά σας τον αρμόδιο Υφυπουργό για το Πακέτο Ντελόρ και που τόσα πολλά λέμε για την απορρόφηση του Κοινοτικού Πλαισίου Στήριξης, να πείτε λίγο περισσότερα γι'αυτό. Αντ'αυτού, μετά την πρωτολογία, εξαφανίστηκαν οι όποιες αναφορές στο θέμα της πορείας των μεγάλων έργων και της υλοποίησης των κοινοτικών κονδυλίων. 'Ηταν ένα μικρό παράπονο, αν θέλετε προσωπικό, δεχθείτε το κάπως έτσι.

Επιμένετε περισσότερο για τις φοροαπαλλαγές. Θα έλεγα ότι στο ελληνικό φορολογικό σύστημα υπάρχει πράγματι μία πληθώρα φοροαπαλλαγών και εκπτώσεων. Και οι απαλλαγές αυτές προκαλούν διάβρωση και της φορολογικής βάσης, αλλά και τα οφέλη που προκύπτουν από την παροχή τους, κατανέμονται άνισα, συμβάλλοντας έτσι στην άνιση κατανομή των φορολογικών βαρών.

Αναφερθήκατε προηγουμένως στη γνωμοδότηση της Οικονομικής και Κοινωνικής Επιτροπής. Θέλω να σας διαβεβαιώσω, ότι το Υπουργείο Οικονομικών, αφού έλαβε υπόψη, τόσο τις απόψεις της ΟΚΕ, όσο και τα πορίσματα των επιτροπών -γιατί τα έτη 1995 και 1996 ήταν έτη που πράγματι το Υπουργείο ασχολήθηκε σε βάθος με τα θέματα αυτά- αποφάσισε να προχωρήσει στην περικοπή ή τροποποίηση ορισμένων από τις φοροαπαλλαγές. Και θα έχουμε τη δυνατότητα να τα συζητήσουμε με τον Υπουργό εκτενέστατα.

Η αξιολόγηση φοροαπαλλαγών καθώς και η απόφαση για κατάργησή τους ή διατήρησή τους, έγινε στη βάση ενός πλαισίου οικονομικών και κοινωνικών κριτηρίων και αρχών. Τα κριτήρια αυτά ποια είναι; Αναφερθήκατε και εσείς προηγουμένως στην ομιλία σας σε μερικά απ'αυτά. Είναι βεβαίως η οικονομική αποτελεσματικότητα. Είναι η φορολογική δικαιοσύνη. Είναι η απλότητα και το χαμηλό κόστος διαχείρισης και ελέγχου και η συμβατότητα των φοροαπαλλαγών με το διεθνές περιβάλλον. Αναφέρθηκα προηγουμένως τι γίνεται στον ΟΟΣΑ, στην Ευρωπαϊκή 'Ενωση σε σχέση με τη φορολόγηση μεγάλης ακίνητης περιουσίας. Επίσης, θέλω να υπενθυμίσω, ότι ελήφθησαν υπόψη η διαφάνεια, τόσο στην ύπαρξή της όσο και στο δημοσιονομικό κόστος, καθώς και στο κατά πόσο υπόκεινται σε πολιτικό ή δημοσιονομικό έλεγχο.

Eπίσης, θα ήθελα να υπενθυμίσω, ότι δεν πρέπει να μας διαφεύγουν τα προβλήματα της ελληνικής δημοσιονομικής πραγματικότητας, όπου η διεύρυνση της φορολογικής βάσης κρίνεται απολύτως αναγκαία από τον κάθε απλό πολίτη και πιστεύω απ' όλα τα Κόμματα και απ' όλες τις Πτέρυγες της Βουλής. Με τη διεύρυνση, λοιπόν, αυτή, ενισχύεται η δημοσιονομική απόδοση του φορολογικού συστήματος, με συνέπεια τη μείωση του δημοσίου ελλείμματος.

Επιπλέον, αυτή ακριβώς η διεύρυνση της φορολογικής βάσης, δημιουργεί τις προϋποθέσεις για μελλοντική μείωση των φορολογικών συντελεστών και φορολογική ελάφρυνση όλων των φορολογουμένων, γιατί η διεύρυνση της φορολογικής βάσης αποτελεί βασική προϋπόθεση για την προώθηση της αναδιανομητικής ικανότητας του φόρου. 

Το άλλο στοιχείο στο οποίο θα ήθελα να αναφερθώ, είναι ότι ανεξάρτητα από την απόλυτη ή όχι συμφωνία μας, σε ό,τι αφορά τις επιμέρους αυτές παρεμβάσεις, είναι χρήσιμο να αναδείξουμε τα θετικά εκείνα σημεία αυτής της πρότασης, γιατί νομίζω ότι έχει ανάγκη και ο πολίτης να νιώσει ότι, επιτέλους, κάτι γίνεται σ'αυτόν τον κόσμο. Νομίζω, ότι έχουμε την ευθύνη ως πολιτικοί να του προσδιορίσουμε την πίστη για την οποία μίλησε προηγουμένως ο συνάδελφος της Νέας Δημοκρατίας και την ελπίδα ότι κάτι επιτέλους κινείται και προς την κατεύθυνση αυτή και τα θετικά να τα αναδείξουμε.

Αν από κει και πέρα υπάρχουν προτάσεις για επιμέρους παρεμβάσεις και διορθωτικές κινήσεις, νομίζω ότι μπορούμε, στο διάλογο που θα ακολουθήσει με τη συζήτηση του νομοσχεδίου και αυτά να αναδειχθούν για να βοηθήσουν ακριβώς στη διεύρυνση της φορολογικής βάσης, που είναι το κύριο ζητούμενο και αν θέλετε και το επιδιωκόμενο απ' αυτές τις παρεμβάσεις.

Τελειώνοντας την παρέμβασή μου αυτή, απλά θα ήθελα να επαναλάβω ότι η υπόθεση αυτή είναι υπόθεση όλων, ότι πρέπει να νιώσουμε όλοι ότι αποτελούμε το μέρος ενός όλου, ότι αυτές οι κινήσεις που κάνουμε είναι κινήσεις που τις κάνουμε, για να μπορέσει η Πατρίδα μας να παραμείνει και να είναι αύριο και μεθαύριο ισότιμο μέλος της Ευρωπαϊκής 'Ενωσης και έτσι από κοινού να πορευθούμε στη μεγάλη πρόκληση και στο μεγάλο όραμα της ευρωπαϊκής ολοκλήρωσης, που νομίζω ότι είναι όραμα όλων μας.

ΠΡΟΕΔΡΕΥΩΝ (Παναγιώτης Σγουρίδης):Κηρύσσεται περαιωμένη η συζήτηση επί της επερωτήσεως των συναδέλφων κυρίων Γεωργίου Αλογοσκούφη, Δημητρίου Κωστόπουλου, Γεωργίου Βουλγαράκη, Νικολάου Νικολόπουλου, Εμμανουήλ Κεφαλογιάννη, Αναστασίου Παπαληγούρα κατά του Υπουργού Εθνικής Οικονομίας και Οικονομικών, σχετικά με την οικονομική πολιτική της Κυβέρνησης.

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.06', λύεται η συνεδρίαση για τη Δευτέρα, 25 Νοεμβρίου 1996 και ώρα 18.00', με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια συζήτηση επερώτησης, σύμφωνα με την ημερήσια διάταξη που σας έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ