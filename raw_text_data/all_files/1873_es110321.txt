      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΠΕΡΙΟΔΟΣ Ι΄
      ΣΥΝΕΔΡΙΑΣΗ Λ΄
      Παρασκευή, 21 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Ελ. Παπανικολάου, σελ.
      3. Ανακοινώνεται ότι τη συνεδρίαση παρακολουθούν μαθητές, από το 18ο Σχολείο Αχαρνών Αττικής και το 14ο Δημοτικό Σχολείο Πάτρας Ν. Αχαίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Ανακοίνωση του δελτίου επικαίρων ερωτήσεων της Δευτέρας 24/11/2003, σελ.
      3. Συζήτηση επικαίρων ερωτήσεων:
      α) Προς τον Υπουργό Γεωργίας, σχετικά με την κυκλοφορία γενετικά μεταλλαγμένων προϊόντων κλπ., σελ.
      β) Προς τον Υπουργό Οικονομίας και Οικονομικών, σχετικά με τις απεργιακές κινητοποιήσεις των εργαζομένων στην Εθνική Στατιστική Υπηρεσία, το σχέδιο αλλαγής του νομικού πλαισίου κλπ., σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων, ι) σχετικά με την ατμοσφαιρική ρύπανση στο Λεκανοπέδιο Αττικής, σελ. ιι) σχετικά με την κατασκευή του πάρκου Ελληνικού, τις προθέσεις της Κυβέρνησης να παραχωρήσει έκταση για ήπια οικιστική εκμετάλλευση κλπ., σελ. ιιι) σχετικά με την κατασκευή του αποχετευτικού δικτύου στην περιοχή της Ελευσίνας κλπ., σελ.
      δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις του Υπουργείου εν’ όψει της ψήφισης του νέου εκλογικού νόμου, να περιληφθεί και κώδικας ηθικής πολιτικής συμπεριφοράς κλπ., σελ.
      4. Συζήτηση επερώτησης Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων Έργων σχετικά με τις ζημιές που προκλήθηκαν στην Λευκάδα από τον τελευταίο σεισμό, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Πολιτισμού, Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Γεωργίας, Δικαιοσύνης, Μεταφορών και Επικοινωνιών, Εμπορικής Ναυτιλίας και Δημόσιας Τάξης κατέθεσαν σχέδιο νόμου: «Ρύθμιση θεμάτων Ολυμπιακής Προετοιμασίας και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΔΡΕΟΥΛΑΚΟΣ Α., σελ.
      ΓΙΑΝΝΑΚΟΠΟΥΛΟΣ Ι. σελ.
      ΔΡΥΣ Γ., σελ.
      ΚΑΡΑΤΖΑΦΕΡΗΣ Γ., σελ.
      ΚΟΥΒΕΛΗΣ Φ., σελ.
      ΠΑΠΑΔΗΜΑΣ Λ., σελ.
      ΠΑΧΤΑΣ Χ., σελ.
      ΣΤΕΡΓΙΟΥ Ι., σελ.
      ΤΣΑΚΛΙΔΗΣ Ι., σελ.
      ΤΣΙΟΓΚΑΣ Θ., σελ.
      Β. Επί της επερώτησης:
      ΑΓΓΕΛΟΠΟΥΛΟΣ Ν., σελ.
      ΚΑΡΑΜΠΙΝΑΣ Κ., σελ.
      ΚΤΕΝΑΣ Γ., σελ.
      ΜΠΕΖΑΣ Α., σελ.
      ΠΑΥΛΟΠΟΥΛΟΣ Π., σελ.
      ΣΑΛΜΑΣ Μ., σελ.
      ΤΡΥΦΩΝΙΔΗΣ Γ., σελ.
      ΤΣΑΚΛΙΔΗΣ Ι., σελ.

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ΄
ΣΥΝΕΔΡΙΑΣΗ  ΚΙ΄
Παρασκευή 21 Νοεμβρίου 2003
	Αθήνα, σήμερα στις 21 Νοεμβρίου 2003, ημέρα Παρασκευή και ώρα 10:55’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
	ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20-11-2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΘ’ συνεδριάσεώς του, της Πέμπτης 20 Νοεμβρίου 2003 σε ό,τι αφορά την ψήφιση στο σύνολο του σχεδίου νόμου: «Αποκατάσταση, προστασία και ανάδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου»).  
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Ιωάννη Γιαννακόπουλο, Βουλευτή Μεσσηνίας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία το Επιμελητήριο Καρδίτσας ζητεί την παραχώρηση της κυριότητας των καπναποθηκών στο Δήμο Καρδίτσας.
      2) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί από τη ΔΕΗ την κατάργηση του ειδικού τέλους για την ενέργεια από Ανανεώσιμες Πηγές Ενέργειας και την επιστροφή στους δικαιούχους των εισπραχθέντων ποσών.
      3) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Πανελλήνια Ένωση Αναπληρωτών Νηπιαγωγών ζητεί το μόνιμο διορισμό όλων των αναπληρωτών νηπιαγωγών.
      4) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Υπαλλήλων Περιφέρειας Δυτικής Μακεδονίας ζητεί την ικανοποίηση οικονομικών αιτημάτων των μελών του.
      5) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Εργαζομένων στα προγράμματα κοινωνικής μέριμνας ζητεί τη χρηματοδότηση της συνέχισης του προγράμματος «Βοήθεια στο Σπίτι».
      6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ευστάθιος Ποτουρίδης, κάτοικος Κυργίων Δράμας, ζητεί να του χορηγηθεί διαδοχική ασφάλιση από το ΤΣΑ.
      7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων στην Εταιρεία Βιομηχανικής Έρευνας και Τεχνολογικής Ανάπτυξης Μετάλλων ζητεί σε περίπτωση ιδιωτικοποίησης της πιο πάνω εταιρείας οι εργαζόμενοι που επιθυμούν να έχουν το δικαίωμα μετατάξεων σε άλλες θέσεις του Δημοσίου, καθώς και την εξασφάλιση των θέσεων εργασίας για όλους τους άλλους εργαζομένους.
      8) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία οι κύριοι Βασίλειος Κασιωτάκης και Πολύμνια Σκλαβάκη, δασολόγοι, ζητούν την ικανοποίηση υπηρεσιακού τους αιτήματος.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Μακρύ Γιαλού Νομού Λασιθίου ζητεί τη λήψη μέτρων για την οικιστική ανάπτυξη της περιοχής και επισημαίνει τις επιπτώσεις από την κατάργηση των παρεκκλίσεων.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Κατράς, κάτοικος Ζήρου Λεύκης, διαμαρτύρεται για υπόθεση ανάθεσης λειτουργίας Ταχυδρομικού Πρακτορείου.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί να συμπεριληφθεί ο Νομός Λασιθίου στην απόφαση για τη μείωση της μέσης στρεμματικής απόδοσης Σουλτανίνας.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Τζανής Κουνελάκης, κάτοικος Παλαιοκάστρου Λασιθίου, ζητεί την επίλυση συνταξιοδοτικού του προβλήματος από τον ΟΓΑ.
      13) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Λογιστών ζητεί να παρέμβει η ελληνική Κυβέρνηση υπέρ της αναβολής, για δύο χρόνια, της δίκης Μιλόσεβιτς και της αποφυλάκισής του.
      14) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Πρέβεζας αναφέρεται στη λειτουργία της ζεύξης Πρέβεζας – Ακτίου και στις συνθήκες λειτουργίας στην παραλιακή εθνική οδό Πρέβεζας – Ηγουμενίτσας.
      15) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» καταγγέλλει διώξεις συνδικαλιστών εκπαιδευτικών από τον Προϊστάμενο της Α/βάθμιας Εκπαίδευσης Σάμου.
      16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συνταξιούχων ΙΚΑ Νέας Χαλκηδόνας – Νέας Φιλαδέλφειας – Μεταμόρφωσης – Νέου Ηρακλείου Αττικής ζητεί την αύξηση των συντάξεων του ΙΚΑ.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Ελευθερία Καροφυλάκη, κάτοικος Οροπεδίου Λασιθίου ζητεί την ικανοποίηση αιτήματος χορήγησης παροχών από τον ΟΓΑ.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Κατερίνα Αλεξάκη, κάτοικος Ιεράπετρας, ζητεί ενημέρωση για συνταξιοδοτική υπόθεσή της από τον ΟΓΑ.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σχολικός Σύμβουλος Ειδικής Αγωγής Περιφέρειας Κρήτης ζητεί την υλοποίηση προγράμματος διδακτικής υποστήριξης κωφού παιδιού.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Κρητών Σαντορίνης «ΤΟ ΑΡΚΑΔΙ» διαμαρτύρεται για τη διακοπή ακτοπλοϊκού δρομολογίου, στη γραμμή Ηράκλειο – Νησιά Αιγαίου – Θεσσαλονίκη.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Διεύθυνση Πρωτοβάθμιας Εκπαίδευσης Κρήτης ζητεί τη διάθεση πίστωσης για πρόσληψη εκπαιδευτικού στο ειδικό σχολείο Σητείας.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Πάνος Σάντας, αρχιτέκτων – μηχανικός, ζητεί την ίδρυση δύο Σχολών Καλών Τεχνών, στη Λευκάδα και στο Λασίθι.
      23) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Καλυβίων – Θορικού Αττικής ζητεί τη ρύθμιση των χρεών του προς την ΕΥΔΑΠ.
      24) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Νομάρχης Αρκαδίας ζητεί να εξοφληθεί το ΚΤΕΛ Αρκαδίας για τις μεταφορές των μαθητών της προηγούμενης σχολικής περιόδου.
      25) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Εργατοϋπαλληλικό Κέντρο Λακωνίας ζητεί την εγκατάσταση σχολής στα όρια του Δήμου Σπάρτης.
      26) Η Εκτελεστική Επιτροπή της Ανώτατης Διοίκησης Ενώσεων Δημοσίων Υπαλλήλων, Ιατροί Εργαζόμενοι στα Δημόσια Νοσοκομεία και Εκπαιδευτικοί με ψηφίσματά τους τα οποία επέδωσαν στον κ. Πρόεδρο της Βουλής αναφέρονται στην ικανοποίηση αιτημάτων των κλάδων τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2685/9-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 59104/EXA 243 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της πιο πάνω ερώτησης σας γνωρίζουμε τα παρακάτω:
     Η μεταβίβαση των μετοχών της ΕΧΑΕ τις οποίες ήλεγχαν το Ελληνικό Δημόσιο και η ΔΕΚΑ πραγματοποιήθηκε στην τιμή των Ευρώ 3,75 ανά μετοχή. Η τιμή στην οποία πραγματοποιήθηκε η μεταβίβαση ήταν ανώτερη κατά 30% του μέσου όρου τιμών κλεισίματος του τελευταίου εξάμηνου και κατά 14% του μέσου όρου τιμών κλεισίματος του τελευταίου δωδεκαμήνου, έως την ημερομηνία στην οποία ανακοινώθηκε, δηλαδή την 20η lουνίου 2003.
     Οι επτά Τράπεζες "(Εθνική Τράπεζα της Ελλάδος, Alpha Τράπεζα, EFG Eurobank Ergasias, Εμπορική Τράπεζα της Ελλάδος, Αγροτική Τράπεζα της Ελλάδος, Τράπεζα Πειραιώς, Ταχυδρομικό Ταμιευτήριο Ελλάδος) κατέχουν μετά την ολοκλήρωση της διάθεσης ποσοστό περίπου 28% των μετοχών της ΕΧΑΕ.
     Η Επιτροπή Κεφαλαιαγοράς στο πλαίσιο των αρμοδιοτήτων της ενέκρινε το περιεχόμενο του ενημερωτικού δελτίου της Ε.Χ.Α.Ε. όσον αφορά την κάλυψη των αναγκών πληροφόρησης του επενδυτικού κοινού, όπως αυτές καθορίζονται από τις διατάξεις του Π.Δ. 348/1985. Επίσης η Επιτροπή Κεφαλαιαγοράς παρέσχε άδεια για τη διενέργεια δημόσιας εγγραφής. Η διαδικασία άσκησης των δικαιωμάτων από τους κομιστές ευρωπρομετόχων και προ μετόχων 2001-2004 εκδόσεως του Ελληνικού Δημοσίου και από τους υφιστάμενους κατά την 20η lουνίου 2003 μετόχους της Ε.Χ.Α.Ε. περιλαμβάνονται στις ανακοινώσεις που δημοσιεύθηκαν σύμφωνα με τα προβλεπόμενα από το Π.Δ. 348/1985.
     Το Ελληνικό Δημόσιο αποφάσισε να προχωρήσει στην πλήρη ιδιωτικοποίηση της ΕΧΑΕ και να δώσει δικαίωμα αποκτήσεως μετοχών σε όλους τους υφιστάμενους μετόχους της (σύμφωνα με το μετοχολόγιο της Εταιρείας κατά την 20η lουνίου 2003), δηλαδή στο ευρύ επενδυτικό κοινό, σε ιδιώτες και θεσμικούς επενδυτές και, κυρίως, σε όλους τους συντελεστές και τους παράγοντες της ελληνικής χρηματιστηριακής αγοράς που είχαν ήδη παρουσία στο μετοχικό της κεφάλαιο.
     Ως εκ τούτου οι υπόλοιποι μέτοχοι της ΕΧΑΕ κατά την 20η lουνίου 2003, δεν μείωσαν αλλά αύξησαν τη συμμετοχή τους στο μετοχικό κεφάλαιο της Εταιρείας, αφού σε αυτούς κατανεμήθηκαν 10.682.560 ,μετοχές της Εταιρείας.
     Ο Υπουργός
     ΝΙΚ. ΧΡΙΣΤΟΔΟΥΛΑΚΗΣ»
      2. Στην με αριθμό 2729/10-9-03 ερώτηση του Βουλευτή κ. Κυριάκου Σπυριούνη δόθηκε με το υπ΄ αριθμ. ΤΚΕ/Φ2/18414/29-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της 2729/10-9-03 ερώτησης που κατέθεσε στη Βουλή ο Βουλευτής κ. Κυριάκος Σπυριούνης, σας γνωρίζουμε τα εξής:
     Η Γενική Γραμματεία Δημόσιας Διοίκησης του ΥΠ.ΕΣ.Δ.Δ.Α., προκειμένου να ανταποκριθεί με τον καλύτερο τρόπο στη δέσμευση της για τον εκσυγχρονισμό και τη συνεχή πρόοδο της Δημόσιας Διοίκησης καλείται να συμμετάσχει ή και να διοργανώνει εκδηλώσεις που θα συμβάλλουν στην υλοποίηση του έργου της.
     Στο πλαίσιο αυτό, και έχοντας ως γνώμονα τη συνετή διαχείριση των πόρων της, οι υπηρεσίες μας συνυπολογίζουν πάντα το κόστος κάθε ενέργειας, με σκοπό αυτό να περιορίζεται στο ελάχιστο, που κρίνεται απαραίτητο για την αποτελεσματική διεκπεραίωση των υποχρεώσεων της.
     Συγκεκριμένα σε ότι αφορά τη συμμετοχή της υπηρεσίας μας στην 6Βη Διεθνή Έκθεση Θεσσαλονίκης, αυτή σχεδιάστηκε έτσι ώστε η εκπροσώπηση και η παρουσία τόσο της - πολιτικής ηγεσίας του ΥΠ.ΕΣ.Δ.Δ.Α. όσο και των διοικητικών στελεχών αυτού να περιορίζεται στον απολύτως απαραίτητο αριθμό, για την αποτελεσματική προβολή και υποστήριξη του έργου του Υπουργείου, τόσο κατά την τελετή εγκαινίων της Έκθεσης όσο και κατά τη διάρκεια λειτουργίας του περιπτέρου μας.
     Ο Υφυπουργός
     ΝΙΚΟΣ ΜΠΙΣΤΗΣ»
     3. Στην με αριθμό 2807/10-9-03 ερώτηση του Βουλευτή κ. Μιχάλη Καρχιμάκη δόθηκε με το υπ΄ αριθμ. 495/29-9-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, Κ. Μ. Καρχιμάκης, σας πληροφορούμε τα εξής:
     Το επενδυτικό σχέδιο με τίτλο «Μετεγκατάσταση και Εκσυγχρονισμός Δημοτικών Σφαγείων» που κατατέθηκε στο Υπουργείο Γεωργίας από το Δήμο Νεάπολης Λασιθίου για ένταξη στο Μέτρο 2.1 του Καν. (Ε. Ε) 1257/99 αφού αξιολογήθηκε από την αρμόδια Υπηρεσία προωθήθηκε στην Δ/νση Προγραμματισμού και Γεωργικών Διαρθρώσεων και εγκρίθηκε από την Γνωμοδοτική Επιτροπή του Υπ. Γεωργίας κατά την συνεδρίαση της 6-8-03.
     Ο Υφυπουργός
     Φ. ΧΑΤΖΗΜΙΧΑΛΗΣ»
      4. Στην με αριθμό 2830/11-9-03 ερώτηση του Βουλευτή κ. Κυριάκου Σπυριούνη  δόθηκε με το υπ΄ αριθμ. Β-4414/29-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 2830/11-09-03 που κατέθεσε στη Βουλή ο Βουλευτής κ. Κυρ. Σπυριούνης, σας διαβιβάζουμε το με αριθμ. πρωτ. Α.Π:2000661/23-09-03 έγγραφο του Οργανισμού Σιδηροδρόμων Ελλάδος.
     Ο Υπουργός
     ΧΡΙΣΤΟΣ ΒΕΡΕΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 2859/11-9-03 ερώτηση του Βουλευτή κ. Ηλία Φωτιάδη δόθηκε με το υπ΄ αριθμ. 503/29-9-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Η. Φωτιάδης, σος πληροφορούμε τα εξής:
     Η καταληκτική ημερομηνία πληρωμών της περιόδου 2001 σύμφωνα με τους Καν. της Ευρωπαϊκής Επιτροπής ήταν η 30-6-2002. Μετά το πέρας της ημερομηνίας αυτής πραγματοποιήθηκαν συμπληρωματικές πληρωμές με τελική στις 29-8-2003. Η καθυστέρηση καταβολής της επιδότησης αφορά μεμονωμένες περιπτώσεις παραγωγών, για τις οποίες εκκρεμούσαν διορθώσεις λαθών στα μηχανογραφικά αρχεία, που στάλθηκαν από τις Δ/νσεις Αγροτικής Ανάπτυξης των Νομαρχιακών Αυτοδιοικήσεων, με ευθύνη τους, στη Δ/νση Πληροφορικής του Υπουργείου Γεωργίας.
     Στις 29-8-2003 με την έκδοση της τελικής κατάστασης πληρωμής, ολοκληρώθηκε η μηχανογραφική καταγραφή και επεξεργασία του καθεστώτος τoυ βοείου κρέατος. Τυχόν περιπτώσεις λοιπών μεμονωμένων προβλημάτων θα διευθετηθούν μία προς μία κατά περίπτωση, μέσω μιας ειδικής επιτροπής, η οποία θα δημιουργηθεί το προσεχές χρονικό διάστημα στην Κεντρική Υπηρεσία του ΟΠΕΚΕΠΕ. Μεμονωμένες εντολές πληρωμής θα εκδοθούν για κάθε παραγωγό,που υπέβαλε ένσταση στην ΔΑΑ και θα δικαιωθεί από την αρμόδια αυτή επιτροπή.
     Ο παραγωγός κ. Τζίμπουλας Νικόλαος του Κωνσταντίνου. υπάγεται σε αυτούς τους παραγωγούς.
     Ο Υφυπουργός
     Φ. ΧΑΤΖΗΜΙΧΑΛΗΣ»
      6. Στην με αριθμό 2834/11-9-03 ερώτηση των Βουλευτών κυρίων Στυλιανού Παπαθεμελή και Κυριάκου Σπυριούνη δόθηκε με το υπ’ αριθμ. ΤΚΕ/Φ2/18428/29.9.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 2834/11-9-03 ερώτησης των βουλευτών κ.κ. Σ. Παπαθεμελή και Κ. Σπυριούνη, που αφορά στη δυνατότητα διορισμού σε φορείς του δημόσιου τομέα των μη διοριστέων υποψηφίων του πανελλήνιου γραπτού διαγωνισμού του ΑΣΕΠ, έτους 1998, θέτουμε υπόψη σας τα εξής:
      Σύμφωνα με την παρ. 11 του άρθρου 17 του ν. 2190/94, όπως ισχύει μετά τη συμπλήρωσή της με την παρ. 10 του άρθρου 2 του ν. 2527/97, σε συνδυασμό και με την παρ. 15 του άρθρου 10 του ν. 3051/02 "από τους πίνακες κατάταξης υποψηφίων και με τη σειρά που έχουν οι υποψήφιοι σ' αυτούς, σε συνδυασμό πάντοτε και με τη δήλωση προτίμησής τους, καταρτίζονται οι πίνακες διοριστέων, που περιλαμβάνουν αριθμό διοριστέων ίσο με τον αριθμό των θέσεων που προκηρύχθηκαν. Απαγορεύεται ο διορισμός άλλου υποψηφίου από τον πίνακα κατάταξης, πέραν του αριθμού των θέσεων που προκηρύχθηκαν και των θέσεων που κενούνται, όταν υποψήφιοι που διορίστηκαν παραιτήθηκαν εντός έτους από το διορισμό τους.
      Όπως προκύπτει από. τα προαναφερόμενα, δεν υπάρχει δικαίωμα διορισμού σε θέσεις του Δημοσίου στους μη διοριστέους του πανελλήνιου γραπτού διαγωνισμού, έτους 1998, διότι κάτι τέτοιο απαγορεύεται ρητά από διάταξη νόμου, η οποία είναι μεταγενέστερη του ν. 2349/95, με την παρ. 11 του οποίου καλύφθηκαν θέσεις δημοσίων υπηρεσιών με επιτυχόντες του πανελλήνιου γραπτού διαγωνισμού έτους 1995.
      Επισημαίνεται ότι ο διορισμός υποψηφίων, καθ' υπέρβαση των προκηρυχθεισών θέσεων, οποιασδήποτε διαδικασίας, θα αναιρούσε τον αξιοκρατικό χαρακτήρα του συστήματος προσλήψεων προσωπικού, δεδομένου ότι θα αφαιρούσε από νέους υποψηφίους τη δυνατότητα συμμετοχής τους σε διαδικασίες πρόσληψης, ώστε τελικώς να διορίζονται οι ικανότεροι.
      Τέλος σημειώνεται ότι με την παρ. 11 του άρθρου 10 του ν. 3051/02, όπως ισχύει, καταργήθηκε το ανώτατο όριο ηλικίας διορισμού ή πρόσληψης σε φορείς του δημοσίου και μόνο σε μεμονωμένες περιπτώσεις, όταν απαιτείται από τις ιδιαιτερότητες των καθηκόντων των προς πλήρωση θέσεων, θεσπίζονται όρια ηλικίας με απόφαση του Υπουργού ΕΣΔΔΑ, μετά από γνώμη του οικείου φορέα. Συνεπώς, οι μη διοριστέοι του εν λόγω γραπτού διαγωνισμού, που έχουν υπερβεί τα ισχύοντα προ του ν. 3051/02 ανώτατα όρια ηλικίας διορισμού, έχουν πλέον τη δυνατότητα να συμμετέχουν σε διαδικασίες πλήρωσης θέσεων φορέων του δημόσιου ή ευρύτερου δημόσιου τομέα.
      Κατά τα ανωτέρω, δεν κρίνεται σκόπιμη νομοθετική ρύθμιση για το διορισμό των επιτυχόντων αλλά μη διοριστέων του πανελλήνιου γραπτού διαγωνισμού έτους 1998.
      Ο Υφυπουργός
      ΝΙΚΟΣ ΜΠΙΣΤΗΣ»
      7. Στην με αριθμό 3044/16.9.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 6443/30.9.03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας την υπ’ αριθμ. 3044/2003 ερώτηση, που κατατέθηκε στη Βουλή από το Βουλευτή κ. Σπηλιωτόπουλο, για τα θιγόμενα σ’ αυτή θέματα, σας πληροφορούμε τα εξής:
      Το Υπουργείο Εργασίας και Κοινωνικών Ασφαλίσεων επεξεργάζεται τροπολογίες για τη συμπλήρωση και βελτίωση των διατάξεων του ν. 2643/1998, μεταξύ των οποίων και σχετικών με την απλούστευση των διαδικασιών, που προβλέπεται για τις προσλήψεις των ατόμων όλων των κατηγοριών, που υπάγονται στις διατάξεις του νόμου αυτού.
      Οι τροπολογίες αυτές σύντομα θα προωθηθούν για νομοθετική ρύθμιση.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      8. Στην με αριθμό 2625/8.3.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Β13-430/30.9.03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 2625/8-9-03 Ερώτηση, που κατέθεσε στη Βουλή των Ελλήνων ο Βουλευτής κ. ΣΠΗΛΙΟΣ ΣΠΗΛΙΩΤΟΠΟΥΛΟΣ, με θέμα «Προβλήματα Εθνικής Οικονομίας & Δημόσιας Διοίκησης» και όσον αφορά στη Γενική Γραμματεία Εμπορίου - Γενική Γραμματεία Καταναλωτή, σας γνωστοποιούμε τα κάτωθι:
      Όλες οι ενέργειες των Γενικών Δ/νσεων της Γενικής Γραμματείας Εμπορίου - Γενικής Γραμματείας Καταναλωτή διενεργούνται υπό όρους πλήρους διαφάνειας και σύμφωνα με τα ρητώς προβλεπόμενα από την κείμενη νομοθεσία. Ειδικότερα, οι Κρατικές Προμήθειες διενεργούνται με πλήρη διαφάνεια σε όλα τα στάδια αυτών σύμφωνα με τις εθνικές διατάξεις και τις Κοινοτικές Οδηγίες, με τις οποίες έχει εναρμονισθεί πλήρως η χώρα μας.
      Στο πλαίσιο των Επιχειρησιακών Προγραμμάτων «Κοινωνία της Πληροφορίας» και «Ανταγωνιστικότητα» βρίσκεται σε εξέλιξη η ηλεκτρονική οργάνωση και λειτουργία μιας σειράς υπηρεσιών όπως της κατάθεσης και ελέγχου Σημάτων, της ανάπτυξης του Γενικού Εμπορικού Μητρώου Επιχειρήσεων και του Εθνικού Ηλεκτρονικού Συστήματος Δημοσίων Προμηθειών, που θα ενισχύσουν τη διαφάνεια, την ταχύτητα και την αποτελεσματικότητα των σχετικών διαδικασιών προς όφελος των πολιτών.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      9. Στην με αριθμό 2445/8.9.03 ερώτηση του Βουλευτή κ. Σπυρίδωνα Ταλιαδούρου δόθηκε με το υπ’ αριθμ. ΤΚΕ/Φ2/8543/29.9.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 2445/8-9-03 ερώτησης που κατέθεσε στη Βουλή ο βουλευτής κ. Σ. Ταλιαδούρος σχετικά με την τροποποίηση του ΠΔ 81/2003 προκειμένου να συμμορφωθεί με την Κοινοτική Οδηγία 1999/70/2003, σας γνωρίζουμε τα ακόλουθα:
      Το Υπουργείο Εργασίας και Κοινωνικών Ασφαλίσεων με το 81/2003 Προεδρικό Διάταγμα ενσωμάτωσε στο εσωτερικό δίκαιο την Οδηγία 1999/70/ΕΚ του Συμβουλίου της 28ης lουνίου 1999 η οποία προβλέπει τη διάκριση των συμβάσεων ορισμένου χρόνου έναντι των συμβάσεων αορίστου χρόνου με τις οποίες καλύπτονται πάγιες και διαρκείς ανάγκες.
      Καταρχήν, το ανωτέρω Προεδρικό Διάταγμα ισχύει από την δημοσίευση του και όχι αναδρομικά. Με το Διάταγμα αυτό προβλέπονται εξαιρέσεις ορισμένων κατηγοριών εργαζομένων, χωρίς στις εξαιρέσεις να περιλαμβάνονται ρητά οι εργαζόμενοι με σύμβαση εργασίας ορισμένου χρόνου του Δημοσίου των ΝΠΔΔ και των ΟΤΑ .
      Ωστόσο από το άρθρο 103 παρ 8 του Συντάγματος δεν επιτρέπεται η μονιμοποίηση προσωπικού ή η μετατροπή των συμβάσεων εργασίας ορισμένου σε αορίστου χρόνου.
      Ο Υφυπουργός
      ΝΙΚΟΣ ΜΠΙΣΤΗΣ»
      10. Στην με αριθμό 2531/4.9.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΓΠ 86622/29.9.03 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2531/4-9-2003 ερώτηση που κατατέθηκε στη Βουλή από την Βουλευτή κ. Μ. Δαμανάκη σχετικά με τις συνθήκες σίτισης των αθλητών ενόψει της διοργάνωσης των Ολυμπιακών Αγώνων, σας γνωρίζουμε τα εξής:
      Με το Ν. 3172/2003 (Φ.Ε.Κ. 197/6-8-2003 τ.Α ') για την «Οργάνωση και εκσυγχρονισμό των Yπηρεσιών Δημόσιας Υγείας και άλλες διατάξεις», το Υπουργείο μας προχωρεί στη σύσταση του Εθνικού Συμβoυλίoυ Δημόσιας Υγείας (Ε.ΣΥ.Δ.Υ.), καθώς και της Διαγραμματειακής Συντονιστικής Δημόσιας Υγείας (ΔΙΑ.ΣΥ.Δ.Υ.), με σκοπό τη χάραξη και το συντονισμό πολιτικών και δράσεων Δημόσιας Υγείας με άλλα Υπουργεία και Φορείς.
      Ως αποτέλεσμα των παραπάνω είναι η ανάπτυξη ολοκληρωμένων προγραμμάτων, καθώς και ο συντονισμός των δράσεων στους τομείς του ελέγχου και της ασφάλειας των τροφίμων, προκειμένου να καλυφθούν οι αυξημένες ανάγκες εν όψει των Ολυμπιακών Αγώνων του 2004.
      Το Υπουργείο μας στα πλαίσια υλοποίησης του Επιχειρησιακού Προγράμματος «Ο.Α. 2004 - Υγεία» έχει εκπονήσει και υλοποιεί το Ε.Π. «Ο.Α. 2004 - Δημόσια Υγεία-Υγιεινή», σε συνεργασία με όλους τους συναρμόδιους φορείς, δηλαδή το Υπουργείο Ανάπτυξης (Ε.Φ.Ε.Τ.) και Εσωτερικών Δημόσιας Διοίκησης και Αποκέντρωσης (Δ/νσεις Υγείας των Νομαρχιακών Αυτοδιοικήσεων και των Περιφερειών).
      Στα πλαίσια υλοποίησης του ανωτέρω προγράμματος το Υπουργείο Υγείας έχει αναθέσει στην Εθνική Σχολή Δημόσιας Υγείας την επιστημονική υποστήριξη και το συντονισμό των Διευθύνσεων Υγείας των Νομαρχιακών Αυτοδιοικήσεων, με έργο μεταξύ άλλων την επιτήρηση, παρακολούθηση και έλεγχο τήρησης των κανόνων υγιεινής και ασφάλειας στο κύκλωμα παραγωγής, διακίνησης και διάθεσης τροφίμων και γευμάτων εν όψει των Ολυμπιακών Αγώνων του 2004.
      Η Υφυπουργός
      Ε. ΤΣΟΥΡΗ»
      11. Στην με αριθμό 2551/4-9-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. ΓΠ 86597/29-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
       «Απαντώντας στην με αρ. 2551/4-9-2003 ερώτηση που κατατέθηκε στη Βουλή από την Βουλευτή κ. Ιωάννα Στεργίου σχετικά με το Σύστημα Κοινωνικής Φροντίδας, σας πληροφορούμε τα εξής :
       Με την εφαρμογή των διατάξεων του Ν. 3106/2003 περί «Αναδιοργάνωσης του Εθνικού Συστήματος Κοινωνικής Φροντίδας και άλλες διατάξεις», το Υπουργείο μας επιχειρεί μια σημαντική αναδιάρθρωση του συστήματος κοινωνικής προστασίας της χώρας μας. Στο πλαίσιο αυτό τα Ιατροκοινωνικά Κέντρα και οι Παιδικές Πολυκλινικές συγχωνεύονται στις αποκεντρωμένες μονάδες παροχής πρωτοβάθμιων υπηρεσιών υγείας των οικείων Πε.Σ.Υ.Π. Οι οργανικές θέσεις του προσωπικού μεταφέρονται αυτοδίκαια ως οργανικές θέσεις της αποκεντρωμένης μονάδας του οικείου Πε.Σ.Υ.Π., μαζί με το προσωπικό που τις κατέχει.
       Οι λοιπές υπηρεσίες μετατράπηκαν σε αποκεντρωμένες Μονάδες Κοινωνικής Φροντίδας των οικείων Πε.Σ.Υ.Π., ενώ άλλες δραστηριότητες περιήλθαν στην αρμοδιότητα των νεοσύστατων νομικών προσώπων δημοσίου δικαίου Εθνικού Κέντρου Άμεσης Κοινωνικής Βοήθειας (Ε.Κ.Α.Κ.Β. ) και Εθνικού Συμβουλίου Κοινωνικής Φροντίδας ( Ε.ΣΥ.Κ.Φ.).
       Στην πορεία υλοποίησης των μέτρων που έχουν αναληφθεί υπάρχουν φυσικά προβλήματα, κυρίως προσαρμογής στα νέα δεδομένα, για τα οποία το Υπουργείο μας καταβάλλει προσπάθειες άμεσης αντιμετώπισης τους.
       Όλοι οι προαναφερόμενοι φορείς συνεχίζουν κανονικά τη λειτουργία τους και την παροχή υπηρεσιών προς τους ωφελούμενους .
       Ήδη από πλευράς του Υπουργείου μας μεταφέρθηκαν οι πιστώσεις που είχαν εγκριθεί για την επιχορήγηση του Ε.Ο.Κ.Φ. στον προϋπολογισμό εξόδων του οικονομικού έτους 2003, στους αντίστοιχους φορείς υποδοχής, για την αντιμετώπιση των δαπανών λειτουργίας και μισθοδοσίας προσωπικού, για το χρονικό διάστημα από 1-9-2003 μέχρι 31-12-2003 και κατεβλήθη πλήρως και η μισθοδοσία του Αυγούστου 2003.
       Με Κοινές Υπουργικές αποφάσεις ορίστηκαν οι Μονάδες Κοινωνικής Φροντίδας των Πε.Σ.Υ.Π., στις οποίες περιέρχεται η αρμοδιότητα για θέματα υιοθεσιών και αναδοχών που παρέμειναν σε εκκρεμότητα στις υπηρεσίες του Ε.Ο.Κ.Φ. Επίσης ρυθμίστηκε η συνέχιση εφαρμογής των προγραμμάτων κοινωνικοπρονοιακού χαρακτήρα του στο πλαίσιο του θεσμού των αναδόχων γονέων και της στήριξης της οικογένειας, γενικότερα, καθώς και η ανάθεση της άσκησης της επιμέλειας και γονικής μέριμνας παιδιών που του είχαν ανατεθεί με δικαστικές αποφάσεις.
       Το Υπουργείο μας έχει ήδη προβεί στις ακόλουθες ενέργειες:
   - Μετάταξη του προσωπικού των Κεντρικών Υπηρεσιών του Ε.Ο.Κ.Φ. (ΠΙΚΠΑ , ΕΟΠ) και του Ι.Β.Σ Αθηνών - θεσσαλονίκης στο ΕΚΑΚΒ, στο ΕΣΥΚΦ, στις Κ.Υ. και στις Μονάδες Κοινωνικής Φροντίδας των τριών ΠΕΣΥΠ Αττικής καθώς και σε Νομαρχιακές Αυτοδιοικήσεις και Περιφέρειες σύμφωνα με τις υπηρεσιακές ανάγκες.
       - Έκδοση διαπιστωτικών πράξεων ένταξης σε μόνιμη θέση Δημ. Δικαίου ή σε θέσεις Ιδ. Δικαίου αορίστου χρόνου των υπαλλήλων των Κ.Υ. των ΚΕΦΟ του ΕΟΚΦ .
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»
      12. Στην με αριθμό 2572/5-9-03 ερώτηση του Βουλευτή κ. Ευριπίδη Στυλιανίδη δόθηκε με το υπ’ αριθμ. 1085227/7013/Α0010 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής ερώτησης, που κατατέθηκε στη Βουλή από τον Βουλευτή κ. Ευριπίδη Στυλιανίδη, αναφορικά με την απομάκρυνση των αμιάντων από το κτίριο του Υπουργείου Εξωτερικών, σας γνωρίζουμε ότι, όπως μας ανέφερε η Κτηματική Εταιρεία του Δημοσίου (Κ.Ε.Δ.) η οποία έχει την διοίκηση, διαχείριση και αξιοποίηση των ακινήτων του Δημοσίου (Ν.973/79),εφόσον εξασφαλισθούν οι σχετικές πιστώσεις θα προχωρήσει άμεσα στην ανακαίνιση των ηλεκ/κών εγκαταστάσεων του κτιρίου του Υπουργείου Εξωτερικών (Α.Β.Κ.2648)σύμφωνα με όσα διαλαμβάνονται στο 10355/3580/65.106/26-8-2003 έγγραφο της.
Για πλήρη ενημέρωση σας επισυνάπτουμε το πιο πάνω έγγραφο της Κ.Ε.Δ.
      Ο Υφυπουργός
      ΑΠ. ΦΩΤΙΑΔΗΣ»
      13. Στην με αριθμό 2573/5-9-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. 6363/30-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθμ. 2573/2003 ερώτηση, που κατατέθηκε στη Βουλή από τη Βουλευτή κα Ι. Στεργίου, σχετικά με τη μετάθεση του ταχυδρομικού υπαλλήλου και Γραμματέα του Περιφερειακού Συμβουλίου Ανατολικής Αττικής κ. Γρηγόρη Τσέτσου, σας πληροφορούμε τα εξής:
      Την 1.9.03 προσέφυγε στο Τμήμα Κοινωνικής Επιθεώρησης Ανατολικού Τομέα Αθηνών, ο κ. Γρηγόριος Τσέτσος, υπάλληλος των ΕΛ.ΤΑ. και κατήγγειλε ότι μετετέθη λόγω της συνδικαλιστικής του δραστηριότητας. Η Επιθεώρηση όρισε ημερομηνία συζήτησης της εργατικής διαφοράς την 8.9.03, κατά την οποία ο εκπρόσωπος των ΕΛ.ΤΑ. ζήτησε αναβολή προκειμένου να επανεξετασθεί το θέμα. Ορίστηκε νέα ημερομηνία συζήτησης για την 15.9.03, στην οποία προσήλθε ο προσφεύγων, ο Πρόεδρος και ο Γραμματέας του Ενιαίου Συλλόγου Ταχυδρομικών Υπαλλήλων, εκπρόσωπος της Γ.Σ.Ε.Ε. και εκπρόσωποι των ΕΛ.ΤΑ.
      Ο προσφεύγων και οι εκπρόσωποι των συνδικαλιστικών φορέων θεωρούν ότι με την μετάθεση αυτή παραβιάζεται το άρθρο 14 παρ. 9 του ν. 1264/82, που σε συνδυασμό με το άρθρο 15 του π.δ. 295/86, δεν επιτρέπει την μετάθεση μελών των εργασιακών συμβουλίων χωρίς την συγκατάθεση του Συμβουλίου, στο οποίο συμμετέχουν, για όλο το χρόνο της θητείας τους και για ένα έτος πέραν αυτής. Επίσης, ότι δεν τηρήθηκαν από τα ΕΛ.ΤΑ. οι διαδικασίες του άρθρου 15 του ν. 1264/82 (προσφυγή στην αρμόδια Επιτροπή, με αίτημα την μετάθεση του προσφεύγοντος). Επιπλέον, θεωρούν ότι με την μετάθεση παρακωλύεται η άσκηση των συνδικαλιστικών δικαιωμάτων του προσφεύγοντος συνδικαλιστή και ως εκ τούτου υπάρχουν για τον εργοδότη και τους εκπροσώπους του οι ποινικές ευθύνες που επισύρουν τις ποινές που προβλέπονται στο άρθρο 23 του ν. 1264/82. Μετά από αυτά ζητήθηκε από τη διοίκηση των ΕΛ.ΤΑ. η εφαρμογή του νόμου και κατά συνέπεια η άμεση ανάκληση της μετάθεσης.
      Η δικηγόρος των ΕΛ.ΤΑ. δήλωσε ότι, το Περιφερειακό Εργασιακό Συμβούλιο (ΠΕΣ), μέλος του οποίου είναι ο προσφεύγων, δεν αποτελεί συνδικαλιστική οργάνωση με την έννοια του άρθρου 1 παρ. 3 του ν. 1264/82. Η προστασία του νόμου αυτού δεν μπορεί να διευρυνθεί με προεδρικό διάταγμα, όπως είναι το π.δ. 295/86, περί κοινωνικοποίησης των ΕΛ.ΤΑ. θεωρεί ότι το εν λόγω προεδρικό διάταγμα έχει καταργηθεί στην πράξη από νεότερους νόμους, που ρυθμίζουν τη δομή και την μορφή των ΕΛ.ΤΑ. Τα ΕΛ.ΤΑ. επιθυμούν και χρηματοδοτούν την λειτουργία του Π.Ε.Σ., το οποίο δεν λειτουργεί όπως η συνδικαλιστική οργάνωση. Ως εκ τούτου τα ΕΛ.ΤΑ. θεωρούν ότι ο προσφεύγων δεν υπόκειται στην προστασία του ν. 1264/82 των συνδικαλιστικών οργανώσεων. Στην προκειμένη περίπτωση ειδικότερα θεωρούν ότι, δεν υπάρχει μετάθεση του προσφεύγοντος, αλλά μετακίνηση του από τμήμα σε τμήμα της ίδιας εργοδοτικής εκμετάλλευσης στην ίδια πόλη. Και για το λόγο αυτό δεν εφαρμόζεται το άρθρο 14 παρ. 9 του ν. 1264/82. Επίσης θεωρούν ότι, η μετακίνηση του προσφεύγοντος οφείλεται αποκλειστικά σε υπηρεσιακές ανάγκες των ΕΛ.ΤΑ. και όχι στην επικαλούμενη συνδικαλιστική δράση, η οποία κατά την άποψη τους δεν παρεμποδίζεται από την μετακίνηση.
       Από το Τμήμα Κοινωνικής Επιθεώρησης Ανατολικού Τομέα Αθηνών συστήθηκε στη Διοίκηση των ΕΛ.ΤΑ., η επανεξέταση του θέματος και η τήρηση των διατάξεων της εργατικής νομοθεσίας, ώστε να ανακληθεί η μετάθεση. Παράλληλα υποβλήθηκε η αριθμ. 7308/19.9.03 μηνυτήρια αναφορά προς τον Εισαγγελέα Πλημμελειοδικών Αθηνών.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      14. Στην με αριθμό 2577/5-9-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 467/29-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Π. Αδρακτάς, σας πληροφορούμε τα εξής:
      Για την στρεμματική ενίσχυση της καλλιέργειας ξερής σταφίδας ισχύει ο Κανονισμός (ΕΚ) 1621/99 της Επιτροπής και η Απόφαση αρ. πρωτ. 190058/21-7-2000 των Υπουργών Εθνικής Οικονομίας και Γεωργίας.- Με βάση τον Κανονισμό για να δικαιούται ένας παραγωγός στρεμματική ενίσχυση, εκτός των άλλων υποχρεώσεων πρέπει να παραδώσει την ελάχιστη απόδοση (300kg/στρ. για τη Σουλτανίνα και 210 kg/στρ. για την Κορινθιακή).
      Για τα αμπελοτεμάχια που υπέστησαν ζημιές από φυσικές καταστροφές τα κράτη μέλη δύναται να μειώνουν τις παραπάνω ελάχιστες ποσότητες κατά το ποσοστό της ζημιάς που πιστοποιήθηκε από τους οργανισμούς ασφάλισης. Στην περίπτωση ζημιών που δεν καλύπτονται από τους οργανισμούς ασφάλισης (ΕΛΓΑ), τα κράτη μέλη καθορίζουν το ποσοστό της μείωσης της ελάχιστης απόδοσης για τις πληγείσες περιφέρειες και ενημερώνουν σχετικά την Επιτροπή (Καν. 1621/99, άρθρο 3, παρ.2.
       Το Υπ. Γεωργίας θα διερευνήσει τα αίτια που οδήγησαν στη μείωση της παραγωγής της σταφίδας και αναλόγως θα προβεί στις απαραίτητες ενέργειες.
      - Επειδή το ζήτημα των αποζημιώσεων πέραν ΕΛΓΑ (αποζημιώσεις ΠΣΕΑ) έχει ενσωματωθεί από πέρυσι στον ΕΛΓΑ, θα γίνονται δεκτές μόνο οι περιπτώσεις εξατομικευμένων εκτιμήσεων ζημιών μέσω ΕΛΓΑ
      Ο Υφυπουργός
      Ε. ΑΡΓΥΡΗΣ
      15. Στην με αριθμό 2585/5-9-03 ερώτηση του Βουλευτή κ. Αντώνη Μπέζα δόθηκε με το υπ’ αριθμ. 6360/30-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 2585/2003 ερώτηση, που κατατέθηκε στη Βουλή από το Βουλευτή κ. Aντ. Μπέζα,  για τα θιγόμενα σ’ αυτή θέματα αρμοδιότητάς μας, σας πληροφορούμε τα εξής:
      Στο πλαίσιο του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 361 δομών φύλαξης παιδιών και φροντίδας ηλικιωμένων και ατόμων που χρήζουν βοήθειας, ήδη υφισταμένων από το Β΄ Κ.Π.Σ. Στις δομές αυτές συμπεριλαμβάνονται και τα Κέντρα Δημιουργικής Απασχόλησης Παιδιών με Αναπηρίες. Η χρηματοδότηση των εν λόγω δομών λήγει στις 31-12-2003. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης που είναι οι Δημοτικές Επιχειρήσεις των Δήμων έχουν την υποχρέωση της συνέχισης της λειτουργίας των δομών αυτών για μία τουλάχιστον διετία σύμφωνα με την αριθμ. 4036/27-7-2001 Κ.Υ.Α όπως τροποποιήθηκε και ισχύει.
      Παρόλα αυτά το Υπουργείο Εργασίας και Κοινωνικών Ασφαλίσεων εκτιμώντας τη σπουδαιότητα των έργων αυτών για την τοπική κοινωνία, μελετά τη δυνατότητα περαιτέρω χρηματοδότησής τους.
      Κατά τα λοιπά αρμόδιο να σας απαντήσει είναι το συνερωτώμενο Υπουργείο Υγείας και Πρόνοιας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      16. Στην με αριθμό 2598/5-9-03 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη, δόθηκε με το υπ’ αριθμ. 6361/30-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθμ. 2598/2003 ερώτηση, που κατατέθηκε στη Βουλή από τους Βουλευτές κ. κ. Α. Τζέκη και Χουρμoυζιάδη, για τα θιγόμενα σ’ αυτή θέματα, σας πληροφορούμε τα εξής:
      Κατά την εκδίκαση της προσφυγής της Ευαγγελίας Ελέζη στην Β΄ Δευτεροβάθμια Επιτροπή του άρθρου 10του ν. 2643/1998, στην οποία η ενδιαφερόμενη είχε προσφύγει και κατά τις συνεδριάσεις της Επιτροπής αυτής στις 6-3-2003 και 17-3-2003, από τα στοιχεία που προσκομίστηκαν από τους ενδιαφερόμενους δεν προέκυψε, αν πρόκειται για περίπτωση συγχώνευσης ή μεταβίβασης της Τράπεζας I.N.G. με την Τράπεζα Πειραιώς.
      Η ως άνω υπόθεση θα κριθεί στις 12-11-2003 από το Μονομελές Πρωτοδικείο Αθηνών, όπου εκκρεμεί.
      Σε όλες τις περιπτώσεις μεταβίβασης ή συγχώνευσης επιχειρήσεων εφαρμόζονται οι διατάξεις του π.δ. 178/2002 (ΦΕΚ 162 Α) «Μέτρα σχετικά με την προστασία των δικαιωμάτων των εργαζομένων σε περίπτωση μεταβίβασης επιχειρήσεων, εγκαταστάσεων ή τμημάτων εγκαταστάσεων ή επιχειρήσεων, σε συμμόρφωση με ην Οδηγία 98/50/ΕΚ του Συμβουλίου...».
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      17. Στην με αριθμό 2612/5-9-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 471/30.9.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
      Οι διαδικασίες έγκρισης των επενδύσεων στις γεωργικές εκμεταλλεύσεις (Σχέδια Βελτίωσης) της 1ης & 2ης περιόδου του έτους 2002, έχουν ολοκληρωθεί και οι δικαιούχοι μπορούν να προβούν στην υλοποίηση των εγκεκριμένων επενδύσεών τους.
      Για το έτος 2003, η διαδικασία υποβολής αιτήσεων για τα Σχέδια Βελτίωσης ολοκληρώθηκε στις 25 Σεπτεμβρίου.
      Με το νέο θεσμικό πλαίσιο (ΚΥΑ 532/03) έχει απλοποιηθεί και βελτιωθεί σημαντικά το σύστημα υλοποίησης των επενδύσεων στις γεωργικές εκμεταλλεύσεις. Οι παρεμβάσεις που έχουν θεσμοθετηθεί αποβλέπουν στην ενίσχυση της ελκυστικότητας του μέτρου, στην απλοποίηση της διαδικασίας ένταξης των υποψηφίων, στην βελτίωση (ταχύτερη έναρξη) του χρόνου υλοποίησης των επενδύσεων και στην απλοποίηση του Φακέλου Υποψηφιότητας.
      Προς αποφυγή. καθυστερήσεων, όσον αφορά την υλοποίηση, η έναρξη των επενδύσεων δύναται να πραγματοποιείται αμέσως μετά τη δημοσιοποίηση των αποτελεσμάτων της Γνωμοδοτικής Επιτροπής και όχι μετά την οριστική έγκριση, όπως ίσχυε μέχρι πρόσφατα.
      Ο Υπουργός
      ΓΕΩΡΓΙΟΣ ΔΡΥΣ»
      18. Στην με αριθμό 1889/12-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 58150/ Β 1975/29-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση του Βουλευτή κ. Π. Λαφαζάνη, σύμφωνα με τα στοιχεία της ΑΤΕ, σας γνωρίζουμε ότι:
      Η ΚΥΔΕΠ με την απόφαση 2695/1993 του Εφετείου Αθηνών τέθηκε υπό το καθεστώς Ειδικής Εκκαθάρισης του άρθρου 46 του Ν.1892/90 (ως εκκαθαριστής διορίσθηκε η ΑΤΕ που είναι και ο μεγαλύτερος πιστωτής). Σύμφωνα με το άρθρο αυτό σε συνδυασμό με το άρθρο 14 του Ν. 2000/91 και με τη μεταγενέστερη τροποποίησή του, η εκποίηση περιουσιακού στοιχείου που ευρίσκεται υπό αυτό το καθεστώς, ακολουθεί συγκεκριμένες διαδικασίες, τις οποίες υποχρεούται να τηρεί ο Εκκαθαριστής, χωρίς την δυνατότητα παρέκκλισης.
      Η διαδικασία αυτή καταλήγει μετά από Δημόσια πρόσκληση, κατακύρωση αυτού του περιουσιακού στοιχείου στον πλειοδότη.
      Έτσι το ανωτέρω ακίνητο της ΚΥΔΕΠ μετεβιβάσθη με την υπογραφή του Συμβολαίου στις 15-9-2003, στον πλειοδότη.
      Επισυνάπτεται το αριθμ. 1105/17-9-2003 έγγραφο της ΑΤΕ
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Επερωτήσεων).
      19. Στην με αριθμό 2625/8-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 58747/330/25-9/03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση σημειώνουμε τα εξής:
      1. Τα στοιχεία που παρουσιάζονται αναφέρονται όχι σε έκθεση της Ευρωπαϊκής Κεντρικής Τράπεζας (Ε.Κ.Τ.), αλλά σε μελέτη που δημοσιεύεται σε έντυπο της Ε.Κ.Τ.
      2. Οι εκτιμήσεις για τη διαφθορά, την παραοικονομία και την αναποτελεσματικότητα του Δημόσιου Τομέα εξαρτώνται πολύ από τη μέθοδο εκτίμησης που χρησιμοποιείται, και πάντα πρέπει να αξιολογούνται με ιδιαίτερη προσοχή.
      3. Η συγκεκριμένη μελέτη σημειώνει ότι η Ελλάδα είναι μεταξύ των ελαχίστων χωρών που επέτυχαν αξιοσημείωτη βελτίωση στην αποτελεσματικότητα του Δημόσιου Τομέα την τελευταία δεκαετία.
      Στην επιτυχία αυτή, βοήθησαν τα μέτρα που έχει λάβει η Κυβέρνηση τα τελευταία χρόνια που αφορούν:
      στην πάταξη της φοροδιαφυγής,
      στην απλοποίηση του φορολογικού συστήματος,
      στην μείωση της γραφειοκρατίας (πληθώρα συναλλαγών των πολιτών διεκπεραιώνονται πλέον αυθημερόν),
      στον εξορθολογισμό των δημοσίων δαπανών,
      στη σταδιακή πλήρη εφαρμογή της πληροφορικής σε ολόκληρο το δημόσιο τομέα και
      στις προσπάθειες μείωσης του μεγέθους του δημόσιου τομέα με τη κατάργηση διαφόρων οργανισμών.
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      20. Στην με αριθμό 49/1-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 4/25-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΕΣΕΑ τα εξής:
      Στην περιοχή της Νέας Φιλοθέης Αμαρουσίου στο χώρο που κατασκευάζεται η οδός Σπύρου Λούη σε νέα χάραξη κατά τη διάρκεια των εκσκαφών αποκαλύφθηκε αρχαιολογικός χώρος.
      Πρόκειται περί Ρωμαϊκής δεξαμενής η οποία βάσει προτάσεως της αρμόδιας Αρχαιολογικής Υπηρεσίας (Β΄ ΕΠΚΑ) του Υπουργείου Πολιτισμού προς το Κεντρικό Αρχαιολογικό Συμβούλιο (ΚΑΣ) και κατόπιν εγκρίσεώς του πρόκειται να καταχωθεί για διατήρηση.
      Ως προς τις προτάσεις των κατοίκων και του Εξωραϊστικού Εκπολιτιστικού Συλλόγου Νέας Φιλοθέης για την υπερύψωση της οδού Σπύρου Λούη και την μετατόπιση του προβλεπόμενου πεζόδρομου στο συγκεκριμένο σημείο αυτές δεν είναι δυνατόν να πραγματοποιηθούν, καθόσον τα γεωμετρικά στοιχεία της οδού δεν το επιτρέπούν. Ειδικά η μεν υπερύψωση τοπικά της Σπύρου Λούη είναι αδύνατη διότι θα διαμορφωθούν επικίνδυνες για την κυκλοφορία γεωμετρικές συνθήκες της οδού, η δε τροποποίηση γενικότερα της ερυθράς γραμμής της Σπύρου Λούη είναι αδύνατη λόγω της ύπαρξης των κόμβων σύνδεσής της με την Λεωφόρο Κύμης και τη Λεωφόρο Κηφισίας.
      Η Υπουργός
      ΒΑΣΩ ΠΑΠΑΝΔΡΕΟΥ»
      21. Στην με αριθμό 46/1-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 65784/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 46/1-7-2003 την οποία κατέθεσε η Βουλευτής κ. Μαρία Δαμανάκη, σας γνωρίζουμε τα ακόλουθα: 
      Η εξάλειψη του φαινομένου της ύπαρξης σχολείων που περιέχουν αμίαντο ως κατασκευαστικό υλικό αντιμετωπίζεται σε ενιαία βάση, δηλαδή σε όλες τις Νομαρχιακές Αυτοδιοικήσεις όπου έχουν αναφερθεί τέτοιες περιπτώσεις.
      Ειδικότερα το ΥΠ.Ε.Π.Θ. με την ΣΤ1/30547/7-11-2000 Εγκύκλιό του, ζήτησε από όλες τις Νομαρχιακές Αυτοδιοικήσεις την ένταξη στον Προγραμματισμό για την αντικατάσταση αυτών των κτιρίων χαρακτηρίζοντας τα σχετικά έργα αμέσου προτεραιότητας λόγω της μεγάλης επικινδυνότητας του αμιάντου.
      Επιπρόσθετα με την ΣΤ1/2234/Ανακ.21-2-2002 Επείγουσα Απόφαση του Υπουργού Εθν. Παιδείας και Θρησκευμάτων:
      1) Ανατέθηκε στον Ο.Σ.Κ. Α.Ε. η διερεύνηση του θέματος και η αξιολόγηση του έργου ως προς την σκοπιμότητα όπως αυτό έχει καταγραφεί στην αναγραφή που έγινε από τις Νομαρχιακές Αυτοδιοικήσεις της χώρας ύστερα από την ΣΤ1 130547/7-11-2000 εγκύκλιο του ΥΠ.Ε.Π.Θ.
      2) Αποφασίστηκε η αντικατάσταση παλαιών προκατασκευασμένων διδακτηρίων που φέρουν δομικά στοιχεία από αμίαντο με νέα κτίρια σύγχρονης τεχνολογίας. Το έργο θα βαρύνει τις πιστώσεις του Προγράμματος Δημοσίων Επενδύσεων (ΣΑΕ 047) ή σχετικών προγραμμάτων που κατανέμονται στις Νομαρχιακές Αυτοδιοικήσεις.
      3) Για την παραγωγή των απαραίτητων μελετών οι Νομαρχιακές Αυτοδιοικήσεις μπορούν να ζητήσουν την συνδρομή του Ο.Σ.Κ. Α.Ε. και να αξιοποιήσουν την εμπειρία του ως Τεχνικό Σύμβουλο.
      Επισημαίνεται η δυνατότητα ένταξης των έργων ανέγερσης νέων διδακτηρίων από τις Νομαρχιακές Αυτοδιοικήσεις και τις οικείες Περιφέρειες στο 3ο Κ.Π.Σ.
      Ο Υφυπουργός
      ΝΙΚ. ΓΚΕΣΟΥΛΗΣ»
      22. Στην με αριθμό 54/1-7-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΑΝΥΠΕΞ/ΑΣ 602/24-7-03 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Η ανάπτυξη του Συστήματος Πληροφοριών για τις Θεωρήσεις (Visa Information System) με τη χρήση βιομετρικών αναγνωριστικών στοιχείων ή βιομετρικών δεδομένων αφορά στα έγγραφα των υπηκόων τρίτων χωρών που επιθυμούν να έρθουν στην Ευρωπαϊκή Ένωση. Η χρήση τέτοιων στοιχείων και δεδομένων αποβλέπει στη δημιουργία αξιόπιστων ταξιδιωτικών εγγράφων των πολιτών τρίτων χωρών, εναρμονισμένων σε όλα τα κράτη μέλη. Ένα τέτοιο γεγονός θα συμβάλλει στη βελτίωση της ασφάλειας των πολιτών της Ευρωπαϊκής Ένωσης και στην επίτευξη του στόχου να καταστεί η Ευρωπαϊκή Ένωση ένας χώρος Ελευθερίας, Ασφάλειας και Δικαιοσύνης.
      Η Ελληνική Κυβέρνηση σε καμιά περίπτωση δε θα μπορούσε να συμπράξει σε ρυθμίσεις που προσβάλλουν τα δικαιώματα των ευρωπαίων πολιτών και η πιθανή μελλοντική χρήση τέτοιων αναγνωριστικών στοιχείων για τους πολίτες τρίτων χωρών θα γίνει με τρόπο που να μην προσβάλλει την προσωπικότητα και τα δικαιώματα τους.
      Ως προς τα διαβατήρια των πολιτών της Ε. Ε., βάσει της Συνθήκης της Νίκαιας (άρθρο 18 παρ.3), η αρμοδιότητα έκδοσής τους παραμένει στα κράτη μέλη.
      Ο Αναπληρωτής Υπουργός
      ΑΝΑΣΤΑΣΙΟΣ ΓΙΑΝΝΙΤΣΗΣ»
      23. Στην με αριθμό 51/1-7-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 5/25-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ Αυτοκινητόδρομος ΠΑΘΕ και της ΕΥΔΕ/ΕΣΕΑ τα εξής:
      1. Από τη μελέτη του αυτοκινητόδρομου ΠΑΘΕ, με βάση την οποία και κατασκευάσθηκε, η σύνδεση των εκατέρωθεν του αυτοκινητόδρομου περιοχών και ειδικότερα των Δήμων Κηφισιάς και Αχαρνών προβλέπεται να εξυπηρετείται με τους ανισόπεδους κόμβους Βαρυμπόμπης (που λειτουργεί), Καλυφτάκη (κόμβος σύνδεσης της Λ. Κύμης με τον ΠΑΘΕ), που κατασκευάζεται) και Μεταμόρφωσης (Α.Κ. Τατοΐου) καθώς και μέσω της Αττικής οδού.
      2. Για την εξασφάλιση των οδικών συνδέσεων των περιοχών του Δήμου Κηφισιάς με τον αυτοκινητόδρομο, μέχρι να ολοκληρωθεί πλήρως η κατασκευή της οδού Κύμης και του Α.Κ. Καλυφτάκη και με δεδομένο ότι υπάρχει υποχρέωση ενόψει των Ολυμπιακών Αγώνων του 2004 για κατάργηση του ισόπεδο σηματοδοτούμενου κόμβου νέας Κηφισιάς (κόμβου Ιλισίων), συντάχθηκε από Ομάδα ειδικών μελετητών του Συμβούλου Διαχείρισης ΠΑΘΕ (κυκλοφοριολόγων κλπ.) κυκλοφοριακή μελέτη σχετική με τη διαχείριση της κυκλοφορίας στην περιοχή Κηφισιάς.
      Η υπόψη μελέτη συντάχθηκε με την απαιτούμενη πληρότητα και προκειμένου τα συμπεράσματά της να είναι αξιόπιστα έγιναν οι ακόλουθες ενέργειες:
      α) μετρήσεις ταχύτητας επί του αυτοκινητοδρόμου και στον ισόπεδο κόμβο Ιλισίων .
      β) μετρήσεις ταχύτητας επί του αυτοκινητοδρόμου και μετρήσεις χρόνου διαδρομής σε κρίσιμες διαδρομές του τοπικού δικτύου επιρροής
      γ) προσομοίωση της λειτουργίας του αυτοκινητοδρόμου χρησιμοποιώντας μοντέλο υψηλής ακριβείας.
      Με βάση την υπόψη μελέτη και μετά από διερεύνηση διαφόρων λύσεων προτάθηκε από τον Σύμβουλο Διαχείρισης η μετατροπή της κάτω διάβασης της οδού Ελαιών σε πλήρη ανισόπεδο κόμβο ως η καλύτερη λύση που επιτυγχάνει τη μη διοχέτευση της υπερτοπικής κυκλοφορίας σε τοπικές οδούς της περιοχής.
      3. Οι προτάσεις του Δ.Σ. Κηφισιάς θα εξεταστούν από την αρμόδια Υπηρεσία του ΥΠΕΧΩΔΕ (ΕΥΔΕ Αυτοκινητόδρομος ΠΑΘΕ) για την εποπτεία των έργων ως προς την εφικτότητα και την ορθότητα τους σχετικά με την επίλυση του κυκλοφοριακού προβλήματος μετά την κατάργηση του ισόπεδου κόμβου Κηφισιάς.
      4. Επίσης πληροφορούμε τον κ. Βουλευτή ότι μετά από σχετικό αίτημα του Δήμου Κηφισιάς, εξετάζεται από την αρμόδια Υπηρεσία του ΥΠΕΧΩΔΕ (ΕΥΔΕ/ΕΣΕΑ) ο αποκλεισμός της σύνδεσης του κλάδου Καλυφτάκη-Λαμία του Ανισόπεδου Κόμβου (Α.Κ.) Λ. Κύμης-Ε.Ο. Νο 1 με το βορειοανατολικό παράπλευρό του εν λόγω Ανισόπεδου Κόμβου.
      Με τον «αποκλεισμό» αυτό αφ’ ενός δεν θα συνδέεται η περιοχή αυτή με την Ε.Ο. Νο 1 για την κατεύθυνση προς Λαμία και αφ’ ετέρου δεν θα επιτρέπεται η διοχέτευση κυκλοφορίας από τον εν λόγω κλάδο προς το βορειοανατολικό παράπλευρο και ενδεχομένως στο τοπικό οδικό δίκτυο της περιοχής.
      Η Υπουργός
      ΒΑΣΩ ΠΑΠΑΝΔΡΕΟΥ»              
                         )
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 24 Νοεμβρίου 2003:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 Καν. Βουλής)
      1. Η με αριθμό 226/17.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με την αξιοποίηση των χώρων του Οργανισμού Σιδηροδρόμων Ελλάδας στον Πειραιά.
      2. Η με αριθμό 249/18.11.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Γεωργίας, σχετικώς με την έλλειψη σφαγείων στο Νομό Αργολίδας.
      3. Η με αριθμό 245/18.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικώς με τη λήψη μέτρων ενίσχυσης του κλάδου της γουνοποιίας κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 Καν. Βουλής)
      1. Η με αριθμό 222/17.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων Έργων, σχετικώς με την επίσπευση εκτέλεσης των έργων αντιπλημμυρικής προστασίας στον Αλφειό ποταμό κλπ.
      2. Η με αριθμό 248/18.11.2003 επίκαιρη ερώτηση του Βουλευτή της Νέας Δημοκρατίας κ. Πέτρου Μαντούβαλου προς τον Υπουργό Δημόσιας Τάξης, σχετικώς με την μετακίνηση της Διεύθυνσης Εσωτερικών Λειτουργιών του Αρχηγείου της Ελληνικής Αστυνομίας στο χώρο στάθμευσης του Υπουργείου.
      3. Η με αριθμό 243/18.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Γεωργίας, σχετικώς με την καταβολή της επιδότησής στους καπνοπαραγωγούς κλπ.
      Κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 27 Νοεμβρίου 2003 και ώρα 10.30’ θα διεξαχθεί προ ημερησίας διατάξεως συζήτηση με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή με θέμα την οικονομική πολιτική της Κυβέρνηση. 
      Επίσης θα ήθελα να σας προτείνω, με τη σύμφωνη γνώμη της Διάσκεψης των Προέδρων, τη Δευτέρα 24 Νοεμβρίου αντί για κοινοβουλευτικό έλεγχο να πραγματοποιηθεί νομοθετική εργασία με θέμα ημερήσιας διάταξης τη συζήτηση της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Αποκατάσταση των εγγυήσεων διαφάνειας στους τομείς των οικονομικών και των πολιτικών κομμάτων και προσώπων των μέσων μαζικής ενημέρωσης και των δημοσίων συμβάσεων».
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε ομοφώνως.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη επίκαιρη ερώτηση είναι η με αριθμό 238/18.11.2003 του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου, προς τους Υπουργούς Γεωργίας, Περιβάλλοντος, Χωροταξίας και Δημοσίων ‘Εργων, σχετικώς με την κυκλοφορία γενετικά μεταλλαγμένων προϊόντων κλπ.
      Η επίκαιρη ερώτηση του κ. Γιαννακόπουλου σε περίληψη έχει ως εξής:
      «Η κυκλοφορία γενετικά μεταλλαγμένων προϊόντων-τροφίμων ήταν απαγορευμένη πριν από μερικά χρόνια στην Ευρωπαϊκή ‘Ενωση με την αιτιολογία ότι είναι από ακατάλληλα έως επικίνδυνα για τη δημόσια υγεία. Αντίθετα οι Ηνωμένες Πολιτείες «πίεζαν» την παγκόσμια αγορά για την ελεύθερη κυκλοφορία τους. Πρόσφατα στην Ευρωπαϊκή Ένωση ψηφίστηκε νέος κανονισμός για τα γενετικά μεταλλαγμένα προϊόντα που θα ισχύσει άμεσα και θα επιτρέπει και στις χώρες της Ε.Ε. την κυκλοφορία τέτοιων προϊόντων κατόπιν αδείας που θα χορηγείται από τις αρχές του κράτους-μέλους που πρόκειται να κυκλοφορήσει ένα τέτοιο προϊόν. ‘Ετσι ανοίγουν διάπλατα οι πόρτες για την κυκλοφορία και την κοινοτική αγορά –επομένως και στην Ελλάδα- γενετικά μεταλλαγμένων προϊόντων, με απρόβλεπτες συνέπειες τόσο στη δημόσια υγεία όσο και στην οικονομία ιδιαίτερα την αγροτική.
      Η υποχρέωση της επιχείρησης σύμφωνα με το νέο κανονισμό για υποχρεωτική αναγραφή στην ετικέτα ότι το συγκεκριμένο προϊόν περιέχει γενετικά μεταλλαγμένες ουσίες και τη χώρα προέλευσής του δεν φαίνονται ικανά ούτε να ενημερώσουν σωστά τους καταναλωτές ούτε να προστατεύσουν τη δημόσια υγεία.
      Κατόπιν αυτών ερωτάται ο κύριος Υπουργός:
      1. α) Είναι ή όχι επικίνδυνα για την υγειά τα παραπάνω προϊόντα;
          β) Με ποια αιτιολογία άλλαξε ο κανονισμός της ΕΕ. για το θέμα αυτό;
      2. Θα επιτρέψει η Κυβέρνηση την κυκλοφορία τέτοιων προϊόντων ή θα την απαγορεύσει συλλήβδην, αφού είναι στη διακριτική της ευχέρεια σύμφωνα με τον Κανονισμό;»
      Ο Υπουργός Γεωργίας κ. Δρυς έχει το λόγο για τρία λεπτά να πρωτολογήσει.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, κύριοι συνάδελφοι, κατ’ αρχήν θέλω να ευχαριστήσω το συνάδελφο κ. Γιαννακόπουλο για την ερώτηση που υπέβαλε. Δίδει την ευκαιρία στην Κυβέρνηση να διευκρινίσει τη θέση της στο σημαντικό αυτό θέμα που σχετίζεται με την κυκλοφορία των γενετικώς τροποποιημένων οργανισμών (Γ.Τ.Ο.).
      Κύριε συνάδελφε, δεν είναι αληθής ο ισχυρισμός ότι η κυκλοφορία των γενετικά τροποποιημένων οργανισμών ήταν απαγορευμένη στην Ευρωπαϊκή Ένωση, με την αιτιολογία ότι είναι επικίνδυνα για τη δημόσια υγεία ή για τις επιπλώσεις τους στο περιβάλλον. Η χώρα μας, όπως γνωρίζετε, συμμετείχε στην επιβολή και ψήφιση του moratorium, σκοπός του οποίου είναι η αναστολή της έγκρισης κυκλοφορίας γενετικά τροποποιημένων οργανισμών, μέχρι να εκσυγχρονιστεί περαιτέρω και να ολοκληρωθεί η σχετική ευρωπαϊκή νομοθεσία. 
      Η νέα νομοθεσία, η οποία αποφασίστηκε από το Ευρωπαϊκό Κοινοβούλιο και το Συμβούλιο Υπουργών, λαμβάνοντας υπόψη την κτηθείσα επιστημονική γνώση και εμπειρία, θεσπίζει ένα αυστηρότατο και αποτελεσματικότερο σύστημα ελέγχου για την κυκλοφορία των γενετικώς τροποποιημένων οργανισμών. 
      Συγκεκριμένα με το νέο κανονισμό θεσπίστηκαν αυστηρότατες διατάξεις για τη χορήγηση της έγκρισης κυκλοφορίας τροφίμων και ζωοτροφών που προέρχονται ή περιέχουν προσμείξεις με γενετικά τροποποιημένους οργανισμούς. Η έγκριση αυτή θα βασίζεται σε αυστηρές, διαφανείς και επιστημονικά τεκμηριωμένες διαδικασίες αξιολόγησης των κινδύνων, που ενδέχεται να αποδειχθεί ότι έχουν σχέση με την υγεία των ανθρώπων και των ζώων και του περιβάλλοντος γενικότερα. Η αξιολόγηση θα διεξάγεται υπό την ευθύνη της ευρωπαϊκής αρχής για την ασφάλεια των τροφίμων, σε συνεργασία, όμως, με τις αρμόδιες υπηρεσίες των κρατών-μελών. Σε περίπτωση εντοπισμού κινδύνου, ακόμη και μετά τη χορήγηση της έγκρισης, κινείται η διαδικασία για την άμεση ανάκλησή της. Σύμφωνα με τον κανονισμό, μειώθηκε στο 0,9% το ποσοστό πρόσμειξης των GMOs, δηλαδή των γενετικώς τροποποιημένων οργανισμών, στα συμβατικά τρόφιμα και τις ζωοτροφές, πέραν του οποίου απαιτείται η σήμανση του προϊόντος, ώστε ο καταναλωτής να έχει το τελικό δικαίωμα της επιλογής. 
      Επίσης έχουν ξεκινήσει οι συζητήσεις για τη συνύπαρξη των διαφόρων μορφών γεωργίας, δηλαδή της συμβατικής, της βιολογικής, της ολοκληρωμένης και της γεωργίας που χρησιμοποιεί εγκεκριμένους γενετικώς τροποποιημένους οργανισμούς. 
      Κύριε συνάδελφε, οι Ευρωπαίοι πολίτες, αλλά και διεθνώς οι καταναλωτές έχουν θεμιτές προσδοκίες για ασφαλή και υγιεινά τρόφιμα, που η ευρωπαϊκή γεωργία οφείλει να τους εξασφαλίσει. Από την άλλη πλευρά, οι γεωργοί πρέπει να έχουν τη δυνατότητα να επιλέξουν τη γεωργική πρακτική που οι ίδιοι επιθυμούν και είναι επιτρεπτή στην Ευρωπαϊκή Ένωση. Είναι γνωστό ότι η χώρα μας έχει υποχρέωση, ως κράτος-μέλος, της Ευρωπαϊκής Ένωσης, να εφαρμόζει την κοινοτική νομοθεσία. 
      Κύριοι συνάδελφοι, το θέμα της αξιοποίησης των γενετικώς τροποποιημένων οργανισμών είναι πολύπλοκο, δύσκολο, αλλά ταυτόχρονα είναι και κοινωνικά ευαίσθητο. Απαιτείται, λοιπόν, προσοχή, αλλά και απαλλαγή από δογματισμούς, στην προσέγγιση των εφαρμογών της επιστήμης της βιοτεχνολογίας. Η χώρα μας με συνέπεια και κοινωνική ευθύνη συμβάλλει στη δημιουργία της ευρωπαϊκής νομοθεσίας που εξασφαλίζει τις υψηλές προδιαγραφές που απαιτούν οι Ευρωπαίοι πολίτες, Ταυτόχρονα εξασφαλίζει την προστασία του περιβάλλοντος και την παροχή ασφαλών και υγιεινών τροφίμων σε όλους τους καταναλωτές των προϊόντων μας. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γιαννακό-πουλος για δύο λεπτά. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, ευχαριστώ για τις απαντήσεις σας. Δεν δώσατε τη διάσταση και τις επιπτώσεις που έχει στην εθνική οικονομία η ελεύθερη κυκλοφορία των μεταλλαγμένων προϊόντων. Όμως, η σοβαρή υπόθεση είναι οι επιπτώσεις που έχει στην υγεία. Σε αυτές αναφερθήκατε και ούτε λίγο ούτε πολύ μου είπατε ότι και στο παρελθόν δεν απαγορευόταν η κυκλοφορία των μεταλλαγμένων προϊόντων. 
      Εδώ από τα πρωτοσέλιδα των εφημερίδων -αλλά και όχι μόνο- ξέρουμε ότι ανοίγουν πλέον διάπλατα οι πόρτες για την κυκλοφορία μεταλλαγμένων προϊόντων. Δεν ξέρω αν κυκλοφορούσαν παράνομα ή νόμιμα. Φαντάζομαι ότι κυκλοφορούσαν παράνομα και απ’ ό,τι κατάλάβα τώρα, με τον καινούριο κανονισμό, δίνονται τα πλαίσια, τα ποσοστά πρόσμειξης κ.ο.κ.. Αν έχει έτσι η κατάσταση, έχει καλώς. 
      Εγώ αυτό που ξέρω είναι ότι η Ευρωπαϊκή Ένωση είχε αντίθετη άποψη στο θέμα αυτό. Αντίθετα, η Αμερική και ιδιαίτερα οι μεγάλες αμερικάνικες εταιρείες ήθελαν για γνωστούς λόγους κέρδους κ.λ.π. την κυκλοφορία των μεταλλαγμένων προϊόντων ελεύθερα. Αυτό που με ικανοποιεί πλήρως είναι η διευκρίνισή σας ότι πλέον σήμερα μπορούν να κυκλοφορούν μεταλλαγμένα προϊόντα, αλλά ελεγχόμενα. 
      Όμως, κύριε Υπουργέ, θα ήθελα να καταλάβω το εξής: Η αναγραφή στην ετικέτα, όπως αναφέρω και στην ερώτησή μου, διασφαλίζει τη δημόσια υγεία; 
Γίνονται οι έλεγχοι που πρέπει; Από τα ήδη κυκλοφορούντα στην Ευρωπαϊκή Ένωση και στην Ελλάδα μεταλλαγμένα προϊόντα υπονομεύεται η δημόσια υγεία; Τόσο καιρό γινόντουσαν οι έλεγχοι που έπρεπε να γίνουν;
      Όπως είπατε είναι πολύ ευαίσθητο και δύσκολο το θέμα και εγώ έχω καλή προαίρεση γι’ αυτό έκανα αυτή την επίκαιρη ερώτηση και ευχαριστώ που το τονίσατε αυτό. Γι’ αυτό ρωτάω: στο εξής ποιος οργανισμός είναι αυτός που θα ελέγχει τόσα και τόσα προϊόντα. Ειλικρινά, θα ήθελα μια καινούργια διευκρίνισή σας ως προς αυτό, όπως δώσατε και στην πρωτολογία σας.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υπουργός Γεωργίας κ. Δρυς.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, με την ευαισθησία που διακρίνει τους πολίτες της χώρας μας για την κυκλοφορία των γενετικώς τροποποιημένων οργανισμών, οφείλω ως αρμόδιος Υπουργός να απαντήσω στο τελευταίο ερώτημα του κ. Γιαννακόπουλου.
      Μια εταιρεία η οποία θέλει να κυκλοφορήσει γενετικώς τροποποιημένους οργανισμούς, οφείλει αρχικώς να υποβάλει αίτηση στις αρμόδιες αρχές της χώρας-μέλους της Ευρωπαϊκής Ένωσης. Αν πάρει τη σχετική έγκριση, τότε προφανώς προχωρά κανονικώς. Εάν δεν πάρει τη σχετική έγκριση, τότε μπορεί ή η χώρα ή η ίδια η εταιρεία να προσφύγει στην Ευρωπαϊκή Αρχή για την ασφάλεια των τροφίμων. Και εκεί κρίνεται τελεσίδικα το θέμα.
      ΠΡΟΕΔΡΕΥΩΝ (Παναγιώτης Σγουρίδης): Η δεύτερη με αριθμό 247/18-11-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις κατεδαφίσεις παραλιακών λυόμενων κατασκευών στο Μικρολίμανο Πειραιά κλπ., διαγράφεται λόγω αναρμοδιότητας των Υπουργών που ερωτώνται.
      Θα συζητηθεί η τρίτη με αριθμό 244/18-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Οικονομίας και Οικονομικών, σχετικώς με τις απεργιακές κινητοποιήσεις των εργαζομένων στην Εθνική Στατιστική Υπηρεσία, το σχέδιο αλλαγής του νομικού πλαισίου κλπ.
      Η επίκαιρη ερώτηση του κυρίου συναδέλφου έχει ως εξής:
      «Εδώ και πολλές εβδομάδες οι υπάλληλοι της ΕΣΥΕ (Εθνική Στατιστική Υπηρεσία Ελλάδος) βρίσκονται σε διαρκείς κινητοποιήσεις, εκφράζοντας έτσι την έντονη αντίθεσή τους στην επιχειρούμενη από την Κυβέρνηση αλλαγή του νομικού πλαισίου, που διέπει την Εθνική Στατιστική Υπηρεσία Ελλάδος.
      Είναι εμφανές ότι αυτή η αλλαγή που προωθείτε, η μετατροπή δηλαδή της ΕΣΥΕ σε νομικό πρόσωπο δημοσίου δικαίου, αποτελεί το πρώτο βήμα προς την ιδιωτικοποίηση αυτής της δημόσιας υπηρεσίας, με ό,τι αυτό συνεπάγεται για το κύριος και τη δεοντολογία της στατιστικής πληροφορίας. Είναι προφανές, όπως καταγγέλλει και ο Σύλλογος της ΕΣΥΕ, ότι η μετατροπή αυτής της υπηρεσίας σε νομικό πρόσωπο δημοσίου δικαίου θα ζημιώσει τον εργαζόμενο λαό και θα εξυπηρετήσει πολλές και ποικίλες αντιλαϊκές σκοπιμότητες, ενώ ταυτόχρονα βρίσκονται σε κίνδυνο οι εργασιακές σχέσεις των εργαζομένων σε αυτή την υπηρεσία. Τα πρώτα σημάδια μιας τέτοιας κατεύθυνσης, όπως καταγγέλλουν οι εργαζόμενοι, είναι ήδη ορατά με τις κυβερνητικές παρεμβάσεις αλλοίωσης της στατιστικής λειτουργίας μέσω του γενικού γραμματέας της ΕΣΥΕ.
      Παράλληλα οι εργαζόμενοι της ΕΣΥΕ, όσον αφορά τις αποδοχές τους, αντιμετωπίζονται διαφορετικά, υποτιμητικά σε σχέση με τους συναδέλφους τους του ίδιου Υπουργείου, στο οποίο ανήκει η ΕΣΥΕ.
      Μετά από όλα αυτά, ερωτάται ο κύριος Υπουργός:
      Θα σταματήσει η Κυβέρνηση τα όποια σχέδια αλλαγής του νομικού πλαισίου και μετατροπής της ΕΣΥΕ σε νομικό πρόσωπο δημοσίου δικαίου ή θα επιμείνει στην αλλαγή του νομικού πλαισίου της ΕΣΥΕ και πώς θα χειριστεί το όλο θέμα;
      Τι θα γίνει με το εργασιακό καθεστώς και με την ισότιμη οικονομική μεταχείριση των υπαλλήλων της ΕΣΥΕ;»
      Στην επίκαιρη ερώτηση θα απαντήσει ο Υφυπουργός Οικονομίας κ. Πάχτας.
      Ορίστε, κύριε Υφυπουργέ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριοι συνάδελφοι, θέλω να τονίσω για μια ακόμη φορά, όπως έχω επανειλημμένα πει και στους εργαζόμενους, ότι η ΕΣΥΕ είναι μια δημόσια υπηρεσία, η οποία παράγει ένα σημαντικό έργο εθνικής σημασίας. Η στατιστική πληροφόρηση είναι δημόσιο μη εμπορεύσιμο αγαθό. Αυτό υπαγορεύεται από το θεσμικό πλαίσιο της υπηρεσίας αυτής. Για το λόγο αυτό ποτέ δεν υπήρξε, ούτε είναι δυνατόν να υπάρξει, σκέψη ή πρόθεση ιδιωτικοποίησης της υπηρεσίας αυτής, ούτε έχει σκοπό η Κυβέρνηση να πρωτοστατήσει παγκοσμίως, δεδομένου ότι σε όλες τις χώρες οι ανάλογοι φορείς ανήκουν στο δημόσιο τομέα.
      Η ελληνική οικονομία έχει πραγματοποιήσει άλματα τα τελευταία χρόνια. Αυτή η πρόοδος αναδεικνύεται μέσα και από τα στατιστικά στοιχεία, που κάθε μήνα κατατίθενται από την Εθνική Στατιστική Υπηρεσία.
      Το γεγονός αυτό έχει οδηγήσει πολλούς στον επικίνδυνο δρόμο της αμφισβήτησης της αξιοπιστίας των στατιστικών στοιχείων, λόγω της ένδειας άλλων επιχειρημάτων. Τα στατιστικά στοιχεία της χώρας μας είναι απολύτως αξιόπιστα. Μάλιστα αναγνωρίζονται ως τέτοια από όλους τους διεθνείς φορείς, είτε είναι η EUROSTAT είτε είναι ο ΟΟΣΑ είτε είναι το Διεθνές Νομισματικό Ταμείο, οι οποίοι και βαθιά γνώση των στατιστικών θεμάτων έχουν και χρησιμοποιούν πλήρως τα ελληνικά στατιστικά στοιχεία.
      Παρατηρείται έτσι το εξής παράδοξο στην πατρίδα μας: Όταν τα στοιχεία είναι ευνοϊκά για την Αντιπολίτευση, τότε κάνουμε μια πλήρη χρήση και αναφορά των στοιχείων της Στατιστικής μας Υπηρεσίας. Αντίθετα όταν τα στοιχεία δεν είναι ευνοϊκά για την Αντιπολίτευση και αναδεικνύουν την πρόοδο που επιτελείται στην πατρίδα μας, μέσω της πολιτικής που εφαρμόζουμε, τότε ο εύκολος δρόμος είναι η πλήρης αμφισβήτηση αυτών των στοιχείων.
      Αυτή η διαρκής αμφισβήτηση των στατιστικών στοιχείων -και μάλιστα χωρίς ίχνος επιχειρηματολογίας, αλλά εντελώς αόριστα και παραπλανητικά- καθώς και οι φωνές όλων που απαιτούν πιο ανεξάρτητη στατιστική πληροφόρηση, θέτουν το ερώτημα πώς μπορεί η υπηρεσία αυτή να θωρακιστεί με τον καλύτερο δυνατό τρόπο απέναντι και στους πλέον κακόπιστους. Η απάντηση μπορεί να δοθεί μέσα από την εμπεριστατωμένη διερεύνηση των συνθηκών και το διάλογο, σ΄ ένα πλαίσιο πάντοτε που διασφαλίζει κατ’ αρχήν το δημόσιο χαρακτήρα της Στατιστικής μας Υπηρεσίας και την προστασία των δικαιωμάτων των εργαζομένων, ακολουθώντας βεβαίως την διεθνή πρακτική της στατιστικής δεοντολογίας. 
      Συμπερασματικά, κύριε Πρόεδρε, για να κλείσω αυτήν την πρώτη παρέμβασή μου ως πρωτολογία, θέλω να τονίσω ότι κινούμαστε προς την κατεύθυνση μιας αυτοτελούς δημόσιας υπηρεσίας, ανεξάρτητης όπως σε όλα τα προηγμένα κράτη. Προφανώς, κινούμαστε ακριβώς στα πλαίσια μιας μετεξέλιξης της ΕΣΥΕ, με μία μισθολογική αναβάθμισή της. 
      Αυτό όμως προϋποθέτει ουσιαστικό διάλογο, υπεύθυνη στάση και όχι τη στάση που σήμερα δυστυχώς κρατούμε, ούτε βεβαίως εμπάθεια προς κάθε κατεύθυνση. Η απεργία είναι αδιέξοδη και νομίζω ότι δεν εξυπηρετεί τα συμφέροντα ούτε της χώρας μας ούτε των εργαζομένων.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Πάντως οι εργαζόμενοι δεν έκαναν απεργία έξι-επτά εβδομάδες από καπρίτσιο. Έκαναν απεργία με μεγάλη συμμετοχή των εργαζομένων της Εθνικής Στατιστικής Υπηρεσίας, ακριβώς γιατί υπάρχει σοβαρότατο πρόβλημα. Οι εργαζόμενοι ζήτησαν επανειλημμένα διάλογο με την Κυβέρνηση, με το Υπουργείο, ο οποίος όμως δεν έγινε αποδεκτός. Αντίθετα η Κυβέρνηση οδήγησε τους εργαζόμενους στα δικαστήρια για να κηρύξει την απεργία παράνομη και καταχρηστική. 
      Συνεπώς, το πρόβλημα της ιδιωτικοποίησης της Εθνικής Στατιστικής Υπηρεσίας είναι πολιτικό πρόβλημα. Και είναι πολιτικό ακριβώς γιατί η Κυβέρνηση θέλει να αλλάξει το νομικό πλαίσιο, όπως είπατε και εσείς, κύριε Υπουργέ, γιατί θέλει να χειραγωγήσει το παραγόμενο στοιχείο της Στατιστικής Υπηρεσίας. 
      Η Κυβέρνηση θέλει να έχει τον απόλυτο έλεγχο για να δίνει στην κοινωνία τα στοιχεία που αυτή θέλει. Είναι γνωστά τα στοιχεία που βγήκαν, που «μαγειρεύτηκαν» στην Εθνική Στατιστική Υπηρεσία για τα ποσοστά της ανεργίας. Υπήρξε άλλωστε έντονη αντίδραση και από το σύλλογο των εργαζομένων, διότι παραποιήθηκαν τα στοιχεία. 
      Άρα εδώ υπάρχει δόλος από την πλευρά της Κυβέρνησης και οι εργαζόμενοι δεν θέλουν να ιδιωτικοποιηθεί η Εθνική Στατιστική Υπηρεσία και για αυτούς τους λόγους, αλλά και για άλλους ακόμα πιο συγκεκριμένους. Για παράδειγμα, ένα διαφορετικό νομικό πλαίσιο θα πρέπει να έχει δικούς του πόρους. Οι μόνοι πόροι που έχει η Εθνική Στατιστική Υπηρεσία είναι από τις πωλήσεις του στατιστικού προϊόντος. 
      Πολλές από τις έρευνες που διεξάγονται έχουν τεράστιο κόστος. Το στατιστικό προϊόν θα πουληθεί πολύ ακριβά. Με την πιθανή κατάργηση των υπηρεσιών Στατιστικής Υπηρεσίας των νομών θα δημιουργηθεί τεράστιο πρόβλημα. 
      Έχουν να προσληφθούν από το 1991 εργαζόμενοι στην Εθνική Στατιστική Υπηρεσία. Και βεβαίως η πληροφόρηση της Εθνικής Στατιστικής Υπηρεσίας δεν θα είναι ανεξάρτητη, ενώ οι εργαζόμενοι ζητούν να είναι πλήρως ανεξάρτητη, να μην ελέγχεται από καμία κυβέρνηση. Και βεβαίως δεν θέλουν να δημιουργηθεί ένα μεγάλο διοικητικό συμβούλιο, το οποίο θα έχει κάποιους εκεί τους οποίους θα τους μπουκώνετε με παχυλούς μισθούς. 
      Και το τελευταίο είναι το εξής: ότι σε όλες τις χώρες της Ευρωπαϊκής Ένωσης οι στατιστικές υπηρεσίες είναι δημόσιες υπηρεσίες. Εμείς θα επιμείνουμε και θα πούμε ότι οι εργαζόμενοι στην Εθνική Στατιστική Υπηρεσία πληρώνονται με 120.000 λιγότερα χρήματα από ό,τι πληρώνονται στην Κεντρική Υπηρεσία και αυτό πρέπει να το δείτε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά να δευτερολογήσετε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Σε σχέση με τις απεργιακές κινητοποιήσεις στις οποίες αναφερθήκατε, κύριε συνάδελφε, θέλω να τονίσω ότι ξεκίνησαν στις 6 Οκτωβρίου και συνεχίζονται με μία συνεχή αλλαγή των αιτημάτων, γεγονός που καταδεικνύει, κατά την άποψή μας, τον προσχηματικό χαρακτήρα αυτών των κινητοποιήσεων και, πιστεύω, την απόσταση που έχει κρατήσει ο σύλλογος από την υπεύθυνη στάση που θα έπρεπε να είχε.
      Να θυμίσουμε ότι η πρώτη απεργία εξαγγέλθηκε με αίτημα την μη αλλαγή του νομικού πλαισίου και την επιδοματική εξομοίωση με τους υπόλοιπους υπαλλήλους της Κεντρικής Υπηρεσίας του Υπουργείου Οικονομίας και Οικονομικών. Στη συνέχεια κηρύχθηκε και δεύτερη απεργία με αίτημα την απομάκρυνση του γενικού γραμματέα της ΕΣΥΕ. Στη συνέχεια τρίτη απεργία με μοναδικό αίτημα την χορήγηση επιδόματος, την οποία εκάλεσε την ημέρα εκδίκασης της υπόθεσης, για να κηρύξει την ίδια μέρα ο σύλλογος τέταρτη απεργία με αίτημα να γίνουν προσλήψεις. Το γεγονός και μόνον ότι κηρύσσονται συνεχείς απεργίες με ασύνδετα αιτήματα και χωρίς, εν γνώσει του συλλόγου, να τηρούνται οι νόμιμες προθεσμίες εξαγγελίας δείχνει την περιφρόνηση προς τους νόμους και τους θεσμούς και ότι ο μοναδικός σκοπός του συλλόγου είναι να εγκλωβίσει τους εργαζομένους σε μια αδιέξοδη πολιτική, κρατώντας τους συνεχώς μακριά από την εργασία τους.
      Θέλω να τονίσω όσον αφορά το οικονομικό αίτημα των εργαζομένων, ότι  πρέπει να γίνει σαφές ότι η ΕΣΥΕ επιτελεί αυστηρά αυτοτελές έργο, ενώ απολαμβάνει υψηλού βαθμού διοικητικής αυτονομίας, δεδομένου ότι διέπεται από δικό της Οργανισμό και έχει τις δικές της διοικητικές και άλλες οριζόντιες υπηρεσίες. Ως εκ τούτου, το όποιο οικονομικό αίτημα θα πρέπει να υποβάλλεται κατ’ αρχήν στο πλαίσιο του έργου της υπηρεσίας και όχι βέβαια σε σύνδεση με το έργο και τις αμοιβές άλλων υπηρεσιών του Υπουργείου.
       Όμως, όπως είπα και προηγουμένως, επειδή πράγματι κινούμαστε σε μια μετεξέλιξη για να κάνουμε πιο αυτοτελή αυτήν την υπηρεσία, τη με δημόσιο χαρακτήρα, είπα και προηγουμένως ότι στα πλαίσια αυτής της μετεξέλιξης της ΕΣΥΕ  θα υπάρχει προφανώς και μια μισθολογική αναβάθμιση. Αυτό όμως, όπως είπα και στην αρχή της πρωτολογίας μου, χρειάζεται υπεύθυνη στάση, να θυμηθούμε και την ευθύνη που έχουμε απέναντι στη χώρα, να σκεφθούμε το τεράστιο κόστος, το οικονομικό και μη, που δημιουργεί στη Δημόσια Διοίκηση αλλά και στην εικόνα της χώρας μας προς τα έξω, προκειμένου να εξυπηρετήσει αμφισβητήσιμα, αν θέλετε, κατά την άποψή μου, συνδικαλιστικά αιτήματα. Και νομίζω ότι αν υπάρχει θέληση, όχι με εμπάθεια για να διώξουμε το γενικό γραμματέα, αλλά με διάλογο και συζήτηση μπορούμε να φθάσουμε σ΄ αυτό που όλοι επιθυμούν –και οι εργαζόμενοι και η πολιτεία- για το σκοπό που έχει να επιτελέσει η Εθνική Στατιστική Υπηρεσία.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 237/18-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ατμοσφαιρική ρύπανση στο Λεκανοπέδιο της Αττικής.  
      Η επίκαιρη ερώτηση του κυρίου συναδέλφου είναι η ακόλουθη:
      «Προβλήματα με τις ρυπογόνες ουσίες (βενζόλιο, όζον, διοξείδιο του αζώτου) και αιωρούμενα μικροσωματίδια παρουσιάζουν τέσσερις μεγάλες πόλεις στη χώρα μας: Αθήνα, Θεσσαλονίκη, Ηράκλειο, Πάτρα. Βασικές ρυπογόνες εστίες θεωρούνται τα αυτοκίνητα, οι κεντρικές θερμάνσεις, οι οικοδομικές εργασίες και οι μεγάλες βιομηχανίες.
      Από μετρήσεις που έχουν γίνει προκύπτουν ότι σε έξι από τους οκτώ σταθμούς μέτρησης οι τιμές ξεπερνούν το ευρωπαϊκό όριο των σαράντα μικρογραμμαρίων ανά κυβικό μέτρο.
      Για την αποτελεσματική αντιμετώπιση του νέφους και της ατμοσφαιρικής ρύπανσης είχε εκπονηθεί διυπουργικό πρόγραμμα το έτος 2002, το οποίο στόχευε, με τη λήψη συγκεκριμένων μέτρων, στη μείωση κατά 12% της ρύπανσης μέχρι το 2005. Μεταξύ των μέτρων προβλεπόταν ο εκσυγχρονισμός ή αντικατάσταση των καυστήρων θέρμανσης και η αυξημένη χρήση των Μέσων Μαζικής Μεταφοράς.
      Ερωτάται η κυρία Υπουργός:
      -Γίνονται έλεγχοι στις ρυπογόνες πηγές (αυτοκίνητα, βιομηχανίες, εργοτάξια, κεντρικές θερμάνσεις) για τον περιορισμό της ρύπανσης από τα αρμόδια όργανα και ποιες οι διαπιστώσεις τους; 
      -Ποια συγκεκριμένα μέτρα έχει προωθήσει μέχρι σήμερα η διυπουργική επιτροπή που συγκροτήθηκε τον περασμένο Φεβρουάριο (κινητά εργαστήρια με σύγχρονα όργανα μέτρησης, βελτίωση ελέγχου, αντικατάσταση καυστήρων);»
      Ο Υφυπουργός  Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο για τρία λεπτά να πρωτολογήσει.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι γνωστό ότι με την εφαρμογή των προγραμμάτων αντιρρύπανσης την τελευταία δεκαετία έχει παρατηρηθεί μια σημαντική μείωση των συγκεντρώσεων των πρωτογενών ρύπων στο Λεκανοπέδιο, αλλά και σε όλην τη χώρα.
      Υπερβάσεις ορισμένων δευτερογενών και σωματιδιακών ρύπων σημειώνονται σε όλα τα κράτη της Ευρωπαϊκής Ένωσης. Για το λόγο αυτό έχουν καθοριστεί οριακές τιμές για σταδιακή προσαρμογή. Ρυπογόνες ουσίες, όπως το βενζόλιο ή τα αιωρούμενα μικροσωματίδια, κύριε συνάδελφε, είναι καινούριες ουσίες που ανακαλύπτονται τελευταία.
      Δεν υπάρχουν όρια από την Ευρωπαϊκή Ένωση παρά μόνο κάποιες ενδεικτικές τιμές που πρέπει να τηρούμε και κυρίως πρέπει να προσαρμοζόμαστε προς αυτές για να ισχύσουν από το 2005 και μετά.
      Τώρα τα μικροσωματίδια είναι βέβαιο ότι στην Αθήνα και σε αυτές τις πόλεις που αναφέρεστε έχουν σχέση και με τα πολλά έργα που γίνονται. Οι έλεγχοι, κύριε συνάδελφε, έχουν εντατικοποιηθεί, συνεχίζονται και βεβαίως εκσυγχρονίζονται και τα όργανα τα οποία χρησιμοποιούνται. Έχουμε κάνει πάρα πολλούς λεωφορειόδρομους, εκσυγχρονίζουμε όλο το στόλο των λεωφορείων, στα πλαίσια ανάπλασης της Αττικής και των άλλων ολυμπιακών πόλεων θα υπάρχει σημαντική βελτίωση και τώρα επειδή με ρωτάτε τι έλεγχοι γίνονται, ποια είναι τα αποτελέσματα και τι μέτρα προωθούμε, θα μου επιτρέψετε να σας πω το εξής:
      Έχουμε ελέγχους σε ρυπογόνους πηγές. Οι τακτικοί έλεγχοι των πηγών ρύπανσης γίνονται σε καθημερινή βάση από τις κεντρικές υπηρεσίες του ΥΠΕΧΩΔΕ, ειδική υπηρεσία ατμοσφαιρικής ρύπανσης, τμήμα αυτοκινήτων και εξωτερικών καύσεων, τμήμα βιομηχανικών και τις αρμόδιες νομαρχιακές υπηρεσίες. Για τις εκπομπές καυσαερίων από τα οχήματα οι έλεγχοι πραγματοποιούνται από τρία κλιμάκια του ΥΠΕΧΩΔΕ στην Αττική, δέκα κλιμάκια του Υπουργείου Μεταφορών και Επικοινωνιών στην Αττική, είκοσι τέσσερα κλιμάκια του Υπουργείου Δημόσιας Τάξης σε επίπεδο χώρας, τα εξουσιοδοτημένα συνεργεία κατά την έκδοση ΚΕΚ, κάρτα ελέγχου καυσαερίων, τα ΚΤΕΟ της χώρας κατά τον έλεγχο καταλληλότητας του οχήματος, τυχαίους ελέγχους πεδίου των αστυνομικών οργάνων όλης της χώρας για την κατοχή ή όχι της κάρτας ελέγχου καυσαερίων.
      Για τις σταθερές εστίες καύσης οι έλεγχοι καλύπτουν όλο το λεκανοπέδιο Αττικής και περιλαμβάνουν βιομηχανίες, βιοτεχνίες, νοσοκομεία, ξενοδοχεία, κλπ. Οι έλεγχοι πραγματοποιούνται από έξι κλιμάκια του τμήματος αυτοκινήτων και εξωτερικών καύσεων της υπηρεσίας του ΥΠΕΧΩΔΕ είτε σε προγραμματισμένη βάση είτε κατόπιν καταγγελιών. Στην υπόλοιπη χώρα γίνονται από τις νομαρχιακές υπηρεσίες περιβάλλοντος. 
      Διαπιστώσεις από τους ελέγχους: Υπάρχει βελτίωση στην ποιότητα καύσης των σταθερών πηγών με περιθώρια περαιτέρω βελτίωσης. Η εισαγωγή και η κυκλοφορία καταλυτικών οχημάτων αφ΄ενός και ο θεσμός της ΚΕΚ αφ΄ετέρου λειτούργησαν προς τη θετική κατεύθυνση και υπήρξε ο ουσιαστικότερος παράγοντας μεταξύ των άλλων για τη μη εφαρμογή έκτακτων μέτρων ατμοσφαιρικής ρύπανσης στο Λεκανοπέδιο.
      Τέλος για την πλήρη ενημέρωσής σας όσον αφορά στις αναλύσεις μετρήσεων, συμπεράσματα καθώς και προτάσεις για τη βελτίωση των υφισταμένων διαδικασιών και συνθηκών, υπάρχει η αιτιολογική έκθεση 1994-2001 του τμήματος αυτοκινήτων και εξωτερικών καύσεων του ΥΠΕΧΩΔΕ, την οποία θα καταθέσω στα Πρακτικά, κύριε Κουβέλη, για να την πάρετε, διότι δεν μου επαρκεί ο χρόνος. Εδώ έχουμε τι μετρήσεις έχουν γίνει, πόσες, ποιες είναι οι προτάσεις για βελτίωση και στη δευτερολογία μου θα πω τα υπόλοιπα.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Ιωάννης Τσακλίδης καταθέτει για τα Πρακτικά την προαναφερθείσα αιτιολογική έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο για δύο λεπτά, για να αναπτύξει την ερώτησή του.
     ΦΩΤΗΣ ΚΟΥΒΕΛΗΣ: Κύριε Πρόεδρε, σκέφτομαι μετά από αυτά που άκουσα γιατί δεν απευθύνουμε μία πρόσκληση στους ευρωπαίους πολίτες να έλθουν να ζήσουν ένα ιδανικό περιβάλλον στην Αττική!
     Κύριε Υπουργέ, η διϋπουργική επιτροπή που συγκροτήσατε μιλούσε για τη λήψη μέτρων που θα είχαν το τελικό αποτέλεσμα το έτος 2005 και μέχρι τώρα δεν έχετε κάνει τίποτα το οποίο να είναι ανατρεπτικό της απαράδεκτης κατάστασης σε ό,τι αφορά την επιβάρυνση του περιβάλλοντος της Αθήνας και της Αττικής ευρύτερα. Σας λέω μάλιστα χαρακτηριστικά –και οφείλετε να το αναγνωρίσετε- ότι η ευρωπαϊκή επιτροπή απέστειλε πρόσφατα προειδοποιητική επιστολή στην Ελλάδα διότι δεν τηρήθηκε η προθεσμία για να δοθούν λεπτομέρειες, σχετικά με την περιεκτικότητα των καυσίμων –ακούστε, κύριε Υπουργέ- σε θείο, για τις εκπομπές διοξειδίου του άνθρακα για το 2002 και το μην επαρκή έλεγχο των ουσιών που καταστρέφουν την τρύπα του όζοντος.
      Θέλετε και άλλα στοιχεία επίσημα, δικά σας στοιχεία; Ακούστε τι αναφέρει η έκθεση του έτους 2002 του Τμήματος Ποιότητας της Ατμόσφαιρας της Γενικής Διεύθυνσης Περιβάλλοντος. Η ίδια η υπηρεσία διαπιστώνει -αναφορικά με το διοξείδιο του αζώτου με τις ενδεικτικές τιμές-στόχους για το 2002 της νέας Οδηγίας- ότι υπήρξαν λίγες υπερβάσεις σε ορισμένους σταθμούς. Οι υπερβάσεις αυτές θα γίνουν σημαντικές, εάν εξεταστούν σε σχέση με τα όρια που θέτει σε ισχύ η νέα Οδηγία από 1.1.2010. Δηλαδή εάν από τώρα δεν πάρουμε μέτρα για να έχουμε το καταληκτικό αποτέλεσμα του 2005, σκεφτείτε τι θα γίνει από το 2005 μέχρι το 2010. 
      Θέλετε και άλλα στοιχεία, κύριε Υπουργέ; Ευχαρίστως. Επί παραδείγματι, για την περιοχή Αμαρουσίου είχαμε υπέρβαση των ορίων εκατόν είκοσι ημέρες μέσα στο έτος, ενώ -όπως γνωρίζετε πολύ καλά- εκείνο που αποτελεί σύσταση είναι να μην έχουμε υπέρβαση του ορίου των τριάντα πέντε ημερών κατ’ έτος. 
      Έχω την εντύπωση ότι όλα αυτά τα εξωραϊστικά που προβάλλετε, για να απαντήσετε στην ερώτησή μου, δεν ανταποκρίνονται στην πραγματικότητα. Είναι θλιβερή η πραγματικότητα του περιβάλλοντος της Αθήνας και της Αττικής γενικότερα και οφείλετε να πάρετε μέτρα.
      Ολοκληρώνοντας κύριε Πρόεδρε, θα ήθελα να ρωτήσω το εξής. Έχετε κάνει έστω και έναν έλεγχο γι’ αυτούς τους περίφημους καυστήρες; Υπάρχει ένας Αθηναίος, ο οποίος θα σας πει ότι έχει δει συνεργείο να κάνει έλεγχο στις εκπομπές των αυτοκινήτων; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουβέλη.
      ΦΩΤΗΣ ΚΟΥΒΕΛΗΣ: «Καλώς», δηλαδή συμφωνείτε με αυτά που είπα, κύριε Πρόεδρε; Για να καταλάβω το «καλώς» που αναφέρεται.
      ΠΡΟΕΔΡΕΥΩΝ (Παναγιώτης Σγουρίδης): Πέρασε ο χρόνος, κύριε Κουβέλη.
      ΦΩΤΗΣ ΚΟΥΒΕΛΗΣ: Α, εντάξει. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Η αλήθεια είναι ότι συμφωνώ πως η ατμοσφαιρική ρύπανση είναι κάτι αρκετά επιβαρυντικό στην ατμόσφαιρα της Αττικής. Όμως, δυστυχώς, αυτό το «τέρας» δεν πολεμιέται εύκολα. Πρώτα-πρώτα πρέπει να πολεμήσουμε εμείς οι ίδιοι. Πήγαμε ποτέ να δούμε τους καταλύτες στα αυτοκίνητά μας; 
      ΦΩΤΗΣ ΚΟΥΒΕΛΗΣ: Εγώ έχω πάει. Εσείς, δεν ξέρω.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. Έχετε δυο λεπτά, για να δευτερολογήσετε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ο κ. Κουβέλης είπε για τους καυστήρες. Κάθε χρόνο γίνονται τρεις χιλιάδες έλεγχοι για τους καυστήρες στην Αθήνα.
      Τώρα η διυπουργική επιτροπή προωθεί μέτρα. Σας είπα μερικά από αυτά. Τα έργα, τα οποία γίνονται, κύριε Κουβέλη, δεν θα συμβάλουν στη μείωση των μικροσωματιδίων, των ρύπων; Είναι βέβαιο. Γίνονται και άλλες παρεμβάσεις, αλλά δεν έχω το χρόνο να τις πω. 
      Πρώτον ειδικές παρεμβάσεις - χρήση εναλλακτικών οχημάτων. Πιλοτική εφαρμογή χρήσης εναλλακτικών οχημάτων -ηλεκτρικά ή υβριδικά- σε δημόσιες υπηρεσίες. Έχουμε ήδη παραγγείλει δέκα υβριδικά αυτοκίνητα για πιλοτική χρήση. Το έργο έχει ενταχθεί στο πρόγραμμα ΠΕΡΙΒΑΛΛΟΝ. Ο διαγωνισμός πραγματοποιήθηκε στις 6.11.2003. Παροχή κινήτρων για τέτοιου είδους αυτοκίνητα, ελεύθερη πρόσβαση στο δακτύλιο κλπ.
      Δεύτερον έλεγχος εκπομπών αυτοκινήτων. Έχει ήδη ενταχθεί στο επιχειρησιακό πρόγραμμα ΠΕΡΙΒΑΛΛΟΝ στο πλαίσιο του Γ΄ Κοινοτικού Πλαισίου Στήριξης έργο με τίτλο «Βελτίωση του συστήματος ελέγχου εκπομπών αυτοκινήτων που διενεργούνται από το ΥΠΕΧΩΔΕ». Το έργο έχει προϋπολογισμό τριακόσιες χιλιάδες ευρώ. Ο διαγωνισμός έγινε στις 6.11.2003. 
      Έλεγχος εκπομπών σταθερών εστιών καύσης, ενίσχυση και αναβάθμιση του συστήματος ελέγχου εκπομπών από κεντρικές θερμάνσεις και εγκαταστάσεις καύσης. Στο επιχειρησιακό πρόγραμμα ΠΕΡΙΒΑΛΛΟΝ έχει ενταχθεί το έργο με τίτλο «Ενίσχυση και αναβάθμιση του συστήματος ελέγχου εκπομπών από κεντρικές θερμάνσεις με προϋπολογισμό 505 χιλιάδες ευρώ. Το έργο αποτελείται από δυο υποέργα που δεν έχω το χρόνο να τα αναλύσω. Ο διαγωνισμός έγινε στις 14.11.2003. 
      Αντικατάσταση παλαιών καυστήρων. Ξεκινήσαμε ήδη. Έγινε μια μελέτη από το Εθνικό Μετσόβιο Πολυτεχνείο για εκατό δημόσια κτήρια να αλλάξουμε τους καυστήρες. Το πρόγραμμα εντάχθηκε στο επιχειρησιακό πρόγραμμα «ΠΕΡΙΒΑΛΛΟΝ» για τις πόλεις Αθήνα, Θεσσαλονίκη, Πάτρα, Ηράκλειο, Βόλος. Τα έργα αυτά με ορίζοντα ολοκλήρωσης τον Ιούνιο του 2004 θα καταδείξουν τις κύριες πηγές συνεισφοράς στην ατμοσφαιρική ρύπανση, ενώ παράλληλα θα μελετήσουν πιθανά σχέδια δράσης και μέτρα που μπορούν να αναληφθούν, ώστε να βελτιωθεί η ποιότητα του ατμοσφαιρικού περιβάλλοντος. Σημειώνεται ότι ανάλογα έργα αφορούν τις πόλεις Καβάλα, Μυτιλήνη κλπ και έχουν μικρότερο ορίζοντα ολοκλήρωσης.
      Τέλος σας ενημερώνω ότι έχει συσταθεί ελεγκτικός μηχανισμός, δηλαδή ειδική υπηρεσία επιθεωρητών περιβάλλοντος η οποία διαρθρώνεται σε δύο τομείς, στον τομέα νότιας Ελλάδας και στον τομέα βόρειας Ελλάδας, με έδρα την Αθήνα και τη Θεσσαλονίκη αντίστοιχα. Η στελέχωση είναι σε εξέλιξη. Βεβαίως λαμβάνονται μέτρα. 
      Είναι βέβαιο ότι είναι σε καλό δρόμο, κύριε Κουβέλη. Εκείνο το οποίο πρέπει να γίνει κατανοητό είναι πως δεν έχουν σημασία μόνο οι έλεγχοι και τα μέτρα, αλλά πρέπει να αποκτήσουμε και περιβαλλοντική συνείδηση. Προς αυτήν την κατεύθυνση έχουν παρθεί μέτρα εδώ και καιρό και ενισχύονται. 
      ΠΡΟΕΔΡΕΥΩΝ (Παναγιώτης Σγουρίδης): Θα ήθελα να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ – Ο πολιτικός και ο διανοούμενος», τριάντα εννέα μαθητές και τρεις δάσκαλοι από το 18ο Δημοτικό Σχολείο Αχαρνών Αττικής. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Θα ήθελα να πω στα παιδιά πως έχουμε κοινοβουλευτικό έλεγχο και πως στην Αίθουσα βρίσκονται οι Βουλευτές που ερωτούν και οι Υπουργοί οι οποίοι απαντούν. 
      Επίκαιρες ερωτήσεις δεύτερου κύκλου: 
      Πρώτη είναι η με αριθμό 239/18-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τσιλίκα προς τον Υπουργό Ανάπτυξης, σχετικώς με την καθυστέρηση δημοπράτησης της κατασκευής του Υδροηλεκτρικού Έργου Σμοκόβου, κλπ. 
      Η επίκαιρη ερώτηση διαγράφεται λόγω κωλύματος του κυρίου Υπουργού. 
      Δεύτερη είναι η με αριθμό 246/18-11-2003 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή του πάρκου Ελληνικού, τις προθέσεις της Κυβέρνησης να παραχωρήσει έκταση για ήπια οικιστική εκμετάλλευση κλπ. 
      Η επίκαιρη ερώτηση του κ. Ανδρεουλάκου είναι η εξής:
      «Προ διετίας ο κύριος Πρωθυπουργός δεσμεύτηκε ότι τα πέντε χιλιάδες πεντακόσια στρέμματα του αεροδρομίου του Ελληνικού θα γίνονταν το «μεγαλύτερο πάρκο της Ευρώπης». Κι ενώ τα ολυμπιακά έργα, το συνεδριακό κέντρο και το αμαξοστάσιο του τραμ στο παλαιό αεροδρόμιο προχωρούν, τίποτα δεν έχει γίνει μέχρι σήμερα για το πάρκο. 
      Σήμερα υπό την πίεση των τεράστιων ελλειμμάτων του προϋπολογισμού και των υπερβάσεων στα ολυμπιακά έργα, δημοσιεύματα αναφέρουν ότι η Κυβέρνηση σχεδιάζει την «παραχώρηση» επιπλέον ? της έκτασης του Ελληνικού «προς εκμετάλλευση», επιβεβαιώνοντας τους φόβους για οικοπεδοποίηση και τσιμεντοποίηση της περιοχής. 
      Κατόπιν των ανωτέρων, ερωτάται η κυρία Υπουργός ΠΕΧΩΔΕ:
      1. Εμμένει η Κυβέρνηση στο στόχο της κατασκευής του πάρκου του Ελληνικού και τι έχει γίνει μέχρι σήμερα προς την κατεύθυνση αυτή; 
      2. Είναι στις προθέσεις σας η «παραχώρηση» επιπλέον ? της έκτασης του αεροδρομίου για δήθεν «ήπια οικιστική εκμετάλλευση;». 
     Ο Υφυπουργός κ. Τσακλίδης έχει το λόγο για τρία λεπτά για να πρωτολογήσει.  
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η Κυβέρνηση έχει ανακοινώσει πολλές φορές, αλλά και ο ίδιος ο Πρωθυπουργός, την απόφαση να μετατρέψει το χώρο του πρώην Αεροδρομίου του Ελληνικού σ’ ένα μεγάλο μητροπολιτικό πάρκο, το μεγαλύτερο της Ευρώπης. Θα έχει έκταση τουλάχιστον τέσσερις χιλιάδες στρέμματα, το σύνολο των οποίων θα διαμορφωθεί ως χώρος πρασίνου. Το πάρκο θα περιλαμβάνει πέρα από το πράσινο, εγκαταστάσεις αναψυχής, πολιτισμού και αθλητισμού. Έχουν γίνει πολλές ενέργειες μέχρι σήμερα. 
     Τη διαχείριση του συνόλου της έκτασης θα αναλάβει φορέας που θα ιδρυθεί και γι΄ αυτό θα είμαστε έτοιμοι σε λίγο καιρό να κάνουμε ανακοινώσεις. Ήδη εξετάζονται από τον Οργανισμό Ρυθμιστικού Αθήνας υπό την εποπτεία του ΥΠΕΧΩΔΕ και σε συνεργασία και με άλλα Υπουργεία, οι διαδικασίες προώθησης τόσο του φορέα, όσο και η εξειδίκευση του σχεδιασμού, ενδεχομένως με διεθνή διαγωνισμό. 
     Είναι βέβαιο ότι είναι μία μεγάλη απόφαση, η οποία είναι πολύ σημαντική για την Αθήνα. Θα αλλάξει το πρόσωπο της Αττικής. Και βέβαια δεν είναι μόνο για τους πολίτες εκείνης της περιοχής, πρέπει να είναι για τους πολίτες ολόκληρου του Λεκανοπεδίου. 
     Γι’ αυτό, κύριε Ανδρεουλάκο, είναι αληθές ότι η Κυβέρνηση αποφάσισε το πάρκο να έχει έκταση το λιγότερο τέσσερις χιλιάδες στρέμματα και ένα περιορισμό του συνολικού χώρου των πέντε χιλιάδων τριακοσίων στρεμμάτων της τάξης των χιλίων στρεμμάτων, που είναι το 18%, προκειμένου να αξιοποιηθεί για αναπτυξιακές επιχειρηματικές δραστηριότητες ήπιας μορφής με χαμηλούς συντελεστές, ώστε να υπάρχει αυτοχρηματοδότηση τόσο της κατασκευής του πάρκου, αλλά και ανάπλαση άλλων υποβαθμισμένων περιοχών της Αττικής. Το όφελος δεν θα είναι μόνο για κάποιους, αλλά για όλους τους κατοίκους της Αττικής. 
     Έτσι θα υπάρχει αυτοχρηματοδότηση και για την κατασκευή του πάρκου και για την ανάπλαση άλλων περιοχών αλλά και μέσα από αυτή τη διαδικασία και για τη λειτουργία του πάρκου. Όπως σας είπα, θα είναι χρήσεις ήπιας μορφής και χρήσεις που θα προσελκύουν και τον κόσμο για να επισκέπτεται το πάρκο. 
      Από εκεί και πέρα έχουν γίνει οι προεργασίες, έχουν γίνει οι προμελέτες και όλα αυτά θα οριστικοποιηθούν με τη σύσταση του φορέα και με διαγωνισμούς για το λεπτομερή σχεδιασμό του πάρκου. Θέλω να πιστεύω ότι είναι η καλύτερη λύση από αυτές που έπρεπε να επιλέξουμε.
      Από εκεί και πέρα αν θέλετε να επανέλθετε σε όσα αναφέρατε, κύριε Ανδρεουλάκο, για ελλειμματικούς προϋπολογισμούς κλπ.  θα απαντήσω στη δευτερολογία μου.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο για δύο λεπτά, για να αναπτύξετε την ερώτησή σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Η απάντηση του κυρίου Υπουργού δεν καθησύχασε τους φόβους μου και την αγωνία μου για την τύχη αυτής της μεγάλης εκτάσεως. 
      Από της εποχής του μακαρίτη του Τρίτση είχε δεσμευθεί το ΠΑΣΟΚ, κύριε Υπουργέ, ότι όλη αυτή η έκταση θα αποδοθεί για αναψυχή, ως πνεύμονας πρασίνου του βεβαρημένου λεκανοπεδίου της Αττικής. Τώρα, λοιπόν, εσείς καταλήγετε ότι χίλια τριακόσια στρέμματα θα δοθούν για ήπια, όπως λέτε, οικιστική εκμετάλλευση. 
      Εκείνο που μου έκανε εντύπωση, κύριε Υπουργέ, είναι που είπατε ότι ενδεχομένως θα προβείτε σε διεθνή διαγωνισμό. Δηλαδή, άλλα λέγατε στις 24 Οκτωβρίου και άλλα λέτε τώρα; Στις 24 Οκτωβρίου έγινε διυπουργική σύσκεψη υπό τον κ. Σημίτη και αποφασίσατε διεθνή διαγωνισμό και μάλιστα δεσμευθήκατε ότι μέσα στο Δεκέμβριο θα κάνατε και πρόσκληση εκδηλώσεως ενδιαφέροντος. Και τώρα μιλάτε για ενδεχόμενο διεθνή διαγωνισμό και απλώς γενικολογείτε αόριστα για το τι θα γίνει;
      Η ερώτηση είναι συγκεκριμένη. Τι έχετε κάνει; Ενώ προχώρησε το συνεδριακό κέντρο και πήρε με σύμβαση παραχώρησης, με το σύστημα της αυτοχρηματοδότησης, η Ολυμπιακή Τεχνική όλο το Ανατολικό Αεροδρόμιο και τον περιβάλλοντα χώρο, για να προβεί σε συνεδριακό κέντρο των δυόμισι χιλιάδων θέσεων, με ό,τι αυτό συνεπάγεται, ενώ προχωρούν όλες οι αθλητικές εγκαταστάσεις και τα ολυμπιακά έργα, ενώ προχωρά το Δυτικό Αεροδρόμιο επίσης, προκειμένου να γίνει εκθεσιακό κέντρο και για άλλες χρήσεις, ενώ ο Οργανισμός της Αθήνας γύρω από την έκταση του Ανατολικού Αεροδρομίου επεξεργάζεται σχέδια για άλλα εκθεσιακά κέντρα, έρχεσθε εδώ τώρα εντελώς αόριστα, χωρίς καν να δεσμεύεσθε για διεθνή διαγωνισμό, χωρίς καν να λέτε εάν εντός του Δεκεμβρίου θα γίνει πρόσκληση εκδηλώσεως ενδιαφέροντος και εάν θα προχωρήσετε σ’ αυτό το μεγαλύτερο πάρκο της Ευρώπης, όπως έχει δεσμευθεί ο Πρωθυπουργός. 
      Τι έχετε κάνει συγκεκριμένα; Θα κάνετε εκδήλωση ενδιαφέροντος το Δεκέμβριο και πώς θα οριοθετηθεί, δηλαδή μέχρι πού θα φθάσει η αποπρασινοποίηση, με συγκεκριμένους σχεδιασμούς, με συγκεκριμένους περιορισμούς, ώστε να καθησυχασθούν οι όμοροι δήμοι, οι οποίοι βρίσκονται σε πλήρη άγνοια; Διότι καίτοι σας υπέβαλαν από το μήνα Απρίλιο κοινή πρόταση για το πώς θέλουν να γίνει το πάρκο αυτό, καμία συνεννόηση, καμία επαφή δεν έγινε από το Υπουργείο σας με τους τέσσερις δημάρχους των γειτονικών δήμων.
      Αυτό δείχνει αλαζονεία και αυτό δεν καθησυχάζει τους κατοίκους και των δήμων αυτών και όλου το Λεκανοπεδίου ότι πράγματι προτίθεσθε να κάνετε ένα μεγάλο πάρκο για να ανακουφισθεί το βεβαρημένο οικιστικό περιβάλλον της Αθήνας. Διότι έτσι όπως πάμε, κύριε Υπουργέ, και η ψυχική ισορροπία των κατοίκων του Λεκανοπεδίου διασαλεύεται, αλλά και οι κίνδυνοι νόσων αυξάνονται μέρα με την ημέρα.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Ανδρεουλάκο, κατ’ αρχήν το «ενδεχομένως» δεν ισχύει για το διεθνή διαγωνισμό. Αν έγινε αυτή η παρανόηση, σας παρακαλώ διορθώνω. Θα γίνει διεθνής διαγωνισμός και η πρόσκληση εκδήλωσης ενδιαφέροντος…
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Τι όρους θα έχετε για να μπορούμε να καθησυχασθούμε; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): ..θα γίνει μέσα στο Δεκέμβριο, όπως ακριβώς δεσμεύθηκε ο Πρωθυπουργός.
      Όσον αφορά τους δημάρχους, εγώ γνωρίζω ότι η κυρία Υπουργός τους έχει συναντήσει. Δε νομίζω ότι υπάρχει πρόβλημα συνεργασίας ή επαφών. Από εκεί και πέρα, κύριε Ανδρεουλάκο, κατά την άποψή μου θεωρώ πάρα πολύ σημαντική την απόφαση αυτή. Ένα μεγάλο πάρκο τεσσάρων χιλιάδων στρεμμάτων, αν αξιοποιηθεί σωστά, είναι μια μεγάλη υπόθεση για την περιοχή και για την Αττική. Αλλά θεωρώ πάρα πολύ κοινωνικά δίκαιο το να αξιοποιηθούν και τα χίλια στρέμματα μ’ ένα χαρακτήρα, όπως σας είπα, ήπιας μορφής, ώστε να υπάρχει και αυτοχρηματοδότηση του πάρκου, αλλά και να αναβαθμίσουμε και ορισμένες άλλες υποβαθμισμένες περιοχές της Αθήνας με πράσινο και με ενδεχομένως άλλες παρεμβάσεις. 
      Νομίζω ότι η λύση αυτή, στην οποία κατέληξε η Κυβέρνηση είναι η καλύτερη και θα είναι επ’ ωφελεία και του συνόλου του λεκανοπεδίου της Αττικής, αλλά κυρίως και των δήμων της γύρω περιοχής, με τους οποίους υπάρχει διάλογος και θα συνεχίσει να υπάρχει, ώστε και οι όροι του διαγωνισμού και η φάση των διαπραγματεύσεων να είναι μέσα σ’ ένα κλίμα διαλόγου και συνεννόησης.
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η Τρίτη με αριθμό 236/18-11-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή αποχετευτικού δικτύου στην περιοχή της Ελευσίνας κλπ.
      Η επίκαιρη ερώτηση της κυρίας συναδέλφου έχει ως εξής: 
      «Είναι γνωστό ότι η χώρα μας έχει παραπεμφθεί στο Ευρωπαϊκό Δικαστήριο για παραβίαση της οδηγίας 91/271, μετά από καταγγελίες των κατοίκων και η οποία αφορά τη μη κατασκευή αποχετευτικού δικτύου ακαθάρτων και βιολογικού καθαρισμού στην περιοχή της Ελευσίνας.
      Η υπόθεση θα εκδικαστεί το Δεκέμβριο του 2003 και η καταδίκη της χώρας θεωρείται βεβαία.
      Το ΥΠΕΧΩΔΕ σε σχετική ερώτηση του Συνασπιμού (6028/27-2-2001, Γ. Αμπατζόγλου) το 2001 είχε απαντήσει ότι το έργο θα άρχιζε το 2001 με χρονοδιάγραμμα κατασκευής τέσσερα έτη και δαπάνη κατασκευής 12 δισεκατομμύρια δραχμές ο βιολογικός καθαρισμός και 9 δισεκατομμύρια δραχμές το πρωτεύον δίκτυο.
      Σε δεύτερη σχετική ερώτηση του Συνασπιμού (20-5-2002) το ΥΠΕΧΩΔΕ ανακοίνωσε ότι πάλι το έργο έχει δημοπρατηθεί.
      Η κυρία Υπουργός ΠΕΧΩΔΕ συνεχώς περιλαμβάνει το έργο στις ανακοινώσεις της, αλλά μέχρι σήμερα υπάρχουν μόνο προθέσεις και ανακοινώσεις εντυπωσιασμού.
      Με βάση τα παραπάνω ερωτάται η κυρία  Υπουργός
1. Έχουν εξασφαλιστεί οι πόροι από το Γ΄ Κοινοτικό Πλαίσιο Στήριξης;
2. Πότε επιτέλους θα ξεκινήσει και πότε θα τελειώσει το έργο;»
    Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο για τρία λεπτά για να πρωτολογήσει.
	Κύριε Τσακλίδη, σήμερα έχετε την τιμητική σας με τις ερωτήσεις και με την επερώτηση μετά. Η Βουλή θα σας χαρεί.
	Ορίστε, κύριε Τσακλίδη, έχετε το λόγο.
	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο σχεδιασμός για το Θριάσιο Πεδίο προβλέπει την κατασκευή τεσσάρων βασικών συλλεκτήρων. Με τους συλλεκτήρες αυτούς θα αποχετευθούν οι Δήμοι Ελευσίνας, Ασπροπύργου, Μάνδρας και η κοινότητα Μαγούλας, καθώς και οι βιομηχανικές περιοχές Ελευσίνας και Μάνδρας.
	Μετά τη συλλογή των λυμάτων της περιοχής του Θριασίου Πεδίου, αυτά θα οδηγούνται προς επεξεργασία στο κέντρο επεξεργασίας λυμάτων-βιολογικού καθαρισμού του Θριασίου Πεδίου, το οποίο προβλέπεται να κατασκευαστεί στην περιοχή Λουτζιτάνια της παραλίας Ασπροπύργου.
	Για την περιοχή του Θριασίου Πεδίου η ΕΥΔΑΠ κατέθεσε αίτηση συνδρομής για συγχρηματοδότηση από το Ταμείο Συνοχής του έργου «Βασικοί συλλεκτήρες και εγκαταστάσεις επεξεργασίας και διάθεσης λυμάτων στο Θριάσιο Πεδίο».
	Η πρόταση απεστάλη με θετική αξιολόγηση από την ειδική υπηρεσία διαχείρισης του επιχειρησιακού προγράμματος «Περιβάλλον ΕΠΕΡ 2000-2006» στο Υπουργείο Οικονομίας και Οικονομικών στις 5/11/2003.
	Στη συνέχεια, στις 6/11/2003 η αίτηση συνδρομής υποβλήθηκε από το Υπουργείο Οικονομίας και Οικονομικών στην Ευρωπαϊκή Επιτροπή. Η διάρκεια κατασκευής του έργου είναι τρία χρόνια.
	Όσον αφορά στο εσωτερικό αποχετευτικό δίκτυο, η Νομαρχιακή Αυτοδιοίκηση Δυτικής Αττικής κατέθεσε αίτηση χρηματοδότησης για το έργο «Αποχέτευση ακαθάρτων ανατολικού και δυτικού τομέα Θριασίου Πεδίου-δευτερεύον δίκτυο». Η αίτηση αυτή απεστάλη από την ειδική υπηρεσία διαχείρισης του επιχειρησιακού προγράμματος «Περιβάλλον ΕΠΕΡ 2000-2006» με θετική αξιολόγηση του Υπουργείου Οικονομίας και Οικονομικών στις 8/10/2003. 
	Στη συνέχεια, στις 20/10/2003 η αίτηση συνδρομής υποβλήθηκε από το Υπουργείο Οικονομίας και Οικονομικών στην Ευρωπαϊκή Επιτροπή. Η διάρκεια κατασκευής του έργου προβλέπεται να είναι τρία χρόνια.
	Οι συζητήσεις με την Ευρωπαϊκή Επιτροπή είναι σε καλό δρόμο. Ελπίζουμε μέχρι τέλος του χρόνου να έχουμε θετικές απαντήσεις και να ξεκινήσουν οι διαδικασίες δημοπράτησης αυτών των δύο πολύ σημαντικών έργων.
	Κυρία συνάδελφε, θέλω να σας πω ότι το πρώτο έργο είναι προϋπολογισμού 49,38 εκατομμυρίων ευρώ και το δεύτερο είναι προϋπολογισμού 44,7 εκατομμυρίων ευρώ. Αυτή είναι η εξέλιξη γι’ αυτά τα έργα. 
      Υπήρχαν πράγματι –και οφείλω να το παραδεχθώ αυτό- κατά καιρούς απαντήσεις που δεν ανταποκρίνονταν πλήρως στην πραγματικότητα. Υπήρχε μία συζήτηση μήπως πρέπει να πάνε με υποθαλάσσιο αγωγό τα λύματα του Θριασίου Πεδίου στην Ψυττάλεια. Έγιναν συζητήσεις, υπήρχαν καθυστερήσεις, όμως τελικά η εξέλιξη είναι αυτή που σας ανέφερα πιο πριν.
	Σας ευχαριστώ.
	ΠΡΟΕΔΡΕΥΩΝ (Παναγιώτης Σγουρίδης): Η κ. Στεργίου έχει το λόγο για δύο λεπτά.
      ΙΩΑΝΝΑ ΣΤΕΡΓΙΟΥ: Κύριε Πρόεδρε, αυτό που θέλω να αναφέρω εδώ είναι ότι υπάρχει απάντηση στις 23.3.2001 από το Υπουργείο Περιβάλλοντος, όπου λέει ότι για τα υπό μελέτη έργα αποχέτευσης ακαθάρτων –και τα αναφέρει, να μην αναλώσω το χρόνο μου- η δημοπράτηση θα γίνει μέσα στο 2001, με χρονοδιάγραμμα κατασκευής τέσσερα έτη. Και έχει γίνει πρόταση για χρηματοδότηση από το Ταμείο Συνοχής. 
      Ο κύριος Υπουργός έρχεται σήμερα και μας λέει ότι στις 6 Νοεμβρίου έγινε η πρόταση για το ένα έργο και στις 20 Οκτωβρίου έγινε η πρόταση για το άλλο έργο. Πότε μας λέγατε αλήθεια, κύριε Υπουργέ; Τότε που το Υπουργείο σας απαντούσε ότι ήδη το έργο θα δημοπρατηθεί μέσα στο 2001 ή τώρα που μας λέτε ότι κάνατε τις προτάσεις στο Ταμείο Συνοχής;
      Ξέρετε πάρα πολύ καλά ότι το έργο της αντιπλημμυρικής προστασίας, αλλά κυρίως της αποχέτευσης είναι πολύ σημαντικό για την περιοχή. Γενικώς στην περιοχή αυτής της Ελευσίνας, του Θριασίου, της Δυτικής Αττικής, η Κυβέρνηση, η πολιτεία γενικά την αντιμετωπίζει με ρατσιστικό, θα λέγαμε, τρόπο ή με περιφρονητικό τρόπο. Είναι ο σκουπιδότοπος της Αττικής η Δυτική Αττική. 
      Επομένως αφού μας λέτε ότι τώρα κατατέθηκε η πρόταση στο Ταμείο Συνοχής, θεωρούμε ότι δεν μας λέτε την αλήθεια και θα έρθετε μεθαύριο και θα ξαναεξαγγείλετε προεκλογικά το έργο. Το έχετε ξανακάνει στο παρελθόν και ουσιαστικά λύση στο πρόβλημα δεν υπάρχει. Συγκεκριμένα, θα χρηματοδοτηθεί από το Γ΄ Κοινοτικό Πλαίσιο Στήριξης; Έχετε δυνατότητα να μας πείτε πότε θα ξεκινήσει και πότε θα τελειώσει αυτό το έργο; Και να θεωρήσουμε τουλάχιστον αυτήν την απάντηση ότι είναι η αληθινή και η σωστή. Θεωρούμε ότι η Κυβέρνηση εμπαίζει την περιοχή, εμπαίζει το Δήμο Ελευσίνας, εμπαίζει τους δήμους που είναι γύρω από το Θριάσιο. Και ξέρετε πολύ καλά ο κ. Αμπατζόγλου, ο οποίος είναι και δήμαρχος εκεί, ήταν και Βουλευτής εδώ και το θέμα το έχει δει πολύ συγκεκριμένα.
      ΠΡΟΕΔΡΕΥΩΝ (Παναγιώτης Σγουρίδης): Το έχει αγκαλιάσει ζεστά.
      ΙΩΑΝΝΑ ΣΤΕΡΓΙΟΥ: Ναι, αλλά η Κυβέρνηση δεν ανταποκρίνεται και αυτό είναι το ζήτημα. Ο δήμαρχος κάνει τη δουλειά του, αλλά από εδώ και πέρα τι γίνεται.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Θα μας πει ο κύριος Υπουργός;
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία συνάδελφε, εγώ έχω παραδεχθεί ότι υπήρχαν παλινωδίες  και προβλήματα με την Ευρωπαϊκή Ένωση για τον τρόπο με τον οποίο υποβλήθηκε το πρόγραμμα για χρηματοδότηση από το Ταμείο Συνοχής. Υπήρχαν διελκυστίνδες, αλλά εν πάση περιπτώσει η κατάληξη είναι αυτή που σας είπα. Ότι υποβλήθηκαν με θετικές προτάσεις και ελπίζω μέχρι το τέλος του χρόνου να έχουμε τελειώσει και άρα αμέσως μετά να δημοπρατήσουμε το έργο. Αυτή είναι η απάντηση η δική μου.
      Τώρα, όσον αφορά την περιοχή που αναφέρατε, έχετε δίκιο για το παρελθόν, αλλά ήδη φέτος έχουμε δημοπρατήσει αρκετά αντιπλημμυρικά έργα και θέλω να ξέρετε ότι δίνουμε μια ιδιαίτερη βαρύτητα, γιατί πράγματι είναι υποβαθμισμένη η περιοχή και οφείλουμε να το κάνουμε.
      Κατά τα άλλα ισχύουν τα όσα είπα στην πρωτολογία μου. Το ενδιαφέρον μας είναι μεγάλο, το δικαιούται η περιοχή και νομίζω ότι είμαστε σε έναν καλό δρόμο. Αν δημοπρατήσουμε το πρώτο εξάμηνο του 2004, η διάρκεια εκτέλεσης των δύο αυτών σημαντικών έργων είναι τριετής. Αυτό είναι το χρονοδιάγραμμα. 
      ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 242/18.11.2003 επίκαιρη ερώτηση του Ανεξάρτητου Βουλευτή κ. Γεώργιου Καρατζαφέρη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις προθέσεις του Υπουργείου εν όψει της ψήφισης του νέου εκλογικού νόμου, να περιληφθεί και κώδικας ηθικής πολιτικής συμπεριφοράς κλπ.
    Η επίκαιρη ερώτηση του κυρίου συναδέλφου έχει ως εξής:
     «Η πολιτική ζωή της χώρας δεν διέρχεται τις καλύτερες στιγμές της. Δεν χρειάζεται ούτε ιδιαίτερη προσοχή, ούτε εξειδικευμένες γνώσεις για να το αντιληφθεί ο πολίτης. Αρκεί μία γρήγορη ανάγνωση των εφημερίδων.
     Η πτώση όμως του επιπέδου της πολιτικής κομματικής ζωής συνεπάγεται, δυστυχώς, τραύμα στη δημοκρατία.
     Επειδή όμως η δημοκρατία μαζί με την ειρήνη και την ελευθερία αποτελεί ύψιστο αγαθό, υποχρεούμεθα όλοι να συμβάλουμε στην ανέλιξή της και όχι στον τραυματισμό της. 
     Είναι χρυσή ευκαιρία με την κατάθεση στη Βουλή του νέου εκλογικού νόμου να συμπεριληφθεί δικλείδα πολιτικής ευπρέπειας.
     Ερωτάται ο κύριος Υπουργός: πρώτον, αν είναι μέσα στις προθέσεις του να συμβάλει στη σύνθεση ενός κώδικα ηθικής πολιτικής συμπεριφοράς και δεύτερον, δεν πρέπει επιτέλους να υπάρξει πρόβλεψη για τις ανήθικες εξαγορές συνειδήσεων, ατόμων που κινούνται στον πολιτικό χώρο, από κομματικούς μηχανισμούς που δεν ορρωδούν προ ουδενός;»
     Ο Υπουργός κ. Παπαδήμας, έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, στην πολιτική ζωή του τόπου, τόσο τα κόμματα, όσο και οι Βουλευτές πρέπει να λειτουργούν μέσα στο πλαίσιο του Συντάγματος, αλλά και στο θεσμικό πλαίσιο, που έχει διαμορφώσει η Βουλή.
      Είναι πιθανόν στη λειτουργία τους αυτή και τα κόμματα, αλλά και οι Βουλευτές, να διαπράξουν πράξεις που είναι ποινικά κολάσιμες ή πράξεις που είναι ηθικά ανεπίτρεπτες. 
      Στην πρώτη περίπτωση, στις ποινικά κολάσιμες, υπάρχει ένα ισχυρότατο θεσμικό πλαίσιο. Και θα έλεγα ότι δεν έχουμε να ζηλέψουμε τίποτα από κανένα αντίστοιχο θεσμικό πλαίσιο, που υπάρχει σε όλες τις προηγμένες χώρες του κόσμου. Εκεί, μέσα στις αίθουσες των δικαστηρίων, μπορεί να αποδοθεί δικαιοσύνη.
      Στη δεύτερη περίπτωση, στις ηθικά ανεπίτρεπτες, γιατί  σε αυτές αναφέρεται ο κύριος συνάδελφος, αυτές δεν καταδικάζονται μέσα σε αίθουσες δικαστηρίων, καταδικάζονται όμως στις κάλπες. Διότι ο κόσμος μας παρακολουθεί όλους, ξέρει πώς λειτουργούμε και ξέρει πώς μπορεί να καταδικάσει, όταν έρθει η ώρα να μιλήσει, στην κάλπη τα συγκεκριμένα κόμματα ή τους συγκεκριμένους Βουλευτές που έχουν παραβεί αυτούς τους ειδικούς κανόνες.
      Και τα λέω αυτά, κύριε συνάδελφε, γιατί ανήκω σε μία παράταξη η οποία έχει τραυματικές εμπειρίες από το παρελθόν από ανάλογες πολιτικές συμπεριφορές με κορυφαία εκείνη της αποστασίας του 1965, που βέβαια στη συνέχεια την πλήρωσε το σύνολο του λαού μας με μία δικτατορία που κάθισε πάνω του για επτά χρόνια.
      Θα έλεγα ότι αυτή η αναφορά και η πρόταση που κάνετε να έρθει με τον εκλογικό νόμο μία δικλείδα πολιτικής ευπρέπειας ή να δημιουργήσουμε έναν κώδικα ηθικής πολιτικής συμπεριφοράς, αυτά όλα είναι καλά να τα λέει κανείς. Είναι αδύνατον –δεν λέω δύσκολο- να μπορέσεις να προχωρήσεις στην εφαρμογή τους. 
      Εγώ θα περίμενα με ενδιαφέρον να ακούσω από εσάς πώς ακριβώς βλέπετε ότι θα μπορούσε να διαμορφωθεί ένα τέτοιο πλαίσιο. Και θα ήθελα να σας ρωτήσω γιατί δεν φέρατε κάτι τέτοιο, που έχετε δικαίωμα και σαν Βουλευτής και σαν Αρχηγός κόμματος να κάνετε μία πρόταση νόμου, αν νομίζετε ότι νόμος πρέπει να είναι αυτός που θα θεσπίσει αυτόν τον κώδικα της ηθικής πολιτικής συμπεριφοράς. Και μέσα στη Βουλή θα φροντίσουμε όλοι να βοηθήσουμε. 
      Να είστε βέβαιοι ότι από δικής μας πλευράς, από πλευράς ΠΑΣΟΚ και Κυβέρνησης, θα υπάρξει ένα τεράστιο ενδιαφέρον για ένα τέτοιο θέμα το οποίο θα μπορούσε, όπως είπα, να ανακινηθεί από εσάς. Έχω όμως ενδοιασμούς πώς αυτά που θα μπορούσαμε να αποφασίσουμε και να νομοθετήσουμε θα μπορούσαν στη συνέχεια να εφαρμοστούν.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο δύο λεπτά για να αναπτύξει την ερώτησή του.
      Ορίστε, κύριε Καρατζαφέρη, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Την επιείκεια του χρόνου όπως και στους προηγουμένους, κύριε Πρόεδρε.
      Κύριε Υπουργέ, σας άκουσα με πάρα πολύ προσοχή. 
      Όσον αφορά την πρόταση νόμου: Έχουμε κακιά εμπειρία εδώ στη Βουλή από πλευράς χρόνου. Η οποιαδήποτε πρόταση έρχεται από κάποιον Βουλευτή καθυστερεί τουλάχιστον τρία χρόνια. Θα λέγατε, λοιπόν, να καταθέσω μία πρόταση νόμου για να συζητήσουμε στις εκλογές του 2008, αν αυτές δεν γίνουν και νωρίτερα.
      Κάνατε μία παρομοίωση βέβαια, ιδιαίτερα τραυματική για τη δημοκρατία, υπενθυμίζοντας στην Αίθουσα το 1965 και ό,τι ακολούθησε. Θέλω να ελπίζω ότι δεν βρισκόμαστε στις παραμονές μιας τέτοιας εξέλιξης. Και αν πρέπει να θωρακίσουμε την ποιότητα της δημοκρατίας είναι ακριβώς για να απομακρύνουμε και τον οποιονδήποτε τελευταίο ενδοιασμό προς αυτήν την κατεύθυνση, κύριε Υπουργέ.
      Περισσεύει και ο εκφυλισμός και ο ευτελισμός. Δεν το βλέπετε αυτό; Δεν το αισθάνεστε; Δεν βλέπετε τη φυλλορροή που υπάρχει; Στο δικό σας κόμμα είκοσι άνθρωποι γύρισαν την πλάτη. Δεν βλέπετε με ποιο τρόπο –δεν λέω το «έφτυσε» που λέει ο λαός- γύρισε η ηγεσία της Νέας Δημοκρατίας την πλάτη εις το γενάρχη του κόμματος στις ιδέες που εκείνος πρέσβευε, που ντρέπονται να πουν ότι είναι δεξιοί; Δεν είδατε προχθές ότι νεαρός Βουλευτής, γόνος οικογενείας, έδωσε οδηγίες πλεύσεως προς τους αναρχικούς να καίνε ελεύθερα τη σημαία και είναι αναφαίρετο δικαίωμά τους; Αυτό δεν είναι εκφυλισμός; Δεν είναι ευτελισμός;
      Τι λέω, κύριε Υπουργέ; Να δανειστούμε από το ποδόσφαιρο. Από το ποδόσφαιρο σας λέω να δανειστεί η πολιτική -αν είναι ποτέ δυνατόν!- κάποιους κανόνες. Δεν μπορεί να φύγει ένας ποδοσφαιριστής στη μέση της περιόδου. 
      Εδώ τι έχουμε; Χειρότερες ατραπούς από αυτές που έχει η βιομηχανική κατασκοπεία. Έρχεται ένα μεγάλο κόμμα –έχω άμεση εμπειρία αυτές τις ημέρες από τη Νέα Δημοκρατία- εξαγοράζει έναν άνθρωπο που είχα εκεί με τις δισκέτες και του βγάζει και τιμολόγιο: Πόσες δισκέτες θα μου φέρεις με τόσα ονόματα; Τόσα λεφτά θα σου δώσω.
      Αυτό, λοιπόν, προάγει την πολιτική; Την προάγει; Τι συνθήκες δημιουργεί, κύριε Υπουργέ; Αυτό λέμε. Ευπρέπεια πολιτική. Εάν δεν την έχουν αφ’ εαυτού αυτή την ευπρέπεια την πολιτική, να προσπαθήσουμε μέσα με διατάξεις να τη φέρουμε. Δεν μπορεί επιτέλους ο μεγάλος με τη δύναμη των χρημάτων –χρημάτων που παίρνει από τον ελληνικό λαό από την επιχορήγηση- να τη χρησιμοποιεί για να αποδυναμώνει ανθρώπους που έχουν μία δυναμική. 
      Κατανοώ τον πόνο της Νέας Δημοκρατίας μετά το 5% που δήλωσε το Πανεπιστήμιο Θεσσαλονίκης ότι της παίρνω να θέλει να αντιμετωπίσει το πρόβλημα. Όχι, όμως, εξαγοράζοντας, όχι ευτελίζοντας, όχι εκφυλίζοντας τον πολιτικό κόσμο. 
      Αυτό το μάθημα πρέπει να το πάρει ο οποιοσδήποτε μέσα σε αυτήν την Αίθουσα, κύριε Υπουργέ. Και θέλω να συμβάλετε να υπάρξει αυτός ο κανόνας της πολιτικής συμπεριφοράς και ευπρέπειας εφόσον την έχουν αφ’ εαυτού.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, δεν θα απαντήσω σ’ αυτά που είπε ο κ. Καρατζαφέρης. Είναι υπόθεση της Νέας Δημοκρατίας να απαντήσει στις βαρύτατες καταγγελίες που έγιναν μέσα σε αυτήν την Αίθουσα.
      Εγώ θα ήθελα να πω ότι μία κατάθεση πρότασης νόμου από πλευράς σας θα σηματοδοτούσε τι ακριβώς θέλετε, πώς το βλέπετε. Και άσχετα αν ο νόμος αυτός, όπως είπατε, θα ψηφιζόταν ή όχι, θα είχε κατατεθεί η δική σας σκέψη για το πώς θα μπορούσε να προστατευθεί ο πολιτικός κόσμος και η πολιτική ζωή της χώρας από τέτοια φαινόμενα.
      Θα ήθελα επίσης να πω ότι ήταν ατυχής η έκφρασή σας ότι φυλλορροεί το κόμμα μας. Οι Βουλευτές αυτοί οι οποίοι δεν θα κατέβουν στις επόμενες εκλογές, έχουν δηλώσει ότι στηρίζουν το ΠΑΣΟΚ, θα αγωνιστούν για το ΠΑΣΟΚ, θα αγωνιστούν για τη νέα νίκη την ερχόμενη άνοιξη.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 17/5.11.2003 επερώτηση των Βουλευτών της Νέας Δημοκρατίας κυρίων Γεώργιου Τρυφωνίδη, Μάριου Σαλμά, Νικόλαου Αγγελόπουλου, Αντωνίου Μπέζα, Σταύρου Καλογιάννη, Κωνσταντίνου Τασούλα, Κωνσταντίνου Καραμπίνα, Σπήλιου Σπηλιωτόπουλου, Θεόφιλου Βασιλείου, Σωτήριου Κούβελα, Έλσας Παπαδημητρίου, Αριστείδη Τσιπλάκου, Νικόλαου Λέγκα και Σάββα Τσιτουρίδη προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Περιβάλλοντος, Χωροταξίας και Δημοσίων Έργων σχετικώς με τις ζημιές που προκλήθηκαν στη Λευκάδα από τον τελευταίο σεισμό.
      Εκ μέρους του ΠΑΣΟΚ Κοινοβουλευτικός Εκπρόσωπος ορίζεται ο Βουλευτής Λευκάδας, κ. Γεώργιος Κτενάς.
      Το λόγο έχει ο πρώτος επερωτών κ. Γεώργιος Τρυφωνίδης για δεκαπέντε λεπτά.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κύριοι συνάδελφοι, δεν ήρθαμε στην Αθήνα για να ικετεύσουμε ή να παρακαλέσουμε κάποιον. Ήρθαμε να πάρουμε αυτά που μας είχαν υποσχεθεί. Η ανάγκη μας έφερε εδώ. Μετά από δύο και πλέον μήνες ουσιαστικής εγκατάλειψης και κοροϊδίας των πληγέντων αποφασίσαμε να μιλήσουμε. Όταν τα φώτα της δημοσιότητας έσβησαν στη Λευκάδα οι αρμόδιοι έφυγαν και μας εγκατέλειψαν.
      Αυτά είναι μερικά από τα λόγια της Συντονιστικής Επιτροπής Φορέων Νομού Λευκάδα που πρόσφατα επισκέφθηκε την Αθήνα επιζητώντας το ενδιαφέρον της Κυβέρνησης και προσπαθώντας οπωσδήποτε να προκαλέσει πάλι το ενδιαφέρον της για το νησί.
      Στην περίπτωση του σεισμού της Λευκάδος δοκιμάστηκε, όμως, για άλλη μία φορά η αξιοπιστία της Κυβέρνησης. Και απέτυχε. Πολλές υποσχέσεις, λίγα τα έργα. Η συμπεριφορά, όμως, αυτή της εξουσίας απέναντι στους πολίτες, ιδίως τη στιγμή που βρίσκονται σε ανάγκη, θίγει την περηφάνια και το φιλότιμό τους. Δεν είναι σωστό για την αξιοπιστία του ιδίου του δημοκρατικού μας πολιτεύματος να φαίνεται ότι η πολιτεία εμπαίζει τους πολίτες της, να ζητιανεύουν κάτι το οποίο δικαιούνται και που σε τελική ανάλυσή τους το υποσχέθηκαν πηγαίνοντας μέσα στο ίδιο τους το σπίτι, το νησί την ώρα του πόνου, φυσικά όταν τα φώτα της δημοσιότητας ήταν αναμμένα.
      Να πώς τραυματίζεται η αξιοπιστία της πολιτικής και των πολιτικών. Να γιατί οι νέοι αποστασιοποιούνται από την πολιτική. Παρ’ όλο που αντιλαμβάνομαι την αντίδρασή τους αυτή, φυσικά δεν την δικαιολογώ. Οι ενεργοί πολίτες πρέπει να είναι παρόντες. Να παρακολουθούν, να σκέφτονται, να κρίνουν και αντίστοιχα να επιδοκιμάζουν ή να αποδοκιμάζουν αντίστοιχες πολιτικές, γιατί αυτό επιτάσσει το συμφέρον του τόπου, το συμφέρον της δημοκρατίας. Αλλά ας γυρίσουμε στο σεισμό της Λευκάδας. 
      Το όμορφο αυτό νησί του Ιονίου με τη μεγάλη πολιτιστική παράδοση, με τις σπάνιες φυσικές ομορφιές, που κατοικείται από έναν ευγενικό, εργατικό και φιλοπρόοδο λαό, επλήγη στις 15 Αυγούστου του τελευταίου καλοκαιριού. Ο τουρισμός ήταν και είναι, όπως γνωρίζετε, η κύρια απασχόληση των κατοίκων του. Ουσιαστικά είναι μονόδρομος στην οικονομία του νησιού μια και ο πρωτογενής τομέας υπέφερε και υποφέρει. 
      Η έλλειψη χωροταξικού αναπτυξιακού σχεδιασμού στο νησί έχει οδηγήσει σε αυτήν την υπέρμετρη, άναρχη θα έλεγα, τουριστική ανάπτυξη, χωρίς να υπάρχει μια αειφορική διάσταση, η οποία οπωσδήποτε θα ήταν καλύτερη και για το χαρακτήρα του νησιού και για το περιβάλλον αλλά και μια ισόρροπη οικονομική ανάπτυξη χωρίς να υφίσταται τέτοιους τραυματισμούς, όπως υπέστη η οικονομία του νησιού με τον τελευταίο σεισμό. 
      Γιατί ξαφνικά το βράδυ της 15ης Αυγούστου το νησί άδειασε από τους εκατόν είκοσι χιλιάδες τουρίστες –ήμασταν στην ακμή της τουριστικής περιόδου- και οι Λευκαδίτες έμειναν μόνοι με τα δεινά τους. 
      Εκεί συνειδητοποιήθηκε η μεγάλη ζημιά η οποία έγινε όχι μόνο στην οικονομία του νησιού αλλά οπωσδήποτε γύρισαν και είδαν τις πληγές, είδαν τα σπίτια τους τραυματισμένα, είδαν τις οικοσκευές τους κατεστραμμένες, οι επαγγελματίες είδαν τα οικήματά τους να έχουν τραυματιστεί, να έχει καταστραφεί ένα μεγάλο μέρος του εξοπλισμού τους, οι πρώτες ύλες, τα εμπορεύματα. Αλλά ακόμη και τα έργα υποδομής υπέστησαν πάρα πολύ μεγάλες ζημιές, το οδικό δίκτυο, τα λιμάνια κλπ. 
      Εδώ θα πρέπει να γίνει μια γενική παρατήρηση. Και αναφέρομαι στο ότι τα δημόσια έργα δεν άντεξαν το ίδιο καλά, όσο τα ιδιωτικά. Και αυτό βάζει μια διάσταση για την ποιότητα των δημοσίων έργων που κατασκευάζονται σήμερα στη χώρα. Στα ιδιωτικά έργα υπήρχε και υπάρχει ο ιδιοκτήτης, το γνήσιο ενδιαφέρον. Φαίνεται ότι κάπου υπολείπεται η κρατική παρουσία στον τομέα των δημοσίων έργων. 
      Όπως ήταν φυσικό, αμέσως μετά το σεισμό η Κυβέρνηση προσέτρεξε στο νησί και εξήγγειλε σειρά μέτρων. Δυστυχώς, τρεις μήνες μετά το σεισμό, πολλά από αυτά παραμένουν απλές εξαγγελίες, όπως φερ’ ειπείν το επίδομα της άμεσης ενίσχυσης των 600 ευρώ. Υπάρχουν ακόμη τρεις μήνες μετά το σεισμό, εκατοντάδες Λευκαδίτες οι οποίοι δεν το έχουν εισπράξει και κυρίως άτομα με ειδικές ανάγκες όπως και πολύτεκνες οικογένειες. 
      Πριν από μια εβδομάδα από σήμερα, η Διεύθυνση Πρόνοιας της Νομαρχίας Λευκάδος έστειλε πάλι απεγνωσμένα έγγραφο στην Κυβέρνηση, στην Αθήνα, γνωρίζοντας ότι υπάρχουν πέντε χιλιάδες περίπου αιτήματα από κατοίκους του νομού, οι οποίοι ζητούν τη βοήθεια για την επισκευή των κτιρίων και για την αποκατάσταση της οικοσκευής τους. Αλλά και οι επαγγελματίες του νησιού, οι επιχειρηματίες, ακόμη δεν έχουν λάβει τα υπεσχημένα. Έπρεπε σύμφωνα με τις εξαγγελίες της Κυβέρνησης να της έχει διατεθεί δωρεάν το 30% των ζημιών που υπέστησαν στις κτιριακές εγκαταστάσεις, το μηχανολογικό εξοπλισμό, στις πρώτες ύλες και στα εμπορεύματα. 
      Η κοροϊδία της κυβερνητικής εξαγγελίας προς τους επαγγελματίες και τους εμπόρους της Λευκάδας, προχωρεί ακόμη πιο πέρα, όταν εγγράφως είχε δεσμευτεί ότι την επιχορήγηση αυτή θα την καταβάλλει ο ΕΟΜΜΕΧ εντός δέκα εργάσιμων ημερών. Η συντονιστική επιτροπή των φορέων της Λευκάδας που επισκεύθηκε πρόσφατα τον ΕΟΜΜΕΧ, με μεγάλη έκπληξη διεπίστωσε ότι δεν υπήρχε έγγραφη εντολή της Κυβέρνησης προς τον ΕΟΜΜΕΧ για την ενέργεια αυτή, ούτε τα χρήματα και πολύ περισσότερο δε υπήρχε και η νομική υποχρέωση του ΕΟΜΜΕΧ να προβεί σε αυτήν την καταβολή.
      Θα ήθελα να σας πληροφορήσω ότι οι επιχειρήσεις αυτές υπερβαίνουν τις χίλιες και ότι οι ζημιές που έχουν απογραφεί είναι περίπου 2.800.000 ευρώ, πράγμα που σημαίνει ότι 870.000 ευρώ περίπου θα έπρεπε ήδη εδώ και μήνες να έχουν καταβληθεί στους επαγγελματίες του νησιού.
      Στον τομέα των δημοσίων έργων έχουν γίνει ελάχιστα. Έχουν ανατεθεί ορισμένες εργολαβίες. Ο Οργανισμός Σχολικών Κτηρίων πήγε μία προκατασκευασμένη αίθουσα για τη λειτουργία του 4ου Δημοτικού Σχολείου, ορισμένα μπάζα έχουν μεταφερθεί, έχουν ανατεθεί ορισμένες μελέτες για τα λιμάνια τα οποία υπέστησαν καταστροφή. Πολλά όμως έργα ακόμη δεν έχουν ανατεθεί. Παρ’ όλο που υπήρχε η διαδικασία του επείγοντος και πέρασαν τρεις μήνες δεν έχει ανατεθεί η μελέτη για την αποκατάσταση του δικτύου ύδρευσης και αποχέτευσης του Δήμου Λευκάδος και ακόμη δεν έχουν ολοκληρωθεί μελέτες για το οδικό δίκτυο του νησιού. 
      Η Κυβέρνηση θα ήθελα να σημειώσω ότι δεν συνεργάζεται, όπως θα έπρεπε με τη Νομαρχία Λευκάδος, κωφεύει ακόμη στις εκκλήσεις της για ενημέρωση όσον αφορά την πορεία αυτών των μελετών και των έργων. Και οι Λευκαδίτες αγωνιούν ειδικά, όταν λένε ότι μετά το σεισμό του Αυγούστου τίποτε δεν είναι το ίδιο στο νησί. «Είμαστε αποφασισμένοι να αγωνιστούμε για ουσιαστική οικονομική βοήθεια και όχι για ελεημοσύνες. Θέλουμε να ανακάμψει η οικονομία του νησιού μας και να μην μπούμε σε μία παρατεταμένη οικονομική κρίση». Αυτά είναι λόγια των εκπροσώπων της συντονιστικής επιτροπής φορέων της Νήσου Λευκάδος. 
      Αυτόν τον κίνδυνο έρχεται να υπογραμμίσει, κύριε Υπουργέ, η σημερινή επερώτηση. Έρχεται να σας ξυπνήσει από το λήθαργο και να φωτίσει όλη τη διάσταση του προβλήματος στη Λευκάδα, γιατί, όπως προανέφερα, η κύρια απασχόληση των κατοίκων του νησιού και όλη η οικονομία του στηρίζεται στον τουρισμό.
      Πρέπει να πούμε ότι ένα μεγάλο μέρος του τουρισμού, η συντριπτική πλειοψηφία των επισκεπτών έρχονται μέσω οργανωμένων γκρουπ από tour operators. Είναι ελάχιστοι. Μετριούνται στα δάκτυλα του ενός χεριού. Καταλαβαίνετε ότι οι Λευκαδίτες επιχειρηματίες στον τομέα του τουρισμού θα υποστούν έναν εκβιασμό να ρίξουν τις τιμές για την επόμενη τουριστική σεζόν, δεδομένου ότι η Λευκάδα δεν θα είναι ελκυστικός τουριστικός πόλος τη στιγμή που ακόμη θα παραμένει τραυματισμένη χωρίς να έχουν γίνει οι απαραίτητες βελτιώσεις στα έργα υποδομής του νησιού και θα κινδυνεύει ακόμη και η υγεία των κατοίκων και των τουριστών, αφού δεν έχει ανατεθεί ακόμη η μελέτη για τη βελτίωση του δικτύου ύδρευσης  και αποχέτευσης του νησιού.
      Ο σεισμός της Λευκάδας μάς έδωσε την ευκαιρία να δούμε τον ευκαιριακό χαρακτήρα που έχει η όποια ανάπτυξη συντελείται σήμερα στην ελληνική περιφέρεια. Αυτή γίνεται μακριά από τον κεντρικό σχεδιασμό, μακριά από προγραμματισμούς και φυσικά μακριά από τη χορήγηση των αντίστοιχων πόρων για την ανάπτυξη της ελληνικής περιφέρειας. Και εκεί είναι το μεγάλο έγκλημα που έχει γίνει τα τελευταία χρόνια με την τεράστια απόκλιση μεταξύ της Αττικής και της ελληνικής περιφέρειας, ιδίως των περιοχών της Ηπείρου, της δυτικής Ελλάδος, της δυτικής Μακεδονίας και όλων των άλλων ακριτικών περιοχών της χώρας που δεν έχουν γνωρίσει ακόμη τον άνεμο της ανάπτυξης τον οποίον θα έπρεπε να έχουν γνωρίσει μετά από τόσα χρόνια ευρωπαϊκής οικονομικής βοήθειας. 
      Για να σας φέρω ένα παράδειγμα του πόσο έντονο είναι το κυβερνητικό ενδιαφέρον στην περιοχή της Λευκάδος, θα σας αναφέρω ένα βασικό έργο υποδομής που αφορά τη δυτική Στερεά Ελλάδα, την Ήπειρο και φυσικά το νησί της Λευκάδας.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Μιλάω για το δυτικό οδικό άξονα, ο οποίος έχει πολλάκις εξαγγελθεί και είναι τελείως απαραίτητος, ιδίως μετά την ολοκλήρωση της γέφυρας Ρίου-Αντιρρίου, εξαιτίας της τεράστιας οδικής κίνησης λόγω της Αλβανίας. Γι’ αυτό το έργο που θα έπρεπε να είναι ολοκληρωμένο, πριν από λίγο καιρό η Κυβέρνηση πήρε 100.000.000.000 δραχμές που ήταν δεσμευμένα για το έργο αυτό, το άφησε χωρίς ευρώ και πήγε να καλύψει τις «τρύπες» ενός μεγάλου έργου που είναι η Εγνατία Οδός, εγκαταλείποντας ουσιαστικά το δυτικό οδικό άξονα.
      Την ίδια στιγμή προσβάλλει τη νοημοσύνη των κατοίκων της περιοχής, αλλά και γενικά όλων των Ελλήνων, όταν εξαγγέλλει ότι μέχρι το 2013 θα έχει ολοκληρωθεί και ο δυτικός σιδηροδρομικός άξονας Καλαμπάκας- Ιωαννίνων- Ηγουμενίτσας, Ηγουμενίτσας- Ρίου-Αντίρριου- Καλαμπάκας. Αυτά τα πράγματα είναι πρωτοφανή! Το ΠΑΣΟΚ έχει ξεπεράσει ακόμα και τον ίδιο του τον εαυτό. 
      Γι’ αυτόν το λόγο ανέφερα προηγουμένως ότι προσβάλλουμε τη νοημοσύνη των Ελλήνων πολιτών, θίγουμε το φιλότιμό τους και τους αντιμετωπίζουμε ως καθυστερημένα όντα, θα έλεγα. Εδώ, όμως, βρίσκεται η μεγάλη μας ευθύνη. Πρέπει να αντιμετωπίζουμε τους πολίτες υπεύθυνα, γιατί από αυτούς κρινόμαστε και σε αυτούς πρέπει να λογοδοτούμε πάντοτε.
      Στη συγκεκριμένη περίπτωση θα πρέπει όλοι να αναλογιστούμε την τεράστια πολιτική ευθύνη του ΠΑΣΟΚ, που από τη μια μεριά έχει την υποχρέωση να βοηθήσει τους σεισμοπαθείς μιας μικρής επαρχιακής περιοχής της Ελλάδος, ενός νησιού όπως είναι η Λευκάδα, και δεν βρίσκει τα χρήματα για την ενίσχυση και των κατοίκων και της οικονομίας του νησιού και από την άλλη μεριά ξοδεύει αφειδώς χρήματα για την περιοχή του λεκανοπεδίου της Αττικής για βιτρίνες.
      Αυτό τι δείχνει, κύριε Υπουργέ; Δείχνει ότι ουσιαστικά δεν υπάρχει το ενδιαφέρον που πρέπει να υπάρχει για την ελληνική περιφέρεια και ότι πρέπει να είστε δεσμευμένοι εδώ στην Αθήνα σε διαπλεκόμενα συμφέροντα, τα οποία υπηρετείτε ασθμένως με το πρόσχημα των Ολυμπιακών Αγώνων, χωρίς να εξασφαλίζετε στη λιμοκτονούσα ελληνική περιφέρεια τα αντίστοιχα κονδύλια.
      Αυτό το έχει καταλάβει πλέον ο ελληνικός λαός και πρέπει να ξέρετε ότι σύντομα, όταν θα φτάσουμε στις κάλπες, θα πάρετε την πρέπουσα απάντηση από αυτόν. Αυτό είδαν και δεκάδες συνάδελφοι από το κυβερνών κόμμα και δυστυχώς δεν θα αγωνιστούν μαζί μας στην επόμενη προεκλογική περίοδο προσπαθώντας να κρατήσουν το ΠΑΣΟΚ στην εξουσία, ίσως γιατί συνειδητοποίησαν τη μεγάλη απόσταση που υπάρχει μεταξύ λαϊκής επιθυμίας και πρωτοβουλιών και επιθυμιών του Πρωθυπουργού σας, του κ. Σημίτη.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, όταν μια περιοχή ζει αυτό το δυστυχές φαινόμενο του σεισμού, όπως το έζησαν οι πολίτες του Νομού Λευκάδας, του Νομού Αιτωλοακαρνανίας και του Νομού Πρέβεζας, ανατρέπονται πάρα πολλά πράγματα. Είναι μια κακή στιγμή, η οποία έχει επιπτώσεις στη διαβίωση των κατοίκων -πολλά σπίτια κρίνονται ακατάλληλα για κατοίκηση- αλλά και πολλά καταστήματα, γραφεία, ξενοδοχεία υπόκεινται σε ζημίες, με αποτέλεσμα δευτερογενώς να έχει επίπτωση το φαινόμενο αυτό και στην οικονομία της περιοχής, όπως στις υποδομές –είδαμε πολλές ζημιές στα οδικά δίκτυα του Νομού Λευκάδος και στα λιμάνια.
      Επιπλέον, επειδή ο σεισμός συνέβη μεσούσης της τουριστικής περιόδου, υπήρξαν σημαντικές επιπτώσεις και στον τουρισμό, σε μια περίοδο που στο νησί βρίσκονταν εκατόν είκοσι χιλιάδες τουρίστες. Σύμφωνα με τις εκτιμήσεις, ο τουρισμός θα χρειαστεί περισσότερο από έξι χρόνια για να μπορέσει να ανακάμψει.
      Βεβαίως η σημαντικότερη επίπτωση είναι στην ψυχολογία των κατοίκων του νησιού.
      Εδώ πρέπει να δώσουμε ιδιαίτερη βαρύτητα, για να μπορέσει το νησί να αναπτυχθεί δευτερογενώς με την ευκαιρία αυτού του ατυχούς συμβάντος. Πέρα από την αποκατάσταση, λοιπόν, μετά από ένα τέτοιο ατυχές φαινόμενο, είναι μια μεγάλη ευκαιρία να επανασχεδιαστεί, όσον αφορά τις υποδομές, ολόκληρο το νησί. 
      Εδώ να θυμηθούμε όμως λίγο τι ζήσαμε εκείνες τις μέρες. Ζήσαμε μια έντονη κινητικότητα από πλευράς της Κυβέρνησης, από πλευράς Υπουργών, αλλά και της Αξιωματικής Αντιπολίτευσης και όλων των κομμάτων. Ήμασταν όλοι στο νησί για να υποστηρίξουμε τις επόμενες μέρες τους κατοίκους, βεβαίως όσο ήταν τα φώτα της δημοσιότητας. Σήμερα αυτά που θα σας πούμε εδώ δεν έχουν μια κριτική μηδενισμού αυτών που κάνατε για την Λευκάδα, αλλά έχουν τη μορφή πίεσης για να γίνουν όλα όσα υποσχεθήκατε και να γίνουν όσο το δυνατόν περισσότερα πράγματα γι’ αυτούς τους ανθρώπους. 
      Ας δούμε λοιπόν σήμερα, τρεις μήνες μετά, τι συμβαίνει. Πεντακόσιες περίπου οικογένειες ζουν έξω από τα σπίτια τους. Εξακόσια άτομα περίπου έχουν χάσει τη δουλειά τους, δύο χιλιάδες πληγέντες αδυνατούν να αντεπεξέλθουν στις υποχρεώσεις, χίλιοι πληγέντες περίπου περιμένουν ακόμα την ενίσχυση των 600 ευρώ, ενώ οι επιχειρήσεις που επλήγησαν στο Νομό Λευκάδος από το σεισμό της 14ης Αυγούστου και που είναι περίπου χίλιες ενενήντα έχουν κάνει αποτίμηση ζημιών των εμπορευμάτων που ανέρχονται στα 2.772.114 ευρώ. 
      Οι εξαγγελίες της Κυβέρνησης –θυμίζω- έλεγαν ότι θα καταβληθεί το 30%, δηλαδή 870.000 ευρώ. Έως τώρα όμως δεν έχει υπογραφεί υπουργική απόφαση από τον Υπουργό Οικονομικών που να λέει ότι θα καταβληθεί αυτό το ποσό. Επειδή δεν υπήρχε υπουργική απόφαση που να εμπλέκει τον ΕΟΜΜΕΧ με απόφαση της Γενικής Γραμματείας Ιονίων Νήσων, συγκροτήθηκε μια πενταμελής επιτροπή, αλλά και απ’ ό,τι μας πληροφορούν από τους χίλιους ενενήντα επιχειρηματίες μόνο τριακόσιοι πήραν βεβαιώσεις για χρήση αναστολής χρεών. Και βεβαίως, το Επιμελητήριο απέσπασε την υπόσχεση για βοήθεια, αλλά μέχρι σήμερα δεν έχει γίνει τίποτα. 
      Στον τομέα των υποδομών θα ήθελα, κύριε Υπουργέ, να μας απαντήσετε σήμερα τι έγινε, τι κάνατε για τα λιμενικά έργα, για τα κτηριακά έργα στα λιμάνια, για τις ζημίες στον περιβάλλοντα χώρο και βεβαίως θα θέλαμε να μας ενημερώσετε για την πορεία της μελέτης αποκατάστασης ζημιών στους λιμένες Λευκάδος, Λυγιάς, Νυδρίου και Βασιλικής, που αναθέσατε στη μελετητική εταιρεία «ΤΡΙΤΩΝ Α.Ε.». Να μας πείτε σε ποιο στάδιο βρίσκεται η μελέτη της αποκατάστασης του οδικού δικτύου και τα μέτρα προστασίας και αντιστήριξης πρανών στις περιοχές Αγίου Νικήτα, Πευκούλια, Τσουκαλάδες της Νήσου Λευκάδος μετά από τις κατολισθήσεις από το  σεισμό, που κάνατε ανάθεση στην εταιρεία «ΓΕΩΓΝΩΣΗ». Να μας πείτε σε ποιο στάδιο βρίσκεται η μελέτη της αποκατάστασης του οδικού δικτύου στις περιοχές του Αγίου Νικήτα, Πευκούλια, Τσουκαλιά και Πευκάδες της Νήσου Λευκάδος μετά τις κατολισθήσεις. Και βεβαίως θα θέλαμε να μας πείτε για την εκκρεμότητα στη δημοπράτηση των έργων επισκευής και αποκατάστασης των δικτύων ύδρευσης και αποχέτευσης του Δήμου Λευκάδος από ζημιές που προκλήθηκαν από το σεισμό και βεβαίως για την αποκατάσταση του επαρχιακού οδικού δικτύου στην περιοχή Αγίου Πέτρου, Κομηλιό μετά τις κατολισθήσεις από το σεισμό. Εκκρεμεί να δημοπρατηθεί και αυτό το έργο. 
      Επανερχόμενος, κύριε Υπουργέ, στο σχεδιασμό, γιατί έρχεται χειμώνας και σύντομα έρχεται και η επόμενη τουριστική περίοδος, θα ήθελα να μας πείτε ποια μέτρα λάβατε για συστηματική χρηματοδότηση μέσα από διάφορα προγράμματα είτε της Τοπικής Αυτοδιοίκησης είτε άλλα για τη Λευκάδα, για την Πρέβεζα και την Αιτωλοακαρνανία για το μέλλον. Θα ήθελα σήμερα, αν είστε έτοιμος, να μας πείτε ότι κάθε χρόνο θα υπάρχει αυτή η υποστήριξη για να ανακάμψουν τουριστικά αυτές οι περιοχές, να έλθουν πάλι στο φυσιολογικό ρυθμό ανάπτυξής τους και να επανέλθουν στην κατάσταση διαβίωσης που ήταν πριν το σεισμό. 
      Βεβαίως, κάνοντας μια στάση στην Αιτωλοακαρνανία που είναι και η ιδιαίτερη εκλογική μου περιφέρεια, θα ήθελα να σας πω ότι, παίρνοντας αφορμή από τις ζημιές που υπέστησαν δυο –τρία χωριά απ’ αυτόν το σεισμό, θα έπρεπε να σκεφτείτε πολύ σοβαρά το σχεδιασμό αυτής της περιοχής, της δυτικής Αιτωλοακαρνανίας, που είναι μια από τις πιο σημαντικές τουριστικές περιοχές και μέχρι τώρα δεν υπήρξε καμία ανάπτυξη. 
      Θα πρέπει με την ευκαιρία αυτή να κάνουμε και εμείς χρήση αυτής της καταστάσεως, ώστε να προκληθεί ένας γενικότερος σχεδιασμός από μεριάς σας για την ανάπτυξη των δυτικών παραλίων του Νομού Αιτωλοακαρνανίας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Βουλευτής κ. Λευτέρης Παπανικολάου, ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε τη ζητηθείσα άδεια.
      Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ:  Κύριε Πρόεδρε, κύριοι συνάδελφοι, έτυχε την ώρα του σεισμού της 14ης Αυγούστου μαζί με το συνάδελφο Παναγιώτη Καμμένο να είμαστε στο νησί της Λευκάδας. Πραγματικά η εικόνα του νησιού εκείνη την ώρα ήταν τρομακτική. Όλοι έτρεχαν να εγκαταλείψουν το νησί. Οι υπηρεσίες και οι αρχές του τόπου έτρεχαν να συμπαρασταθούν στους κατοίκους που δοκιμάζονταν. Μετά από λίγη ώρα άρχισαν να φθάνουν τα ελικόπτερα με τους διάφορους κυβερνητικούς παράγοντες, οι οποίοι –και το επισημαίνω με λίγους μήνες καθυστέρηση- δεν μπήκαν στον κόπο σε κάποιες από τις συσκέψεις που έκαναν να φωνάξουν ούτε το νομάρχη του νησιού. Έτσι άρχισε ένας ατέλειωτος χορός από κουβέντες, υποσχέσεις, μεγάλα λόγια για τη συμπαράσταση που η πολιτεία θα παράσχει προς το νησί και τους κατοίκους του. 
      Αποτελεί συνταγματική υποχρέωση της πολιτείας να συμπαρίσταται σε περιοχές ή σε κατοίκους περιοχών που πλήττονται από τα διάφορα φυσικά φαινόμενα. Δεν είναι ούτε παραχώρηση ούτε μεγαλοθυμία της, πολύ περισσότερο όταν τα προβλήματα που δημιουργήθηκαν στο νησί της Λευκάδας είναι μεγαλύτερα απ’ αυτό που είχε εκτιμηθεί. 
      Έχουμε μεγάλες καταστροφές στις υποδομές του νησιού, μεγάλες καταστροφές στα κτίρια του νησιού, στους δρόμους, στα λιμάνια, στα δίκτυα. Επίσης μια σειρά από κτίρια, σχολεία, σπίτια και καταστήματα έχουν πάθει ολοκληρωτικές καταστροφές.  Ήταν τραγικό να βλέπει κανείς τους καταστηματάρχες να χάνουν τον κόπο μιας ζωής.
      Ουσιαστικά ο σεισμός της 14ης Αυγούστου στη Λευκάδα ακύρωσε όλη την οικονομική ζωή του νησιού. Δεν είναι τυχαίο ότι μέσα σε λίγες ώρες εκατόν είκοσι χιλιάδες περίπου τουρίστες έντρομοι εγκατέλειψαν το νησί. 
      Όσο τα φώτα της δημοσιότητας, όπως είπαν και οι προηγούμενοι συνάδελφοι ήταν στραμμένα στο νησί και στους κατοίκους του, όλοι ήταν εκεί. Είδαμε τους Υπουργούς να καταφθάνουν με τα ελικόπτερα, άλλους να είναι μέσα σε σκηνές, όπου με πανηγυρικό τρόπο να καταβάλλουν αυτό το ισχνό επίδομα των 580 ευρώ, λες και έκαναν ψυχικό –έτσι το λέμε εμείς στην Αιτωλοακαρνανία. Ήταν υποχρέωση του κράτους να συμπαρασταθεί στους κατοίκους του νησιού.  
      Λίγους μήνες μετά οι περισσότερες από τις υποσχέσεις έχουν ξεχαστεί. Είναι δραματικός ο τόνος της έκκλησης της συντονιστικής επιτροπής των φορέων του νησιού που επισκέφθηκαν πριν από λίγο καιρό τους κυβερνητικούς παράγοντες.
      Και σημασία δεν έχει γιατί ενδεχόμενα η Κυβέρνηση θα ισχυρισθεί ότι έχει εκπληρώσει το χρέος της, ότι έχει εξαντλήσει όλες τις δυνατότητες που είχε στη διάθεσή της για να συμπαρασταθεί στους Λευκάδιους. Σημασία δεν έχει τι θα ισχυριστεί η Κυβέρνηση ούτε τι θα πούμε εμείς. Σημασία έχει τι βιώνουν τρεις μήνες μετά τους σεισμούς οι κάτοικοι του νησιού και ποια η σημερινή κατάσταση. Είχα την ευκαιρία πριν δέκα μέρες να επισκεφθώ το νησί με το συνάδελφο κ. Τρυφωνίδη. Δυστυχώς εμείς ως Νέα Δημοκρατία στο νησί δεν έχουμε Βουλευτή και θα πρέπει οι όμοροι νομοί με την παρουσία μας να εκδηλώσουμε το ενδιαφέρον μας από την πλευρά και του δικού μας κόμματος προς τους κατοίκους που δοκιμάζονται και από την άλλη με την παρουσία μας να πιέσουμε την Κυβέρνηση έγκαιρα και εξ ολοκλήρου να εκπληρώσει το χρέος της απέναντι σ’ αυτούς τους συμπατριώτες μας.
     Πραγματικά η κατάσταση είναι δραματική. Οι άνεργοι λόγω του πλήγματος  που υπέστη ο τουρισμός, έχουν αυξηθεί δραματικά. Οι εργασίες αποκατάστασης των υποδομών του νησιού δεν έχουν ξεκινήσει. Η καταγραφή των ζημιών γίνεται με ρυθμό χελώνας. Ακόμη και αυτό το βοήθημα των 580 ευρώ πρέπει να αναθεωρηθεί, κύριε Υπουργέ, γιατί με 200.000 δραχμές αυτός που ξεσπιτώνεται τι μπορεί να κάνει; Υπάρχουν αρκετοί από τους κατοίκους που δεν έχουν πάρει το βοήθημα αυτό. Και αντίθετα όπως μου κατήγγειλαν το πήραν κάποιοι οι οποίοι με ψευδείς βεβαιώσεις από κάποιους δημάρχους του νησιού, ενώ δεν διαμένουν μόνιμα στο νησί, το έχουν εισπράξει. 
     Αν δεν ξεκινήσει έγκαιρα η αποκατάσταση των ζημιών, ιδιαίτερα στις υποδομές του νησιού, είναι βέβαιο ότι το νησί θα χάσει και την επόμενη τουριστική περίοδο. Και κοντά στα άλλα δεινά θα προστεθεί και ένα καινούργιο.
     Είναι βέβαιο ότι τα μεγάλα προβλήματα δεν αντιμετωπίζονται ούτε με λόγια ούτε με υποσχέσεις. Τα μεγάλα προβλήματα απαιτούν απόφαση και έργο. Δυστυχώς όμως, οι σεισμοί στο νησί της Λευκάδας έρχονται να επιβεβαιώσουν για άλλη μια φορά ότι αυτή η Κυβέρνηση έχει θαυμαστές επιδόσεις στις υποσχέσεις και στα λόγια, παίρνει όμως πολύ κάτω από τη βάση όσον αφορά την απόφαση, το έργο, το αποτέλεσμα. Για το έργο, για το αποτέλεσμα, για την απόφαση που δεν υπάρχει μέχρι σήμερα, έρχεται να πιέσει με τη σημερινή συζήτηση το κόμμα της Νέας Δημοκρατίας εκδηλώνοντας έτσι τη συμπαράστασή του προς τους δοκιμαζόμενους κατοίκους του νησιού της Λευκάδας. Πιστεύουμε ότι αυτήν την ώρα πέρα από όποιες πολιτικές αντιπαραθέσεις, η Κυβέρνηση θα έχει ανοικτά αυτιά για να πάρει το μήνυμα και να προστρέξει στους συμπατριώτες μας Λευκάδιους. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Ο κ. Μπέζας έχει το λόγο.
     ΑΝΤΩΝΙΟΣ ΜΠΕΖΑΣ: Κύριε Πρόεδρε, στη χώρα μας κάθε έτος απελευθερώνεται περίπου το 50% της σεισμικής ενέργειας ολόκληρης της Ευρώπης. Αυτό πρακτικά σημαίνει ότι εμείς στην Ελλάδα πρέπει να μάθουμε να ζούμε με τους σεισμούς. Δεν αρκεί όμως μόνο αυτό. 
Ήδη, θα έπρεπε να έχουμε δημιουργήσει τις κατάλληλες δομές για την ουσιαστική βοήθεια, την ουσιαστική στήριξη και την ουσιαστική ανακούφιση αυτών που υφίστανται κάθε φορά τις επιπτώσεις του σεισμού, χωρίς βέβαια αυτό να περνάει μέσα από χρονοβόρες γραφειοκρατικές διαδικασίες. 
      Παράλληλα, εκεί που θα έπρεπε να είχαμε δώσει ιδιαίτερη βαρύτητα είναι στην ολοκληρωμένη αντισεισμική θωράκιση της χώρας μας. Θα μου επιτρέψετε να πω σαν μηχανικός ότι η ολοκληρωμένη αντισεισμική θωράκιση δεν μπορεί να έχει ως κύριο στόχο την πρόγνωση των σεισμών. Η ολοκληρωμένη αντισεισμική θωράκιση θα πρέπει να έχει ως κύριο στόχο το να κατασκευάζονται σωστά τα κτίρια και οι υποδομές μας ώστε να μην υφίστανται βλάβες από τη σεισμική καταπόνηση. Αυτό βέβαια εξαρτάται από πολλούς παράγοντες και πολλές παραμέτρους και όπως όλα τα θέματα, έχει και την πολιτική του διάσταση.
      Εγώ, λοιπόν, θα επικεντρωθώ σε ένα ιδιαίτερο ζήτημα. Ο σεισμός της Λευκάδας απέδειξε κάτι για το οποίο εμείς στη Νέα Δημοκρατία επανειλημμένα έχουμε κατηγορήσει την Κυβέρνηση τα τελευταία χρόνια. Ο σεισμός της Λευκάδας έδειξε όχι την τρωτότητα των κατασκευών και των κτιρίων μας, αλλά έδειξε ξεκάθαρα την τρωτότητα του συστήματος δημοσίων έργων στη χώρα μας. Παρά το γεγονός ότι ήταν ένας μεγάλος σεισμός, θα μπορούσαμε να πούμε ότι οι βλάβες στα ιδιωτικά κτίρια –και αναφέρομαι αποκλειστικά στις βλάβες των κτιρίων και όχι στις βλάβες του εξοπλισμού ή των εμπορευμάτων- ήταν σχετικά μικρές.
      Όλα τα κτίρια τα οποία κατασκευάστηκαν μετά το 1960 και εφόσον είχαν επαρκή θεμελίωση, είχαν μία σχετικά καλή συμπεριφορά. Αυτό οφείλεται στον αντισεισμικό κανονισμό τον οποίο ο Κωνσταντίνος Καραμανλής, ως Υπουργός Δημοσίων Έργων τότε, ζήτησε να συνταχθεί από το Εθνικό Μετσόβιο Πολυτεχνείο, έναν αντισεισμικό κανονισμό που άρχισε να ισχύει στη χώρα μας από το 1957 και μετά. Η σχετικά καλή συμπεριφορά των νεότερων κτιρίων οφείλεται στο νέο αντισεισμικό κανονισμό και στις νέες τεχνολογίες που εφαρμόζονται, εφόσον αυτές εφαρμόζονται στην κατασκευή. 
      Και ενώ, λοιπόν, αυτή ήταν η εικόνα όσον αφορά τα ιδιωτικά κτίρια, κανείς δεν μπορεί να αμφισβητήσει τη γενική καταστροφή που υπέστη σχεδόν το σύνολο των δημόσιων υποδομών στο νησί της Λευκάδας. Μάλιστα, αυτές οι καταστροφές ήταν εντονότατες σε κτίρια τα οποία κατασκευάστηκαν την τελευταία εικοσαετία. Τα λιμάνια του νομού, η μαρίνα της Λευκάδας, το λιμάνι του Νιδρύου, της Λυγιάς, του Σπαρτοχωρίου εμφάνισαν καθιζήσεις και αποκολλήσεις. Σχεδόν όλο το οδικό δίκτυο του νομού υπέστη μεγάλες καταστροφές, καθώς και άλλες υποδομές, όπως είναι το Νοσοκομείο, τα σχολεία, το Δικαστικό Μέγαρο, τα δίκτυα αποχέτευσης και ύδρευσης του Δήμου της Λευκάδας, του Δήμου Απολλωνίων. Όλα αυτά είναι γνωστά. 
      Επομένως, κύριε Πρόεδρε, δύο πράγματα μπορεί να έχουν συμβεί: Ή οι μελέτες αυτών των έργων ήταν ελλιπείς και επομένως τα έργα κατασκευάστηκαν με ελλιπείς μελέτες –εδώ όμως υπάρχουν οι ευθύνες των αναδόχων των έργων αλλά και των κυρίων των έργων, που σύμφωνα με την υφιστάμενη νομοθεσία περί δημοσίων έργων θα έπρεπε να είχαν συμπληρώσει αυτές τις ελλιπείς μελέτες και να είχαν κατασκευάσει σωστά έργα- ή οι μελέτες ήταν πλήρεις, αλλά τα έργα κατασκευάστηκαν με κακοτεχνίες και χωρίς την απαιτούμενη ποιότητα. Κύριε Υφυπουργέ, πρέπει να τα εξετάσετε αυτά τα πράγματα. Γνωρίζω ότι έχετε αναθέσει μελέτες για τη διερεύνηση των αιτίων των αστοχιών που παρουσιάστηκαν, αλλά δεν αρκεί να μείνουμε στις μελέτες. Πρέπει να καταλογιστούν, αν υπάρχουν και εκεί που υπάρχουν, ευθύνες. Σε κάθε, όμως, περίπτωση ο σεισμός της Λευκάδας έδειξε τα προβλήματα που υπάρχουν στο σύστημα παραγωγής δημοσίων έργων στη χώρα μας. 
      Στο σημείο αυτό θα επαναλάβω κάτι που είπα πριν από λίγες ημέρες σε αυτήν την Αίθουσα, μιλώντας σε μία άλλη σχετική επερώτηση. Η πολύχρονη παραμονή σας στην εξουσία έχει δημιουργήσει ένα ιδιότυπο καθεστώς γύρω από τα δημόσια έργα στη χώρα μας. Ένα καθεστώς που πίσω από τη βιτρίνα της νομιμότητας χαρακτηρίζεται από κακοτεχνίες, από εξωφρενικές υπερβάσεις των προϋπολογισμών, υπερβάσεις στα χρονοδιαγράμματα, αμφισβητούμενη χρησιμότητα των έργων που προγραμματίζονται και κατασκευάζονται και απευθείας αναθέσεις μέσα από τη λογική του κατεπείγοντος, ενός κατεπείγοντος που οφείλεται στο μη έγκαιρο προγραμματισμό. Αυτό, λοιπόν, το ιδιότυπο καθεστώς καταδυναστεύει τα δημόσια έργα στη χώρα μας και δημιουργεί προβλήματα σαν και αυτά που παρουσιάστηκαν από το σεισμό της Λευκάδας. 
      Και βέβαια στη Λευκάδα υπήρχαν απευθείας αναθέσεις έργων και μελετών, οι οποίες δικαιολογούνται, διότι εδώ ισχύει πράγματι η ανάγκη του κατεπείγοντος, αλλά παρά τις απευθείας αναθέσεις τα πράγματα προχωρούν ακόμη με πολύ αργούς ρυθμούς. 
      Πέρα, όμως από τις βλάβες στα δημόσια κτίρια, υπάρχει το ισχυρό πλήγμα το οποίο υπέστη η οικονομική και παραγωγική ζωή του τόπου. Μόνο η αποτίμηση των ζημιών στις επιχειρήσεις –τα είπαν και οι συνάδελφοι πριν- ανέρχεται περίπου στα τρία εκατομμύρια ευρώ. Η Κυβέρνηση, όπως συνήθως και σε άλλες ανάλογες περιπτώσεις, υποσχέθηκε πολλά. 
      Όμως, παρά τις υποσχέσεις, από τους χίλιους ενενήντα επιχειρηματίες μόνο οι τριακόσιοι πήραν βεβαίωση για χρήση αναστολής χρεών. Τετρακόσιοι εβδομήντα δικαιούχοι, από τους χίλιους τετρακόσιους εβδομήντα που έχουν υποβάλει μέχρι σήμερα αιτήσεις –γιατί οι αιτήσεις συνεχίζονται- δεν έχουν πάρει ακόμη το επίδομα των 600 ευρώ. Δεν έχει δοθεί καμία επιπλέον οικονομική ενίσχυση από αυτή που είχε υποσχεθεί η Κυβέρνηση στους σεισμόπληκτους πολύτεκνους και στα άτομα με ειδικές ανάγκες. Ακόμα δεν έχει εκδοθεί υπουργική απόφαση για την καταβολή των αποζημιώσεων στις επιχειρήσεις.
      Φαίνεται λοιπόν ότι μετά την άμεση αντίδραση και τις υποσχέσεις της πρώτης στιγμής ήλθε η αδιαφορία, ο εμπαιγμός και η αδράνεια. Και πολύ φοβάμαι, κύριε Υφυπουργέ –σας το είπα και χθες σε μια ανάλογη επίκαιρη ερώτηση- ότι αυτό το μοντέλο της Λευκάδας, το μοντέλο δηλαδή της αναξιοπιστίας της Κυβέρνησης και των υποσχέσεων χωρίς αντίκρισμα, θα εφαρμοστεί και στην ιδιαίτερη πατρίδα μου, τη Θεσπρωτία, που πριν από ένα μήνα επλήγη από τις πλημμύρες. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καραμπίνας έχει το λόγο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, το θέμα είναι να μη σε βρει το κακό, γιατί «ζήτω που κάηκες» αν περιμένεις να σωθείς από την Κυβέρνηση του ΠΑΣΟΚ, ή να ενδιαφερθεί για σένα.
       Αυτά που λέω, φυσικά προκύπτουν από τη μέχρι σήμερα στάση και συμπεριφορά της Κυβέρνησης στις περιπτώσεις αντιμετώπισης σεισμών και καταποντισμών.
       Τα χαρακτηριστικά γνωρίσματα αυτής της στάσης και συμπεριφοράς είναι ο εμπαιγμός και η αδιαφορία. Στις περισσότερες δε των περιπτώσεων η Κυβέρνηση είναι ή παρατηρητής, ή για να φωτογραφηθεί την ώρα της μεγάλης ακροαματικότητας, λόγω του γεγονότος, ώστε να δικαιολογήσει την ύπαρξή της.  
      Η Λευκάδα δεν θα μπορούσε, όταν τη βρήκε ο σεισμός, να αποτελέσει εξαίρεση στον κανόνα. Οι Λευκαδίτες αλλά και  συμπολίτες μας ανά τη χώρα που έχουν υποστεί τις τραγικές συνέπειες των ακραίων φυσικών φαινομένων, έχουν αισθανθεί σε όλο του το μεγαλείο και το ανάλγητο πρόσωπο της Κυβέρνησης του ΠΑΣΟΚ. Είδαν τα τεράστια κενά, ένιωσαν τις ελλείψεις και την αναποτελεσματικότητα του κράτους, που μας στοιχίζει πολλά και μας προσφέρει λίγα. Αισθάνθηκαν και το σκληρό και ψυχρό πρόσωπο της γραφειοκρατίας, που τους βασανίζει αντί να τους διευκολύνει. Εκείνο που φυσικά δεν είδαν είναι το πραγματικό ενδιαφέρον, την κατανόηση και την ουσιαστική λύση στα προβλήματά τους. 
      Έχουν παρέλθει τρεις μήνες από τον καταστροφικό σεισμό που έγινε στη Λευκάδα στις 14 Αυγούστου 2003 και οι Λευκαδίτες ακόμη περιμένουν τη λύση στα προβλήματά τους. Αλλά πώς να λυθούν αυτά, αφού τον κύριο Πρωθυπουργό τον ψάχνει ακόμα ο κ. Κτενάς, Βουλευτής της Λευκάδος, για να του πει στο αυτί ό,τι δεν μπόρεσε να του πει δημόσια για τα προβλήματα που παρουσιάζει ο νομός του;
       Ο καθ’ ύλην αρμόδιος Υπουργός –για τον κ. Σκανδαλίδη μιλάω- εδέησε να δεχτεί τους φορείς μετά από ένα μήνα. Ένα μήνα τον έψαχναν. Ξέχασε τα μέτρα που ο ίδιος είχε εξαγγείλει. Τα 600 ευρώ ακόμα δεν έχουν δοθεί σε δικαιούχους, δεν έχουν πληρωθεί οι ΑΜΕΑ και οι πολύτεκνοι. Ιδού η ευαισθησία, ιδού το κοινωνικό κράτος!
      Ο κύριος Υπουργός φαίνεται ότι είναι πολύ απασχολημένος με τη «μαγειρική» τον εκλογικό νόμο, γιατί κι εγώ τον ψάχνω για να τον ενημερώσω για να δώσουμε λύση στα προβλήματα της Άρτας από τα πρόσφατα ακραία καιρικά φαινόμενα, τις πλημμύρες.
      Ούτε ένα ευρώ δεν έχετε δώσει μέχρι σήμερα σε κανέναν από τους δικαιούχους που καταστράφηκε η περιουσία του. Ούτε ένα ευρώ δεν έχετε δώσει ακόμη σε κανένα δήμο για να αποκαταστήσει τις ζημιές στο οδικό δίκτυο, ούτως ώστε να υπάρχει επικοινωνία. 
      Θα ήθελα, επίσης –γιατί δεν μπορεί να μείνει απαρατήρητο- να πω, κυρίες και κύριοι συνάδελφοι, ότι τα ακραία καιρικά φαινόμενα αναδύουν και κάποια άλλα πράγματα: Την κακοτεχνία, τις κακής ποιότητας κατασκευές στα δημόσια έργα, την ανεπάρκεια αντοχής τους. Έτσι, επιβεβαιώνουν το σφιχτό αγκάλιασμα του κράτους με «εκλεκτούς» κατασκευαστές. Γέφυρες καταρρέουν, λιμάνια βουλιάζουν, δίκτυα και δρόμοι διαλύονται. 
      Κύριε Υπουργέ, καλούμε την Κυβέρνησή σας να επιτελέσει το χρέος της, να σταθεί δίπλα στους σεισμοπαθείς της Λευκάδας, της Πρέβεζας και της Αιτωλοακαρνανίας και να εφαρμόσει τα μέτρα που η ίδια έχει εξαγγείλει. Εμείς, από τη δική μας πλευρά, όσο η Κυβέρνηση αυτή θα είναι στην εξουσία, θα προσπαθούμε να πιέσουμε, ώστε να δοθούν λύσεις στα προβλήματα της Λευκάδας και του λαού της. 
      Το ενδιαφέρον του Κώστα Καραμανλή –αυριανού Πρωθυπουργού της χώρας και Αρχηγού της Νέας Δημοκρατίας- είναι αμείωτο. Ανεξάρτητα, όμως, απ’ όλα αυτά, εγώ πιστεύω ότι η ομορφιά του τοπίου εκείνης της περιοχής θα προσελκύσει και πάλι επισκέπτες, παραθεριστές. Η Λευκάδα θα είναι πρώτη στις προτιμήσεις για τουρισμό. Είμαι βέβαιος γι’ αυτό. Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός. 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, άκουσα με ιδιαίτερη προσοχή τους αγαπητούς συναδέλφους της Νέας Δημοκρατίας. Έχω την εντύπωση ότι ή δεν ξέρουν τι έχει γίνει, ή ηθελημένα παραποιούν την αλήθεια. 
      Κύριοι συνάδελφοι, ήμασταν εκεί –τρεις, τέσσερις Υπουργοί- από την πρώτη στιγμή μετά το σεισμό και μείναμε για τέσσερις μέρες. Συντονίζαμε επί τόπου όλες τις προσπάθειες. Βεβαίως, δεν ήμασταν εκεί μόνο όταν ήταν στραμμένα τα φώτα της δημοσιότητας στη Λευκάδα. Εγώ έχω πάει άλλες δύο φορές εκεί χωρίς τηλεοράσεις και δημοσιογράφους. 
      Όπως έχουν πει και άλλοι Υπουργοί, στο διάστημα των τριών μηνών έγιναν πάρα πολλά. Δεν θέλω να πω ότι όλα έγιναν τέλεια. Υπάρχουν και κάποιες δυσλειτουργίες. Ξέρετε ότι πολλά πράγματα αποτιμώνται, καταγράφονται από επιτροπές τοπικές, εμπλέκεται η Νομαρχιακή Αυτοδιοίκηση, εμπλέκονται οι δήμοι, δέχονται πιέσεις των πολιτών, βάζουν πολλές φορές στους καταλόγους και κάποιους που δεν δικαιούνται. Πρέπει, λοιπόν, να είμαστε προσεκτικοί, γιατί αν από την αρχή δεν μαζέψεις κάποια πράγματα και πάρουν χρήματα κάποιοι που δεν δικαιούνται, θα πουν και οι άλλοι μετά «θέλουμε» και αυτό θα το σέρνουμε δύο, τρία, τέσσερα χρόνια. Ελπίζω να συμφωνείτε σε αυτό. 
      Αν, λοιπόν, υπάρχουν καθυστερήσεις στη χορήγηση κάποιων επιδομάτων των 200.000 δραχμών, αυτό δεν οφείλεται στην Κυβέρνηση. Οφείλεται στο ότι η καταγραφή που έγινε μέχρι τώρα δεν είναι σωστή. Δώσαμε χίλια επιδόματα των 200.000 δραχμών και εκκρεμούν άλλα τετρακόσια, πεντακόσια. Γίνεται ο έλεγχος, ώστε να είναι πραγματικά οι δικαιούχοι αυτοί που θα τα πάρουν. Δικαιούχοι είναι όσοι έχουν κίτρινα ή κόκκινα σπίτια και είναι μόνιμοι κάτοικοι. Μπορεί να μην είναι το ποσό μεγάλο. Αρκεί όμως για τις πρώτες μέρες, κύριοι συνάδελφοι. Για όνομα του Θεού! Δεν είναι η συνολική αποζημίωση που παίρνουν οι σεισμόπληκτοι. 
      Τις πρώτες μέρες κάναμε έναν καταυλισμό στην Λευκάδα για τετρακόσια άτομα. Νομίζω ότι λειτούργησε υποδειγματικά. Βάλαμε ηλεκτροφωτισμό, χημικές τουαλέτες ακόμα και για τα άτομα με ειδικές ανάγκες. Και στον καταυλισμό και στα τρόφιμα και στο νερό γίνονταν από την πρώτη στιγμή έλεγχοι, ώστε να εξασφαλίσουμε τη δημόσια υγεία και το πετύχαμε. Δίναμε στον καταυλισμό δωρεάν διατροφή, εμφιαλωμένα νερά, αναψυκτικά, γάλατα για τα μικρά παιδιά. Νομίζω ότι όλα λειτούργησαν άψογα, με τη συνεργασία όλων. 
      Από εκεί και έπειτα εξαγγείλαμε κάποια μέτρα. Κύριοι συνάδελφοι, το σύνολο σχεδόν των εξαγγελιών –για να μην πω ότι κάνουμε και περισσότερα σε πολλούς τομείς- είναι σε εξέλιξη. Το έκτακτο οικονομικό βοήθημα σας είπα ότι το έχουν πάρει χίλιες οικογένειες μέχρι τώρα και εκκρεμούν περίπου πεντακόσιες ή εξακόσιες. Βρισκόμαστε στο τελικό στάδιο ελέγχου για να πάρουν τα χρήματα αυτοί που δικαιούνται.
      ΗΛΙΑΣ ΒΛΑΧΟΣ: Λίγοι λιγότεροι από τους μισούς. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ποιοι μισοί; Οι χίλιοι πήραν. 
      ΗΛΙΑΣ ΒΛΑΧΟΣ: Και εκκρεμούν εξακόσιοι. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Και εκκρεμούν τετρακόσιοι -πεντακόσιοι, οι οποίοι ελέγχονται αν είναι δικαιούχοι. Διότι επαναλαμβάνω ότι τα σπίτια τα οποία χαρακτηρίστηκαν κίτρινα και κόκκινα είναι συνολικά χίλια επτακόσια ή χίλια οκτακόσια. Δικαιούχοι των 200.000 είναι οι μόνιμοι κάτοικοι, όχι όλοι οι χίλιοι οκτακόσιοι. 
      Επομένως είμαστε μέσα στα λογικά νούμερα. Υπάρχουν άλλες πεντακόσιες περιπτώσεις, οι οποίες ελέγχονται. Τελειώνουμε εντός των ημερών και δίνονται τα χρήματα. Στους πολύτεκνους πέρα από τις 200.000, δίνονται άλλες 200.000. Στις οικογένειες που έχουν άτομο με ειδικές ανάγκες δίνονται χρήματα επιπλέον, δύο φορές δηλαδή. 
      ΗΛΙΑΣ ΒΛΑΧΟΣ: Δόθηκαν; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα δοθούν, γιατί η απόφαση πάρθηκε στις 24 Οκτωβρίου. Από τότε δίνονται. Δίνουμε λοιπόν δύο φορές. Ελέγχουμε ποιες οικογένειες έχουν τέτοια άτομα. Να μην τα ελέγξουμε; 
      Όσον αφορά τις οικοσκευές, δεν έχει τελειώσει ακόμα η αποτίμηση. Δεν το κάνουμε εμείς με δικές μας επιτροπές, αλλά η Νομαρχιακή Αυτοδιοίκηση. Υπάρχουν πέντε χιλιάδες αιτήσεις. Είναι ένα υπερβολικό νούμερο, κύριοι συνάδελφοι. 
      Οι επιτροπές λοιπόν είναι της Νομαρχιακής Αυτοδιοίκησης.
      ΠΡΟΚΟΠΗΣ ΠΑΥΛΟΠΟΥΛΟΣ: Της Περιφέρειας. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν τα κάνει η Περιφέρεια, γι΄ αυτό …
      ΠΡΟΚΟΠΗΣ ΠΑΥΛΟΠΟΥΛΟΣ: Αφού έχετε δώσει τα στοιχεία. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): ….και αναγκαστήκαμε να κάνουμε επιτροπές, στις οποίες να εμπλακεί και η Περιφέρεια και άλλοι φορείς, ώστε να έχουμε την πραγματική απεικόνιση, δηλαδή ποιες είναι αυτές οι πέντε χιλιάδες. Όταν έχουμε χίλια εξακόσια σπίτια που έχουν χαρακτηριστεί κίτρινα, έχουμε πέντε χιλιάδες αιτήσεις ότι καταστράφηκαν οι οικοσκευές τους; 
      Εσείς τι υποστηρίζετε; Ότι πρέπει να τα δώσουμε έτσι πρόχειρα, χωρίς να ελέγξουμε ποιοι τα δικαιούνται; Αυτό κάνουμε λοιπόν, κάνουμε τον έλεγχο που είναι απαραίτητος, γιατί αυτό που δημιουργεί άσχημες εντυπώσεις είναι αν, κύριοι συνάδελφοι, τις πρώτες μέρες πάνω στον πανικό πάρουν χρήματα κάποιοι που δεν δικαιούνται και μετά δεν μπορούμε να το διορθώσουμε. 
      Στους πληγέντες συνταξιούχους του δημοσίου και των νομικών προσώπων δημοσίου δικαίου, στους συνταξιούχους σιδηροδρομικούς, στους συνταξιούχους ΙΚΑ, ΟΓΑ, ΤΕΒΕ, ΤΑΕ κλπ χορηγείται επιπλέον των 200.000 έκτακτη οικονομική ενίσχυση 352 ευρώ, δηλαδή περίπου 120.000. Εάν στην ίδια πληγείσα κατοικία διέμεναν ή διαμένουν μόνιμα δύο ή περισσότεροι συνταξιούχοι, θα πάρουν ο καθένας ξεχωριστά την έκτακτη ενίσχυση. 
      Έκτακτη ενίσχυση ανέργων: Από τα βοηθήματα αυτά έχουμε έκτακτη ενίσχυση 440 ευρώ όσων τα σπίτια κρίθηκαν ακατάλληλα. Στους άνεργους πρώην εργαζόμενους, που η λειτουργία της επιχείρησης όπου απασχολούνταν ανεστάλη ή διεκόπη εξαιτίας των ζημιών, η ενίσχυση είναι 600 ευρώ, πέραν των 200.000 δραχμών. Στους άνεργους πρώην εργαζόμενους, που η λειτουργία της επιχείρησης όπου απασχολούνταν ανεστάλη ή διεκόπη εξαιτίας των ζημιών και τα σπίτια τους κρίθηκαν ακατάλληλα, η ενίσχυση πέραν των 600 ευρώ είναι 1.470 ευρώ, δηλαδή 500.000 δραχμές.
      Επιπλέον, το Υπουργείο Εργασίας και Κοινωνικών Ασφαλίσεων, στο νομοσχέδιο που σύντομα καταθέτει στη Βουλή, θα συμπεριλάβει τροπολογία σύμφωνα με την οποία -κατ’ εξαίρεση για τους απασχολούμενους στις ξενοδοχειακές επιχειρήσεις του Νομού Λευκάδας κατά το έτος 2003- θα αρκούν λιγότερα ημερομίσθια –δεν θα πω το νούμερο, γιατί η Βουλή θα το ψηφίσει, εγώ ξέρω ποια είναι η πρόταση- από τα εκατό που χρειάζονται για να πάρουν το επίδομα ανεργίας. 
      Έχουν ληφθεί ειδικά μέτρα για τους δικαιούχους του ΟΕΚ: χορήγηση δανείων επισκευής κλπ., επιπλέον από αυτά που δίνουμε εμείς ως Υπουργείο για τη στεγαστική αποκατάσταση. Είναι πλήθος μέτρων, τα οποία δεν θέλω να αναφέρω γιατί δεν έχω το χρόνο. 
      Διαγραφή των οφειλών δικαιούχων του ΟΕΚ για τις μετά από το σεισμό δόσεις από δάνεια ή κατοικίες ή αγορασμένα διαμερίσματα που τους παραχωρήθηκαν, εφόσον οι κατοικίες αυτές χαρακτηρίστηκαν κατεδαφιστέες. 
        Αναστολή για δύο χρόνια με αντίστοιχη επιμήκυνση του χρόνου αποπληρωμής των οφειλών από δάνεια, εφόσον οι κατοικίες έχουν χαρακτηριστεί προσωρινά ακατάλληλες. 
      Επίσης έχουν βγει οι αποφάσεις για τους επιχειρηματίες, για πιστωτικές διευκολύνσεις. Δάνεια για την αποκατάσταση ζημιών σε μηχανολογικό εξοπλισμό, πρώτες ύλες, εμπορεύματα, διάρκειας πέντε ετών με επιδότηση επιτοκίου μέχρι και 100% και με την εγγύηση του ελληνικού δημοσίου. 
      Δάνεια για κεφάλαια κίνησης με επιδότηση ενοικίου μέχρι 85% με την εγγύηση του ελληνικού δημοσίου.  
     Αναστολή οφειλών προς τα πιστωτικά ιδρύματα με αντίστοιχη επιμήκυνση της συνολικής διάρκειας των δανείων για δύο χρόνια στις επιχειρήσεις, ξενοδοχεία, επαγγελματίες και εμπόρους.
     Για όλα αυτά που σας λέω θα καταθέσω τις αντίστοιχες αποφάσεις στη Βουλή.
     Η αποτίμηση των  ζημιών των επιχειρήσεων είχε μια καθυστέρηση, επειδή δεν ορίστηκε σαφώς ποιες είναι οι αρμόδιες υπηρεσίες που θα προβούν στην αποτίμηση. Αποφασίστηκε η συγκρότηση κοινής επιτροπής με εκπροσώπους της Νομαρχιακής Αυτοδιοίκησης, Επιμελητηρίου, συλλόγων των εμπόρων και της Περιφέρειας, για να μην αμφισβητηθούν οι αποτιμήσεις. Αναμένουμε λοιπόν αυτές τις αποτιμήσεις με αυτές τις επιτροπές, ώστε να είναι αξιόπιστες, για να προχωρήσουμε και στην υλοποίηση της υπόσχεσης που δώσαμε για την δωρεάν επιχορήγηση του 30% της ζημιάς.
     Ρύθμιση ληξιπρόθεσμων οφειλών: Το Υπουργείο Οικονομίας και Οικονομικών ανέστειλε μέχρι τις 27-2-2004 όλες τις ληξιπρόθεσμες οφειλές προς το δημόσιο, καθώς και την προθεσμία υποβολής δηλώσεων ΦΠΑ και κάθε είδους φόρους, τέλη και εισφορές. 
     Ρυθμίσεις για ασφαλιστικές εισφορές: Για την υποστήριξη των πληγέντων εργοδοτών ρυθμίζονται με ευνοϊκούς όρους και προϋποθέσεις οι καθυστερούμενες εισφορές προς το ΙΚΑ και άλλους ασφαλιστικούς οργανισμούς. Εφαρμόζονται οι διατάξεις του ν. 2556/1997 και της σχετικής υπουργικής απόφασης της 6-3-1998.
     Επιπλέον, και ειδικά για τους εργοδότες των περιοχών που επλήγησαν  από το σεισμό της Λευκάδας, υπάρχει η βούληση να υιοθετηθούν πρόσθετες βελτιωτικές διατάξεις στο νομοσχέδιο του Υπουργείου Εργασίας.
     Μέτρα Οργανισμού Εργατικής Εστίας:  Για την ενίσχυση του τουρισμού στην Λευκάδα διατέθηκαν πέντε χιλιάδες δελτία κοινωνικού τουρισμού, παρατάθηκαν οι θερινές εβδομαδιαίες εκδρομές με δύο λεωφορεία μέχρι και τον Οκτώβριο, εντάχθηκε η Λευκάδα σε ιδιαίτερα προγράμματα για τη διαφήμισή της κλπ.
     Κυρίες και κύριοι συνάδελφοι, τις πρώτες μέρες στήσαμε σκηνές για όσους έμειναν άστεγοι. Πρέπει να τονίσω την προσφορά και να τιμήσω, τους μηχανικούς. Ξέρετε ότι ο σεισμός έγινε παραμονή Δεκαπενταύγουστου. Είχαμε Δεκαπενταύγουστο και Σαββατοκύριακο. Έγινε λοιπόν σε μία πολύ κακή περίοδο. Δεν ήταν μόνο η Κυβέρνηση εκεί από την πρώτη στιγμή. Ήταν και δεκάδες μηχανικοί από την πρώτη ώρα. Σε μία ώρα, σε δύο ώρες ήταν εγκατεστημένοι εκεί πενήντα μηχανικοί, οι οποίοι γύριζαν όλο το νησί, έδιναν οδηγίες. Πήραμε μέτρα ώστε να μην υπάρχει πρόβλημα, τραυματισμός. Γιατί αυτό μπορεί να το έχεις και μετά το σεισμό. 
     Αυτά ήταν τα μέτρα των πρώτων ημερών.
     Στη συνέχεια προχωρήσαμε ταχύτατα. Μέσα σε είκοσι, είκοσι πέντε μέρες τελειώσαμε και τους πρωτοβάθμιους και τους δευτεροβάθμιους ελέγχους. Αυτή είναι η αδιαφορία της πολιτείας!
     Περάσαμε στη δεύτερη φάση της στεγαστικής αποκατάστασης, την ενδιάμεση. Εκεί τι ισχύει; Επιδότηση ενοικίου. Δηλαδή εδώ και δύο-δυόμισι, τρεις   μήνες, όποιος θέλει μπορεί να ενταχθεί στο πρόγραμμα αυτό, να πάρει επιδότηση ενοικίου. Και, βεβαίως, όσοι δεν θέλησαν να ενταχθούν στην επιδότηση ενοικίου και ζήτησαν να τους στείλουμε τα κοντέινερς αυτά -κυρίως  σε χωριά, γιατί δεν θέλουμε μέσα στη Λευκάδα να τα βάλουμε, γιατί θα γίνει οικισμός και δεν θα φεύγουν μετά- όσα μας ζήτησαν τους τα στείλαμε. Εδώ και δυόμισι μήνες, δηλαδή δεκαπέντε μέρες μετά το σεισμό, ισχύει η επιδότηση ενοικίου, η οποία είναι για δύο χρόνια γι’ αυτούς που υπέστησαν βλάβες και είναι ιδιοκτήτες και για έξι μήνες για τους ενοικιαστές. 
      Ποια είναι τα ποσά αυτά; Είναι 250 ευρώ το μήνα για μεμονωμένα άτομα. Ισχύουν αυτά. Λέτε ότι είναι πεντακόσιες άστεγες οικογένειες στο δρόμο. Πού είναι; Γιατί δεν εντάσσονται στο πρόγραμμα αυτό; Και εφαρμόσαμε κυρίως το πρόγραμμα αυτό της επιδότησης ενοικίου, γιατί θέλουμε να ενισχύσουμε και αυτούς που έχουν καταλύματα τα οποία δεν έπαθαν ζημιές να πάνε εκεί να μείνουν. Έγραφαν κάποια στιγμή και οι εφημερίδες ότι ακόμη έχουμε σκηνές στο γήπεδο. Ήταν τέσσερις πέντε οι οποίοι δεν έφευγαν.
      ΠΡΟΚΟΠΗΣ ΠΑΥΛΟΠΟΥΛΟΣ: Πού να πάνε; Τα έχετε δει τα σπίτια τους;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τους δίνουμε επιδότηση ενοικίου. Προσέξτε, κύριε Παυλόπουλε. Τους είπαμε, πηγαίνετε στο ξενοδοχείο που είναι κοντά. Θα έχετε δωρεάν το ξενοδοχείο, δωρεάν διατροφή, όλα δωρεάν. Και δεν έφευγαν, έμεναν στις σκηνές. Γιατί; Εγώ δεν λέω για ποιους λόγους έμεναν αλλά αυτό δεν μπορεί να παρουσιάζεται ως αναλγησία της Κυβέρνησης. Τους είπαμε, πηγαίνετε στο ξενοδοχείο να τα πληρώσουμε όλα τα έξοδα και τη διατροφή σας. 
      ΠΡΟΚΟΠΗΣ ΠΑΥΛΟΠΟΥΛΟΣ: Θα σας πω στη συνέχεια. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Να μου πείτε. 
      Δίνουμε λοιπόν επιδότηση ενοικίου 250 ευρώ για μεμονωμένα άτομα. Για οικογένειες μέχρι τρία άτομα δίνουμε 300 ευρώ τα μήνα. Για οικογένειες μέχρι τέσσερα άτομα 350 ευρώ και 400 ευρώ για οικογένειες με περισσότερα άτομα. Μιλάμε για 400 ευρώ ήτοι 136.000 δραχμές περίπου. Για άτομα με ειδικές ανάγκες: Αν ο αριθμός των μελών μιας οικογένειας είναι για παράδειγμα δυο άτομα και το ένα μέλος είναι με ειδικές ανάγκες αυξάνουμε κατά ένα την επιδότηση ενοικίου. Το ίδιο και για τις πολύτεκνες οικογένειες. Όλα αυτά ισχύουν και θα καταθέσω όλες τις αποφάσεις στα Πρακτικά για να τις μελετήσετε. 
      Τώρα για τη μόνιμη στεγαστική αποκατάσταση: Ισχύουν τα πάγια. Δηλαδή για κατοικίες 410 ευρώ ανά τετραγωνικό μέτρο έναντι 385 ευρώ που ίσχυε για άλλες περιοχές για ανακατασκευή. Από αυτά όπως ξέρετε τα 2/3 είναι άτοκο δάνειο για δεκαπέντε χρόνια και το άλλο 1/3 είναι δωρεάν κρατική αρωγή. Είμαστε πανέτοιμοι να δεχθούμε αιτήσεις με μελέτες και να προχωρήσουμε. Το ίδιο και για τις επισκευές. 
      Πήραμε ειδικά μέτρα λόγω της ιδιαιτερότητας για την επικεράμωση στεγών. Έπαθαν ζημιές κάποιες στέγες, τα κεραμίδια και απλοποιήσαμε εντελώς τις διαδικασίες ώστε με κάποια ελάχιστα δικαιολογητικά να μπορούν να παίρνουν 15 ευρώ ανά τετραγωνικό μέτρο για τις ζημιές που έπαθαν οι στέγες για να μπορούν να τα κάνουν και μόνοι τους γρήγορα, να μην αφήσουμε χρόνο μέχρι να τρέξουν οι διαδικασίες και να είναι οι στέγες ανοικτές. 
      ( Στο σημείο αυτό την Προεδρική Έδρα καταλαμβάνει η Δ’ Αντιπρόεδρος της Βουλής κ. ΑΝΝΑ ΜΠΕΝΑΚΗ -ΨΑΡΟΥΔΑ) 
       Όλα αυτά τα κάναμε με ταχύτητα, με απλούστευση όλων των διαδικασιών και προχωράει το πρόγραμμα. Όσοι υπέβαλαν δικαιολογητικά, παίρνουν τα χρήματα. Αν υπάρχουν καθυστερήσεις, υπάρχουν γιατί κάποιοι δεν υπέβαλαν δικαιολογητικά. 
      Είπαμε ότι ειδικά για τη Λευκάδα, πέραν αυτών των μέτρων θα είναι και δωρεάν η άδεια. Πόσο κοστίζει η άδεια οικοδομής ή ανακατασκευής ή επισκευής; Θα την πληρώνουμε εμείς. Πόσα χρειάζεται ο μηχανικός; Θα τα πληρώνουμε εμείς. Αυτό πέραν αυτών που σας είπα. 
      Επίσης για ζημιές που δεν έχουν σχέση με το φέροντα οργανισμό και είναι μικρές μέχρι ενός ποσού κάναμε το εξής: επειδή δημιουργήθηκε ένα θέμα και στην Αθήνα αλλά και αλλού ότι ο ιδιώτης αντί να μπει στη διαδικασία δανειοδότησης με τα διάφορα χαρτιά κλπ. το κάνει μόνος του  και δεν είναι ότι απλώς πληρώνει ο ίδιος αλλά το κάνει και χωρίς μελέτη, εμείς είπαμε ότι για να πάρει την κρατική αρωγή όταν η ζημιά είναι μέχρι 2 εκατομμύρια θα την πάρει με απλή διαδικασία. Δεν θα περιμένει πρώτα να εγκριθεί δάνειο και αν θέλει μετά να πάρει και δάνειο ας πάει να το πάρει. Θα δώσουμε την κρατική αρωγή αμέσως. Και για την άδεια του είπαμε ότι ή θα πάρει ιδιώτη μηχανικό ή θα έρθει στις δικές μας υπηρεσίες και οι δικοί μας μηχανικοί των ΤΑΣ θα του εκδώσουν άδεια. Έτσι και θα διευκολύνουμε αυτόν που έχει τις ζημιές αυτές για να πάρει χρήματα και να κάνει δωρεάν τη μελέτη, αλλά και θα κάνουμε τη σωστή επισκευή. 
      Αυτοστεγάσεις: Δίνεται επίσης η δυνατότητα αγοράς έτοιμης κατοικίας. Η στεγαστική συνδρομή καταβάλλεται στο δικαιούχο εφάπαξ σύμφωνα με το δάνειο αυτοστέγασης. 
      Λαϊκές   πολυκατοικίες. Δεν ξέρω αν το ξέρετε το θέμα. Υπάρχουν πέντε πολυκατοικίες που έγιναν παλιά νομίζω από το Υπουργείο Πρόνοιας. Είναι κάποιες δεκαετίες που δόθηκαν σε κάποιους φτωχούς ανθρώπους. Βεβαίως μετά αυτά πουλήθηκαν ήρθαν και καινούργιοι δικαιούχοι και γενικά είναι μια ξεχωριστή περίπτωση. Τους αντιμετωπίζουμε με μεγάλη ευαισθησία. 
      Είπαμε ότι εάν συμφωνήσουν και οι ίδιοι -και ξεκίνησε αυτή η διαδικασία- εμείς κάνουμε κάποιους ελέγχους εκεί να δούμε και το φέροντα οργανισμό, η πρόθεσή μας είναι να τους βοηθήσουμε, να τους κάνουμε καινούργιες πολυκατοικίες. Περιμένουμε από τους τοπικούς φορείς να μας πουν εάν θα γίνουν στο ίδιο μέρος, ή μισές εκεί και οι άλλες μισές κάπου αλλού. Περιμένουμε από το νομάρχη και από το δήμαρχο να μας κάνουν προτάσεις. Είναι σε συνεργασία με την κυρία Περιφερειάρχη. Εάν μας κάνουν προτάσεις, εμείς είμαστε έτοιμοι να προχωρήσουμε, να τους κάνουμε εμείς καινούργια σπίτια και βεβαίως αυτοί θα χρεωθούν μόνο το μερίδιο που τους αναλογεί στα τετραγωνικά που έχουν το άτοκο δάνειο για δεκαπέντε χρόνια.
      Αποκατάσταση έργων υποδομής. Κύριε συνάδελφε, σας διαβεβαιώνω ότι κάναμε και κάνουμε ό,τι το καλύτερο για να κάνουμε και ασφαλή έργα. Πρέπει να ξέρετε ότι στη Λευκάδα υπάρχουν έντονα γεωλογικά προβλήματα. Τα εδάφη είναι σαθρά. Έπεσαν τώρα με τους σεισμούς, αλλά έπεφταν και χωρίς σεισμούς. Κάθε χειμώνα έπεφταν τα εδάφη, τα οποία –επαναλαμβάνω- είναι πάρα πολύ σαθρά.
      Το ΥΠΕΧΩΔΕ έχει ήδη αναθέσει πέντε έργα συνολικού προϋπολογισμού 2,73 εκατομμυρίων ευρώ. Τα έργα αυτά είναι: Εργολαβία για κατεδαφίσεις επικίνδυνων, ετοιμόρροπων κτισμάτων, υποστυλώσεις προϋπολογισμού 600.000 ευρώ. Υπογραφή σύμβασης: 16/9/2003. 
      Εργολαβία για εργασίες κατεδάφισης, συλλογής και απομάκρυνσης των υλικών κατεδάφισης του κτηρίου της οδού Λοχ. Ζαμπέλη καθώς και εργασίες κατεδάφισης και υποστύλωσης σε κτήρια. Προϋπολογισμός 100.000 ευρώ. Υπογραφή σύμβασης: 15/9/2003. Εργολαβία για επισκευή και αποκατάσταση των δικτύων ύδρευσης και αποχέτευσης των Δήμων Λευκάδας. Αυτό έγινε. Οι παρεμβάσεις έγιναν από την πρώτη στιγμή. Προϋπολογισμός 280.000 ευρώ –γιατί το αναφέρατε.
      Εργολαβία για αποκατάσταση οδικού δικτύου στις περιοχές Αγίου Νικήτα, Πευκούλια, Τσουκαλάδες και Καρυάς Νομού Λευκάδας. Προϋπολογισμός 1.350.000 ευρώ. Υπογραφή σύμβασης: 22/9/2003. Έχει ήδη διανοιχτεί ο οδικός άξονας και απομακρύνονται οι κατολισθήσεις, τα μπάζα κλπ.
      Εργολαβία για αποκατάσταση του επαρχιακού οδικού δικτύου στην περιοχή Αγίου Πέτρου -Κομηλιάς. Προϋπολογισμός 400.000 ευρώ. Υπογραφή σύμβασης: 7/11/2003.
     Γίνονται και άλλες παρεμβάσεις μικρότερης τοπικής σημασίας με χρηματοδότηση 300.000 ευρώ που κατανεμήθηκαν ανά δήμο σύμφωνα με την πρόταση της ΤΕΔΚ Λευκάδας.
     Παράλληλα το ΥΠΕΧΩΔΕ έχει αναθέσει τρεις επείγουσες μελέτες συνολικού προϋπολογισμού 350.000 ευρώ:
     Πρώτον, μελέτη αποκατάστασης ζημιών στους λιμένες Λευκάδας, Λυγιάς, Νυδρίου και Βασιλικής προϋπολογισμού 155.000 ευρώ. Υπογραφή σύμβασης 24/9/2003 με χρόνο αποπεράτωσης της μελέτης το τέλος του 2003.
     Δεύτερον, τοπογραφικές αποτυπώσεις λιμένων Λευκάδας, Βασιλικής, Νυδρίου και Λυγιάς προϋπολογισμού 40.000 ευρώ. 
     Τρίτον, μελέτη αποκατάστασης του οδικού δικτύου και μέτρα προστασίας και αντιστήριξης πρανών στις περιοχές Αγίου Νικήτα, Πευκούλια, Τσουκαλάδες της Νήσου Λευκάδας μετά τις κατολισθήσεις από το σεισμό στις 14/8/2003. Μελέτη προϋπολογισμού 155.000 ευρώ. Υπογραφή σύμβασης: 13/10/2003. Χρόνος αποπεράτωσης της μελέτης μέχρι το τέλος του 2003.
     Επιπλέον, ολοκληρώθηκε το ειδικό πρόγραμμα γεωτρήσεων και εργαστηριακών δοκιμών και ερευνών που εκπονήθηκε για τα λιμενικά και οδικά έργα. Αμέσως μετά την ολοκλήρωση των μελετών που εκπονούνται θα ακολουθήσει η προκήρυξη και ανάθεση των αντίστοιχων έργων.
      Ελπίζουμε ότι –και αυτή είναι η δέσμευση που αναλαμβάνω- μέχρι την καινούργια τουριστική περίοδο θα έχουμε τελειώσει τουλάχιστον τις βασικές παρεμβάσεις στα οδικά δίκτυα, με τρόπο όχι πρόχειρο αλλά με όλες τις μελέτες που ενδείκνυνται σε αυτές τις περιπτώσεις. Θέλουμε να κατασκευάζουμε έργα, τα οποία δεν θα έχουν πρόβλημα και με μεγαλύτερους σεισμούς.
     Στο Πρόγραμμα των Δημοσίων Επενδύσεων –γιατί κάπου διάβασα ότι είπατε πως μειώθηκαν κάποια χρήματα- του 2003 ΣΑΕ069 εντάχθηκε έργο του ΥΠΕΧΩΔΕ για την αποκατάσταση των ζημιών στο Νομό Λευκάδας και σε περιοχές του Νομού Αιτωλοακαρνανίας και Πρέβεζας συνολικού προϋπολογισμού 30.000.000 ευρώ. Δηλαδή, έχουμε τα χρήματα και όσα χρειαζόμαστε τα απορροφούμε. Και εάν χρειαστούν και άλλα, κύριοι συνάδελφοι, είπαμε από την πρώτη στιγμή ότι θα τα έχουμε. Αυτήν τη στιγμή εντάξαμε 30.000.000 ευρώ και έχουμε χρήματα να κάνουμε όλες τις δουλειές μας. Χρειάζονται και άλλα; 
     Οι δεσμεύσεις μας είναι ότι θα αποκαταστήσουμε με τον καλύτερο τρόπο όλες τις ζημιές που έχει πάθει η Λευκάδα. Και όχι μόνο. θα δημιουργήσουμε και υποδομές που να βοηθούν περαιτέρω την αναπτυξιακή πορεία του νησιού.
      Επίσης, στο Πρόγραμμα Δημοσίων Επενδύσεων ΣΑΕ055 εντάχθηκε για το Υπουργείο Εσωτερικών για την αποκατάσταση των ζημιών στις περιοχές που ανέφερα, ποσό συνολικού προϋπολογισμού 6.500.000 ευρώ. Αυτά θα τα καταθέσω όλα στα Πρακτικά για να τα δείτε. 
      Υπάρχουν και οι δαπάνες που θα χρειαστεί να γίνουν για διάφορες παρεμβάσεις, αλλά δεν θα τις αναφέρω τώρα. 
      Όσον αφορά τα ερευνητικά προγράμματα, το ΥΠΕΧΩΔΕ μέσω του ΟΑΣΠ ανέθεσε ερευνητικό πρόγραμμα που περιλαμβάνει συλλογή, ανάλυση σεισμολογικών γεωλογικών, γεωτεχνικών και δομικών δεδομένων, ανάλυση αστοχιών σε μαρίνες στη Λευκάδα, Λιγιά, Βασιλική και Νυδρί, ερμηνεία των κατολισθήσεων στο οδικό δίκτυο και  προτάσεις αντιμετώπισης. Το πρόγραμμα θα εκτελεστεί με συνεργασία του Εθνικού Μετσόβιου Πολυτεχνείου και του Πανεπιστημίου Πατρών.
      Επίσης ανατέθηκαν: Ερευνητικό πρόγραμμα για τη σύνταξη οδηγιών για την αποκατάσταση των κτιρίων του παραδοσιακού οικισμού στην πόλη της Λευκάδας. Το πρόγραμμα θα εκτελεστεί από το Εθνικό Μετσόβιο Πολυτεχνείο. Και ερευνητικό πρόγραμμα για την εκτίμηση της σεισμικής επικινδυνότητας και αποτίμηση της τρωτότητας κατασκευών. Το πρόγραμμα εκτελείται από το ΙΤΣΑΚ. 
      Στον επιστημονικό τομέα αναφέρεται πρόσθετα από το ΙΤΣΑΚ η εκπόνηση τεχνικής έκθεσης για το σεισμό της Λευκάδας, η οργάνωση ημερίδας με παρουσία πάρα πολλών μηχανικών για να βγουν χρήσιμα συμπεράσματα, στη Θεσσαλονίκη, στις Σέρρες, στα Γιάννενα επίσης έγιναν σεμινάρια κατάρτισης για τους μηχανικούς της Λευκάδας. 
      Όσον αφορά τα σχολικά κτίρια, για την άμεση αντιμετώπιση των εκπαιδευτικών αναγκών έχουν ληφθεί τα εξής μέτρα: Ο ΟΣΚ εγκατέστησε δύο λυόμενες αίθουσες για το 4ο Δημοτικό Σχολείο Λευκάδας και έξι αίθουσες για το Δημοτικό Σχολείο Καριάς. Η ΥΑΣ εγκατέστησε λυόμενες αίθουσες για το Μουσικό Γυμνάσιο Λευκάδας και όπου αλλού ζητήθηκε. Το ΤΕΙ Λευκάδας ξεκίνησε τη λειτουργία του και εντός των ημερών ολοκληρώνεται η εργολαβία της Νομαρχιακής Αυτοδιοίκησης Λευκάδας για την αποκατάσταση όλων των ζημιών.
      Όσον αφορά το Δικαστικό Μέγαρο Λευκάδας, το συγκρότημα του Δικαστικού Μεγάρου Λευκάδας αποτελείται από ένα διώροφο κτίριο και ένα ισόγειο κτίριο. Ζημίες διαπιστώθηκαν μόνο στο ισόγειο κτίριο. Αποφασίστηκε η κατεδάφιση του ισογείου και η κατασκευή νέου με τη μέθοδο της προκατασκευής. Ήδη έχει ανακηρυχθεί ο ανάδοχος στις 21.10.2003 και το έργο θα ολοκληρωθεί μέχρι το τέλος Δεκεμβρίου 2003. Η συνολική δαπάνη είναι 300.000 ευρώ. Υπάρχουν ορισμένα θέματα για αποκατάσταση εκκλησιών, κοινωφελών κτιρίων κλπ., στα οποία δεν θέλω να αναφερθώ τώρα. Ίσως χρειαστεί στη δευτερολογία μου. 
      Κυρίες και κύριοι συνάδελφοι, έχω την εντύπωση ότι δεν αδικείτε απλώς την Κυβέρνηση με όσα ισχυρίζεστε για αδιαφορία, για το ότι φύγαμε. Παρακολουθούμε από πολύ κοντά. Έχουν γίνει τρεις τέσσερις συσκέψεις μόνο με τον κ. Σκανδαλίδη και όλους τους συναρμόδιους Υπουργούς, για να συντονίσουμε το έργο μας. Έχουμε πάρει μέτρα, κινούμαστε μεθοδικά, προγραμματισμένα, κάνουμε όλες τις μελέτες, ώστε όποιες παρεμβάσεις κάνουμε, να αντέχουν και σε μελλοντικούς σεισμούς και να είναι προς όφελος των χρηστών. Κάνουμε έργα με μελέτες σωστές, που να αντέχουν και να μην ξαναπάθουν ζημιά ό,τι και να γίνει στο μέλλον. Νομίζω ότι σε αυτό πρέπει να συμφωνείτε.
      Εγώ δεν θέλω να τα παρουσιάσω όλα ρόδινα, ούτε θέλω να απαντήσω σε εκφράσεις, όπως «εμπαιγμός, αδιαφορία, ανάλγητο πρόσωπο της Κυβέρνησης». Κάνουμε πάρα πολλά και ίσως υπάρχουν μερικές καθυστερήσεις σε κάποια σημεία, γιατί υπάρχει εμπλοκή συναρμόδιων. Άλλοι κάνουν αποτίμηση των ζημιών, άλλοι πληρώνουν. Υπάρχουν πιέσεις τις πρώτες μέρες και γι’ αυτό υπάρχουν κάποιες μικρές καθυστερήσεις στο βοήθημα των 600 ευρώ. Εντός της εβδομάδος θα τελειώσει και αυτό. 
      Ο στόχος και η απόφαση της Κυβέρνησης είναι να βοηθήσει την περιοχή όσο μπορεί περισσότερο. Πιστεύω ότι τέτοια μέτρα που λάβαμε για τη Λευκάδα, δεν έχουν προηγούμενο. Ούτε στην Αθήνα ήταν τόσο ευνοϊκά τα μέτρα. Μέτρα όπως αυξημένη τιμή ανά τετραγωνικό μέτρο, για αποζημίωση για ανακατασκευή ή επισκευή, δωρεάν, οικοδομικές άδειες δεν έχουν παρθεί αλλού. 
      Επαναλαμβάνω τη δέσμευση της Κυβέρνησης ότι εντάξαμε κατ΄αρχάς 36,5 εκατομμύρια ευρώ για να έχουμε χρήματα για όλες αυτές τις δράσεις, αλλά η δέσμευσή μας είναι ότι όσα χρήματα χρειαστούν, όχι μόνο για αποκατάσταση των ζημιών αλλά και για ευρύτερες παρεμβάσεις, να είστε βέβαιοι πως δεσμευόμαστε ότι θα τα διαθέσουμε και μάλιστα σύντομα, ώστε στη νέα τουριστική περίοδο η Λευκάδα να είναι έτοιμη να ξαναδεχτεί περισσότερους επισκέπτες από ό,τι μέχρι τώρα. 
      Αυτό θα γίνει και προς αυτήν την κατεύθυνση καλούμε και σας για να συνεργαστούμε, να μην παρουσιάζουμε τα πράγματα διαφορετικά από ό,τι είναι ή να τα παρουσιάζουμε δυσμενή για την περιοχή. Δεν είναι. Θα γίνουν καλύτερα από ό,τι ήταν. Αυτό το κλίμα πρέπει να περνάμε όλοι. Η Λευκάδα άντεξε, τα κτίρια έγιναν σωστά και θα έχει τη βοήθεια από όλους μας.
      Πρέπει να περνάμε και ένα κλίμα αισιοδοξίας, γιατί εγώ πιστεύω ότι η Λευκάδα από το καλοκαίρι θα είναι πανέτοιμη να δέχεται μεγαλύτερο κύμα τουρισμού, απ’ ό,τι μέχρι σήμερα. 
      (Στο σημείο αυτό ο Υφυπουργός ΠΕ.ΧΩ.Δ.Ε. κ. Ιωάννης Τσακλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
     Φαίνεται ότι η Κυβέρνηση επιφυλάσσει στη Λευκάδα, σε ό,τι αφορά την αποκατάσταση των ζημιών από τον καταστρεπτικό σεισμό της 14ης Αυγούστου, την ίδια τύχη την οποία επιφύλαξε χρόνια ολόκληρα και στην περιοχή των Γρεβενών. Ακούγοντας τον κύριο Υπουργό, θα πω ότι είναι τα ίδια λόγια, τα ίδια αισιόδοξα, πλην αστήρικτα, κούφια λόγια, τα οποία λέγονται από την Αθήνα μέσα στην Αίθουσα της Βουλής, αλλά τα οποία φυσικά δεν αγγίζουν κανέναν από εκείνους οι οποίοι υφίστανται τις συνέπειες από μια πολιτική, η οποία δεν έχει ούτε αρχή ούτε τέλος. 
     Κύριε Υπουργέ, όλα αυτά τα οποία λέμε εδώ, τα ακούν εκεί που πρέπει να τα ακούσουν. Και διερωτάται κανείς: ‘Οταν τα λέτε αυτά τα πράγματα σε ανθρώπους οι οποίοι υφίστανται τις συνέπειες του σεισμού και της κυβερνητικής ανικανότητας και αδιαφορίας, πιστεύετε σοβαρά ότι έχουν καμία επίπτωση, ότι τους παρέχουν καμία αισιοδοξία;
     Γνωρίζουμε όλοι τι συνέβη. Εμφανίστηκε η Κυβέρνηση αμέσως μετά τις 14 Αυγούστου μετά βαΐων και κλάδων, φανών  και λαμπάδων στην περιοχή, όσο τα φώτα της δημοσιότητας ήταν ακόμα ανοικτά, έδωσε υποσχέσεις, έκανε εκείνη τη βαρύγδουπη δήλωση για 30 εκατομμύρια ευρώ, κοντά 10 δισεκατομμύρια δραχμές, τα οποία θα πήγαιναν δήθεν στη Λευκάδα –για τόσα δεσμεύτηκε- και αφού τα είπε τότε στην Κοινοβουλευτική Ομάδα, αν δεν κάνω λάθος, στον Βουλευτή σας άλλα ο Πρωθυπουργός είπε. Είπε, αντιτάσσοντας περίπου και στο Βουλευτή, αλλά ταυτοχρόνως και στους κατοίκους της Λευκάδας, την ένσταση του Μενίππου «ουκ αν λάβοις παρά του μη έχοντος». Περί αυτού πρόκειται.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα σας δώσω την απάντηση.
     ΠΡΟΚΟΠΗΣ ΠΑΥΛΟΠΟΥΛΟΣ: Επιπλέον, μη μας διαβάζετε μέσα στη Βουλή των Ελλήνων απλώς και μόνο τα χαρτιά τα οποία στέλνει το Υπουργείο Εσωτερικών, με τα μέτρα τα οποία θα πάρει η Κυβέρνηση. Δεν πήραμε συγκεκριμένες απαντήσεις. 
     Και ακούσαμε και το εξής καταπληκτικό. Ακούσαμε ότι για πολλά πράγματα και για τα έργα που καθυστερούν, ευθύνεται το «σαθρό έδαφος της Λευκάδας». Δεν είναι το σαθρό έδαφος της Λευκάδας. Είναι η σαθρή υποδομή μιας Κυβέρνησης, η οποία κινείται μεταξύ γραφειοκρατίας και αδιαφάνειας και η οποία βεβαίως, αφού δεν μπορεί να φέρει σε πέρας απλά πράγματα, πώς θα αντιμετωπίσει καταστάσεις οι οποίες είναι έκτακτες, έστω και αν είναι εντοπισμένες σ’ ένα συγκεκριμένο χώρο, όπως συνέβη στη Λευκάδα;
     Η απάντηση δεν δόθηκε σ’ αυτήν την επερώτηση. Δημιουργήθηκαν περισσότερα ερωτηματικά και ένα μόνο χαρακτηριστικό μπορώ να αναφέρω. Είχε ένα καλό αυτή η επερώτηση ανάμεσα στα υπόλοιπα, που σημαίνουν την ανάδειξη των φαινομένων μέσα σ΄ αυτήν την Αίθουσα και υποθέτω και σ’ όλους αυτούς που θέλουν να τα ακούσουν και να τα πληροφορηθούν. Όταν κατατέθηκε στις 5 του μηνός η επερώτηση αυτή, κάποια πράγματα, ιδίως σε ό,τι αφορά τις δημοπρατήσεις έγιναν τέσσερις, πέντε ή το πολύ δέκα μέρες μετά. Έτρεξε η Κυβέρνηση. Σου λέει «θα συζητηθεί η επερώτηση, ας κάνουμε τη δημοπράτηση για ορισμένα από τα έργα», τα οποία εμείς επισημάναμε. Γιατί δεν είναι τυχαίο ότι στις 5 του μηνός καταθέσαμε την επερώτηση και γύρω στις 7, 8, το πολύ μέχρι τις 11 του μηνός έγιναν και κάποιες δημοπρατήσεις.
     Εγώ θα επαναφέρω τα θέματα ένα-ένα, στα οποία δεν απάντησε ο κύριος Υπουργός προηγουμένως.
     Θέμα πρώτο. Είναι το θέμα των 600 ευρώ. Πόσοι το εδικαιούντο; Το εδικαιούντο χίλιοι τετρακόσιοι εβδομήντα. Το έχουν πάρει χίλιοι μέχρι αυτή τη στιγμή. Οι υπόλοιποι τετρακόσιοι εβδομήντα  δεν το έχουν πάρει, διότι όπως λένε, εξετάζονται οι περιπτώσεις. Μα, θα περιμένουν οι άνθρωποι να εξεταστούν οι περιπτώσεις, λόγω έλλειψης προσωπικού και γραφειοκρατίας για την οποία ευθύνεται η Κυβέρνηση; 
     Και για το γεγονός επίσης ότι τα άτομα με ειδικές ανάγκες και οι πολύτεκνοι δεν το έχουν πάρει, στο μέτρο που έπρεπε να το πάρουν, ποιος ευθύνεται; Οι υπηρεσίες; Μα, οι υπηρεσίες υπολειτουργούν, για τον απλό λόγο ότι έχουν αφεθεί στη μοίρα τους όλα αυτά τα χρόνια. Γιατί ξέρουμε πολύ καλά τι συμβαίνει στην περιφέρεια. Συμβαίνει σ΄ όλους τους τομείς, είτε λέγεται Δημόσια Διοίκηση είτε λέγεται υγεία.
      Δεν έχουμε επερώτηση για την υγεία, αλλά το αναφέρω ως χαρακτηριστικό παράδειγμα. Χτίζετε νοσοκομεία τα οποία είναι άνετα, σε ό,τι αφορά την κλινική τους υποδομή, και δεν υπάρχουν γιατροί να τα λειτουργήσουν. Αυτά κάνετε με τις δημόσιες υπηρεσίες. Είναι οι βιτρίνες, όπου βάζετε τον κύριο Πρωθυπουργό να παίρνει σβάρνα όλες τις περιοχές της Χώρας για να εγκαινιάζει έργα, να κόβει κορδέλες, να κατασκευάζει δρόμους στη φαντασία των ανθρώπων. 
      Φθάσατε το μήκος από τις κορδέλες που κόβετε να είναι μεγαλύτερο από τα χιλιόμετρα που κατασκευάζετε. Να κάνετε αυτό που λέγεται στον Πόντο «ζωγραφιές στο νερό», αντί για πολιτική. 
      Δεν είναι δικαιολογία ότι μόνο τετρακόσιοι πενήντα άνθρωποι δεν έχουν πάρει το επίδομα των 600 ευρώ, ούτε είναι δικαιολογία επίσης ότι τα άτομα με ειδικές ανάγκες και οι πολύτεκνοι δεν το έχουν πάρει επειδή δεν υπάρχουν οι διοικητικές υποδομές που θα έπρεπε, ή γίνονται έλεγχοι και έρευνες. Δεν είναι δα τεράστια περιοχή η περιοχή της Λευκάδας. Ένας εντοπισμένος χώρος ήταν. Και όταν η Κυβέρνηση λέει, «δεν έχω προλάβει να κάνω τους ελέγχους, γιατί ερευνούνται ορισμένα πράγματα, την ευθύνη τη φέρει εκείνη. Διότι δεν μπορώ να καταλάβω το εξής: Η Κυβέρνηση μπορεί να περιμένει για να κάνει τους ελέγχους. Ρωτήσατε, όμως, όλους αυτούς τους ανθρώπους αν μπορούν να περιμένουν και πώς ζουν;
      Το δεύτερο θέμα είναι το θέμα του επιχειρηματικού ιστού της περιοχής. Χίλιες ενενήντα επιχειρήσεις έχουν πληγεί στην περιοχή, όπως γνωρίζετε. Το κόστος από τις ζημιές που έχουν υποστεί είναι περίπου 2.771.000 ευρώ. Και έπρεπε αυτά, αφού είσθε έτοιμοι να δώσετε, όπως είναι γνωστό, 30.000.000 ευρώ –10.000.000.000 δραχμές- να έχουν δοθεί τουλάχιστον σε ό,τι αφορά τις επιχειρήσεις. Ξέρετε, κύριε Υπουργέ, ότι δεν έχει εμπλακεί ο ΕΟΜΜΕΧ για να γίνει η έρευνα του εάν και κατά πόσο έχουν υποστεί πράγματι αυτές τις ζημιές οι επιχειρήσεις; Δηλαδή, να γίνει ο έλεγχος του ποιο είναι το ύψος των ζημιών; Μία πενταμελής τοπική επιτροπή, όμως, το έκανε. Και, βεβαίως, αφού το έχει κάνει η τοπική επιτροπή, ερχόσαστε και μου λέτε, δεν έχουμε τελειώσει τους ελέγχους. Πού είναι ο ΕΟΜΜΕΧ; Είναι απών από την περιοχή. Έστω και αυτή η πενταμελής επιτροπή είπε ότι από όλο το ποσό που σας ανέφερα, δηλαδή από τα 2.771.000 ευρώ, τα 870.000 ευρώ έπρεπε ήδη να έχουν καταβληθεί. Δηλαδή, το 30%. Τίποτα δεν έχει καταβληθεί στην περιοχή από το ποσοστό αυτό. Και σε ό,τι αφορά το θέμα της αναστολής πληρωμών, ελάχιστες από τις χίλιες ενενήντα επιχειρήσεις έχουν επωφεληθεί και αν δεν κάνω λάθος δεν υπερβαίνουν τις τριακόσιες. Ποιος ευθύνεται γι’ αυτό; Για το ότι δεν πήγε ο ΕΟΜΜΕΧ εκεί; Οι διοικητικές υπηρεσίες. Ποιος ευθύνεται για τις διοικητικές υπηρεσίες; Και μη γυρίσετε να μου μιλήσετε για τη Νομαρχιακή Αυτοδιοίκηση. Ξέρετε πολύ καλά τις τεράστιες ευθύνες των κυβερνήσεων του ΠΑΣΟΚ και της Κυβέρνησης Σημίτη, για το γεγονός ότι έχει αφήσει όλη την Τοπική Αυτοδιοίκηση, και τη Νομαρχιακή Αυτοδιοίκηση, να φυτοζωεί. Όταν δεν δώσατε ούτε καν αυτά που χρωστάτε στους Οργανισμούς Τοπικής Αυτοδιοίκησης, αυτά που εισπράξατε για λογαριασμό τους και τα έχετε υπεξαιρέσει, ζητάτε από τους Οργανισμούς Τοπικής Αυτοδιοίκησης να αναλάβουν το βάρος τέτοιων πραγμάτων που ούτε εσείς μπορείτε να φέρετε σε πέρας; 
      Μιλήσατε για τις κατοικίες. Ξέρετε ότι υπάρχουν πέντε χιλιάδες κατοικίες στην περιοχή, οι οποίες έχουν κριθεί ως επισκευαστέες, έπρεπε να γίνει ο αναγκαίος έλεγχος και δεν έχει γίνει τίποτα για τον έλεγχο αυτό. Γιατί; Διότι ξέρετε ότι το Ταμείο Αποκατάστασης Σεισμοπλήκτων είναι ελάχιστα στελεχωμένο. Ποιος ευθύνεται γι’ αυτό; Ποιοι ευθύνονται για το γεγονός –το τονίζω- ότι ακόμη και οι υπηρεσίες Τοπικής Αυτοδιοίκησης δεν έχουν το αναγκαίο στελεχιακό δυναμικό; Δεν θέλουν εκείνες να το πάρουν, δεν θέλουν εκείνες να λειτουργήσουν; Θέλουν να είναι αναξιόπιστες απέναντι στους διοικουμένους; Είναι η αδιαφορία μιας κυβέρνησης η οποία περί άλλα τυρβάζει. Έχασε τον κομματικό ομφάλιο λώρο πάνω στην Τοπική Αυτοδιοίκηση, έπαψε να είναι η τοπική αυτοδιοίκηση ουραγός κομματικής πολιτικής των κυβερνήσεων του ΠΑΣΟΚ και αδιαφόρησε η Κυβέρνηση. Γιατί η Κυβέρνηση ενδιαφέρεται μόνο για εκείνους που μπορούν να της προσφέρουν κομματική στήριξη και κομματικό μέλλον.
      Άκουσα προηγουμένως τον κύριο Υπουργό να λέει, «ορισμένοι έμειναν μέσα στο γήπεδο της Λευκάδας που ήταν οι σκηνές και ενώ τους προσφέραμε τη δυνατότητα να πάνε σε ξενοδοχείο δεν πήγαν». Επειδή τυχαίνει να έχω πάει στην περιοχή –πήγα στο γήπεδο και είδα- σας πληροφορώ, κύριε Υπουργέ –γιατί φαίνεται ότι δεν είσθε ο αρμόδιος ή δεν σας πληροφόρησαν καλά γιατί δεν σηκώθηκαν να φύγουν οι άνθρωποι- ότι τα σπίτια τους στην κυριολεξία ήταν ερειπωμένα, απέναντι υπάρχει μια πολυκατοικία που  τρόμαζες να ανεβείς για να φθάσεις μέχρι τον τελευταίο όροφο και ήταν ανοικτά. Οι πόρτες ανοικτές, δεν έκλεινε τίποτα. Φοβόντουσαν να φύγουν από εκεί, γιατί για να πάνε παρακαλώ πολύ στο ξενοδοχείο να μείνουν, θα έπρεπε να αφήσουν απροστάτευτη την οικοσκευή τους και όλα όσα βρίσκονταν μέσα. Ποιος θα τους τα φύλαγε;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Και τι έπρεπε να κάνουμε; 
      ΠΡΟΚΟΠΗΣ ΠΑΥΛΟΠΟΥΛΟΣ: Να έχετε τελειώσει γρηγορότερα το γεγονός της αποτίμησης των ζημιών για να μπορούν οι άνθρωποι να προχωρήσουν γρήγορα στην επισκευή, αυτό έπρεπε να κάνετε. Αλλά δεν το κάνατε. Επικαλείσθε την έλλειψη υποδομής, το γεγονός ότι παραδείγματος χάρη καθυστερούν. Και σας λέω, δεν είναι σαθρό το έδαφος της Λευκάδας. Σαθρή είναι η Κυβέρνηση και η υποδομή της Κυβέρνησης που έχει αφήσει τον Τόπο με μια διοικητική μηχανή, η οποία δεν μπορεί να λειτουργήσει.
Δυστυχώς έτσι που τα καταφέρατε τόσα χρόνια, αυτή η μηχανή μπορεί να λειτουργήσει μόνο με λάδι! 
      Ύστερα ήρθατε και μας είπατε για τα θέματα που αφορούν τα έργα. Είχατε αφήσει σημαντικότατα έργα χωρίς δημοπράτηση μέχρι την επερώτηση που κάναμε. Μας είπατε προηγουμένως ότι δημοπρατήθηκαν λίγο μετά. Όμως, δεν είναι εκεί το ζήτημα. Το ζήτημα είναι πώς προχωράνε τα έργα. Καρκινοβατούν τα έργα, γιατί αυτή είναι η τακτική σας. Όλα τα έργα που ξεκινούν, κατασκευάζονται με τεράστιες καθυστερήσεις και με υπερκοστολογήσεις.
      Θα πρέπει να θυμάστε κάτι που δεν είναι αντικείμενο της επερώτησης, αλλά κάνουμε συγκρίσεις εδώ. Έργα τα οποία φτιάχτηκαν από κυβερνήσεις της Νέας Δημοκρατίας χωρίς ούτε ένα ευρώ την εποχή εκείνη, έγιναν ταχύτατα και αυτήν τη στιγμή αποτελούν τη βασική υποδομή της Χώρας. Επί των ημερών σας φτάσαμε να καρκινοβατούν τα πάντα, να γίνονται μεγάλες καθυστερήσεις και υπερκοστολογήσεις και να λέτε ότι πρέπει να είμαστε και ευχαριστημένοι! 
      Εμείς δεν είπαμε ποτέ ότι δεν γίνεται τίποτα σ΄ αυτόν τον Τόπο. Είπαμε ότι μπροστά σε αυτά που θα έπρεπε και που θα μπορούσατε να κάνετε, κάνατε ελάχιστα και ο Τόπος χάνει ευκαιρίες. Οι χώρες και οι λαοί δεν κρίνονται σήμερα μόνο από το τι κάνουν, αλλά και από το πώς το κάνουν. Όταν οι άλλοι τρέχουν με ταχύτητα φωτός δίπλα μας κι εμείς περπατάμε με βήμα σημειωτόν, βεβαίως μετακινούμαστε κάποια μέτρα, αλλά οι άλλοι έχουν κάνει χιλιόμετρα χιλιομέτρων. 
      Το ίδιο συμβαίνει και στην περίπτωση της Ελλάδας. Τα έργα δημοπρατήθηκαν και θα γίνουν. Όμως, κάντε μια βόλτα, για να δείτε τι συμβαίνει στο οδικό δίκτυο του Αγίου Νικήτα. Πηγαίνετε να δείτε πώς εργάζονται στις περιοχές εκείνες τα διάφορα συνεργεία. Μου θυμίζουν παλιές εποχές. Εργάζονται δυο-τρεις κάποιες ώρες και φεύγουν στη συνέχεια. Μου θυμίζουν τις παλιές εποχές που κάποιοι έφτιαχναν αυθαίρετα, όπου κάποιοι εργάτες εν κρυπτώ και παραβύστω έφτιαχναν αυθαίρετα με την ίδια λογική. Προχωράτε έργα που θα έπρεπε να είχαν τελειώσει το συντομότερο δυνατό, γιατί αποτελούν τμήματα του βασικού οδικού άξονα του νησιού. 
      Κύριε Υπουργέ, σας το ξαναλέω. Μας απαριθμήσατε πράγματα που θα γίνουν ή που γίνονται, αλλά τίποτα δεν τελειώνει. Εκείνα που λέτε ότι θα γίνουν δεν ξέρουμε αν θα γίνουν και εκείνα που γίνονται, γίνονται με ανεπίτρεπτους ρυθμούς για ένα νησί που έχει πληγεί τόσο πολύ και για ένα νησί που έχασε ήδη την τουριστική περίοδο και φαίνεται ότι ετοιμάζεται να χάσει και την επόμενη, αν συνεχίσετε μ’ αυτούς τους ρυθμούς. Καταλαβαίνετε πολύ καλά ότι δεν είναι εύκολο να επουλώσετε πληγές με αυτούς τους ρυθμούς.
      Η Λευκάδα τι έχει; Έχει έναν επιχειρηματικό ιστό πολύ περιορισμένο, που σας είπα προηγουμένως ότι βρίσκεται σε κατάρρευση αυτήν τη στιγμή. Όπως επίσης έχει και τον τουρισμό της, ο οποίος με αυτούς τους ρυθμούς δεν προχωράει. Υπάρχουν εκείνοι που προγραμματίζουν διακοπές σ΄ ένα νησί που έχει αποκτήσει μια εντυπωσιακή τουριστική ανάπτυξη και δε σκοπεύουν να πάνε, όπως θα ήθελαν να πάνε. 
      Είμαστε εδώ για να βοηθήσουμε όσο μπορούμε. Θέλετε να θεσμοθετήσουμε μέτρα; Να το κάνουμε εδώ και τώρα. Την άλλη φορά μας φέρατε ένα μέτρο για το θέμα που αφορούσε τις αναγκαστικές εκτελέσεις και ένα είδος «δικαιοστασίου», για να μην υφίστανται οι άνθρωποι τις συνέπειες και το ψηφίσαμε ομόθυμα με μία τροπολογία σε άσχετο νομοσχέδιο, γιατί εμείς δε θέλαμε να φέρουμε το παραμικρό εμπόδιο. 
      Σας λέμε: Έχετε μέτρα να φέρετε για να βοηθήσουμε την κατάσταση; Εδώ και τώρα πείτε τα, για να τα ψηφίσουμε κατά παρέκκλιση σε άσχετα νομοσχέδια, όπως θέλετε. Όμως, μην επικαλείσθε αντικειμενικές αδυναμίες που δεν υπάρχουν, και κυρίως, μην προσπαθείτε να ρίξετε σε άλλους τα βάρη ή στις αντικειμενικές συνθήκες της φύσης ή στην ανυπαρξία διοικητικών υποδομών της Νομαρχιακής Αυτοδιοίκησης, η οποία φυσικά δεν ευθύνεται για το γεγονός ότι αδυνατεί να αντιμετωπίσει τέτοιου είδους ανάγκες, τις οποίες φορτώνεται χωρίς να έχει τα μέσα να κάνει αυτό που θα έπρεπε να κάνει.
      Δεν είναι η πρώτη φορά που γίνεται αυτό το πράγμα για τη Τοπική Αυτοδιοίκηση. Στους σεισμούς της Αθήνας, αν θυμάστε, τον πρώτο καιρό τουλάχιστον -γιατί μετά υπήρξε κατακραυγή- επιχειρήθηκε να δοθεί η αίσθηση ότι δεν έφταιγε το κράτος για κάποιες πολύ σημαντικές ολιγωρίες, αλλά ότι έφταιγε η Τοπική Αυτοδιοίκηση. 
      Ποια Τοπική Αυτοδιοίκηση; Εκείνη που αυτήν τη στιγμή σας το ξαναλέω, κύριε Υπουργέ -δεν είναι αντικείμενο του δικού σας Υπουργείου, αλλά είναι αντικείμενο του Υπουργείου Εσωτερικών, Δημόσιας Διοίκησης και Αποκέντρωσης και αυτά θα τα πούμε στον προϋπολογισμό- χειμάζεται αφού η Κυβέρνηση έχει εισπράξεις για τους ΟΤΑ Α΄ βαθμού, 1 τρισεκατομμύριο 200 δισεκατομμύρια και παραπάνω και δεν τα αποδίδει και υπεξαιρεί; 
      Όταν φτάνει το δημόσιο να υπεξαιρεί από την Τοπική Αυτοδιοίκηση, με συγχωρείτε πολύ, αλλά θα έπρεπε να αισχύνεται, να ντρέπεται, να ζητάει μια συγγνώμη και όχι να ρίχνει τα βάρη, αλλού και να λέει ότι η υποδομή της Νομαρχιακής Αυτοδιοίκησης είναι εκείνη που φταίει για διάφορες ολιγωρίες, στις οποίες δεν μπορεί φυσικά να αντεπεξέλθει.
      Κύριε Υπουργέ, αν είναι οξεία η αντιπαράθεση σε ορισμένα θέματα, αυτό γίνεται για να αφυπνισθούν οι υπηρεσίες και οι συνειδήσεις. Δεν αρκεί να λέμε τι θέλουμε να κάνουμε ή τι μπορούμε να κάνουμε, αλλά κοιτάμε τι πρέπει να κάνουμε. Η πολιτική καταξιώνεται όταν ο πολιτικός ανταποκρίνεται σ’ αυτά που πρέπει να κάνει και όχι μόνο σ’ αυτά που μπορεί. Γιατί αν είναι να δούμε μόνο το τι μπορούμε να κάνουμε, τότε από εκεί και πέρα εφαρμόζουμε απλώς και μόνο το ρητό: «Το πνεύμα πρόθυμον, πλην όμως η σαρξ ασθενής».
      Στη Λευκάδα αυτήν τη στιγμή ό,τι και αν λέμε εμείς εδώ ένας ολόκληρος κόσμος υποφέρει. Και ό,τι και αν λέμε εμείς εδώ από υποσχέσεις υφίστανται τις συνέπειες και δεν κερδίζει ούτε η πολιτική ούτε οι πολιτικοί όταν λέγονται πράγματα που δεν έχουν ανταπόκριση στην πραγματικότητα. 
      Εμείς πέρα από την κριτική μας είμαστε εδώ, αν χρειαστεί να θεσμοθετήσουμε μέτρα θα το κάνουμε εδώ και τώρα κατά παρέκκλιση, για να μπορέσει το νησί να ορθοποδήσει, για να μπορέσει να βρεθεί τουλάχιστον στην επόμενη τουριστική περίοδο όρθιο για δει ο κόσμος εκεί τουλάχιστον μία ελπίδα σε ό,τι αφορά το μέλλον του. 
      Ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Κτενάς έχει το λόγο.
     ΓΕΩΡΓΙΟΣ ΚΤΕΝΑΣ: Κύρια Πρόεδρε, κύριοι συνάδελφοι, είναι κάπως δύσκολη η δική μου θέση, γιατί από τη μια είμαι για σήμερα Κοινοβουλευτικός Εκπρόσωπος, αλλά πάντοτε είμαι Βουλευτής Λευκάδας. Και θα πω ως Βουλευτής Λευκάδας ότι πρέπει να ευχαριστήσω τους συναδέλφους της Νέας Δημοκρατίας για την υποβολή της επερώτησης, γιατί δίνουν την ευκαιρία να δούμε κάπως σοβαρότερα το πρόβλημα της Λευκάδας. Πρέπει όμως να τους ευχαριστήσω και για το γεγονός ότι και οι συνάδελφοι της Νέας Δημοκρατίας, αλλά και από τα άλλα κόμματα και οι αρχηγοί των κομμάτων στη διάρκεια της περιόδου αμέσως μετά το σεισμό ήρθαν, τους δεχθήκαμε, τους συνοδεύσαμε πολλές φορές και εξεδήλωσαν το ανθρώπινο ενδιαφέρον τους. Και σε αυτό εμείς οι Λευκαδίτες τους είμαστε υποχρεωμένοι. 
     Εγώ μάλιστα προσωπικά επειδή τυγχάνει να είμαι Βουλευτής μιας μονοεδρικής περιφέρειας –και ξέρουν αυτό που θα πω οι συμπατριώτες μου- δεν λειτουργώ ως Βουλευτής του ΠΑΣΟΚ εκεί, αλλά λειτουργώ ως Βουλευτής Λευκάδας. Γι’ αυτό και είναι όλοι φίλοι μου και συζητώ μαζί τους και συμπροβληματίζομαι για την αντιμετώπιση θεμάτων που υπάρχουν στο νησί μας.
     Πρέπει κατ’ αρχήν να σας πω, ότι η σημερινή σας επερώτηση εμπεριέχει λάθος στοιχεία, πολλές λαθεμένες πληροφορίες. Μιλάτε για πράγματα που δεν έχουν καμία βάση ή τουλάχιστον μιλάτε για πράγματα που είναι εκτός πραγματικότητας. Λέτε για παράδειγμα ότι το δίκτυο ύδρευσης και αποχέτευσης του Δήμου Λευκάδας υπέστη ζημιές από τους σεισμούς. Κάνετε λάθος. Το δίκτυο ύδρευσης Λευκάδας έχει βλάβες από της κατασκευής του. Η αποχέτευση Λευκάδας έγινε επί των ημερών μου, όταν ήμουν και πάλι Βουλευτής και είναι ίσως το πρώτο έργο αποχέτευσης με ολοκληρωμένο βιολογικό καθαρισμό που έγινε ποτέ. Ούτε η Αθήνα δεν έχει ακόμη. Ήταν, όμως, λάθος ο σχεδιασμός του τόπου εκβολής και είχε προβλήματα, όπως εξακολουθεί να έχει προβλήματα. Αυτά τα προβλήματα αναδείχθηκαν με το σεισμό, χωρίς να οφείλονται σε αυτόν και αντιμετωπίστηκαν, για να βοηθήσουμε τους κατοίκους, που λόγω και του σεισμού αντιμετώπιζαν κινδύνους μολύνσεως.
     Επίσης μιλάτε για εκατόν είκοσι χιλιάδες τουρίστες που έφυγαν σ΄ ένα βράδυ από τη Λευκάδα λόγω του σεισμού. Κατ’ αρχήν δεν ήταν ένας σεισμός. Ήταν τέσσερις την ίδια ημέρα. Μακάρι να είχαμε εκατόν είκοσι χιλιάδες τουρίστες και ας έφευγαν. Δεν έχουμε τέτοια δυνατότητα στη Λευκάδα. Έχουμε βέβαια μία τουριστική ανάπτυξη, αλλά δεν φτάνουμε σε αυτό το σημείο.
     Μιλάτε για βλάβες στο λιμάνι της μαρίνας. Η μαρίνα είναι ιδιωτικό έργο, κύριοι συνάδελφοι. Το πώς έγινε αυτή η μαρίνα και γιατί έχει βλάβες κλπ., είναι αλλού παπά ευαγγέλιο. Αλλού πρέπει να ψάξουμε. 
     Ξεχνάτε ότι βασικές βλάβες στα λιμάνια είναι στην πόλη της Λευκάδας και στη Λυγιά. Ένα από τα σημεία που έχουν υποστεί βλάβες είναι και το λιμάνι της Βασιλικής. Και θα πρέπει να δούμε γιατί αυτά τα λιμενικά έργα έχουν υποστεί βλάβες. Τα πιο πολλά βέβαια είναι παλιά, αλλά υπάρχουν και κάποια καινούργια. Είναι θέμα κακών μελετών; Είναι θέμα κακής εκτέλεσης; Δεν είναι ακριβώς έτσι. 
      Μας μιλάτε επίσης για την ποιότητα των δημοσίων έργων, που κατασκευάστηκαν στο νησί. Μα, τα πιο πολλά από τα δημόσια έργα που κατασκευάστηκαν στο νησί, κυρίως τα οδικά δημόσια έργα,  έχουν κατασκευαστεί πολλά χρόνια πριν. Και ένα πράγμα που δεν έχει γίνει ποτέ στα δημόσια έργα ειδικά στη περιοχή των Ιονίων νησιών είναι, πως δεν έχουν ακόμη θεσπιστεί ουσιαστικοί κανόνες αντισεισμικής κατασκευής των δημοσίων έργων. Φτιάχνουμε με αντισεισμικές κατασκευές τα σπίτια. Τα σπίτια μας στη Λευκάδα άντεξαν, και τα καινούργια με τον καινούργιο αντισεισμικό κανονισμό και τα παλιά, τα γνωστά ξύλινα σπίτια της Λευκάδας. Δεν άντεξαν όμως κάποια δημόσια έργα και σχετικώς πρόσφατα και παλαιότερα, γιατί ποτέ δεν έχουν εφαρμοστεί στα δημόσια έργα προϋποθέσεις αντισεισμικής κατασκευής. Και εδώ είναι το μέγα πρόβλημα και της Λευκάδας και όλων των Ιονίων νησιών. 
      Θα πρέπει να ξέρετε το εξής, κύριοι συνάδελφοι, και το λέω αυτό, για να το αντιληφθεί και το Υπουργείο και όλα τα πολιτικά κόμματα και η σημερινή Κυβέρνηση και η όποια αυριανή και μεθαυριανή. Η Λευκάδα, η Ζάκυνθος, η Κεφαλονιά και η Ιθάκη, αυτά τα τέσσερα νησιά του κεντρικού Ιονίου είναι η υπ’ αριθμόν δύο, κυρία Πρόεδρε, σεισμογενής περιοχή στον κόσμο μετά τη Νήσο Χοκάιντο της Ιαπωνίας όπου έχουν σεισμούς 7,5-8 Ρίχτερ και τα κτίσματα αντέχουν, οι δρόμοι αντέχουν και δεν υπάρχουν νεκροί. Γιατί; Γιατί υπάρχει πραγματική αντισεισμική κατασκευή. Και σ’ εμάς με τα 5,6 Ρίχτερ περίπου στην Ελλάδα δεν αντέχει τίποτα, γιατί δεν κάνουμε σωστές αντισεισμικές κατασκευές στα δημόσια έργα. Και αυτό είναι κάτι που πρέπει να το αντιμετωπίσουν όλες οι κυβερνήσεις. 
      Το λέω ίσως για πρώτη φορά εδώ στη Βουλή. Το έχω πει και αλλού. Γι’ αυτά τα τέσσερα πανέμορφα νησιά του Ιονίου, που είναι αυτά καθ’ αυτά δημιουργήματα προϊστορικών σεισμών, θα πρέπει να μηδενιστεί ο ΦΠΑ στα δομικά υλικά, δηλαδή στο τσιμέντο, στο σίδερο, στα τούβλα και ό,τι  δομικό υλικό υπάρχει είτε για δημόσια έργα είτε για ιδιωτικά έργα, για να μπορούμε αυτό το επιπλέον 18% του ΦΠΑ να το προσθέτουμε σε υλικά και να κάνουμε πιο ισχυρές τις κατασκευές. Αν δεν το κάνουμε αυτό, θα συμβαίνει κάθε φορά το ίδιο πράγμα. Θα συμβαίνει ένας σεισμός, θα καταστρέφονται τα δημόσια έργα και θα καλείται το κράτος να πληρώσει πολλαπλάσια του εισπραχθέντος ΦΠΑ. Αν επιβάλουμε με παρέμβαση στην Ευρωπαϊκή Ένωση αυτήν τη λύση, θα κάνουμε πλέον αντισεισμικές κατασκευές αυθεντικές. 
      Γιατί, δυστυχώς, για εμάς που κατοικούμε στο Ιόνιο, σεισμούς θα έχουμε συνεχώς. Όλες οι μελέτες δείχνουν, ότι στα Ιόνια νησιά έχουμε τέσσερις μεγάλους σεισμούς κάθε εκατό χρόνια. Ανά είκοσι πέντε χρόνια σχεδόν, καμιά φορά ανά δέκα, οκτώ χρόνια γίνεται ένας μεγάλος σεισμός πάνω από 6-6,5 Ρίχτερ. Δεν μένει τίποτα υπό τις σημερινές συνθήκες. 
      Άρα θα πρέπει να θωρακίσουμε τα νησιά μας, να θωρακίσουμε τις υποδομές και να αναδομήσουμε τις περιοχές που κατοικούνται, διότι μόνο έτσι μπορούμε να εξασφαλίσουμε σε περίπτωση σεισμών, που θα υπάρξουν έτσι ή αλλιώς, τις καταστροφικές συνέπειες στις ζωές των ανθρώπων. Και αυτό είναι, κύριε Παυλόπουλε,  που είχα ζητήσει από τον κύριο Πρωθυπουργό, να δει ότι η θωράκιση και η αναδόμηση της Λευκάδας έχει ένα πολύ μεγάλο κόστος, το οποίο θα υπάρξει και σε οποιαδήποτε άλλη περίπτωση όμοιου σεισμού, σ΄ ένα από τα άλλα νησιά του κεντρικού Ιονίου που ανέφερα.
      Σε αυτές τις περιπτώσεις το ελληνικό κράτος δεν έχει τις δυνάμεις να διαθέσει εκείνα τα ποσά, που κατά τη δική  μου εκτίμηση απαιτούνται για τη Λευκάδα ή που ενδέχεται να απαιτηθούν –δεν το εύχομαι φυσικά- στα υπόλοιπα νησιά. Και γι’ αυτό υπέβαλα αίτημα στον κύριο Πρωθυπουργό, που δεν μου απήντησε, όπως λέτε εσείς. Το μελέτησε, επικοινώνησε και με τους αρμόδιους Υπουργούς, επικοινώνησε και με την επίτροπό μας στην Ευρωπαϊκή Ένωση, όπως και εγώ επικοινώνησα, και διεπιστώθη, δυστυχώς, ότι η Ευρωπαϊκή Ένωση δεν μας δίνει χρήματα για θωράκιση και αναδόμηση, αλλά για αντιμετώπιση μόνο των άμεσων ζημιών, οι οποίες φυσικά δεν είναι 300 δισεκατομμύρια δραχμές που ανέφερα εγώ, ένα τρισεκατομμύριο ευρώ περίπου Αυτό είναι το συνολικό κόστος αποκατάστασης, θωράκισης και αναδόμησης. Αλλά εάν δεν κάνουμε αυτή την πολιτική, δεν μπορούμε να προχωρήσουμε και να ελπίζουμε σε μέλλον χωρίς καταστροφικές επιπτώσεις από σεισμούς σε όλη την περιοχή του Ιονίου. Και καλό θα είναι, εσείς που ισχυρίζεστε και ελπίζετε και πιστεύετε ότι θα γίνετε κυβέρνηση, να δεσμευθείτε πάνω σε αυτό και να πιέσετε και εσείς και όλα τα κόμματα και εγώ και οι υπόλοιποι συνάδελφοι Βουλευτές των Ιονίων Νήσων, να επιτύχουμε την απαλλαγή από το ΦΠΑ και να έχουμε έτσι ένα όφελος υπέρ αυτών των νησιών του Ιονίου, τα οποία μονίμως πάσχουν και τα οποία κινδυνεύουν και στο μέλλον.
      Τώρα για τα υπόλοιπα που λέτε …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, έχετε την ανοχή μας βέβαια και ως Βουλευτής Λευκάδας, αλλά θα πρέπει να επισπεύσετε.
      ΓΕΩΡΓΙΟΣ ΚΤΕΝΑΣ: Έχετε δίκιο. Νομίζω αν ρωτήσετε τους συναδέλφους, θα μου επιτρέψουν να συνεχίσω για ένα-δύο λεπτά. Με την ανοχή τους επιτρέπουν και σε σας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά να τηρείται και ο Κανονισμός στοιχειωδώς.
      ΓΕΩΡΓΙΟΣ ΚΤΕΝΑΣ: Το γνωρίζω και σας ευχαριστώ. Ένα λεπτό να τελειώσω.
      Εμείς, κύριοι συνάδελφοι, κάναμε μία προσπάθεια στη Λευκάδα αυτά τα έργα τα οποία έχουν εξαγγελθεί, να τα φτιάξουμε με θωράκιση. Και εγώ σαν Βουλευτής Λευκάδος, δεν πρόκειται σε καμία περίπτωση να αφήσω, με ό,τι κόστος και προσωπικό  αν χρειαστεί, να πληρώσω, να γίνουν έργα πρόχειρα από εδώ και πέρα. Αυτά που γίνονται στη Λευκάδα μπορεί να αργήσουν, οι δρόμοι μας, τα λιμάνια μας, όλες οι υποδομές μπορεί να αργήσουν, αλλά θα γίνουν,  σωστά και με οικονομικό κόστος μεγαλύτερο. Θα γίνουν σωστά για να αντέξει η πατρίδα μας. Η πατρίδα μας θα πρωτοστατήσει σε αυτόν τον τομέα για να δώσει παράδειγμα και στα υπόλοιπα νησιά του Ιονίου και να προβληματίσει και όλα τα πολιτικά κόμματα, ότι οι πολιτικές του να μην κάνουμε κάτι σωστό, στο τέλος πληρώνονται όχι μόνο σε κόστος, αλλά και σε ανθρώπινες ζωές. 
      Εμείς είχαμε την ευτυχία να μην έχουμε κόστος σε ανθρώπινες ζωές. Ήταν τυχαίο το γεγονός, διότι οι σεισμοί έγιναν σε ώρα που δεν υπήρχε κίνηση. Θα θρηνούσαμε ποιος ξέρει πόσο κόστος, όχι μόνον εμείς σε ανθρώπινες ζωές αλλά και η χώρα σε δυσφήμιση, που θα είχε επιπτώσεις στους Ολυμπιακούς Αγώνες, αν αυτός ο σεισμός στη Λευκάδα, ο οποίος ήταν τρομακτικός, όχι από πλευράς ισχύος μόνο αλλά και από πλευράς εκδήλωσής του, γινόταν δύο-τρεις ώρες αργότερα. Είμαστε σε αυτό τυχεροί και εμείς οι Λευκαδίτες και οι ξένοι που ήταν εκεί και συνολικώς η χώρα. Αλλά πρέπει να δούμε το θέμα σε βάθος. 
      Σας ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα:« ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ- Ο πολιτικός και ο διανοούμενος», τριάντα επτά μαθητές και τέσσερις συνοδοί-δάσκαλοι από το 14ο Δημοτικό Σχολείο Πάτρας Αχαΐας.
      Τους καλωσορίζουμε και εξηγούμε ότι βρισκόμαστε στο τέλος επερώτησης για την αντιμετώπιση των ζημιών από τους σεισμούς της Λευκάδας, γι’ αυτό παρίστανται οι επερωτώντες Βουλευτές και ο κύριος Υπουργός που αργότερα θα δευτερολογήσει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Τρυφωνίδης για δευτερολογία.
      ΓΕΩΡΓΙΟΣ ΤΡΥΦΩΝΙΔΗΣ: Κυρία Πρόεδρε, κυρίες και κύριοι συνάδελφοι, ακούγοντας τον κύριο Υπουργό και τον Κοινοβουλευτικό Εκπρόσωπο του ΠΑΣΟΚ διερωτήθηκα και εγώ γιατί αυτή η συντονιστική επιτροπή των φορέων του Νομού Λευκάδος πριν από λίγο καιρό ήρθε στην Αθήνα ζητώντας τη συμπαράσταση της Κυβέρνησης.
      ΓΕΩΡΓΙΟΣ ΚΤΕΝΑΣ: Στη Λευκάδα δεν τους ακούει κανείς. Είναι τριάντα άνθρωποι όλοι και όλοι.
      ΓΕΩΡΓΙΟΣ ΤΡΥΦΩΝΙΔΗΣ: Άρα σημαίνει ότι το πρόβλημα είναι μεγάλο, δεν  έχει λυθεί ακόμη. Πράγματι ο κύριος Υπουργός μας διάβασε τα μέτρα, τα οποία εξήγγειλε η Κυβέρνηση ότι θα λάβει, πολλά από αυτά έχουν προχωρήσει, αλλά το μεγάλο πρόβλημα είναι ότι είμαστε τρεις μήνες μετά τους σεισμούς και ακόμη δεν έχει κατορθώσει η Κυβέρνηση να αξιολογήσει την εγκυρότητα χιλίων πεντακοσίων αιτήσεων στο νησί της Λευκάδος για να πάρουν το πρώτο βοήθημα των πρώτων ημερών των 600 ευρώ. Αν με τέτοιες ταχύτητες πάτε κύριε Υπουργέ και είστε ικανοποιημένοι, με γεια σας με χαρά σας. Ο λαός της Λευκάδας δεν είναι ικανοποιημένος, γι’ αυτό ήρθε και ζήτησε εδώ συμπαράσταση και βοήθεια και από τα άλλα κόμματα ζητώντας να αναβαθμίσουμε το δικό σας ενδιαφέρον. 
      Είπα και προηγουμένως ότι οι εκτιμήσεις των ζημιών άργησαν να γίνουν γιατί από την αρχή δεν αναλάμβαναν σωστές επιτροπές αξιολόγηση των ζημιών αυτό το έργο και ότι χρειάστηκε μετά από καιρό να τις ανασυντάξει κλπ. Αυτό δεν είναι δική σας αμέλεια, δική σας αδυναμία;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό δεν το κάνουμε εμείς. Η Νομαρχιακή Αυτοδιοίκηση έχει αυτές τις επιτροπές.
      ΓΕΩΡΓΙΟΣ ΤΡΥΦΩΝΙΔΗΣ: Τη Νομαρχιακή Αυτοδιοίκηση δεν την επιβλέπει το Υπουργείο Εσωτερικών;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν την επιβλέπει.
      ΓΕΩΡΓΙΟΣ ΤΡΥΦΩΝΙΔΗΣ: Ακούστε. Βγαίνει ένας νομάρχης με τις εκλογές και είναι μόνο αυτός στη συνέχεια με το συμβούλιο από πίσω; Δεν υπάρχει και το Υπουργείο Εσωτερικών, δεν υπάρχει η πολιτική προστασία; Χρειάζονται συμπαράσταση, χρειάζονται πόρους, χρειάζονται μέσα. Μη βρίσκετε πάλι το άλλοθι της Νομαρχιακής Αυτοδιοίκησης ή των διαφόρων ΟΤΑ.
      Θα σας αναφέρω όμως και ένα άλλο παράδειγμα, που δεν θα μπορέσετε να το φορτώσετε όλα στην Τοπική Αυτοδιοίκηση. Είπατε  προηγουμένως με καμάρι ότι θα φέρετε νόμο που θα χρειάζονται λιγότερα ένσημα οι εργαζόμενοι στη Λευκάδα για να μπουν στο ταμείο ανεργίας, λόγω του ότι οι επιχειρήσεις του νησιού σταμάτησαν εξαιτίας του σεισμού. Τώρα, κύριε Υπουργέ; Ξέρετε τι έκαναν οι εργαζόμενοι στη Λευκάδα; Έτρεχαν δεξιά και αριστερά και δανείζονταν χρήματα για να αγοράσουν τα υπόλοιπα ένσημα, προκειμένου να μπουν στο ταμείο ανεργίας.
      ΓΕΩΡΓΙΟΣ ΚΤΕΝΑΣ: Δεν έχετε δίκιο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Το ξέρουν.
      ΓΕΩΡΓΙΟΣ ΤΡΥΦΩΝΙΔΗΣ: Δεν το ξέρουν. Πού υπάρχει ο νόμος;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τους το είπαμε.
      ΓΕΩΡΓΙΟΣ ΤΡΥΦΩΝΙΔΗΣ: Τους το είπατε με υποσχέσεις αυτό το πράγμα.
      ΓΕΩΡΓΙΟΣ ΚΤΕΝΑΣ: Φοβάμαι, κύριε συνάδελφε, ότι έχετε «κακές» επαφές στη Λευκάδα.
      ΓΕΩΡΓΙΟΣ ΤΡΥΦΩΝΙΔΗΣ:  Εγώ έχω υπόψη μου περιπτώσεις, γιατί όπως ξέρετε έχω επαφή με τη Λευκάδα, όπου μου αναφέρανε ότι –χάσατε την αξιοπιστία σας, κύριε Υφυπουργέ, ίσως δεν το καταλάβατε- έτρεξαν να αγοράσουν ένσημα για να πάρουν τα χρήματα. Δεν σας πιστεύουν πλέον. Εκεί έχουμε φθάσει. Συγγνώμη που το λέω έτσι χοντρά, αλλά εκεί έχει φθάσει η κατάσταση. Και δείχνετε τη νοοτροπία αυτή που ανέφερα του αθηνοκεντρικού κράτους όταν είπατε, κύριε Υπουργέ, ότι τέτοια μέτρα που πήραμε στη Λευκάδα ούτε στην Αθήνα δεν ελήφθησαν. Προς Θεού! Τι είναι η Αθήνα; Οι Αθηναίοι είναι καλύτερης ποιότητας ‘Ελληνες πολίτες, απ’ ό,τι είναι οι Λευκαδίτες, απ’ ό,τι είναι οι άλλοι επαρχιώτες; Εγώ πιστεύω ότι το αντίθετο πρέπει να συμβαίνει. Οι Έλληνες της επαρχίας που αγωνίζονται εκεί να επιβιώσουν πρέπει να έχουν μεγαλύτερη συμπαράσταση από την Κυβέρνηση εδώ των Αθηνών. 
      Όμως, θα μου επιτρέψει ο αγαπητός συνάδελφος κ. Κτενάς, να του απαντήσω σε αυτό που ανέφερε. «Δυστυχώς ο αντισεισμικός κανονισμός δεν εφαρμόστηκε στα δημόσια έργα και πρέπει να εφαρμόζεται».
      Κύριε Κτενά, δεν είστε μηχανικός. Σας πληροφορώ ότι πρώτιστη υποχρέωση είναι να εφαρμόζεται στα δημόσια έργα ο αντισεισμικός κανονισμός. Δεν ισχύει ο αντισεισμικός κανονισμός μόνο για τα ιδιωτικά. Ισχύει και για τα δημόσια, ισχύει για όλα τα έργα στην Ελλάδα ανεξάρτητα από το φορέα, από τον ιδιοκτήτη. 
      ΓΕΩΡΓΙΟΣ ΚΤΕΝΑΣ: Τα έργα στα οποία αναφέρομαι είναι προ πεντηκονταετίας. 
      ΓΕΩΡΓΙΟΣ ΤΡΥΦΩΝΙΔΗΣ: Αναφέρατε και πολλά σύγχρονα έργα.
      ΓΕΩΡΓΙΟΣ ΚΤΕΝΑΣ:  Δεν υπήρχε.
      ΓΕΩΡΓΙΟΣ ΤΡΥΦΩΝΙΔΗΣ: Υπήρχε, όπως σας ανέφερε προηγουμένως εκλεκτός συνάδελφος, από το 1955, που ο αείμνηστος Κωνσταντίνος Καραμανλής παρεκάλεσε το Εθνικό Μετσόβιο Πολυτεχνείο και έβγαλε τον πρώτο αντισεισμικό κανονισμό στην Ελλάδα, ο οποίος ήταν και πρότυπο παγκόσμια. Ο αντισεισμικός κανονισμός της Ελλάδος είναι άκρως επιτυχής και σε ορισμένο βαθμό τον είχαν αντιγράψει και οι Γιαπωνέζοι.
      Είπατε, επίσης ότι η Ευρωπαϊκή Ένωση δεν μας δίνει χρήματα γι’ αυτές τις δουλειές. Και βέβαια δεν σας δίνει χρήματα! Όταν γινόταν η διαπραγμάτευση για το πλαφόν των φυσικών καταστροφών, η κυβέρνηση του ΠΑΣΟΚ ήταν απούσα –παρούσα μεν σώματι, απούσα στην προσπάθεια. Όταν οι άλλες ευρωπαϊκές χώρες έβαλαν πλαφόν το 3% του ΑΕΠ ως όριο πάνω από το οποίο η Ευρωπαϊκή Ένωση θα ήταν υποχρεωμένη να καλύψει τις ανάγκες από καταστροφές, θεομηνίες κλπ., εσείς δεν αντιτάξατε το αυτονόητο: Ο ελλαδικός χώρος δέχεται σχεδόν το 70% της σεισμικής ενέργειας όλης της Ευρώπης. Να μην πάμε στο πλαφόν ένας σεισμός να ξεπεράσει σε συνέπειες το 3% του ΑΕΠ. Τουλάχιστον για τους σεισμούς της Ελλάδας, οι οποίοι είναι επανειλημμένοι κατά τη διάρκεια της χρονιάς, να υπάρχει μια άλλη ρύθμιση, ώστε να έχουμε τη συμπαράσταση της Ευρωπαϊκής Ένωσης. Εσείς δεν κάνατε τίποτα γι’ αυτό ούτε διεκδικήσατε τα δικαιώματα αυτής της ιδιαιτερότητας που έχει η χώρα μας. Και έρχεστε τώρα και λέτε ότι δεν υπάρχουν χρήματα. Ε, βέβαια, αφού δεν έχετε προνοήσει.
      Θέλω να σημειώσω με χαρά ότι πράγματι ο κ. Κτενάς στη Λευκάδα συμπεριφέρεται ως Βουλευτής Λευκάδας. Βέβαια, εκλέγεται με το ΠΑΣΟΚ, αλλά για να σας τονίσω πόσο πραγματικά ενδιαφέρεται για τη Λευκάδα, θα μου επιτρέψετε να σας διαβάσω ένα απόσπασμα από την τελευταία ομιλία του προς τον κ. Σημίτη, σχετικά με το θέμα το οποίο συζητάμε σήμερα, που είναι και απάντηση της Νέας Δημοκρατίας σε όλα όσα είπατε, κύριε Υπουργέ.
      Είπε ο κ. Κτενάς στον κ. Σημίτη: «Κύριε Πρόεδρε, ζητήσατε προηγουμένως στην ομιλία σας να κινητοποιηθούμε προς την κατεύθυνση για τις ερχόμενες εκλογές» -δεν είμαστε σε προεκλογική περίοδο, έτσι;- «και συμφωνώ μαζί σας απολύτως. Είχατε πει και προχθές στο Εθνικό Συμβούλιο ότι θα πρέπει να πάμε πόρτα-πόρτα, κάτι που είναι πράγματι αναγκαίο. Όμως, όσον αφορά στη δική μου εκλογική περιφέρεια, φοβάμαι ότι πολλές πόρτες δεν θα ανοίξουν ή θα κλείσουν βίαια όταν εμφανιστούμε. Το λέω αυτό γιατί σήμερα συμπληρώνονται δύο μήνες από τον καταστροφικό σεισμό που έπληξε την ιδιαίτερη πατρίδα μου. Ενώ όταν έγινε ο σεισμός υπήρξε άμεση κινητοποίηση της Κυβέρνησης, του κράτους και των κρατικών υπηρεσιών, σήμερα, δύο μήνες μετά το σεισμό, πολύ λίγα πράγματα από όσα είχαν εξαγγελθεί έχουν γίνει. Ουσιαστικά γίνονται αυτά που αφορούν στο ΥΠΕΧΩΔΕ, αλλά και αυτά με βραδύ ρυθμό και σε μικρή έκταση. Πολλά, περίπου τα μισά, από όσα είχαν εξαγγελθεί από τον Υπουργό Εξωτερικών κ. Σκανδαλίδη που ήρθε στη Λευκάδα ως εκπρόσωπός σας είτε δεν προωθούνται καθόλου είτε μοιάζει σαν να έχουν ανακληθεί στην πράξη».
      Αυτά είπε ο κ. Κτενάς στον κ. Σημίτη για την κατάσταση, η οποία υπάρχει σήμερα στη Λευκάδα. Αυτά είναι δημοσιεύματα στον Τοπικό Τύπο της Λευκάδας.
      Ευχαριστώ πολύ.
      ΓΕΩΡΓΙΟΣ ΚΤΕΝΑΣ: Κυρία Πρόεδρε, θα ήθελα το λόγο επί προσωπικού. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κανονικά δεν πρέπει να σας δώσω το λόγο κύριε Κτενά, γιατί δεν υπάρχει προσωπικό ζήτημα. Είναι πολιτική κριτική, αλλά λόγω του ευαίσθητου θέματος για το οποίο όλοι δείχνουμε κατανόηση, θα σας δώσω δύο λεπτά. 
      Ορίστε, κύριε Κτενά.
       ΓΕΩΡΓΙΟΣ ΚΤΕΝΑΣ: Επειδή ακριβώς είπα αυτά, κύριε συνάδελφε, στον Πρωθυπουργό και τα δημοσίευσαν…
      ΓΕΩΡΓΙΟΣ ΤΡΥΦΩΝΙΔΗΣ: Σας τιμά που τα είπατε.
      ΓΕΩΡΓΙΟΣ ΚΤΕΝΑΣ: …γι’ αυτό και κινητοποιήθηκε η Κυβέρνηση. Γνωρίζει ότι θα της πω και άλλα εάν δεν κινητοποιηθεί. Θα υπάρξει έργο και έτσι οι Λευκαδίτες θα μας ανοίξουν, όταν έρθει η ώρα, όλες τις πόρτες και όλες τις αγκαλιές και ελπίζω ότι θα βρεθούμε ξανά εδώ, για να συζητάμε για άλλα προβλήματα και όχι για αυτά της Λευκάδας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ευχαριστούμε πολύ, κύριε Κτενά. Εν πάση περιπτώσει, ήταν εκτός Κανονισμού η παρέμβαση, αλλά ας πούμε δικαιολογημένη.
      Κυρία και κύριοι συνάδελφοι, οι Υπουργοί Πολιτισμού, Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Γεωργίας, Δικαιοσύνης, Μεταφορών και Επικοινωνιών, Εμπορικής Ναυτιλίας και Δημόσιας Τάξης κατέθεσαν σχέδιο νόμου: «Ρύθμιση θεμάτων Ολυμπιακής Προετοιμασίας και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο έχει ο κύριος Υπουργός.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, κυρία και κύριοι συνάδελφοι, εγώ προσπάθησα να απαριθμήσω ορισμένα μέτρα, αποφάσεις, εξαγγελίες, οι οποίες υλοποιούνται και να πω σε ποιο στάδιο βρίσκονται. Απέφυγα να απαντήσω σε κάποιους χαρακτηρισμούς των συναδέλφων της Νέας Δημοκρατίας για ανάλγητη Κυβέρνηση, για αδιαφορία κλπ.
      Ο κ. Παυλόπουλος προσπάθησε να συγκρίνει την τύχη της Λευκάδας με την τύχη των Γρεβενών. Εγώ σας λέω, κύριε Παυλόπουλε, μακάρι. Φαίνεται ότι –ειλικρινά σας το λέω- δεν ξέρετε τι έχει γίνει στα Γρεβενά και στην Κοζάνη.
      ΠΡΟΚΟΠΗΣ ΠΑΥΛΟΠΟΥΛΟΣ:  Πώς δεν ξέρουμε! Σας ακούνε και εκεί!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Α, με ακούνε εκεί; Εκεί ήμουν προχθές εγώ. Μετά από οκτώ χρόνια είναι ο εικοστός δήμος και κοινότητα που με κάνουν επίτιμο δημότη. 
      Δεν έχετε ιδέα τι έγινε στην Κοζάνη και στα Γρεβενά. 
      ΠΡΟΚΟΠΗΣ ΠΑΥΛΟΠΟΥΛΟΣ:  Πώς δεν έχουμε!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ πήγα με τον Πρωθυπουργό πριν από δύο - τρεις μήνες. Τι να μου πείτε; Λυπάμαι. Γι’ αυτό και είστε εκτός πραγματικότητος και θα συνεχίσετε να είστε και την επόμενη τετραετία. Θα το δείτε.
      ΠΡΟΚΟΠΗΣ ΠΑΥΛΟΠΟΥΛΟΣ: Αυτά έλεγε ο Κουτσόγιωργας!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Θα το δείτε.
      Λέτε ότι μας ακούν στα Γρεβενά. Κτίσαμε τέσσερις χιλιάδες δωρεάν κατοικίες. Σήμερα αν πάτε θα το δείτε. Εμείς πήγαμε με τον Πρωθυπουργό στην Κνίδη που ήταν το επίκεντρο του σεισμού στο Δήμο Βεντζίων και έμεινα έκπληκτος. Δεν το γνώρισα. Είναι όλα τα σπίτια καινούργια. Και εκτός από τα σπίτια που έγιναν δωρεάν, κτίστηκαν και οκτώ χιλιάδες με δάνεια και άλλα ανακατασκευάστηκαν και επισκευάστηκαν. Στο Νομό Κοζάνης και Γρεβενών υπήρχε ένα ειδικό αναπτυξιακό πρόγραμμα 80 δισεκατομμυρίων από εθνικούς πόρους για διάφορες παρεμβάσεις και έργα υποδομής. Μακάρι να γίνει και στη Λευκάδα ό,τι έγινε στα Γρεβενά. Σας το λέω εγώ. Και θα γίνει. Και θα γίνει με Κυβέρνηση του ΠΑΣΟΚ.
      Κύριε Παυλόπουλε, αν προσέχατε αυτά που σας είπα, πόσο προσεκτικά κινούμαστε. Δηλαδή είναι κακό να σας πω για τα εδάφη στη Λευκάδα; Πήγατε να δείτε στο δρόμο Τσουκαλάδες, Πευκούλια, Άγιος Νικήτας τι εδάφη υπάρχουν; Εσείς, κύριε Τρυφωνίδη, το είδατε; 
      ΠΡΟΚΟΠΗΣ ΠΑΥΛΟΠΟΥΛΟΣ:  Το ξέρουμε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εμείς τι κάναμε μέχρι τώρα; Βάλαμε μία εργολαβία η οποία καθαρίζει όλα τα μπάζα με προσοχή, γιατί πρέπει να αποκαλύψουν το έδαφος.  Πρέπει να κάνουμε έρευνα τι  έδαφος υπάρχει, τι είδους παρεμβάσεις θα κάνουμε, τι αντοχές έχει, αν θα αντέξει σε σεισμό. Και βάλαμε όλους τους ειδικούς φορείς, το Μετσόβιο Πολυτεχνείο, γεωλόγους, τους καλύτερους καθηγητές να μας πουν τι είδους παρεμβάσεις πρέπει να κάνουμε. Και όλα αυτά λέμε να τα τελειώσουμε γρήγορα. Το έργο γίνεται. Καθαρίστηκε ο δρόμος. Λέμε να τελειώσουν οι μελέτες μέχρι τέλος Δεκεμβρίου -σε τρεις μήνες- μελέτες που σε άλλες περιπτώσεις κάνουν τρία, τέσσερα και πέντε χρόνια και δεν γίνονται κιόλας. Θα γίνουν και αμέσως μετά θα δημοπρατήσουμε. Εγώ δεσμεύομαι ότι το έργο θα είναι έτοιμο μέχρι τον Απρίλιο, εκτός αν υπάρχουν ιδιαίτερα ακραία φαινόμενα. Αλλά μέχρι το καλοκαίρι, μέχρι τον Ιούνιο θα είναι παραδομένο το έργο. Τι άλλο να κάνουμε δηλαδή; Ό,τι μελέτες χρειαζόταν να κάνουμε, τις κάναμε.
      Είπατε αδίκως –και ξέρετε ότι σας έχω μία προσωπική συμπάθεια και σε εμένα δεν θέλω να συμπεριφέρεστε έτσι- ότι όλες οι εργολαβίες ανατέθηκαν αφού έγινε η επερώτηση. Δεν είναι έτσι.
      ΠΡΟΚΟΠΗΣ ΠΑΥΛΟΠΟΥΛΟΣ:  Δεν είπα «όλες». 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Καμία.
     ΠΡΟΚΟΠΗΣ ΠΑΥΛΟΠΟΥΛΟΣ:  Ε, πώς;
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Για να ακούσω! Στις 16-9-2003 ανατέθηκε μία.
     ΠΡΟΚΟΠΗΣ ΠΑΥΛΟΠΟΥΛΟΣ:  Νοέμβριο λέει, όχι Σεπτέμβριο. Ναι ή όχι; 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σεπτέμβριος είναι. 20 Οκτωβρίου η άλλη. 22 Σεπτεμβρίου η άλλη. 7 Νοεμβρίου η τελευταία.
     ΠΡΟΚΟΠΗΣ ΠΑΥΛΟΠΟΥΛΟΣ:  Το οδικό δίκτυο Άγιος Νικήτας - Κομηλιό πότε έγινε;
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στις 7 Νοεμβρίου.
     ΠΡΟΚΟΠΗΣ ΠΑΥΛΟΠΟΥΛΟΣ:  Ε, αυτό λέω.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Μα, εσείς είπατε «όλες οι εργολαβίες». 
     ΓΕΩΡΓΙΟΣ ΚΤΕΝΑΣ: Χωρίς μελέτη ο Άγιος Νικήτας;
     ΠΡΟΚΟΠΗΣ ΠΑΥΛΟΠΟΥΛΟΣ: Να γίνει με μελέτη, αλλά όχι με ρυθμό χελώνας!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θα κάνετε διάλογο μεταξύ σας; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Παυλόπουλε, ακόμα και γι’ αυτό το έργο έχουμε υπογραφή σύμβασης στις 7 Νοεμβρίου, δηλαδή την ίδια μέρα που εσείς ήρθατε να καταθέσετε επερώτηση. Υπογράφηκε η σύμβαση. Για να φθάσεις στη σύμβαση χρειάζεται μια προεργασία. Όλες οι εργολαβίες που σας είπα έγιναν νωρίτερα. Γιατί λέτε εσείς ότι έγιναν μετά; 
      Μπορεί η επερώτηση να έχει χρήσιμα συμπεράσματα, να μας βοηθήσει ώστε να έχουμε και προτάσεις που μπορεί να αποδεχτούμε ή να μας κινήσει και σε κάτι που δεν το κάναμε. Γιατί όμως να μη λέμε τη πραγματικότητα; 
      Γι’ αυτό, κύριε Τρυφωνίδη, δεν είναι ελκυστική η πολιτική στους νέους. Διότι παρουσιάζετε εδώ μία εικόνα η οποία δεν έχει καμία σχέση με την πραγματικότητα. 
      Εγώ σας λέω ότι, ως ΥΠΕΧΩΔΕ, ό,τι κάναμε μέχρι τώρα είναι το άριστο. Πείτε μου τι δεν είναι. Ο κ. Κτενάς παρ’ ότι ήθελε να είναι διεκδικητικός στον Πρωθυπουργό, είπε ότι το ΥΠΕΧΩΔΕ προχωράει. Μάλιστα είπε ότι δεν προχωράει τόσο γρήγορα. Εγώ σας λέω ότι προχωράει πολύ γρήγορα. 
      Κύριε Παυλόπουλε, ισχύει η επιδότηση ενοικίου από 1ης Σεπτεμβρίου. Αν κάποιοι δεν έφεραν τα σχετικά χαρτιά, εμείς φταίμε; 
      Είπατε ότι κάποιοι μένουν σε σκηνές στο γήπεδο. Εμείς φταίμε; Και παρουσιάζετε ότι φταίει η Κυβέρνηση για το ότι μένουν σε σκηνές. Τι άλλο να κάνουμε; Θέλουν επιδότηση ενοικίου και τους τη δίνουμε. Τους δίνουμε να πάνε σε ξενοδοχεία με δωρεάν διατροφή. Εμείς φταίμε που δεν πάνε; 
      Υπάρχει καλύτερη λύση από τις λαϊκές πολυκατοικίες; Ήταν και αίτημά τους. Θα τους φτιάξουμε καινούργιες πολυκατοικίες. Τι άλλο να κάνουμε; Αυτό, όμως, χρειάζεται μία διαδικασία. Περιμένουμε από τους τοπικούς παράγοντες σε συνεργασία με τον περιφερειάρχη να μας βρουν τις περιοχές. Θέλουν να χτίσουμε στα οικόπεδα που είναι εκεί σήμερα; Δεν θα το επιθυμούσα φυσικά ούτε εγώ να χτιστούν εκεί όλες οι πολυκατοικίες. Αυτά δεν τελειώνουν εύκολα. Εμείς όμως πήραμε μία γενναία απόφαση να κάνουμε καινούργιες πολυκατοικίες. 
      Ανέφερα ότι υπάρχουν έντονα γεωλογικά προβλήματα. Στείλαμε γεωτρύπανα και κάναμε γεωτρήσεις.  Βάλαμε τους ειδικούς φορείς και πανεπιστήμια να ελέγξουν τα εδάφη. 
      Είπατε ότι είναι σαθρή η Κυβέρνηση. Δε θέλω, κύριε Παυλόπουλε, να χρησιμοποιείτε τέτοιες εκφράσεις. Είναι κακό που είπα ότι είναι σαθρά τα εδάφη; Γιατί να πείτε ότι είναι σαθρή η Κυβέρνηση; Πού είναι σαθρή; 
      Λέτε ότι υπάρχει διαπλοκή. Έχουμε το μαθηματικό τύπο, ο οποίος δεν επιτρέπει να παρεμβαίνει κανείς ούτε πολιτικός, στη δημοπρασία. Παρεμβαίνει μόνο ο Υπουργός από πλευράς διαβλητότητας διαδικασιών με την έννοια της διαφθοράς ή της διαπλοκής; Είναι 100% άμεμπτη η διαδικασία. 
     ΠΡΟΚΟΠΗΣ ΠΑΥΛΟΠΟΥΛΟΣ: Γιατί σας φωνάζει η Ευρωπαϊκή Ένωση, κύριε Υπουργέ; 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Γιατί δε δέχεται πλέον το μαθηματικό τύπο. Όχι όμως για λόγους διαφθοράς ή διαπλοκής στις αναθέσεις των έργων. 
     Στην ανάθεση των έργων μπορεί να παρέμβει κάποιος όταν έχουμε το μαθηματικό τύπο; 
     ΠΡΟΚΟΠΗΣ ΠΑΥΛΟΠΟΥΛΟΣ: Έτσι όπως τα κάνατε! 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ! Κύριε Υπουργέ, μη ρωτάτε τους συναδέλφους. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σας είπα τον τρόπο ανάθεσης, όσον αφορά τα δημόσια έργα. 
     Λέτε ότι γίνεται σπατάλη. Η φιλοσοφία της Νέας Δημοκρατίας είναι σ’ αυτή τη φάση από κάποιους, θα έλεγα, πεφωτισμένους να παρουσιάζουν ότι έγιναν λιγότερα έργα. 
     Δείτε πόσα χιλιόμετρα έγιναν στην Εγνατία ή στον ΠΑΘΕ και δείτε πόσα λεφτά ξοδεύτηκαν, πόσο κοστίζει το χιλιόμετρο. Θα δείτε ότι στα έργα που έγιναν στην Εγνατία ή στον ΠΑΘΕ το χιλιόμετρο κοστίζει λιγότερο από ό,τι κόστιζε ο ΠΑΘΕ που κάνατε εσείς που ήταν άχρηστος. Δίνουμε τώρα 32 δισεκατομμύρια για Αθήνα-Υλίκη και Αθήνα-Κόρινθο για να φτιάξουμε τις βλάβες που έχει ο δρόμος. Τα χιλιόμετρα που φτιάχνουμε εμείς τώρα είναι περισσότερα αλλά είναι και καλύτερα ποιοτικά και στοιχίζουν λιγότερο από ό,τι στοίχιζαν, όταν τα κάνατε εσείς. Το ίδιο συμβαίνει και στην Εγνατία. Τα χιλιόμετρα που κάνουμε είναι άρτια ποιοτικά και συγκρίσιμα με ανάλογα έργα της Ευρώπης και στοιχίζουν το μισό από ό,τι στοιχίζουν αντίστοιχα έργα στην Ευρώπη. 
     Είπατε ότι υπάρχουν υπερτιμολογήσεις, υπερκοστολογήσεις, υπερβάσεις. Δεν υπάρχουν. Οι υπερβάσεις στους αρχικούς συμβατικούς προϋπολογισμούς στην Ελλάδα πλέον είναι στα ίδια όρια που είναι και στην Ευρώπη και στην Αμερική και συνεχώς μειώνονται. Στην Εγνατία δηλαδή είναι 8% με 9%. Σε καμία άλλη χώρα της Ευρώπης δεν είναι τόσο μικρές οι υπερβάσεις σε σχέση με τον αρχικό προϋπολογισμό. Και τα έργα είναι άρτια ποιοτικά και ανταγωνιστικά των άλλων χωρών. 
     Γιατί, κύριε Παυλόπουλε, πρέπει να παρουσιάζουμε αυτήν τη μαύρη εικόνα;
      Μπορούσαν δηλαδή με τα ίδια λεφτά να γίνουν και άλλα χιλιόμετρα; Η απάντηση είναι όχι. Αυτά μπορούσαν να γίνουν. Διότι το κόστος του χιλιόμετρου είναι ανάλογο και μικρότερο από εκείνο που είναι σε άλλες χώρες. Πώς μπορούσαν να γίνουν περισσότερα; Όσα ήταν να γίνουν έγιναν. Όσα δεσμευτήκαμε να κάνουμε στο Β΄ Κοινοτικό Πλαίσιο Στήριξης, τα κάναμε, ενώ εσείς στον ΠΑΘΕ δεσμευτήκατε να κάνετε  διακόσια δέκα χιλιόμετρα και κάνατε πενήντα πέντε. Σε ποιούς τα λέτε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Περιοριστείτε στην ερώτηση, μιλάμε για τους σεισμούς στη Λευκάδα.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Όταν έγιναν αναφορές σε άλλα θέματα, δεν είδα το Προεδρείο να δείχνει την ίδια ευαισθησία. Είμαι υποχρεωμένος να απαντήσω, όταν μας κατηγορούν για σαθρό σύστημα, για διαφθορά.
      Ήθελα να είμαι ήρεμος και αυτό έκανα στην πρωτολογία μου με επιχειρήματα. Υπάρχει ένα θέμα με τα 600 ευρώ. Δεν είναι το μείζον. Την καταγραφή την κάνει η Νομαρχιακή Αυτοδιοίκηση, είναι δική της αρμοδιότητα, δεν μπορώ να παρέμβω και παρ’ όλα αυτά παρεμβαίνουν οι δήμοι και η νομαρχιακή διοίκηση πιέζεται και αντί να μας βγάλουν για τις οικοσκευές χίλιους τριακόσιους δικαιούχους, μας προτείνουν πέντε χιλιάδες. Τι θα κάνω, θα τα δώσω; Δεν τα δίνω. Θα κάνω αυστηρό έλεγχο για να τα πάρουν αυτοί που δικαιούνται, γιατί δεν μπορώ να κόβω από ένα γεροντάκο τις 200.000 για να τα πάρει ένας επιτήδειος που δεν τα δικαιούται. Θα υπάρχει έλεγχος. Προτιμώ να υπάρχει καθυστέρηση και ενός μηνός, αλλά να τα παίρνουν όσοι τα δικαιούνται. Το ίδιο και για τις οικοσκευές. Μας έκαναν πέντε χιλιάδες αιτήσεις για οικοσκευές. Δεν είναι τόσος ο αριθμός. Με το σεισμό έσπασαν τα ψυγεία; Λυπάμαι που το λέω, δεν χαρακτηρίζει την μεγάλη πλειονότητα των κατοίκων, αλλά έπαιρναν ένα ψυγείο χαλασμένο και το πήγαιναν από σπίτι σε σπίτι για να το βγάζουν φωτογραφία. Θα τα δώσω; Όχι είμαι υποχρεωμένος να προστατεύσω το δημόσιο συμφέρον. Θα καθυστερήσω για να κάνω έλεγχο και να τα δώσω εκεί που πρέπει. 
      Όσον αφορά την επιτροπή που είπατε, κύριε Τρυφωνίδη, όταν κάνει συλλαλητήριο στην Αθήνα μαζεύονται τριάντα αυτοί και σαράντα από τη Λευκάδα, γιατί είναι εκτός πραγματικότητας. Δεν παρουσιάζω άριστα τα πράγματα. Τρεις φορές πήγα μέχρι τώρα. Και μέσα στο Δεκέμβριο θα ξαναπάει κυβερνητικό κλιμάκιο. Να είστε βέβαιοι ότι θα επιτελέσουμε το χρέος μας στους πολίτες της Λευκάδας, όπως και στην Κοζάνη και στα Γρεβενά και στην Αθήνα. Θα κάνουμε τη Λευκάδα πολύ καλύτερη πιο ανθεκτικότερη και όσον αφορά τα σπίτια και τα δημόσια έργα και γρήγορα ενόψει της νέας τουριστικής περιόδου, αλλά και για το μεσοπρόθεσμο μέλλον. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Άκουσα τον κύριο Υπουργό, ας τον ακούσουν και οι Λευκάδιοι «ό,τι έγινε στα Γρεβενά και ό,τι στα Λιόσια, την ίδια μοίρα επιφυλάσσει η Κυβέρνηση και στη Λευκάδα και σε ό,τι αφορά το χρόνο αποκατάστασης και σε ό,τι αφορά την αποκατάσταση των πληγέντων». Ας πάνε στα Γρεβενά να δούνε υπολείμματα, ας πάνε να δούνε τι συμβαίνει στο Λεκανοπέδιο και εκεί θα καταλάβουν τι σημαίνει εικονική πραγματικότητα, «ζωγραφιές στο νερό». Στη Λευκάδα η Κυβέρνηση επιχειρεί ενόψει εκλογών να δείξει ότι κάτι κάνει. Αλλά όταν έχεις ένα κόσμο που ζει καθημερινά την πραγματικότητα, που βιώνει την ανικανότητα και την αδιαφορία, δε χρειάζεται να πεις τίποτα περισσότερο. 
      Όσον αφορά την απάντηση του Πρωθυπουργού στο Βουλευτή Λευκάδας τον κ. Κτενά άκουσα να του λέει πως όσα λεφτά ζήτησε για τη Λευκάδα άγγιζαν το 1 δισεκατομμύριο ευρώ, δηλαδή τα 350 δισεκατομμύρια δραχμές. Πού να τα βρει ο κ. Σημίτης, όχι μόνο για τη Λευκάδα, αλλά γενικότερα όταν έρχεται η Ευρωπαϊκή Ένωση και αποτιμά ότι στην Ελλάδα του κ. Σημίτη η διαφθορά, η διαπλοκή στοιχίζουν περίπου 3,5 δισεκατομμύρια δραχμές ή 10 δισεκατομμύρια ευρώ; Πού να βγάλεις άκρη; Εμπειρογνώμονες της Κεντρικής Ευρωπαϊκής Τράπεζας τα λένε. 
      Άκουσα τον κύριο Υπουργό να λέει για όλα εκείνα τα μέτρα που πήρε η Κυβέρνηση και για όλα εκείνα τα καλά που κάνει η Κυβέρνηση.
      Μόνο που δε μας είπε ο κύριος Υπουργός ποια Κυβέρνηση σ’ αυτό τον τόπο πήρε όλα αυτά τα χρόνια που κυβερνάει –οι διαδοχικές κυβερνήσεις του ΠΑΣΟΚ- πάνω από 100 τρισεκατομμύρια δραχμές από κοινοτικούς πόρους για να κάνει αυτά που έκανε τώρα, τα οποία δεν είναι ούτε τα μισά από πλευράς έκτασης και υποδομών από εκείνα που έκαναν οι κυβερνήσεις της Νέας Δημοκρατίας χωρίς ούτε μια δραχμή τότε –γιατί δεν υπήρχε το ευρώ- κοινοτικών πόρων.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Η ΕΡΕ τα έκανε! 
      ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως, κύριε Υπουργέ, είτε σας αρέσει είτε δεν σας αρέσει! Εμείς δεν ντρεπόμαστε για το παρελθόν μας. Εσείς, κύριε Υπουργέ, ψάχνετε να καλύψετε ένα παρελθόν στο οποίο, όταν μπαίναμε στην Ευρωπαϊκή Ένωση κυκλοφορούσατε, ως ΠΑΣΟΚ, χάρτες που έλεγαν «πωλείται η Ελλάς» και τους είχατε κολλήσει σε όλη την Ελλάδα και σήμερα παριστάνετε τους Ευρωπαίους. 
      Εμείς μια γραμμή είχαμε και αυτή ακολουθήσαμε! Γι’ αυτό ο Τόπος πορεύεται, όπως πορεύεται. Αν είχατε τουλάχιστον φροντίσει να είναι καλύτερες οι μέρες που κυβερνούσατε, θα είχαμε αξιοποιήσει πολύ περισσότερα από όσα κάνατε εσείς. Δε θα είχαμε φτάσει στο κατάντημα να μας διασύρει προχθές ο “ECONOMIST”, λέγοντας ότι όταν παρέδωσε η κυβέρνηση της Νέας Δημοκρατίας στο ΠΑΣΟΚ το 1981, ο μέσος όρος του κατά κεφαλή εισοδήματος στην Ελλάδα σε σχέση με την Ευρωπαϊκή Ένωση ήταν 69% κοντά 70% και τώρα, είκοσι χρόνια μετά, με 100 τρισεκατομμύρια δραχμές κοινοτικούς πόρους είναι 67%, γιατί κάνετε βήματα προς τα πίσω. Αυτή είναι η Ελλάδα την οποία αφήνετε! Και με όλες αυτές τις εικονικές πραγματικότητες τις οποίες εμφανίζετε. 
      Μπήκαν άλλες χώρες και μας πέρασαν όλες. Μπήκε η Ισπανία, η Πορτογαλία, η Ιρλανδία. Τότε, μας παρακαλούσαν. Μας έβλεπαν από μακριά. Μας πέρασαν όλοι. Τώρα είμαστε τελευταίοι και ουραγοί! Εδώ μας πέρασαν τρεις χώρες της διεύρυνσης. Ναι ή όχι; Η Ουγγαρία, η Τσεχία και η Σλοβενία μάς πέρασαν αμέσως μετά την ένταξη η οποία δεν έχει ολοκληρωθεί. 
      Επί των ημερών των Κυβερνήσεων του ΠΑΣΟΚ, και ιδίως των ημερών Σημίτη, η Ελλάδα τελευταία και ουραγός αγκομαχάει. Και εσείς μας λέτε ότι κάνει βήματα. Σας το είπα από την αρχή. Βήματα σημειωτόν, ναι, αλλά οι άλλοι κάνουν άλματα! Και σ’ αυτό το δύσκολο κόσμο που ζούμε, ξέρετε πολύ καλά ότι δεν επιβιώνουν εκείνοι που είναι ουραγοί. Ούτε εκείνοι οι οποίοι απλώς και μόνο παρακολουθούν τους άλλους που τρέχουν. 
      Σ’ αυτόν το δύσκολο κόσμο που ζούμε, επιβιώνουν εκείνοι που κάνουν πρωταθλητισμό. Και οι κυβερνήσεις σας δεν μπορούν να κάνουν πρωταθλητισμό. Και δεν μπορούν να κάνουν πρωταθλητισμό, γιατί είναι ικανοποιημένες με αυτά που μας είπατε. Είστε ικανοποιημένος με αυτά που μας λέτε τώρα, όταν λέτε στον Έλληνα ότι πρέπει να είναι ικανοποιημένος για το κατάντημα στο οποίο έχει περιέλθει η Χώρα όλα αυτά τα χρόνια; 
      Από εκεί και πέρα, με συγχωρείτε πολύ, αλλά είστε Κυβέρνηση, αυτό που λέμε, μειωμένων προσδοκιών! Μια Κυβέρνηση η οποία έχει αναγάγει σε ιδεολογία τη μετριότητα, γιατί αυτό τη βολεύει, γιατί αυτό θέλει να δείξει στον Ελληνικό Λαό. 
      Πείτε μου ένα μέγεθος στην Ευρωπαϊκή Ένωση αυτήν τη στιγμή για το οποίο να είστε υπερήφανοι. Το μόνο το οποίο πιπιλίζετε καθημερινά από όπου και αν βρίσκεστε, είναι ο ρυθμός ανάπτυξης. Και ξεχάσατε ότι με τα ίδια μέσα άλλες χώρες που μας ξεπέρασαν την ίδια περίοδο, την κρίσιμη στην οποία βρισκόμαστε εμείς, και πολύ νωρίτερα από εμάς, έκαναν ρυθμούς ανάπτυξης στο 7%. Παράδειγμα αποτελεί η Ιρλανδία. Και εμείς, επειδή έχουμε ένα ρυθμό ανάπτυξης 3,5% μεγαλύτερο από τις άλλες χώρες της Ευρώπης, κοντά στο 4%, πρέπει να είμαστε ικανοποιημένοι. Γιατί οι άλλες χώρες να έχουν μεγαλύτερους ρυθμούς, όταν έχουν επιτύχει την ανάπτυξή τους και εμείς αγκομαχάμε; 
      Αλλά δε μας είπατε τις αλήθειες. Μας λέγατε προηγουμένως για το μαθηματικό τύπο. Έχουμε ή δεν έχουμε διασυρθεί στην Ευρωπαϊκή Ένωση με αυτόν; Διαβάσατε ή δε διαβάσατε στο χθεσινό Τύπο συμφωνίες μεταξύ εργολαβικών εταιρειών για το πώς, για παράδειγμα, γίνονται τα δημόσια έργα; Ναι ή όχι; Υπήρξε μία διάψευση από το Υπουργείο σας για το χθεσινό δημοσίευμα, γι’ αυτό το περίεργο, το απαράδεκτο εργολαβικό το οποίο είδατε χθες; Από εκεί φαίνεται το πώς λειτουργεί ο μαθηματικός τύπος. Αλλά δεν υπήρξε καμία απάντηση. Ο μαθηματικός τύπος. Βεβαίως! Πώς να «βάλετε χέρι» στις δημοπρασίες σε ό,τι αφορά τα δημόσια έργα, όταν με το μαθηματικό τύπο πάνε εκεί που θέλετε να πάνε! Γιατί γι’ αυτό φτιάχτηκε ο μαθηματικός τύπος! Όπως ακριβώς φτιάξατε μια νομοθεσία στα μέτρα σας, για να μπορέσει η διαπλοκή να περάσει και με θεσμικό μανδύα! 
      Είστε ή δεν είστε η Κυβέρνηση που ήρθε και είπε ότι, εν πάση περιπτώσει, και αν ακόμα ακυρωθεί μία μεγάλη σύμβαση εργολαβίας ή προμήθειας για λόγους παρανομίας, με αμετάκλητη απόφαση, συνεχίζεται μέχρι το τέλος από εκείνον που παρανόμως την πήρε και ο άλλος, ο οποίος δικαιώνεται από τα δικαστήρια παίρνει αποζημίωση; Αυτό, είναι ή δεν είναι το περίφημο, περιβόητο, φαύλο άρθρο 4 του ν. 2522/97; Ποια Κυβέρνηση στην Ελλάδα τόλμησε να κάνει όλα αυτά τα πράγματα; Γι’ αυτά μας μιλάτε; Γι’ αυτή τη διαφάνεια; Γι’ αυτού του είδους την αξιοκρατία σ’ αυτόν τον Τόπο; 
      Γιατί είμαστε οι τελευταίοι σε όλα στην Ευρωπαϊκή Ένωση; Γιατί; Θα μας το εξηγήσετε; Γιατί χρεώνεται καθημερινά ο Έλληνας; Διαβάσατε σήμερα τα στοιχεία του Γενικού Λογιστηρίου του Κράτους πού βρίσκεται το δημόσιο χρέος; Είναι ή δεν είναι αυτή τη στιγμή 178 δισεκατομμύρια ευρώ, ξεπεράσαμε τα 55 τρισεκατομμύρια δραχμές; Επί ποίων ημερών έγιναν όλα αυτά; Επί των δικών μας; Πότε άλλοτε η Ελλάδα χρεώθηκε όλα αυτά τα ποσά, παρά το γεγονός ότι πήρε τόσους κοινοτικούς πόρους; 
      Σας ξαναλέω πολύ απλά ότι όταν μιλάτε στον Ελληνικό Λαό, να ξέρετε ότι ο Ελληνικός Λαός και ενήμερος είναι και ξέρει να αποτιμά το έργο του καθενός.
      Και τα δικά σας λάθη και τα δικά μας λάθη, όσα έγιναν, μπορεί να τα αποτιμά. Μην κρύβετε όμως την πραγματικότητα. Η πραγματικότητα είναι εδώ και αυτή θα εκτιμηθεί στις επόμενες εκλογές. Εάν βγάλατε εσείς το συμπέρασμά σας ότι θα κερδίσετε ξανά τις εκλογές, είναι δικό σας θέμα. Εμείς δεν υποτιμούμε τον Ελληνικό Λαό ούτε βγάζουμε φετφάδες για τα αποτελέσματα των εκλογών. Ο Ελληνικός Λαός θα κρίνει και θα μας κρίνει όλους μας, όπως θα κρίνει και τη βεβαιότητα με την οποία παρουσιάζεστε για τις επόμενες εκλογές. Μια βεβαιότητα, η οποία δείχνει αυτό που λέμε καθημερινά. Ένα πράγμα μάθατε στη ζωή σας ως Κυβέρνηση να κάνετε: Να γαντζώνεστε στην εξουσία. Αλλά η εξουσία δεν είναι αυτοσκοπός, είναι υπηρεσία σε έναν λαό και όχι τρόπος για να επιβιώνει κανείς πολιτικά. Και αυτή είναι η μεγάλη διαφορά που διακρίνει τις δύο παρατάξεις. Προσωπικά πιστεύω ότι θα κριθεί αυτή η νοοτροπία και αυτή η συμπεριφορά από τον Ελληνικό Λαό στις επόμενες εκλογές. 
      Ευχαριστώ. 
      ΓΕΩΡΓΙΟΣ ΚΤΕΝΑΣ: Κυρία Πρόεδρε, σας παρακαλώ το λόγο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κτενά, δεν έχετε το λόγο. Σας έδωσα το λόγο κατά παρέκκλιση του Κανονισμού, επειδή αναφέρθηκε στο πρόσωπό σας. Όσον αφορά αυτά, θα απαντήσει ο κύριος Υπουργός. 
      Ορίστε, κύριε Υπουργέ, έχετε το λόγο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ, κύριε Παυλόπουλε, ασφαλώς υποστηρίζω ότι ο ελληνικός λαός θα κρίνει ποιος θα κυβερνήσει, όπως έκρινε και τις προηγούμενες φορές. Αλλά όταν εσείς, ένα από τα σημαίνοντα στελέχη, μου φέρνετε ως παράδειγμα τα Γρεβενά και είστε τόσο έξω από την πραγματικότητα, είμαι υποχρεωμένος να πω ότι επειδή είστε τόσο έξω από τα πράγματα, θα ξαναχάσετε. Διότι δεν ξέρετε τι γίνεται στα Γρεβενά. Υπάρχει μια μικρή καθυστέρηση σε τρεις οικισμούς, οι οποίοι θέλησαν να μετεγκατασταθούν σε άλλη περιοχή, την οποία έπρεπε να την εντάξουμε στο σχέδιο πόλης. Και αυτό βεβαίως κάνει πέντε, έξι χρόνια για να τελειώσει. Υπάρχει αυτή η μικρή καθυστέρηση για να βοηθήσουμε τρεις ορεινούς οικισμούς, οι οποίοι ήθελαν να ενωθούν. Εάν εντάσσονταν στο άλλο πρόγραμμα, θα είχαν τελειώσει πριν από τρία, τέσσερα χρόνια. 
      Ήμουν εκεί, κύριε Παυλόπουλε, και κάναμε σπίτια σε οκτώ μήνες, καινούργια, ασφαλή, δεν παθαίνουν τίποτε ούτε με 8 Ρίχτερ, για τα γεροντάκια σε απομακρυσμένες περιοχές που είχαν σπίτια διακοσίων χρόνων, έλειπαν τα παιδιά τους και αν τους βάζαμε στη διαδικασία του δανείου, όπως ισχύουν τα πάγια μέτρα, θα είχαν ερημώσει όλα τα χωριά. Αυτό έγινε στα Γρεβενά.
      Είμαι περήφανος γι’ αυτό το έργο που έγινε στα Γρεβενά, γιατί είχα την τύχη και τότε να είμαι υπεύθυνος από το ΥΠΕΧΩΔΕ. 
      Θέλω να ζητήσω συγγνώμη από τους πολίτες, κυρίως της Λευκάδος, διότι η συζήτηση πήγε και σε άλλα θέματα. Εγώ απάντησα στα περισσότερα που έπρεπε να απαντήσω, τιμώντας τους πολίτες της Λευκάδος, αλλά βεβαίως δεν μπορώ να αφήσω αναπάντητα αυτά που έθεσε ο κ. Παυλόπουλος.
      Είπατε, κύριε Παυλόπουλε, για το δημόσιο χρέος. Γνωρίζετε ότι το δημόσιο χρέος μετριέται ως ποσοστό του ΑΕΠ. 
      ΠΡΟΚΟΠΗΣ ΠΑΥΛΟΠΟΥΛΟΣ: Πόσο είναι;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό που είπατε κι εσείς. Είναι 100% του ΑΕΠ περίπου.
      ΠΡΟΚΟΠΗΣ ΠΑΥΛΟΠΟΥΛΟΣ: Σήμερα είναι 117% του ΑΕΠ;.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το δημόσιο χρέος είναι περίπου το 100% του ΑΕΠ σήμερα και μειώνεται. 
      Θα πρέπει να ξέρετε, κύριε Παυλόπουλε, ότι το δημόσιο χρέος όταν είναι περίπου 100% του ΑΕΠ και ο δανεισμός για την εξυπηρέτηση του δημόσιου χρέους είναι σήμερα περίπου με επιτόκια 6% - 6,5% με πληθωρισμό 3,5%, αυτό σημαίνει ότι το δημόσιο χρέος χωρίς να προσθέσεις τίποτε από την τρέχουσα διαχείριση, μόνο του αυξάνεται κατά 3% το χρόνο. Κι εμείς κατορθώνουμε να το μειώνουμε 3% το χρόνο. Γιατί έχουμε πρωτογενή πλεονάσματα, κύριε Παυλόπουλε. Δεν είναι ελλειμματικός ο προϋπολογισμός. Ακούστε, για να μάθετε, να μην εκτεθείτε στον προϋπολογισμό. 
      ΠΡΟΚΟΠΗΣ ΠΑΥΛΟΠΟΥΛΟΣ: Πού τα βρήκατε τα πλεονάσματα;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αμφιβάλλετε ότι έχουμε πρωτογενή πλεονάσματα;
      Εάν βάλουμε από 1η Ιανουαρίου 2003 μέχρι τις 31 Δεκεμβρίου 2003 την τρέχουσα διαχείριση, τα έσοδα και τα έξοδα, έχουμε έλλειμμα ή περίσσευμα; Έχουμε, λοιπόν, περίσσευμα 1,3 τρισεκατομμύριο δραχμές με όλα τα πακέτα κοινωνικών παροχών. Αλλά το 1,3 τρισεκατομμύριο ασφαλώς δεν φθάνει να καλύψει όλους τους τόκους, οι οποίοι είναι 3,3 τρισεκατομμύρια. Γι’ αυτό και ο υπολογισμός που κάνει η Ευρωπαϊκή Ένωση για το έλλειμμα είναι διαφορετικός, δεν είναι η πραγματική ελλειμματική ή πλεονασματική διαχείριση. Έχει έναν τρόπο να υπολογίζει. Βάζει μέσα και τους τόκους όλους. 
      Γι΄ αυτό και τελικά το έλλειμμα είναι 1,2%. Αλλά αυτό δεν απεικονίζει την πραγματικότητα. Έτσι βρήκε έναν τρόπο να υπολογίζει. Βάζει όλους τους τόκους που είναι 3,3 δισεκατομμύρια και έτσι τελικά, σύμφωνα με τους υπολογισμούς της Ευρωπαϊκής Ένωσης, έχουμε έλλειμμα, το οποίο στη Γερμανία είναι 3%, στη Γαλλία 3,5%.
      Δεν είμαστε πρώτοι στην αύξηση του ΑΕΠ, κύριε Παυλόπουλε, με 4%; Λέτε εσείς ότι πρέπει να έχουμε μεγαλύτερη αύξηση του ΑΕΠ. Μάλιστα. 4% ήταν η αύξηση το 1988-1989 και εσείς ξαναήρθατε. Πού πήγε, λοιπόν; Στο –1%, στο 0%.
      ΠΡΟΚΟΠΗΣ ΠΑΥΛΟΠΟΥΛΟΣ: Αστειεύεστε; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πλάκα κάνω; Εγώ θα παραιτηθώ από Βουλευτής, αν δεν είναι 4% το 1988 και 1989 κι εσείς το πήγατε στο –1%. 
      Είμαστε πρώτοι σε αύξηση της παραγωγικότητας απ’ όλες τις χώρες; Είμαστε πρώτοι σε αύξηση των πραγματικών εισοδημάτων; Ο μέσος όρος είναι 3%. Πόσο ήταν, κύριε Παυλόπουλε, την περίοδο 1990-1993; Ήταν –7% η μείωση των πραγματικών εισοδημάτων. Σε ποιους τα λέτε αυτά; 
      ΠΡΟΚΟΠΗΣ ΠΑΥΛΟΠΟΥΛΟΣ: Εσείς σε ποιους τα λέτε;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στον ελληνικό λαό.
      Κύριε Παυλόπουλε, ο αγρότης ξέρει ότι το πετρέλαιο το 1988-1989 ήταν 38 δραχμές και ήρθατε εσείς, παρ’ ότι υποσχεθήκατε πως θα το μειώσετε και το πήγατε στις 140 δραχμές. Η βενζίνη ήταν 76 δραχμές και την πήγατε στις 206 δραχμές. Σήμερα, λοιπόν, το πετρέλαιο είναι φθηνότερο απ΄ ό,τι πριν δώδεκα χρόνια, η αύξηση στις αγροτικές συντάξεις είναι 350% με πληθωρισμό 50% τα τελευταία δέκα χρόνια. Όμως αυτά θα μας δοθεί η ευκαιρία να τα πούμε και αλλού.
      Αυτή είναι η πραγματικότητα σήμερα. Δεν υποστηρίζουμε ότι όλα είναι άριστα, η Ελλάδα έχει κάνει μεγάλες προόδους. Για δείτε τι έργα γίνονται στην Αθήνα; Πότε ξαναέγιναν; Δεν πρέπει να αισθανθούμε και λίγο περήφανοι που έχουμε τέτοια έργα; Εγώ αισθάνομαι περήφανος ως πολίτης. Γιατί να τα μηδενίζουμε όλα, κύριε Παυλόπουλε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε, κύριε Υπουργέ.
      Ορίστε, κύριε Παυλόπουλε, έχετε το λόγο μόνο για να μιλήσετε για τους σεισμούς της Λευκάδας.
     ΠΡΟΚΟΠΗΣ ΠΑΥΛΟΠΟΥΛΟΣ: Θα απαντήσω, κυρία Πρόεδρε, γιατί για να μπορέσει ο κύριος Υπουργός και η Κυβέρνηση να δώσουν τα λεφτά που πρέπει στη Λευκάδα, θα έπρεπε να είναι αλήθεια αυτά που λένε. Αλλά πώς να είναι αλήθεια αυτά που λένε, όταν ο κύριος Υπουργός αγνοεί βασικά πράγματα. 
     Πρώτα-πρώτα, για την ποιότητα των έργων, τους «χαρίζουμε» το δρόμο Παραδείσια-Φίλια στη Μεσσηνία, έτσι για να δουν ποιες εθνικές οδούς …
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλόπουλε, μην αναφέρεσθε σε όλη την Ελλάδα, αλλά στο θέμα της επερώτησης.
     ΠΡΟΚΟΠΗΣ ΠΑΥΛΟΠΟΥΛΟΣ: Απορίας άξιο είναι, Υπουργός της Κυβέρνησης να μη γνωρίζει σημερινό στοιχείο. Γιατί η έκθεση του Ελεγκτικού Συνεδρίου για το 2002 κατατέθηκε, όπως ξέρετε, μαζί με τον προϋπολογισμό και είναι σήμερα σε όλες τις εφημερίδες. Δημόσιο χρέος της Ελλάδας: 178 δισεκατομμύρια ευρώ, δηλαδή πάνω από 55 τρισεκατομμύρια δραχμές, 117% του ΑΕΠ. Έτσι προκύπτει ότι η Κυβέρνηση απέκρυψε –το λέει το Γενικό Λογιστήριο του Κράτους- 10 δισεκατομμύρια ευρώ, 3,5 τρισεκατομμύρια δραχμές, δαπάνες που δεν τις περιλαμβάνει στο έλλειμμα. Δεν περιλαμβάνει στο δημόσιο χρέος 5,5 δισεκατομμύρια ευρώ για στρατιωτικό χρέος. Αυτό αποκαλύφθηκε από το Ελεγκτικό Συνέδριο, το οποίο εξυβριζόταν από τον Υπουργό Οικονομίας και Οικονομικών εδώ. 
     Η Κυβέρνηση της εικονικής πραγματικότητας με νούμερα απίστευτα έρχεται εδώ να μας πει ότι κάτι κάνει. Οι ρυθμοί ανάπτυξης που για άλλες χώρες ήταν διπλάσιοι, όταν είχαν τα ίδια μέσα με την Ελλάδα. Και πρέπει να είμαστε ικανοποιημένοι γι΄ αυτό. Γιατί, ως Υπουργός της Κυβέρνησης Ζολώτα, θυμάμαι πολύ καλά πως όταν παραλάβαμε, ήταν τόσο κακή η οικονομική κατάσταση της Ελλάδος, ώστε με το κύρος του Ξενοφώντος Ζολώτα δανειστήκαμε 700 εκατομμύρια μάρκα από την Τράπεζα της Φραγκφούρτης για να πληρώσουμε δώρα και μισθούς! 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τι μεσολάβησε όμως; Μεσολάβησε η κυβέρνηση Τζαννετάκη.
     ΠΡΟΚΟΠΗΣ ΠΑΥΛΟΠΟΥΛΟΣ: Είναι δυνατόν να πιστεύετε πως μπορείτε να απαλλαγείτε από τις ευθύνες της εποχής εκείνης; Εξανεμίσατε τα πάντα και με έναν εκλογικό νόμο, που ήταν ντροπή για τη δημόσια ζωή του τόπου, φτάσατε στο σημείο να οδηγήσετε τη χώρα στην ακυβερνησία.
      Κύριε Υπουργέ, ό,τι και να λέτε σας ξέρει ο Ελληνικός Λαός. Ποια είναι τα «επιτεύγματά» σας. Ποια είναι η κατάσταση στην οποία έχετε οδηγήσει τον Τόπο; Τη βιώνει καθημερινά στις λαϊκές αγορές, στα σχολεία, στα νοσοκομεία, παντού. Τη βιώνει και στη Λευκάδα καθημερινά. Μας ακούν και μας βλέπουν. 
      Γι’ αυτό και πάλι σας είπα πως, ό,τι και να πείτε, δεν έρχομαι να σας απαντήσω, έρχομαι απλώς και μόνο να αντικρούσω ορισμένα στοιχεία εκ λόγων, οι οποίοι αφορούν το κοινοβουλευτικό μου χρέος. Γιατί σε ό,τι αφορά τον Ελληνικό Λαό αυτός είναι ο καλύτερος για να απαντήσει σε όλους μας, ανάλογα μ’ αυτά που έκανε ο καθένας μας για εκείνον και πολύ περισσότερο αναφορικά με την αξιοπιστία που έχει ο καθένας μας απέναντί του σε όσα λέει και κάνει. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Παυλόπουλε.
      Κύριε Υπουργέ, θέλετε να κάνετε μια τελευταία παρέμβαση για να κλείσουμε τη συζήτηση;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ένα λεπτό μόνο, κυρία Πρόεδρε.
      Βεβαίως τα θέματα του προϋπολογισμού θα έλθουν εντός των ημερών στη Βουλή και θα γίνει η συζήτηση. Δεν μπορούμε να συνεννοηθούμε, όταν μιλάμε για κρυφούς λογαριασμούς κλπ. Υπάρχουν εδώ όργανα της Ευρωπαϊκής Ένωσης, που ελέγχουν τον τρόπο που ο καθένας εφαρμόζει τον προϋπολογισμό και τι κονδύλια εγγράφονται. Αν λέμε ότι υπάρχουν κρυφά κονδύλια και κανείς δεν τα ξέρει, τότε δεν μπορούμε να συζητήσουμε. Πώς θα καταλάβει ο ελληνικός λαός; Ποια είναι τα 100 τρισεκατομμύρια που πήραμε, κύριε Παυλόπουλε, από την Ευρωπαϊκή Ένωση και δεν τα ξέρω εγώ; 
      ΠΡΟΚΟΠΗΣ ΠΑΥΛΟΠΟΥΛΟΣ: Τι να σας κάνω εγώ, αν δεν ξέρετε τους πόρους που παίρνετε;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Για τα έργα. 
      ΠΡΟΚΟΠΗΣ ΠΑΥΛΟΠΟΥΛΟΣ: Ποια έργα; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι. Διάλογο θα κάνετε; 
      Κύριε Υπουργέ, σας παρακαλώ, τελειώνετε. Πήρατε το λόγο για να κλείσετε τη συζήτηση. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πήρατε το πρώτο Κοινοτικό Πλαίσιο Στήριξης και το ΑΕΠ μειωνόταν. 
      ΠΡΟΚΟΠΗΣ ΠΑΥΛΟΠΟΥΛΟΣ: Ποιο πρώτο Κοινοτικό Πλαίσιο Στήριξης πήραμε, κύριε Υπουργέ;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν το πήρατε το πρώτο ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλόπουλε, δεν έχετε πια το λόγο. Το ξέρετε αυτό. Σας παρακαλώ πολύ. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το πρώτο ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ το πήρατε εσείς και στο νομό μου το μοίραζαν χατιρικά, όπως κάνατε παλιά, σε δήμους, σε κοινότητες, 50 εκατομμύρια ο ένας, 80 εκατομμύρια ο άλλος. Άνοιξαν κάποια χαντάκια για να κάνουν αποχετεύσεις και βιολογικούς και όλα τα λεφτά πήγαν σε παρεμβάσεις που είναι άχρηστες. Αυτό κάνατε. Εμείς τα χρήματα τα επενδύουμε μέχρι την τελευταία δεκάρα, μέχρι το τελευταίο ευρώ και παράγουμε έργο. Βεβαίως θα μας κρίνει ο ελληνικός λαός.
      Τώρα σε ό,τι αφορά την ακρίβεια, γιατί έχουμε μείνει στην ακρίβεια, στη λαϊκή, στην πατάτα. Ποιος είναι ο πληθωρισμός σήμερα; Πόσο τον είχατε εσείς τον πληθωρισμό την περίοδο 1990-1993; Δεν είναι ο πληθωρισμός η ακρίβεια; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το πετρέλαιο είναι πιο φτηνό απ’ ό,τι ήταν πριν από δέκα χρόνια.
      ΠΡΟΚΟΠΗΣ ΠΑΥΛΟΠΟΥΛΟΣ: Έτσι μετριέται ο πληθωρισμός;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ και κύριοι συνάδελφοι, δε θα λύσουμε εδώ το πρόβλημα του πληθωρισμού. Σας παρακαλώ, ολοκληρώστε. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τα τιμολόγια ΔΕΗ, ΟΤΕ, ΕΥΔΑΠ αυξάνονται λιγότερο απ’ ό,τι ο πληθωρισμός. Ποια είναι η ακρίβεια; Αποτυπώνεται με τον πληθωρισμό. Εσείς ψάχνετε να βρείτε την πατάτα, σε μια περίοδο που ανεβαίνει ή τη ντομάτα σε μια περίοδο που δεν υπάρχει ντομάτα, για να επικεντρώσετε δήθεν στην ακρίβεια. Η ακρίβεια ήταν τότε, όταν ο πληθωρισμός ήταν 20%, όχι όταν είναι 3%. 
      Σε ό,τι αφορά την Ευρωπαϊκή Ένωση, πράγματι εμείς διαφωνούσαμε με το να μπούμε στην Ευρωπαϊκή Ένωση –στην ΕΟΚ τότε- με τις συνθήκες και τις συμφωνίες που υπήρχαν τότε. Εμείς θέλαμε να υπάρχει ειδική συμφωνία αλλά από τη στιγμή που ήμασταν εντός, προσπαθήσαμε να πετύχουμε μέσα στην ΕΟΚ την ειδική συμφωνία και την πετύχαμε, με τα Ολοκληρωμένα Μεσογειακά Προγράμματα και αργότερα με τα Κοινοτικά Πλαίσια Στήριξης. Όπως μας είχατε βάλει εσείς στην Ευρωπαϊκή Ένωση, σήμερα θα είχαμε πρόβλημα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      Η συνέχεια στον προϋπολογισμό, κύριε συνάδελφε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): …αυτή είναι η θέση μας. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν μπορεί να συνεννοηθούμε περαιτέρω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ’ αριθμόν 17/ 5-11-2003 επερώτησης Βουλευτών της Νέας Δημοκρατίας, προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Περιβάλλοντος Χωροταξίας και Δημοσίων έργων σχετικώς με τις ζημιές που προκλήθηκαν στην Λευκάδα από τον τελευταίο σεισμό. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.25΄ λύεται η συνεδρίαση για την προσεχή Δευτέρα 24 Νοεμβρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικός έλεγχος, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής των άρθρων και του συνόλου της πρότασης νόμου αρμοδιότητος του Υπουργείου Εσωτερικών, Δημόσιας Διοίκησης και Αποκέντρωσης: «Αποκατάσταση των εγγυήσεων διαφάνειας στους τομείς των οικονομικών των πολιτικών κομμάτων και προσώπων, των ΜΜΕ, και των δημοσίων συμβάσεων», σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



4

ΣΥΝΕΔΡΙΑΣΗ 21-11-2003

