      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Γ’
      ΣΥΝΕΔΡΙΑΣΗ ΡΚΕ’
      
      Τετάρτη 9 Μαΐου 2007
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Αγίου Δημητρίου και το 7ο Δημοτικό Σχολείο Κερατσινίου, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 10 Μαΐου 2007, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση Εκθέσεως Διαρκούς Επιτροπής:
      Η Διαρκής Επιτροπή Μορφωτικών Υποθέσεων καταθέτει την ‘Εκθεσή της στο σχέδιο νόμου του Υπουργείου Πολιτισμού: «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης», σελ.
      2. Συζήτηση επί των άρθρων και των τροπολογιών του σχεδίου νόμου του Υπουργείου Πολιτισμού: «’Ιδρυση Εθνικού Κέντρου Θεάτρου και Χορού», σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Πολιτισμού:
      ΒΟΥΛΓΑΡΑΚΗΣ Γ., σελ.
      ΓΕΙΤΟΝΑΣ Κ., σελ.
      ΚΑΡΡΑΣ Κ., σελ.
      ΛΕΒΕΝΤΗΣ Α., σελ.
      ΛΙΑΝΗΣ Γ., σελ.
      ΜΠΟΛΑΡΗΣ Μ., σελ.
      ΣΓΟΥΡΙΔΗΣ Π., σελ.
      ΧΟΥΡΜΟΥΖΙΑΔΗΣ Γ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΚΕ΄
      Τετάρτη 9 Μαΐου 2007
      Αθήνα, σήμερα στις 9 Μαΐου 2007 ημέρα Τετάρτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8 Μαΐου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΔ΄ συνεδριάσεώς του, της Τρίτης  8 Μαΐου 2007, σε ό,τι αφορά την ψήφιση στο σύνολο των σχεδίων νόμων:
      1. «Έγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του».
      2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβακίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών».
      3. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Μάρκο Μπόλαρη, Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ  κατέθεσε αναφορά με την οποία ο Σύλλογος Ανδριτσάνων Νομού Ηλείας ζητεί οικονομική ενίσχυση.
      2) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία η Πανελλήνια Ομοσπονδία Συνοριακών Φυλάκων ζητεί την ενδυνάμωση των Υπηρεσιών συνοριακής φύλαξης και δίωξης λαθρομετανάστευσης.
      3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πανελλήνιος Σύλλογος Εργαζομένων Ο.Τ.Ε. ζητεί την άμεση αναβάθμιση των υπηρεσιών του Ο.Τ.Ε., προκειμένου να ανταποκριθεί αποτελεσματικά στις απαιτήσεις της αγοράς.
      4) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Νομάρχης Λάρισας ζητεί τη χρηματοδότηση έργων για την αντιμετώπιση της λειψυδρίας του Νομού Λάρισας.
      5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου του στρατιωτικού προσωπικού.
      6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πολιτιστικός Οργανισμός του Δήμου Σούρπης Μαγνησίας ζητεί να συμπεριληφθεί στο πρόγραμμα με τις περιοδείες καλλιτεχνών που διοργανώνει το Υπουργείο Πολιτισμού.
      7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πολιτιστικός Οργανισμός του Δήμου Σούρπης Μαγνησίας ζητεί τη χρηματοδότηση των πολιτιστικών  του εκδηλώσεων.
      8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σούρπης Μαγνησίας ζητεί επιχορήγηση για την ολοκλήρωση των έργων στο λαογραφικό μουσείο.
      9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μηλεών Μαγνησίας ζητεί τη χρηματοδότηση του 3ου πανελλήνιου συνεδρίου με σκοπό την ανάδειξη του έργου των τριών Μηλιωτών Διδασκάλων του Γένους.
      10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αναπήρων και Θυμάτων Πολέμου Νομού Μαγνησίας ζητεί την επαναφορά του καταργηθέντος επιδόματος βαριάς αναπηρίας.
      11) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Επιμελητήριο Αιτωλ/νίας ζητεί τη λειτουργία της ελεύθερης ζώνης ΝΑ.ΒΙ.ΠΕ. στο Πλατυγιάλι Αστακού Αιτωλ/νίας.
      12) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αγρινίου Αιτωλ/νίας ζητεί την άμεση ολοκλήρωση των εργασιών κατασκευής και λειτουργίας του νέου νοσοκομείου Αγρινίου.
      13) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Επιμελητήριο Αιτωλ/νίας ζητεί να μη χαρακτηρισθεί αρχαιολογικός ο χώρος της παλαιάς και νέας Πλευρώνας στη θέση Μεσόκαμπος του Δήμου Μεσολογγίου Αιτωλ/νίας.
      14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Πολιτιστική και Περιβαλλοντική Λέσχη «Οι Φίλοι της Λίμνης Κρεμαστών» ζητεί την αξιοποίηση της λίμνης.
      15) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Δήμαρχοι Παιανίας, Κρωπίας, Μαρκοπούλου, Κερατέας, Κουβαρά και Καλυβίων Νομού Αττικής ζητούν να επιτραπεί η ρίψη μπαζών εντός της περιοχής των λατομείων Μαρκοπούλου και Κορωπίου.
      16) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ελευσίνας ζητεί τη διακοπή της λειτουργίας και την απομάκρυνση από την Ελευσίνα της εταιρείας «SINTRA ΑΒΕΕΧ» Α.Ε..
      17) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Ομοσπονδίες Εργαζομένων Ο.Τ.Ε., Ταχυδρομικών και Σιδηροδρομικών ζητούν την οικονομική αποκατάσταση των αποθεματικών του Τ.Α.Π. Ο.Τ.Ε. και την αντικατάσταση των δομημένων ομολόγων.
      18) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Συντονιστική Επιτροπή Νηπιαγωγών ζητεί να μη λειτουργήσουν νηπιαγωγεία στους δημοτικούς και ιδιωτικούς παιδικούς σταθμούς.
      19) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε δημοσίευμα ιστοσελίδας το οποίο αναφέρεται στην υπόθεση ομολόγου του Τ.Σ.Π.Ε.Α.Θ..
      20) Ο Βουλευτής ΝομούΠιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμαρχος Κορινού Νομού Πιερίας ζητεί την οικονομική ενίσχυση των αγροτών της περιοχής για τις ζημιές που υπέστησαν τα φυλλοβόλα καρποφόρα δέντρα, εξαιτίας των δυσμενών καιρικών συνθηκών.
      21) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Ένωση Δικαιούχων Εκμετάλλευσης και Μισθωτών Περιπτέρων Νομού Ρεθύμνης ζητεί να συμπεριληφθούν οι ενοικιαστές περιπτέρων στους δικαιούχους απόκτησης δικαιώματος άδειας περιπτέρου.
      22) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία Πρωτοβουλία Ιατρών, Εργαζομένων Νοσοκομείου Βόλου και Πολιτών ζητούν την άμεση λήψη μέτρων για τον περιορισμό της ρύπανσης στο Νομό Μαγνησίας.
      23) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Πανελλήνιος Σύνδεσμος Τυφλών ζητεί να δοθεί άδεια εκμετάλλευσης περιπτέρου και σε τυφλά άτομα.
      24) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία η Ένωση Ιατρών Νοσοκομείων – Κέντρων Υγείας Κεφαλονιάς – Ιθάκης ζητεί την πρόσληψη γιατρών και νοσηλευτικού προσωπικού στο Γενικό Νοσοκομείο Κεφαλονιάς.
      25) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία οι κάτοικοι της περιοχής Λάγγουρα – Ψαροφαϊου Πάτρας διαμαρτύρονται για τη λειτουργία κεραίας  κινητής τηλεφωνίας στην περιοχή.
      26) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Νομάρχης και το Νομαρχιακό Συμβούλιο Σάμου ζητούν τη χορήγηση πολιτικού ασύλου σε δύο πολιτικούς πρόσφυγες από την Τουρκία οι οποίοι κρατούνται στα κρατητήρια της Αστυνομικής Διεύθυνσης Σάμου.
      27) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Έπαρχος και τα μέλη του Επαρχιακού Συμβουλίου Καλύμνου ζητούν άμεση λύση στο πρόβλημα της ακτοπλοϊκής σύνδεσης των Λειψών με την έδρα και τα μεγάλα νησιά του Νομού Δωδεκανήσου.
      28) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων Μουσικού Σχολείου Ιλίου ζητεί την προκήρυξη για το σχολείο αυτό μιας μόνο θέσης διευθυντή και δύο υποδιευθυντών, σύμφωνα με τις διατάξεις του ν. 3467/06.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ.
      1. Στην με αριθμό 4577/21-2-07 ερώτηση των Βουλευτών κυρίων Στυλιανού Ματζαπετάκη και Λεωνίδα Γρηγοράκου δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./321/20-3-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4577/21.02.07 ερώτησης των Βουλευτών κυρίων Στέλιου Ματζαπετάκη και Λεωνίδα Γρηγοράκου, σας πληροφορούμε ότι:
      «Με την Υ.Α. ΥΠΠO/ΔINEΠOΚ/B/323/4/29.12.2006 χαρακτηρίσθηκε ως μνημείο η γλυπτική σύνθεση των βασανισθέντων από τους Ναζί και πεσόντων αντιστασιακών, που βρίσκεται στη στοά του κτηρίου επί της οδού Μέρλιν 6, στην Αθήνα, φερόμενης ιδιοκτησίας ΧΟΝΤΟΣ ΠΟΛΥΚΑΤΑΣΤΗΜΑ ΑΕΒΕ.
      Με την ίδια Υ.Α. εγκρίθηκε η διαμόρφωση του περιβάλλοντος την γλυπτική σύνθεση χώρου.
      Με την με αριθμ. πρωτ. Α 1462/66 άδεια του Πολειοδομικού Γραφείου Αθηνών -Προαστίων χορηγήθηκε άδεια κατεδάφισης του κτηρίου που προϋπήρχε στη θέση αυτή και στο υπόγειο του οποίου βρισκόταν το κολαστήριο της γερμανικής κατοχής που σήμερα πλέον δεν υφίσταται. Με βάση την με αρ. πρωτ. 2344πε./7.1.69 άδεια της τότε Εφορείας Αρχαιοτήτων Γ΄ Περιφέρειας, η φερόμενη τότε ως ιδιοκτήτρια εταιρεία«ΑΣΤΗΡ ΑΝΩΝΥΜΟΣ ΑΣΦΑΛIΣΤΙΚΗ ΕΤΑΙΡΕΙΑ» ανήγειρε το 1969 το σημερινό κτίριο της οδού Μέρλιν 6.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      2. Στην με αριθμό 5423/12-3-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./357/27-3-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5423/12.03.07 ερώτησης του Βουλευτή κ. Φώτη Κουβέλη, σας γνωρίζουμε τα εξής:
      Η περιοχή της Πλάκας εντάσσεται, όπως είναι γνωστό, σε ευρύτερο κηρυγμένο αρχαιολογικό χώρο αρμοδιότητας Α' Εφορείας Προϊστορικών και Κλασικών Αρχαιοτήτων (ΦΕΚ 387/Β/5-7-1983), στον οποίο μετά και την αναοριοθέτηση του Αρχαιολογικού Χώρου της Πόλεως των Αθηνών (ΦΕΚ 96/Δ/10-2-2004) ασκείται υποχρεωτικός αρχαιολογικός, ανασκαφικός έλεγχος στο πλαίσιο της διαδικασίας χορήγησης εγκρίσεων από πλευράς Υπουργείου Πολιτισμού για την έκδοση κάθε οικοδομικής άδειας. Επιπλέον, στην περιοχή ασκείται έλεγχος από την Εφορεία Νεωτέρων Μνημείων Αττικής, βάσει του χαρακτηρισμού της ως ιστορικού τόπου (ΦΕΚ 606/Β/3-1 0-1967).
      Όπως ορίζεται στο από 21-9-1979 Π.Δ. (ΦΕΚ 567/Δ/13-10-1979) που αφορά στο χαρακτηρισμό ως παραδοσιακού τμήματος της πόλης των Αθηνών (Ιστορικό Κέντρο), όλες οι οικοδομικές άδειες στην περιοχή ελέγχονται από την Επιτροπή Ενασκήσεως Αρχιτεκτονικού Ελέγχου (ΕΠΑΕ), σύμφωνα και με το από 29-4-1987 Π.Δ. (ΦΕΚ 468/Δ/25-5-1967) με το οποίο καθορίσθηκαν ειδικοί όροι και περιορισμοί δόμησης των οικοπέδων της περιοχής, για την εφαρμογή των οποίων είναι αρμόδια η Πολεοδομία.
      Η Α΄ ΕΠΚΑ είχε εγκρίνει στο παρελθόν την κατασκευή 4 κολυμβητικών δεξαμενών σε ακίνητα της περιοχής Πλάκας, στα πλαίσια της έγκρισης οικοδομικών εργασιών από πλευράς αρχαιολογικής νομοθεσίας. Η έγκριση χορηγήθηκε μετά από αρχαιολογικό έλεγχο του χώρου προκειμένου να μη θιγούν αρχαιότητες κατά την κατασκευή της πισίνας. Πρόκειται για τα ακίνητα επί των οδών Βάκχου 4 (1987), Πρυτανείου 19 και Θεωρίας (1993), Κυρρήστου 19 και Φλέσσα 4 (1991) μετά από γνωμοδότηση του ΚΑΣ.
      Το 2005 η Α΄ ΕΠΚΑ χορήγησε έγκριση κατασκευής υπόγειας κολυμβητικής δεξαμενής, στο εσωτερικό του κτηρίου επί των οδών Φλέσσα 9 και Σχολείου, μετά τον απαιτούμενο αρχαιολογικό έλεγχο, κατά τον οποίο δεν διαπιστώθηκε η ύπαρξη αρχαιοτήτων.
      Στο ακίνητο επί της οδού Ερωτοκρίτου 16 κατασκευάστηκε κολυμβητική δεξαμενή καθ΄ υπέρβαση της χορηγηθείσας -μετά από ανασκαφική έρευνα- άδειας για δεξαμενή βάθους 0,60 μ. (1992). Η Α' ΕΠΚΑ απέρριψε αίτημα νομιμοποίησης της πισίνας, μετά από γνωμοδότηση του Τοπικού Συμβουλίου Μνημείων Αττικής (1999), η δε Πολεοδομία εξέδωσε Πρωτόκολλο αυθαίρετης κατασκευής. Για την πισίνα επί της οδού Πρυτανείου 19 και Θεωρίας εκδόθηκε ομοίως Πρωτόκολλο αυθαίρετης κατασκευής επειδή δεν είχε συμπεριληφθεί στην οικοδομική άδεια.
      Τα παραπάνω ακίνητα δεν έχουν χαρακτηρισθεί ως διατηρητέα (πλην του Κυρρήστου 19 και Φλέσσα 4 που χαρακτηρίσθηκε το 2005), οι δε πισίνες δεν είναι ορατές, τουλάχιστον από τη στάθμη των οδών που περικλείουν τα ακίνητα, λόγω των υψηλών μαντρότοιχων.
      Επισημαίνουμε ότι η κατασκευή κολυμβητικών δεξαμενών δεν απαγορεύεται από το ισχύον Π.Δ. Περί καθορισμού ειδικών όρων και περιορισμών δόμησης οικοπέδων περιοχής Πλάκας της πόλεως των Αθηνών (ΦΕΚ 468/Δ/25-5-1987), η δε προστασία του ιστορικού τόπου της Πλάκας εξασφαλίζεται από το Υ.ΠΕ.ΧΩ.Δ.Ε. δια των αρμοδίων οργάνων (ΕΠΑΕ, Γραφείο Ιστορικού Κέντρου) και προσφάτως (2006) από την Εφορεία Νεωτέρων Μνημείων Αττικής του ΥΠΠΟ.
      Επειδή πράγματι οι δεξαμενές κολύμβησης δεν είναι συμβατές με τον αρχαιολογικό, ιστορικό και παραδοσιακό χαρακτήρα της Πλάκας, η Α΄ ΕΠΚΑ εισηγήθηκε στην Διεύθυνση Προϊστορικών και Κλασικών Αρχαιοτήτων του ΥΠΠΟ την απαγόρευση κατασκευής τους, ήδη από το 1999, προκειμένου να γίνει το σχετικό διάβημα του ΥΠΠΟ προς το Υ.ΠΕ.ΧΩ.Δ.Ε. και να θεσμοθετηθεί ο συγκεκριμένος περιορισμός, έκτοτε δε δεν χορήγησε ουδεμία έγκριση κατασκευής κολυμβητικής δεξαμενής σε ακάλυπτο χώρο. Προσφάτως, κινήθηκε προς την ίδια κατεύθυνση το Τεχνικό Επιμελητήριο Ελλάδας και η Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε., προγραμματίζοντας τη σχετική τροποποίηση των ισχυουσών πολεοδομικών διατάξεων.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 5894/20-3-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 6933Β/5-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, και σε ότι αφορά θέματα αρμοδιότητας ΥΠΕΧΩΔΕ, σας γνωρίζουμε ότι:
      Τόσο οι προτάσεις του Περιφερειακού Πλαισίου Θεσσαλίας (25292/25-6-03 ΦΕΚ 1484/Β/03), όσο και οι κατευθύνσεις σχεδιασμού που περιλαμβάνονται στο προωθούμενο Ειδικό Πλαίσιο για τον Τουρισμό, το οποίο αναμένεται να τεθεί σύντομα στις προβλεπόμενες, κατά νόμο, διαδικασίες διαβούλευσης, προβλέπουν την ήπια τουριστική ανάπτυξη των ορεινών περιοχών με παράλληλη προστασία του περιβάλλοντος.
      Οι κατευθύνσεις αυτές αποσκοπούν στο να διαμορφώσουν ένα σαφέστερο πλαίσιο για τα υποκείμενα επίπεδα σχεδιασμού, τις δράσεις της πολιτείας και τις ιδιωτικές πρωτοβουλίες, ώστε να αξιοποιηθούν τα ιδιαίτερα χαρακτηριστικά της κάθε περιοχής προς τη βιώσιμη ανάπτυξη του τουρισμού και των επιμέρους μορφών του.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      4. Στην με αριθμό 6342/29-3-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 3197/10-4-07 έγγραφο από τον Υπουργό  Μακεδονίας-Θράκης η ακόλουθη απάντηση:
      «Απαντώντας στη με αριθμό 6342/29-3-07 ερώτηση, που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη με θέμα «Σκουπιδότοπος η έκταση του πρώην στρατοπέδου Παύλου Μελά στο Δήμο Σταυρούπολης Θεσσαλονίκης» και όσον αφορά τις αρμοδιότητες της υπηρεσίας μας, σας ενημερώνουμε ότι:
      α) Με την υπ’ αριθμ. ΥΠΠΟ/ΔΝΣΑΚ/Γ/532/64683/19-11-2003 Υπουργική Απόφαση που δημοσιεύτηκε στο ΦΕΚ 1786/Β/2-12-2003 το Υπουργείο πολιτισμού χαρακτήρισε ως μνημεία κτίρια του Στρατοπέδου «Παύλου Μελά» στο Δήμο Σταυρούπολης στη Θεσσαλονίκη, καθώς και ως ιστορικό τόπο το παλαιότερο τμήμα του Στρατοπέδου. Ως εκ τούτου το Υπουργείο Μακεδονίας-Θράκης δεν έχει αρμοδιότητα για θέματα που αφορούν την αξιοποίηση της συγκεκριμένης περιοχής.
      β) Για το θέμα της παραχώρησης της έκτασης από το Γ.Ε.Σ. στο Δήμο Σταυρούπολης αρμόδιο είναι το Υπουργείο Εθνικής Άμυνας.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      5. Στην με αριθμό 6042/22-3-07 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/397/3-04-07 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6042/22-03-07 ερώτησης της Βουλευτού κ. Ροδούλας Ζήση, σας γνωρίζουμε τα εξής:
      Η αρχαία πόλη «Φυλάκη» ταυτίζεται από τους μελετητές με τα λείψανα που εκτείνονται στο λόφο «Κιτίκι», κοντά στον σύγχρονο οικισμό της Φυλάκης και έχει κηρυχθεί ως αρχαιολογικός χώρος ήδη από το 1963 με την υπ’ αρ. 9448/19.4.1963 Υ.Α. (ΦΕΚ 172/Β/24-04-1963). Στη θέση αυτή εντοπίζεται ανθρώπινη δραστηριότητα ήδη από τη Νεότερη Νεολιθική Εποχή και η κατοίκηση συνεχίστηκε κατά την Υστεροελλαδική Περίοδο, αλλά και τους Ιστορικούς Χρόνους, κατά τους οποίους κατασκευάστηκαν τα οχυρωματικά τείχη.
      Ο Νομός Μαγνησίας διαθέτει πολλούς οργανωμένους και επισκέψιμους αρχαιολογικούς χώρους, που διαθέτουν υποδομές υποδοχής επισκεπτών και χρήζουν ιδιαίτερης φροντίδας, ενώ άλλοι οικισμοί βρίσκονται στο στάδιο μελετών αξιοποίησης και ανάδειξής τους, που δεν έχουν ολοκληρωθεί ακόμη, όπως για παράδειγμα ο αρχαιολογικός χώρος της αρχαίας Άλου (3ος αι. π.Χ.) στον Αλμυρό και ο αρχαιολογικός χώρος στο Βελεστίνο (αρχαίες Φερές).
      Επειδή λοιπόν το έργο της Υπηρεσίας στο Νομό Μαγνησίας είναι σε συνεχή εξέλιξη αυτό που προέχει είναι η ολοκλήρωση των προγραμματισμένων έργων, χωρίς αυτό να σημαίνει την καθυστέρηση ή έλλειψη ενδιαφέροντος για νέα έργα.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      6. Στην με αριθμό 6379/29-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7031Β/17-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα ακόλουθα:
      Σύμφωνα με το Ν. 3199/03 οι αρμοδιότητες για την προστασία και διαχείριση των υδάτων ανά Περιφέρεια ασκούνται μέσω των Διευθύνσεων Υδάτων των Περιφερειών. Σύμφωνα με το άρθρο 5 παρ. 5 του ιδίου νόμου οι αρμοδιότητες αναφέρονται, μεταξύ άλλων, στην εξειδίκευση και στην εφαρμογή σε επίπεδο Περιφέρειας των μακροχρόνιων και μεσοχρόνιων προγραμμάτων διαχείρισης υδατικού δυναμικού, στην κατάρτιση και εφαρμογή Σχεδίων Διαχείρισης για τις λεκάνες απορροής ποταμού κλ.π.
      Στο αρ. 7 του ιδίου Νόμου όπως τροποποιήθηκε και ισχύει αναφέρει ότι τα Σχέδια Διαχείρισης, περιλαμβάνουν υποχρεωτικά Πρόγραμμα Μέτρων και Πρόγραμμα Παρακολούθησης της κατάστασης των υδάτων και περιέχουν όλα τα στοιχεία πληροφορίες και εκτιμήσεις που είναι απαραίτητα για την προστασία και διαχείριση των υδάτων.
      Κατά συνέπεια, επιμέρους θέματα ορθής διαχείρισης των υδατικών πόρων αντιμετωπίζονται μέσα από το προαναφερόμενο θεσμικό πλαίσιο από τη Δ/νση Υδάτων της Περιφέρειας Κρήτης.
      Παράλληλα, το Υπουργείο ΠΕ.ΧΩ.Δ.Ε. έχει ξεκινήσει την υλοποίηση μιας σειράς δράσεων επιτελικού χαρακτήρα, σε σχέση με την εφαρμογή της Οδηγίας 2000/60/ΕΚ για τα νερά. Οι δράσεις αυτές, οι οποίες θα ολοκληρωθούν μέχρι το τέλος του 2008, περιλαμβάνουν:
      - Την υλοποίηση υποστηρικτικών ενεργειών για την αποτελεσματική εφαρμογή της Οδηγίας 2000/60/ΕΚ στη χώρα.
      - Τον σχεδιασμό/αναδιαμόρφωση δικτύου παρακολούθησης των επιφανειακών υδάτων, διενέργεια δειγματοληψιών σε αντιπροσωπευτικούς τύπους από όλες τις κατηγορίες των επιφανειακών υδάτων και ταξινόμηση των συστημάτων επιφανειακών υδάτων σε σχέση με την οικολογική τους κατάσταση.
      - Την κάλυψη των άμεσων υποχρεώσεων της χώρας για την υποβολή εκθέσεων και λοιπών στοιχείων, στο πλαίσιο της πλήρους εφαρμογής του Άρθρου 5 της Οδηγίας 2000/60/ΕΚ για τα νερά.
      Ο Υφυπουργός
      ΣΤΑΥΡΟΣ ΕΛ ΚΑΛΟΓΙΑΝΝΗΣ»
      7. Στην με αριθμό 6385/29-3-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 7034Β/17-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και όσον αφορά θέματα αρμοδιότητας ΥΠΕΧΩΔΕ, σας γνωρίζουμε τα εξής:
      1. Κατόπιν της υπ' αρ. Η.Π. 35308/1838 ΚΥΑ (ΦΕΚ 1416 Β /12.10.01) έχει θεσμοθετηθεί Ειδικό Πρόγραμμα μείωσης της ρύπανσης των νερών της λίμνης Κορώνειας από απορρίψεις ορισμένων επικίνδυνων ουσιών που υπάγονται στο Παράρτημα Ι του άρθρου 6 της υπ' αριθ. 2/2.1.2001 Πράξης Υπουργικού Συμβουλίου. Το Ειδικό Πρόγραμμα μεταξύ άλλων περιλαμβάνει τις εξής δράσεις:
      - Έργα επεξεργασίας αστικών και βιομηχανικών αποβλήτων, η υλοποίηση των οποίων έχει συμπεριληφθεί στο έργο «Αποκατάσταση της λίμνης Κορώνειας» που χρηματοδοτείται από το Ταμείο Συνοχής και εκτελείται από την Νομαρχιακή Αυτοδιοίκηση Θεσσαλονίκης.
      - Έργα λιμνοδεξαμενών ωρίμανσης, όπου θα μεταφέρονται τα προεπεξεργαμένα υγρά απόβλητα των βιομηχανικών μονάδων και η υλοποίησή τους έχει συμπεριληφθεί στο ως άνω αναφερόμενο έργο.
      - Επανέλεγχο των αδειών διάθεσης αποβλήτων των βιομηχανικών μονάδων.
      - Επανέλεγχο των αδειών γεωτρήσεων, περιορισμό στην άρδευση με καταιονισμό κλπ.
      2. Στο πλαίσιο του Γ΄ ΚΠΣ έχει ενταχθεί και υλοποιείται, από τα τέλη του 2006, από το Γενικό Χημείο του Κράτους το έργο «Ανάπτυξη εργαστηριακής υποδομής και σχετικές εργασίες για την παρακολούθηση της ποιότητας νερών». Το έργο περιλαμβάνει και τον έλεγχο τοξικών ουσιών σε 50 σταθμούς μέτρησης σε όλη την χώρα (συμπεριλαμβανομένης και της λίμνης Κορώνειας σε 2 σταθμούς μέτρησης). Τα πρώτα αποτελέσματα του ανωτέρω προγράμματος/έργου αναμένονται το αμέσως προσεχές διάστημα.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      8. Στην με αριθμό 6356/29-3-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7026Β/17-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στο ανωτέρω σχετικό, σας γνωρίζουμε ότι :
      - Υπόχρεοι φορείς για την διαχείριση στερεών αποβλήτων είναι οι ΟΤΑ, σύμφωνα με το άρθρο 12,ν.1650/16-10-1986 (ΦΕΚ160 Α΄) «Για την προστασία του περιβάλλοντος» όπως τροποποιήθηκε με το ν. 3010/2002 (ΦΕΚ 89 Α/244/2002).
      - Ο Δήμος Ασπροπύργου στα διοικητικά όρια του οποίου βρίσκεται η λίμνη Ρειτών, είναι υπεύθυνος για την απομάκρυνση των στερεών αποβλήτων και την αποκατάσταση του χώρου, καθώς και για την λήψη μέτρων ώστε ο χώρος να είναι ελεγχόμενος (περίφραξη, είσοδος κλ.π.)
      - Το πρόβλημα της ύπαρξης διαφημιστικών πινακίδων είναι γνωστό και θα λυθεί δια της αποξήλωσης, από την αρμόδια ΔΕΣΕ της Περιφέρειας Αττικής.
      - Η περιοχή της λίμνης έχει κηρυχθεί προστατευόμενος χώρος από το Υπουργείο Πολιτισμού, ενώ από την Νομαρχία Δυτικής Αττικής και το Γεωπονικό Πανεπιστήμιο και έχει εκπονηθεί μελέτη με θέμα την Υδρογεωλογία της λίμνης και τις πηγές ρύπανσής της.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 5509/13.3.07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 437/17.4.07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στο ανωτέρω σχετικό, σας ενημερώνουμε ότι με την υπουργική απόφαση που προβλέπεται στο άρθρο 17 παρ. 2 του ν. 3498/06 (ΦΕΚ 230/Α) «Ανάπτυξη ιαματικού τουρισμού και λοιπές διατάξεις» καθορίζονται οι όροι και προϋποθέσεις, τα δικαιολογητικά και οι λοιπές λεπτομέρειες χορήγησης του Ειδικού Σήματος Λειτουργίας των αναφερόμενων στο νόμο μονάδων. Μεταξύ των προϋποθέσεων αυτών περιλαμβάνει η υποχρέωση των επιχειρηματιών αυτών να διαθέτουν ιατρικό προσωπικό καθ' όλη τη διάρκεια λειτουργίας κάθε μονάδας. Η παραπάνω υπουργική απόφαση βρίσκεται στο στάδιο τελικής επεξεργασίας.
      Η Υπουργός
      ΦΑΝΗ ΠΑΛΛΗ - ΠΕΤΡΑΛΙΑ»
      10. Στην με αριθμό  5087/5.3.07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 7017/4/7040/20.4.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Βασίλης Κεγκέρογλου και μας διαβίβασε το Υπουργείο Εθνικής Παιδείας και Θρησκευμάτων με το 26976-ΙΗ από 27-3-2007 έγγραφό του, σε ό,τι μας αφορά, σας γνωρίζουμε ότι οι απόφοιτοι απολυτηρίου Εσπερινού Γενικού Λυκείου, σύμφωνα και με τα αναφερόμενα σε αυτό, εφόσον επιθυμούν την εισαγωγή τους σε αστυνομικές ή στρατιωτικές Σχολές, θα πρέπει να πάρουν μέρος στις γραπτές εξετάσεις των μαθημάτων της Γ' τάξης Ημερησίου Ενιαίου Λυκείου που διενεργούνται σε εθνικό επίπεδο κάθε χρόνο.
      Πέραν αυτών, σε ό,τι αφορά το Πυροσβεστικό Σώμα, σας πληροφορούμε ότι οι κάτοχοι απολυτηρίου Εσπερινού Γενικού Λυκείου έχουν δικαίωμα συμμετοχής στους διαγωνισμούς πρόσληψης δοκίμων πυροσβεστών, αφού σύμφωνα με τις διατάξεις του π.δ. 19/2006 "Κανονισμός κατάταξης στο Πυροσβεστικό Σώμα των Δοκίμων Πυροσβεστών και άλλες διατάξεις", δικαίωμα εισαγωγής στη Σχολή Πυροσβεστών έχουν οι υποψήφιοι που είναι κάτοχοι απολυτηρίου οποιουδήποτε τύπου Λυκείου.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      11. Στην με αριθμό 4014/7.2.07 ερώτηση των Βουλευτών κυρίων Μάρκου Μπόλαρη και Μιχαήλ Καρχιμάκη δόθηκε με το υπ’ αριθμ. 16029/ΙΗ/2.3.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 4014/7-2-2007, την οποία κατέθεσαν οι Βουλευτές κ. κ. Μάρκος Μπόλαρης και Μιχ. Καρχιμάκης και αφορά στη Θεατρική Αγωγή, σας γνωρίζουμε τα ακόλουθα:
      Το διδακτικό αντικείμενο της Θεατρικής Αγωγής στο κανονικό πρόγραμμα του Δημοτικού Σχολείου, διδάσκεται από εκπαιδευτικούς του κλάδου δασκάλων ΠΕ70, ενώ στο Ολοήμερο Πρόγραμμα, από Θεατρολόγους.
      Σας γνωρίζουμε επίσης ότι ο κλάδος ΠΕ32-Θεατρικών Σπουδών συστάθηκε με την αριθμ. 139341 Δ2/12-2-2001 Κοινή Υπουργική Απόφαση (ΦΕΚ 204 τ.Β'/2-3-01), με θέμα «Σύσταση κλάδων και ειδικοτήτων εκπαιδευτικού προσωπικού στη δευτεροβάθμια εκπαίδευση και καθορισμός των τυπικών προσόντων».
      Με κοινή υπουργική απόφαση των Υπουργών Εθνικής Οικονομίας και Εθνικής Παιδείας και Θρησκευμάτων καθορίζονται οι θέσεις εκπαιδευτικών που θα καλυφθούν με το διαγωνισμό του ΑΣΕΠ κατά κλάδο και ειδικότητα, με βάση τις εκπαιδευτικές ανάγκες και τις κενές οργανικές ή συνιστώμενες θέσεις σε συνάρτηση με τις πιστώσεις που διατίθενται από την κατά νόμο αρμόδια Επιτροπή.
      Ο Υφυπουργός
      ΓΕΩΡΓΙΟΣ ΚΑΛΟΣ»
      12. Στην με αριθμό 4027/7.2.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/6822/2.3.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Εμμανουήλ Στρατάκης, σας γνωρίζουμε ότι οι αστυνομικές Υπηρεσίες σήμερα στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των γενικών Εξετάσεων 1420 δόκιμοι αστυφύλακες και 90 δόκιμοι υπαστυνόμοι, ενώ κατά το τρέχον έτος υπεβλήθη, σύμφωνα με τις διατάξεις του ν. 2226/1994, αίτημα του Υπουργείου μας προς τα αρμόδια για την έγκριση Υπουργεία, για την πρόσληψη μεγαλύτερου αριθμού νέων αστυνομικών (συνολικά 2.020). Παράλληλα προωθείται ρύθμιση για την πρόσληψη 2.000 ειδικών φρουρών, που θα αποδοθούν άμεσα στην αστυνόμευση.
      Στο πλαίσιο αυτό έχει στελεχωθεί και η Αστυνομική Διεύθυνση Ηρακλείου με δύναμη, συμπεριλαμβανομένων και των αστυνομικών που είναι αποσπασμένοι σε αυτήν λόγω σπουδών, η οποία σήμερα παρουσιάζει μικρό έλλειμμα (2 άτομα) έναντι της οργανικής της, όπως συμβαίνει με τις περισσότερες Αστυνομικές Διευθύνσεις που αντιμετωπίζουν τα ίδια προβλήματα. Επίσης, το Αστυνομικό Τμήμα Αερολιμένα Ηρακλείου έχει στελεχωθεί με δύναμη η οποία παρουσιάζει έλλειμμα έναντι της οργανικής του. Ωστόσο, η εν λόγω Διεύθυνση ενισχύεται περαιτέρω και με την παρουσία εβδομήντα έξι (76) ειδικών φρουρών, οι οποίοι υποβοηθούν το έργο της αστυνόμευσης της περιοχής.
      Πάντως, στα πλαίσια των υπηρεσιακών δυνατοτήτων, θα καταβληθεί προσπάθεια για την ενίσχυση της εν λόγω Διεύθυνσης κατά τις μεταθέσεις του τρέχοντος έτους. Ήδη προκηρύχθηκαν προς πλήρωση επτά (7) θέσεις αστυνομικού προσωπικού κατωτέρων βαθμών, ενώ σύντομα θα προκηρυχθούν προς πλήρωση και θέσεις αξιωματικών. Επίσης, θα καταβληθεί προσπάθεια για την ενίσχυσή της και με νεοεξερχόμενους των Σχολών της Αστυνομικής Ακαδημίας αστυνομικούς. Για την αντιμετώπιση των αυξημένων αναγκών της θερινής περιόδου του τρέχοντος έτους η Αστυνομική Διεύθυνση Ηρακλείου θα ενισχυθεί συνολικά με εκατόν είκοσι οκτώ (128) δόκιμους αστυφύλακες, από τους οποίους εξήντα οκτώ (68), κατά το χρονικό διάστημα 1-5 έως 29-9-2007, θα διατεθούν στο Αστυνομικό Τμήμα Αερολιμένα Ηρακλείου, ενώ αυτό, κατά το χρονικό διάστημα 1-4 έως 30-9-2007, θα ενισχυθεί και με τρεις (3) αστυνομικούς κατωτέρων βαθμών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      13. Στην με αριθμό 4123/8.2.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ.10035/4079/166/1.3.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω σχετική ερώτηση που κατατέθηκε στη Βουλή από το Βουλευτή κ. Εμμανουήλ Στρατάκη, σχετικά με τις αυξήσεις ασφαλιστικών εισφορών των ασφαλισμένων του Ο.Α.Ε.Ε., σας γνωρίζουμε τα παρακάτω:
      Βασική προϋπόθεση της υγιούς λειτουργίας του ασφαλιστικού συστήματος είναι η διατήρηση σε ικανοποιητικό επίπεδο της ασφαλιστικής σχέσης ασφαλισμένων-συνταξιούχων και η είσπραξη όλων των νομοθετημένων πόρων του.
      Η ανατροπή της σχέσης αυτής κλονίζει τη βιωσιμότητα του συστήματος και γι' αυτό, τα μέτρα προστασίας του είναι μόνιμα στο ενδιαφέρον της Κυβέρνησης, προκειμένου να διατηρούνται και να βελτιώνονται οι παροχές του προς ασφαλισμένους και συνταξιούχους.
      Οι ασφαλιστικές εισφορές που καταβάλλουν οι ασφαλισμένοι του Ο.Α.Ε.Ε. αποτελούν την κυριότερη πηγή εσόδων του Οργανισμού, γι' αυτό και η αύςηση κάθε χρόνο των συντάξεων των συνταξιούχων του, συναρτάται τόσο με την εισοδηματική πολιτική της κυβέρνησης, όσο και με την παράλληλη αύξηση των εισφορών των ασφαλισμένων, τα ποσοστά των οποίων καθορίζονται με Απόφαση του Υπουργού Απασχόλησης & Κοινωνικής Προστασίας, ύστερα από πρόταση του Δ.Σ. του φορέα και αναλογιστική μελέτη. Για το έτος 2007 πρόταση του Δ.Σ. του Ο.Α.Ε.Ε. για το ποσοστό αύξησης των ασφαλιστικών εισφορών δεν έχει υποβληθεί μέχρι σήμερα στο Υπουργείο μας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 10 Μαΐου 2007. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 513/7-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Εσωτερικών, Δημόσιας Διοικήσης και Αποκέντρωσης, σχετικά με τη συνέχιση του προγράμματος «Βοήθεια στο σπίτι» κ.λπ..
      2. Η με αριθμό 519/7-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον  Υπουργό Απασχόλησης και Κοινωνικής Προστασίας, σχετικά με την επαναπρόσληψη του προσωπικού στο ξενοδοχείο «CORCYRA BEACH» κ.λπ..
      3. Η με αριθμό 521/7-5-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με τα προβλήματα στο νομικό πλαίσιο για την εφαρμογή της αρχής της ίσης μεταχείρισης ανεξαρτήτως φύλου, καταγωγής, πεποιθήσεων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 515/7-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την αεροδιακομιδή ασθενών από τα νησιά κ.λπ..
      2. Η με αριθμό 520/7-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Άγγελου Τζέκη προς τους Υπουργούς Ανάπτυξης και Οικονομίας και Οικονομικών, σχετικά με την καταβολή των δεδουλευμένων στους εργαζόμενους της εταιρείας «Μακεδονική Βιομηχανία Μετάλλου Α.Ε.» στη Δράμα, τη διασφάλιση των θέσεων εργασίας κ.λπ..
      3. Η με αριθμό 522/7-5-2007 επίκαιρη ερώτηση της Βουλευτού του  Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Εμπορικής Ναυτιλίας, σχετικά με την καθυστέρηση απάντλησης του πετρελαίου από το πλοίο Sea Diamond κ.λπ..
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα εννιά μαθητές και μαθήτριες και δύο συνοδοί δάσκαλοι από το 2ο Δημοτικό Σχολείο Αγίου Δημητρίου.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Επίσης, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την Έκθεσή της στο σχέδιο νόμου του Υπουργείου Πολιτισμού «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης».
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού «Ίδρυση Εθνικού Κέντρου Θεάτρου και Χορού».
      Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα. 
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο τον κ. Αθανάσιο Λεβέντη.
      Το λόγο έχει ο εισηγητής της Πλειοψηφίας κ. Κωνσταντίνος Καρράς. 
      ΚΩΣΤΑΣ ΚΑΡΡΑΣ: Κύριε Πρόεδρε, κυρίες και κύριοι συνάδελφοι, η σημερινή συζήτηση επί των άρθρων ελπίζω να φανεί πιο γόνιμη από χθες και το λέω αυτό, γιατί μου δίνεται η εντύπωση ότι το νομοσχέδιο δεν μελετήθηκε, αλλά απλά διαβάστηκε. Διέκρινα ένα παραλήρημα εξουσίας και όχι ένα παραλήρημα πολιτισμού και αυτό φανερώνεται από τις διαφωνίες που είχατε και ήταν όλες ίδιες. 
      Κυρίες και κύριοι συνάδελφοι, το νομοσχέδιο κατατίθεται για να ικανοποιήσουμε αποκλειστικά και συγκεκριμένα το θέατρο και το χορό καθώς και τους ανθρώπους, που εργάζονται στους χώρους αυτούς. Τα πράγματα στους δύο αυτούς χώρους έχουν φτάσει σ’ ένα τέλμα και εγώ το γνωρίζω από μέσα. Αυτό που έχουμε, λοιπόν, χρέος να κάνουμε είναι να δούμε με ανοιχτό πνεύμα ένα-ένα τα άρθρα και να τα αξιολογήσουμε με γνώμονα το συμφέρον της τέχνης και όχι το προσωπικό, το κομματικό συμφέρον μας, γιατί ο πολιτισμός δεν γνωρίζει παρατάξεις, είναι έννοια υπερκομματική και το ξέρετε καλά, αλλά δεν το εφαρμόζετε. 
      Στις συζητήσεις μας μέχρι τώρα ενοχληθήκατε ιδιαίτερα με τη μορφή του νομικού προσώπου, του σκοπού στα κρατικά θέατρα, την εκπροσώπηση των επαγγελματικών οργανώσεων, τις αρμοδιότητες του διευθυντή και τους πόρους. Θέλω σαν εισηγητής του νομοσχεδίου, μα πάνω απ’ όλα σαν άνθρωπος της τέχνης, που έχω προσφέρει σ’ αυτόν το χώρο, να σταθώ λίγο παραπάνω στα σημεία αυτά. Όπως σας είπα και στην πρωτολογία μου επί της αρχής, με το άρθρο 1 ιδρύουμε νομικό πρόσωπο ιδιωτικού δικαίου με έδρα την Αθήνα.
      Αυτό το θεσμικό όργανο θα ονομαστεί Εθνικό Κέντρο Θεάτρου και Χορού, θα ελέγχεται και θα χρηματοδοτείται από το Υπουργείο Πολιτισμού. Αυτό θα έχει σαν αποτέλεσμα τη διοικητική ανεξαρτησία και αυτοτέλεια του Κέντρου. Το Κέντρο θα λειτουργεί σύμφωνα με τους κανόνες της ιδιωτικής οικονομίας και δεν θα εφαρμόζονται οι διατάξεις που ισχύουν για το δημόσιο. Ανεξάρτητο και μακριά από γραφειοκρατικές διαδικασίες επιτρέπει τη λήψη άμεσων αποφάσεων, όταν αυτό επιβάλλεται.
      Ειπώθηκε από κάποιους συναδέλφους ότι το νομοσχέδιο είναι αντισυνταγματικό και αυτό γιατί εκχωρεί εξουσίες του Υπουργείου σε νομικά πρόσωπα ιδιωτικού δικαίου. Ο ισχυρισμός σας, όμως, όπως χαρακτηρίζεται είναι νόμω αβάσιμος. Κύριο χαρακτηριστικό της κατηγορίας αυτών των προσώπων, είναι η εφαρμογή των κανόνων του ιδιωτικού δικαίου σε μία δραστηριότητα, που παρά το δημόσιο χαρακτήρα της εκτιμάται ότι για λόγους αποτελεσματικότητας πρέπει να ασκηθεί στο πλαίσιο αυτού του δικαίου. 
      Ακόμη μιλήσατε για την αποψίλωση του Υπουργείου, για απαξίωση του δημοσίου. Είναι αστείο να το λέτε αυτό εσείς, όταν με το ν.2273/27-12-1994 μετατρέψατε την Εθνική Λυρική Σκηνή σε νομικό πρόσωπο ιδιωτικού δικαίου. Και καλά κάνατε. Το ίδιο, ακριβώς, κάνατε και με το Εθνικό Θέατρο, την ίδια, ακριβώς, χρονιά. Και καλά κάνατε. Άρα έχετε αντιληφθεί κάτι λάθος.
      Στο Κέντρο μεταφέρονται αρμοδιότητες συγκεκριμένες και περιορισμένες και μάλιστα εκείνες που κρίνεται ότι μπορούν να εξυπηρετηθούν καλύτερα με τη δομή που θα λάβει το Κέντρο. Συγκεκριμένα, αυτές που αφορούν τη σύναψη προγραμματικών συμβάσεων με τα ΔΗ.ΠΕ.ΘΕ. και με τα δημοτικά θέατρα, καθώς και εκείνες που αφορούν τις επιχορηγήσεις. Όσον αφορά το άρθρο 2, στην παράγραφο 1 αναφέρονται ως σκοποί του Κέντρου η εφαρμογή ενιαίας εθνικής στρατηγικής τόσο στο θέατρο όσο και στο χορό, η ενίσχυση κάθε δραστηριότητας που σχετίζεται με αυτούς τους δύο τομείς, η ανάπτυξη του πνευματικού πολιτισμού και η ενίσχυση της πολιτισμικής ταυτότητας της Ελλάδος σε εθνικό και διεθνές επίπεδο. 
      Και επειδή κάποιοι μίλησαν για επέμβαση του Υπουργείου σε αυτό το Κέντρο, θα ήθελα να βάλουμε τα πράγματα στη θέση τους. Το Υπουργείο Πολιτισμού έχει ελεγκτικό ρόλο και το Κέντρο εφαρμόζει την πολιτική. Αυτό είναι πολύ σημαντικό, διότι την πολιτική ευθύνη την έχει ο ίδιος ο Υπουργός. Και επιπλέον το Υπουργείο συμπληρώνει το Κέντρο και το Κέντρο το Υπουργείο. 
      Αγαπητοί συνάδελφοι, κατά τη διάρκεια της συζήτησης στην επιτροπή είχατε ισχυριστεί ότι οι σκοποί είναι ασαφείς. Δεν υπάρχει καμμία ασάφεια. Απεναντίας, το άρθρο 2 παράγραφος 2, αναφέρει δέκα τρόπους με τους οποίους θα μπορέσουμε να υλοποιήσουμε αυτούς τους στόχους. Και συνεχίζοντας θέλω να σταθώ στην περίπτωση ε΄ της παραγράφου 2, του άρθρου 2. Το νομοσχέδιο δεν μιλά για υπαγωγή των κρατικών θεάτρων στο Κέντρο, αλλά για απλή συνεργασία. Τα κρατικά θέατρα είναι αυτόνομα νομικά πρόσωπα ιδιωτικού δικαίου και εμείς αυτό το σεβόμαστε. Όσον αφορά τα ΔΗ.ΠΕ.ΘΕ., μέχρι σήμερα οι προγραμματικές συμβάσεις υπογράφονταν από τον Υπουργό Πολιτισμού με τους δήμους και τα ΔΗ.ΠΕ.ΘΕ.. Με το παρόν νομοσχέδιο, αυτές οι προγραμματικές συμβάσεις επεξεργάζονται, υπογράφονται και παρακολουθείται η υλοποίησή τους από το Εθνικό Κέντρο Θεάτρου και Χορού.
      Πρέπει, όμως να σημειωθεί ότι μέχρι σήμερα υπήρχε αρμόδια υπηρεσία για την παρακολούθηση της υλοποίησης αυτών των προγραμματικών συμβάσεων. Ωστόσο, το σχέδιο νόμου προβλέπει τη σύσταση ιδιαίτερου τομέα στο Κέντρο που θα ασχολείται με αυτά τα θέματα, δηλαδή με τον τομέα ΔΗ.ΠΕ.ΘΕ.. Σύμφωνα με την παράγραφο 3 του άρθρου 2, το μόνο που μπορώ να πω είναι ότι βρίσκω το νομοσχέδιο αρκετά παραχωρητικό. Τόσα χρόνια ο Υπουργός ήταν απόλυτα υπεύθυνος στο χώρο. Δεν ελεγχόταν από κανέναν. Ήταν αυτός που ήλεγχε τις χρηματοδοτήσεις. Ο Υπουργός πλέον θα παραχωρεί τα χρήματα στο Κέντρο και από εκεί θα πηγαίνουν στις επιτροπές. Με αυτόν τον τρόπο, το Υπουργείο Πολιτισμού από διαχειριστής χρημάτων που ήταν, μετατρέπεται σε φορέα πολιτισμού. Δίνεται έτσι η δυνατότητα στους ανθρώπους αυτού του χώρου να επιδείξουν και να προβάλλουν με τον καλύτερο δυνατό τρόπο τα έργα τους, γιατί οι άνθρωποι του θεάτρου και του χορού είναι αυτοί που θα χαράσσουν πλέον τις γραμμές του Κέντρου. Στην παράγραφο 4 του άρθρου 2, κάποιοι από σας υπεστήριξαν ότι θα έπρεπε να υπάρχει τομέας αρχαίου θεάτρου. 
      Κύριοι συνάδελφοι, η έννοια «θέατρο» περικλείει όλα τα είδη και μέσα σ’ αυτό υπόκειται και το αρχαίο δράμα, η αρχαία τραγωδία. Πώς θα ήταν άλλωστε δυνατόν να παραλείψουμε το αρχαίο δράμα; 
      Το αρχαίο δράμα είναι αυτό που καταδεικνύει τη σημαντικότητα και τη συμβολή του θεάτρου στον ελληνικό πολιτισμό, έναν πολιτισμό που έχει να δώσει πολλά ακόμα, αρκεί να τον προσεγγίσουμε αληθινά, έμπρακτα και όχι μέσω βιβλίων και συζητήσεων.
      Με τη δημιουργία του τομέα Διεθνών Προγραμμάτων και Φεστιβάλ, βασικός στόχος δεν είναι μόνο η προαγωγή του σύγχρονου θεάτρου και του χορευτικού έργου, αλλά και του αρχαίου δράματος. Επιπλέον, όλο το νομοσχέδιο βρίθει από την παρουσία του αρχαίου δράματος.
      Η περίπτωση α΄ της παραγράφου 2 του άρθρου 2 αναφέρεται στην υποστήριξη …
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω να κάνω χρήση και της δευτερολογίας μου.
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε συνάδελφε.
      Παρακαλώ, συνεχίστε.
      ΚΩΣΤΑΣ ΚΑΡΡΑΣ: … πρωτοβουλιών και δράσεων που πραγματοποιούν έρευνα, μελέτη και τεκμηρίωση του αρχαίου δράματος. Ο τομέας τεκμηρίωσης, εκδόσεων και αρχειακού υλικού, βασικό σκοπό έχει την έκδοση ενός βιβλίου, όπου θα καταγράφεται η ιστορική εξέλιξη του θεάτρου, από τους αρχαίους χρόνους μέχρι σήμερα.
      Όργανα διοίκησης του Κέντρου είναι το Διοικητικό Συμβούλιο και ο Διευθυντής, σύμφωνα με το άρθρο 3, τα οποία έχουν τριετή θητεία με δυνατότητα ανανέωσης. Η πρώτη θητεία ωστόσο, θα είναι τετραετής.
      Στο άρθρο 4 περιγράφεται η σύνθεση του Διοικητικού Συμβουλίου, η διαδικασία συγκρότησής του, καθώς και ο τρόπος λειτουργίας και λήψης αποφάσεων. Όσον αφορά την παράγραφο 3 του συγκεκριμένου άρθρου, διατυπώθηκαν δύο αντιρρήσεις. Η μία αφορά τον προϊστάμενο της Διεύθυνσης Θεάτρου και Χορού του Υπουργείου Πολιτισμού και η άλλη την εκπροσώπηση των επαγγελματικών οργανώσεων. 
      Ως προς την τελευταία, το μόνο που θέλω να πω είναι ότι εδώ δεν λύνουμε θέματα εργασιακά, ούτε θέλουμε να μετατρέψουμε το Κέντρο σε συνδικαλιστικό φορέα. Το Κέντρο σε θέματα εργασιακών συμβάσεων και το θεσμικό μέρος καλύπτεται, καθώς συμμετέχουν ένας εκπρόσωπος από το θέατρο και ένας από το χορό. 
      Επίσης, έχουμε και τον Τομέα Ιδρυμάτων, Οργανισμών, Σωματείων Θεάτρου και Χορού. Τα σωματεία μπορούν να συζητήσουν τα προβλήματα που προκύπτουν με τον προϊστάμενο του τομέα και να βρίσκουν εκεί λύσεις. Όσον αφορά τον προϊστάμενο της Διεύθυνσης Θεάτρου και Χορού του Υπουργείου, αυτός θα συνεργάζεται με το Κέντρο. Ο ίδιος θα εξακολουθεί να έχει την εποπτεία των δραματικών σχολών και των σχολών χορού.
      Στο άρθρο 5 αναφέρονται οι αρμοδιότητες του Διοικητικού Συμβουλίου. Το εννεαμελές Διοικητικό Συμβούλιο θα έχει ως στόχο τη διαμόρφωση των γενικών κατευθύνσεων της πολιτικής του Ε.ΚΕ.ΘΕ.Χ., την έγκριση του προγράμματος δράσης του ετήσιου προϋπολογισμού, της ετήσιας έκθεσης πεπραγμένων και του ισολογισμού, καθώς και το διορισμό επιτροπών γνωμοδοτήσεων θεάτρου και χορού.
      Εισηγείται στο Υπουργείο Πολιτισμού τους εσωτερικούς κανονισμούς, έπειτα από πρόταση του διευθυντή και έχει πειθαρχική εξουσία δεύτερου βαθμού για όλο το προσωπικού του Ε.ΚΕ.ΘΕ.Χ.. Τέλος, διορίζει τους έξι τομεάρχες έπειτα από εισήγηση του διευθυντή.
      Όσον αφορά το άρθρο 6, που αναφέρεται στο διευθυντή, άκουσα απ’ όλους σας το ίδιο παράπονο, ότι υπάρχει ασάφεια ως προς τα χαρακτηριστικά της προσωπικότητάς του. 
      Ειλικρινά, κύριοι συνάδελφοι, απορώ. Η προσωπικότητα από τη φύση της, σαν έννοια, δεν μπορεί να προσδιοριστεί. Αυτό που μετράει είναι η ποιότητα και όχι η ποσότητα. Τα τυπικά προσόντα που ζητάτε δεν είναι ικανά να προσδιορίσουν και να αποδείξουν μία προσωπικότητα.
      Είπατε ότι θεωρείτε ως κριτήριο προσδιορισμού της προσωπικότητας την ύπαρξη σπουδών. Τυγχάνει, όμως, να γνωρίζω αρκετούς καλλιτέχνες που έχουν διακριθεί στους χώρους αυτούς και δεν έχουν σπουδάσει απολύτως τίποτε, όπως ο αείμνηστος μεγάλος ηθοποιός του ελληνικού θεάτρου Νέζερ, όπως και πολλοί άλλοι. Κι όμως, έχουν προσφέρει τόσα πολλά. Με την πρότασή σας, λοιπόν, λέτε ότι οι καλλιτέχνες αυτοί δεν είναι ικανοί να αναλάβουν οποιαδήποτε δραστηριότητα στο Κέντρο; Ελπίζω, κύριοι συνάδελφοι, να αντιλαμβάνεστε ότι αυτό είναι άτοπο.
      Στο άρθρο 7, περιγράφονται οι αρμοδιότητες του Διευθυντή. Ο Διευθυντής εξειδικεύει τους στόχους και την πολιτική του Κέντρου. Αποφασίζει για τις δραστηριότητές του, συνομολογεί, υπογράφει και εκτελεί κάθε σύμβαση. Εισπράττει απαιτήσεις και έσοδα. Αποδέχεται δωρεές, εκπροσωπεί το Κέντρο διαδικαστικώς και εξωδίκως. 
      Προσλαμβάνει και απολύει το προσωπικό αυτού και προτείνει στο Συμβούλιο τα μέλη των επιτροπών. Συντάσσει και υποβάλλει την ετήσια έκθεση πεπραγμένων, τον ισολογισμό και τον απολογισμό. Τέλος, έχει την πειθαρχική εξουσία πρώτου βαθμού, για όλο το προσωπικό του Κέντρου. 
      Από τις συζητήσεις που έγιναν κατά τη διάρκεια της επιτροπής, αλλά και χθες, ομολογώ ότι μπερδεύτηκα, ειλικρινά μπερδεύτηκα.
      Από τη μία λέτε ότι παραχωρεί πολλές αρμοδιότητες στο Διευθυντή και από την άλλη ότι το νομοσχέδιο είναι υπουργοκεντρικό. Τελικά, ποιες είναι οι προτάσεις σας; Διότι ακούω συνέχεια θεωρίες, παράπονα, αρκετά παράδοξα, αλλά όχι προτάσεις. Δεν μας είπατε: Πώς θα το θέλατε εσείς αυτό το Κέντρο; Όπως φαίνεται, σας χαρακτηρίζει και σας ακολουθεί όλα αυτά τα χρόνια αυτή η ασάφεια. Και επειδή θεωρείτε μη δημοκρατικό το γεγονός ότι ο Διευθυντής επιλέγεται από τον Υπουργό και όχι από τη Βουλή, σας προκαλώ να μου πείτε έναν Οργανισμό που ο διευθυντής δεν επιλέγεται από τον Υπουργό. Εμείς ακολουθούμε τη φιλοσοφία του Εθνικού Θεάτρου, της Λυρικής Σκηνής και πολλών άλλων ιδρυμάτων, την ίδια ακριβώς που ακολουθήσατε κι εσείς όλα αυτά τα χρόνια.
      Τέλος, στο άρθρο 8 αναφέρεται η σύσταση των θέσεων προσωπικού. Ειδικότερα, συνιστώνται είκοσι τέσσερις θέσεις, έτσι ώστε να μπορέσει το Κέντρο να λειτουργήσει σωστά. Ωστόσο, δεν είναι απαραίτητο να έχει το Κέντρο είκοσι τέσσερις υπαλλήλους από την αρχή της ιδρύσεώς του, της λειτουργίας του. Το προσωπικό που θα απασχολεί, έχει την απαραίτητη γνώση που απαιτείται στα θέματα θεάτρου και χορού.
      Κρίνουμε λοιπόν απαραίτητη την απόσπαση κάποιων υπαλλήλων του δημοσίου τομέα οι οποίοι, έχοντας τις κατάλληλες γνώσεις και εμπειρία, θα οργανώσουν αρχικά το Κέντρο. Οι υπάλληλοι αυτοί θα πληρώνονται από τους οργανισμούς, από τους οποίους έχουν αποσπαστεί. Συνεπώς, το Κέντρο δεν θα επιβαρύνεται. Και το μέγιστο διάστημα που μπορεί να εργαστούν εκεί είναι τέσσερα χρόνια.
      Στο άρθρο 9 του σχεδίου νόμου ορίζονται επακριβώς οι οικονομικοί πόροι του Κέντρου, η χρηματοοικονομική τους διαχείριση και ο έλεγχος αυτής. Το Κέντρο θα χρηματοδοτείται από τον κρατικό προϋπολογισμό, την Ευρωπαϊκή Ένωση, από κρατικές επιχορηγήσεις, ιδιωτικές εισφορές και έσοδα, που θα προέρχονται από τις εκδηλώσεις. Πέραν της λειτουργικής ετήσιας δαπάνης, η οποία θα καλύπτεται από τον τακτικό προϋπολογισμό του Υπουργείου Πολιτισμού, θα μεταφερθούν στο Κέντρο τα προβλεπόμενα κονδύλια ενίσχυσης θεάτρου και χορού που διαθέτει ετησίως το Υπουργείο Πολιτισμού.
      Μιλάτε συνέχεια για έναν ειδικό κωδικό. Όπως είπε και ο κύριος Υπουργός, κατά τη διάρκεια των επιτροπών, δεν μπορεί να ζητάμε κωδικό χωρίς την ύπαρξη του Κέντρου. Πρώτα απ’ όλα, υφίσταται ένα νομικό πρόσωπο. Το νομικό πρόσωπο ζητά τη χρηματοδότησή του μέσω του Υπουργείου στο οποίο υπάγεται. Αυτό εντάσσεται στον γενικό προϋπολογισμό του κράτους ή στον τακτικό προϋπολογισμό, εφόσον πρόκειται για μισθούς ή δημόσιες επενδύσεις. Και όταν συντάσσεται ο προϋπολογισμός τότε συμπεριλαμβάνεται και ο κωδικός, που αφορά το συγκεκριμένο Κέντρο. Υπάρχει ωστόσο και η δέσμευση του Υπουργού ότι η χρηματοδότηση του Κέντρου σε πρώτη φάση θα γίνει από τον ειδικό λογαριασμό του Υπουργείου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Στη συνέχεια, το άρθρο 10 αναφέρεται στα προνόμια του Κέντρου και το άρθρο 11 στους εσωτερικούς κανονισμούς. Κρίναμε ωστόσο ότι οι εσωτερικοί κανονισμοί πρέπει να εγκρίνονται από τον Υπουργό Πολιτισμού, γιατί μ’ αυτό τον τρόπο γίνεται  ταχύτερα η επινόησή τους. 
      Κυρίες και κύριοι συνάδελφοι, αυτό που θέλουμε είναι η σωστή λειτουργία του Κέντρου και η αποφυγή της ανυπαρξίας εσωτερικού κανονισμού, όπως συμβαίνει και με τη Λυρική Σκηνή. Και οι ισχυρισμοί σας περί απαξίωσης από εμάς της ελληνικής νομοθεσίας είναι αστείοι. Θα έπρεπε να ξέρετε, λόγω της ιδιότητάς σας, ότι το άρθρο 28 του Συντάγματος αναφέρει πως οι διεθνείς συμβάσεις από την επικύρωσή τους με νόμο και τη θέση τους σε ισχύ, σύμφωνα με τους όρους καθεμιάς, αποτελούν αναπόσπαστο μέρος του εσωτερικού ελληνικού δικαίου και υπερισχύουν από κάθε άλλη αντίθετη διάταξη νόμου. 
      Και τελειώνω με το άρθρο 12, που αναφέρεται στην διάλυση και  εκκαθάριση του Κέντρου. Το Εθνικό Κέντρο  Θεάτρου και Χορού διαλύεται μόνο σε περίπτωση αδυναμίας εκπλήρωσης των σκοπών του και η περιουσία του περιέρχεται αυτόματα στο Υπουργείο Πολιτισμού.
       Πιστεύω, κύριοι συνάδελφοι, πέρα από τις μικροπολιτικές, ότι πρέπει να υπερψηφιστεί το νομοσχέδιο για το καλό του θεάτρου. Και όπως είπε και ο Αριστοτέλης, «παιδεύεσθαι προς ανδραγαθίαν».
      Σας ευχαριστώ πολύ και ελπίζω! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρρά. 
      Το λόγο έχει ο εισηγητής του ΠΑ.ΣΟ.Κ. κ. Μπόλαρης. 
      ΜΑΡΚΟΣ ΜΠΟΛΑΡΗΣ: Σας ευχαριστώ πολύ, κύριε Πρόεδρε.
       Κυρίες και κύριοι συνάδελφοι, το ζητούμενο, λοιπόν, είναι η πολιτική για το θέατρο και το χορό. Και επειδή το ενδιαφέρον απ’ όλες τις πλευρές νομίζω ότι δεν αμφισβητείται, παρά τα όσα λέχθηκαν, ερωτώνται οι παρευρισκόμενοι στην Αίθουσα και αναρωτιέται και ο καλόπιστος πολίτης: Υπήρξε κάποια πολιτική για το θέατρο και το χορό τα τελευταία τρία χρόνια, η οποία εμποδίστηκε από την υπάρχουσα θεσμική μορφή και από τις λειτουργίες του Υπουργείου Πολιτισμού; 
      Υπήρξε κάποια πολιτική, την οποία δεν την καταλάβαμε και η οποία δεν εφαρμόστηκε, επειδή οι υπηρεσίες του Υπουργείου ήταν αναποτελεσματικές; Ξέρετε, θα ήταν πολύ πιο εύκολη η θέση του κυρίου Υπουργού, της πολιτικής ηγεσίας του Υπουργείου, να ερχόταν εδώ και να έλεγε ότι ξεκινήσαμε να κάνουμε αυτό, βρήκαμε δυσκολίες, ξεκινήσαμε να κάνουμε το άλλο, αδύνατον, γραφειοκρατία και άρα θα πρέπει να στηρίξουμε τη λειτουργία αυτού του Κέντρου Θεάτρου και Χορού. Το ζήτημα δηλαδή είναι η εφαρμογή συγκεκριμένης πολιτικής, η οποία προάγει το θέατρο και το χορό. 
      Εμείς επισημάναμε στην επιτροπή και εχθές και σήμερα την έλλειψη αυτής της συγκεκριμένης πολιτικής βούλησης, ενός συγκεκριμένου σχεδίου, το οποίο να προάγει τα πράγματα στο χώρο του θεάτρου και του χορού στην Ελλάδα και περισσότερο από αυτό και μαζί με αυτό την έλλειψη οικονομικής στήριξης, για να προαχθούν τα πράγματα στο χώρο του θεάτρου και του χορού. Γιατί και σχέδιο να έχει το Υπουργείο και να μην μας το είπε, εάν δεν έχει τα χρήματα –και ξέρουμε ότι δεν τα έχει- δεν μπορούσε να εφαρμοστεί καμία πολιτική. 
      Γι' αυτό, λοιπόν, η κριτική που γίνεται είναι πως επιλέγουμε τη δημιουργία ενός ακόμη νομικού προσώπου, χωρίς να υπάρχει συγκεκριμένη πολιτική και χωρίς να υπάρχει συγκεκριμένη χρηματοδότηση.
      Κύριε Υπουργέ, φαντάζομαι ότι καταλαβαίνετε πως όταν εμείς βάζουμε το θέμα της χρηματοδότησης, της οικονομικής στήριξης στον προϋπολογισμό του Υπουργείου Πολιτισμού, είμαστε αρωγοί στην προσπάθεια την οποία θέλετε να κάνετε –γιατί είναι βέβαιο ότι θέλετε να αφήσετε έργο στο Υπουργείο- αλλά απέναντι απ’ αυτό υπάρχει μια πολιτική από την πλευρά της Κυβέρνησης, η οποία είναι πολιτική υποχρηματοδότησης στον τομέα του πολιτισμού.
      Δεν χρειάζεται να πω όσα χθες αναλυτικά είπαμε σχετικά με το χάος, το οποίο βρήκατε στα οικονομικά, σχετικά με τα προβλήματα και τα αδιέξοδα, τα οποία βρήκατε στα οικονομικά, που δεν βοηθούν σε καμία περίπτωση να παραχθεί η πολιτική για το θέατρο και δεν πείθουν ότι εκείνο το οποίο έλειπε ήταν το θεσμικό κενό το οποίο θα το καλύψετε και άρα θα υπάρξει πολιτική, ενώ δεν υπάρχουν πόροι και χρήματα.
      Στα συγκεκριμένα άρθρα ήθελα να σας επαναλάβω αυτό που είπε χθες ο κ. Παπαϊωάννου. Γιατί χρειάζεται να βάλουμε πομπωδώς τον τίτλο «Εθνικό» μπροστά από αυτό το Κέντρο και να μην λέμε «Κέντρο Θεάτρου και Χορού», αποδίδοντας ακριβώς αυτό το οποίο θέλουμε να κάνουμε;
      Στο πρώτο άρθρο υπάρχει αυτή η παρέκκλιση. Ήταν εξαιρετικά εύηχο, αλλά και ουσιαστικό στη βάση του αυτό που σας είπε χθες ο κ. Βαρβαρίγος. Υπάρχει μια σειρά από παρεκκλίσεις στο νομοσχέδιο. Κατά παρέκκλιση, λοιπόν, των κειμένων διατάξεων του ελληνικού δικαιικού συστήματος θα λειτουργήσει το Κέντρο και το μόνο που είναι σίγουρο ότι θα εφαρμόζεται –γιατί αυτό δεν μπορούσαμε να το παρακάμψουμε- είναι το κοινοτικό δίκαιο. Νομίζω πως έχει πολύ μεγάλη σημασία και μας προβληματίζει αυτό και θα το κρατήσω, γιατί θα το συζητήσουμε αργότερα, όταν θα μπούμε στα οικονομικά.
      Είπαμε και χθες, κύριοι συνάδελφοι, ότι υπάρχει πρόβλημα ασάφειας, η οποία θα δημιουργήσει ζητήματα και προβλήματα. Σας τα είπαν και οι φορείς στην Επιτροπή Μορφωτικών Υποθέσεων. 
      Δείτε τώρα στο άρθρο 2, όπου αναφέρεται ο σκοπός του Κέντρου, πώς αμέσως από το κείμενο του νόμου αναδεικνύονται αυτά τα προβλήματα. Σκοπός του Κέντρου είναι η εφαρμογή εθνικής πολιτικής για το θέατρο, το χορό κ.λπ.. Εθνική πολιτική, λοιπόν, θα χαράσσεται από το Κέντρο. Το Υπουργείο; Ένα θέμα, ένα ερώτημα είναι αυτό.
      Ζήτημα δεύτερο. Αυτή η εθνική πολιτική που θα εφαρμόζεται θα γίνεται σε συνεργασία του Κέντρου –λέει στο άρθρο 2 παράγραφος ε΄- με τα κρατικά θέατρα, το Εθνικό, το Κρατικό Βορείου Ελλάδος, τη Λυρική και στη συνέχεια θα υπάρχει συνεργασία με τα Δημοτικά Περιφερειακά Θέατρα για τη δημιουργία ενιαίου δικτύου κ.λπ..
      Λέει, λοιπόν, στο άρθρο 2 στην παράγραφο ε’ ότι το εθνικό αυτό πρόγραμμα θα εφαρμόζεται σε συνεργασία με τα κρατικά θέατρα και σε συνεργασία με το ΔΗ.ΠΕ.ΘΕ.. Αν πάτε λίγο παρακάτω όμως, θα δείτε ότι το Εθνικό Θέατρο και η Εθνική Λυρική Σκηνή συνεργάζονται, αλλά είναι αυτόνομοι φορείς. Τα ΔΗ.ΠΕ.ΘΕ. έχουν τομέα, δηλαδή υπάγονται. 
      Από το κείμενο υπάρχουν προβλήματα, κύριοι συνάδελφοι, από το κείμενο προκύπτουν οι δυσλειτουργίες και αυτές τις δυσλειτουργίες εμείς είμαστε εδώ για να τις επισημάνουμε. Εμείς δεν τις εφηύραμε, τις λέει το κείμενο και γι’ αυτό είδατε με πόση προσοχή ο κ. Χουβαρδάς έθεσε αυτά τα ζητήματα από πλευράς του Εθνικού Θεάτρου. 
      Νομίζω ότι πρέπει να υπογραμμίσουμε –επισημάνθηκε και χθες- ότι πουθενά δεν υπάρχει αναφορά στις θεατρολογικές σχολές. Υπάρχει αναφορά στα θέματα παιδείας, χωρίς όμως, να υπάρχει καμμία αναφορά σε άλλους φορείς του Υπουργείου Παιδείας, που ασχολούνται με την παιδεία. Δεν είναι έλλειψη αυτό; Δεν θα δημιουργήσει προβλήματα και δυσλειτουργίες, όταν θα θελήσουμε να εφαρμόσουμε αυτές τις πολιτικές; Γιατί όμως, να αφήσουμε τα πανεπιστήμια απ’ έξω, σε μία εποχή που όλοι συμφωνούμε ότι το πανεπιστήμιο πρέπει να δεθεί με την κοινωνία και πόσο σημαντικό θα ήταν οι θεατρολογικές σχολές που ασχολούνται με το αντικείμενο, να έχουν άποψη και παρέμβαση σ’ ένα τέτοιο Κέντρο; 
      Διορίζονται όντως και στην Αγγλία και στους άλλους φορείς οι διευθυντές και οι πρόεδροι από τον Υπουργό. Το ζήτημα είναι με ποια κριτήρια και με ποια εχέγγυα. Γιατί εδώ, καταλαβαίνετε πως έχουμε να κάνουμε με ένα νομικό πρόσωπο ιδιωτικού δικαίου, στο οποίο με αυτό το νομοσχέδιο εκχωρούνται όλες οι αρμοδιότητες του Υπουργείου Πολιτισμού στα ζητήματα θεάτρου και χορού. Αν δείτε τον οργανισμό του Υπουργείου Πολιτισμού και δείτε και τους σκοπούς αυτού του Κέντρου Θεάτρου και Χορού, θα διαπιστώσετε ότι όλες οι αρμοδιότητες εκχωρούνται σ’ αυτό. Κρατείται μόνο μία, η αρμοδιότητα του ελέγχου. 
      Όμως και εδώ δημιουργείται πρόβλημα και νομίζω πως είναι όχι μόνο νομικό, αλλά και ηθικό. Δεν μπορεί ο ελέγχων προϊστάμενος του Υπουργείου να είναι και ελεγχόμενος, ως μέλος του διοικητικού συμβουλίου. Πώς το καταλαβαίνετε αυτό; Ποιον θα ελέγχει; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ να μου δώσετε λίγο χρόνο. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε συνάδελφε, συνεχίστε. 
      ΜΑΡΚΟΣ ΜΠΟΛΑΡΗΣ: Ευχαριστώ, κύριε Πρόεδρε.
      Ο διευθυντής του Υπουργείου θα πρέπει να ελέγχει το διοικητικό συμβούλιο, στο οποίο είναι μέλος και μετά αυτός ως μέλος θα είναι ελεγχόμενος από ποιον; Από τον εαυτό του: Δεν το καταλαβαίνω. Πώς το καταλαβαίνετε εσείς; Δεν υπάρχει θέμα εδώ και ηθικό και νομικό; 
      Σας είπαμε ότι πρέπει να βελτιωθεί και να διορθωθεί το θέμα της αντιπροσώπευσης των φορέων. Υπάρχουν περίπου τριάντα αντιπροσωπευτικοί φορείς στο χώρο του θεάτρου και του χορού. Λέτε ότι θα βάλετε τους δύο πιο αντιπροσωπευτικούς. Γιατί αυτή η ασάφεια; Γιατί φοβόμαστε; Κατ’αρχάς, γιατί δύο, ενώ θα μπορούσε να είναι περισσότεροι; Γιατί τους αφήνουμε απ’έξω, αφού λέμε ότι εμείς θέλουμε να κάνουμε πρωτοποριακά πράγματα σ’ αυτό το χώρο; Γιατί αφήνουμε απέξω τους ανθρώπους; Γιατί θέλουμε να κρυφτούμε πίσω από τις εκφράσεις του τύπου «προσωπικότητα των γραμμάτων του θεάτρου και του χορού»; Τι σημαίνει αυτό; Γιατί αυτή η αοριστία; Αυτό είναι το πρόβλημα του νομοσχεδίου και όχι το ότι θα διοριστεί από τον Υπουργό. 
      Και γιατί, όταν εκχωρούμε όλες τις αρμοδιότητες του Υπουργείου, δεν θέλουμε να εμπλέξουμε την Επιτροπή Μορφωτικών Υποθέσεων; Γιατί να μην έρθει ο διευθυντής στην Επιτροπή Μορφωτικών Υποθέσεων, όταν του αναθέτουμε τη χάραξη εθνικής πολιτικής για το θέατρο και για το χορό; Για ποιο λόγο δεν θα πρέπει να έχει άποψη η Βουλή γι’ αυτό το ζήτημα; Και για ποιο λόγο δεν θέλετε συναίνεση; Η συναίνεση πώς θα δοθεί; Θα δοθεί με συγκεκριμένα κριτήρια, με συγκεκριμένα τεκμήρια και από την άποψη της Βουλής. 
      Εδώ ο διευθυντής είναι ο απόλυτος άρχων. Προσωπικά ο διευθυντής διορίζει, προσλαμβάνει, απολύει κι όταν πάει στο διοικητικό συμβούλιο, πάει απλά για να τα επικυρώσει το διοικητικό συμβούλιο. Τους δε εσωτερικούς κανονισμούς με βάση τους οποίους θα λειτουργήσει, πάλι ο διευθυντής τους κάνει και τους πάει στο Υπουργείο για έγκριση χωρίς το διοικητικό συμβούλιο. 
      Έτσι θα λειτουργήσει ένας χώρος πολιτισμού, ένας χώρος που λέμε ότι είναι χώρος έκφρασης και ελευθερίας; Και θεωρείτε ότι όλα αυτά που σας λέμε είναι αντιπολίτευση για την αντιπολίτευση και λαϊκισμός;
      Τι από όλα αυτά θα έπρεπε να ξεπεράσουμε χωρίς να έχουμε προβλήματα συνείδησης ότι δεν κάναμε σωστά το καθήκον μας, σε σχέση μ' αυτό το νομοσχέδιο; Πού είναι οι κορώνες, όταν αυτά τα ζητήματα προβληματίζουν όλους τους ανθρώπους του θεάτρου και του χορού που ήρθαν και τους ακούσαμε και συζητούν στην κοινωνία έξω; 
      Είπε χθες ο κύριος Υπουργός, ότι θα πάρουμε και είκοσι τέσσερα άτομα τα οποία είναι εξειδικευμένο προσωπικό. Δεν είναι εξειδικευμένο προσωπικό. Λέει το νομοσχέδιο ότι είναι είκοσι τέσσερις θέσεις προσωπικού, από τις οποίες είναι δώδεκα ειδικότητας ΠΕ Διοικητικού-Οικονομικού και άλλες δώδεκα οι οποίες είναι ειδικότητας ΔΕ Διοικητικών-Γραμματέων. Πού είναι οι άνθρωποι του πολιτισμού; Δηλαδή κάνουμε ένα μηχανισμό, ο οποίος είναι καθαρά διοικητικός. Δεν πρέπει να το πούμε αυτό; Δεν πρέπει να το αναδείξουμε; 
      Στη συνέχεια λέει ότι μπορούμε να αποσπάσουμε υπαλλήλους από το Υπουργείο Πολιτισμού, δηλαδή απ’ αυτή τη γραμματεία, απ’ αυτή τη Διεύθυνση της οποίας αποψιλώνουμε τις αρμοδιότητες για να την πάμε στον ιδιωτικό τομέα και εκεί να τους δίνουμε ένα πρόσθετο επιμίσθιο. Αυτό είναι το πρόβλημά μας; Θα πάρουμε τους ανθρώπους που είναι στη Διεύθυνση Θεάτρου και Χορού του Υπουργείου Πολιτισμού να τους πάμε στο Εθνικό Κέντρο Θεάτρου και Χορού, τους ίδιους δηλαδή ανθρώπους, αυτούς που τάχα δεν μπορούν να κάνουν την πολιτική στο Υπουργείο Πολιτισμού και θα τους δώσουμε περισσότερα χρήματα. Αυτό ήταν το ζήτημα; Τότε να δώσουμε αυξήσεις στο προσωπικό!
      Είπαμε ότι το νομοσχέδιο είναι υπουργοκεντρικό. Είπαμε ότι καταργούνται στην αρχή όλες οι προϋποθέσεις για έναν έλεγχο από πλευράς του δημοσίου λογιστικού. Και φθάνουμε στο σημείο, όπου στο άρθρο 9 διαπιστώνουμε ότι έχουμε αυτούς τους οποίους διορίζει ο Υπουργός για να εφαρμόσουν μια πολιτική και αυτούς τους οποίους διορίζει ο Υπουργός για να ασκήσουν και μια οικονομική διαχείριση. Στο τέλος αυτούς τους ελέγχει πάλι ο Υπουργός, αφού ο Υπουργός διορίζει δύο ορκωτούς λογιστές. 
      Πιστεύετε ότι είναι δυνατόν αυτό να μην το αναδείξουμε και πιστεύετε ότι είναι δυνατόν αυτό το πράγμα να το υπερψηφίσουμε; Δηλαδή τον έλεγχο θα τον κάνουν ορκωτοί λογιστές που θα διορίσει ο Υπουργός; Μα, αυτός είναι ο ορισμός της αδιαφάνειας. Γιατί δεν εμπιστεύεστε το Σώμα Ορκωτών Λογιστών για να τους διορίσει; Γιατί δεν βρίσκετε μια άλλη διαδικασία για τον έλεγχο, όταν μάλιστα μας λέτε πως καμμιά από τις διατάξεις του ελληνικού δικαίου που αφορά το δημόσιο λογιστικό δεν θα εφαρμοστεί στη συγκεκριμένη περίπτωση; 
      Κλείνω κάνοντας την εξής αναφορά. Γράφει στο άρθρο 10 ότι έχει όλα τα προνόμια του ελληνικού δημοσίου, καμμιά όμως από τις υποχρεώσεις. Δεν είναι μεγάλη αντίθεση; Δεν είναι πρόβλημα; 
      Κυρίες και κύριοι συνάδελφοι, η άποψη από πλευράς του  ΠΑ.ΣΟ.Κ. είναι πως όντως στο χώρο του θεάτρου χρειαζόμαστε πολιτικές, όντως στο χώρο του θεάτρου χρειαζόμαστε ευελιξία, αυτό όμως το Κέντρο το οποίο εισηγείστε δεν εξασφαλίζει τίποτα από αυτά, παρά μόνο υπουργοκεντρισμό, αδιαφάνεια, έλλειψη στόχων και έλλειψη κριτηρίων.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Ο εισηγητής της Νέας Δημοκρατίας, ο κ. Καρράς, άρχισε λέγοντας ότι ελπίζει η συζήτηση να είναι γόνιμη.
      Η γονιμότητα κύριε Καρρά, είναι αποτέλεσμα δύο εταίρων. Μόνο τα γυμνόσπερμα, τα οποία είναι τα αρχαιότερα φυτά, με ηλικία εκατόν είκοσι εκατομμυρίων χρόνων, πολλαπλασιάζονται με τον αέρα και δεν χρειάζονται εταίρο. Η μικρή κοινοβουλευτική μου πείρα με είχε διδάξει ότι όταν η Κυβέρνηση φέρνει ένα νομοσχέδιο δεν δέχεται εταίρους. Επομένως και η συζήτηση επί των άρθρων, δεν ξέρω πώς θα είναι γόνιμη. Ωστόσο πρέπει να κάνω κάποιες παρατηρήσεις. 
      Η πρώτη παρατήρηση αφορά το «ιδιωτικού δικαίου». Η άρνησή μας ή η παρατήρησή μας δεν είναι μόνο ιδεολογική, κύριε Πρόεδρε. Τον ιδιώτη, δηλαδή το ιδιωτικό, δεν το φοβόμαστε από μια καχυποψία, αλλά και εδώ τα επιχειρήματα δεν ήταν ισχυρά. Άκουσα χθες τον κ. Τασούλα νομίζω που δεν μιλούσε για τα θετικά του ιδιωτικού, αλλά για τα αρνητικά του δημόσιου.
      Έτσι γίνεται. Δηλαδή ένα κέντρο γίνεται ιδιωτικού δικαίου για να είναι αποτελεσματικό και ευκίνητο. Δηλαδή, εδώ μέσα στο ελληνικό Κοινοβούλιο -με νόμιμο τρόπο βέβαια- υποβαθμίζουμε, απαξιώνουμε την έννοια του δημοσίου. Δηλαδή, ότι κάθε δημόσιο δεν είναι ούτε ευκίνητο ούτε αποτελεσματικό. Να το καταργήσουμε. Αυτό όσον αφορά την παρατήρηση για το ιδιωτικού δικαίου. Εμείς, εν πάση περιπτώσει, θα θέλαμε αυτό το κέντρο να είναι δημοσίου δικαίου. 
      Όσον αφορά το δεύτερο άρθρο όπου αναφέρονται οι σκοποί, θα ήθελα να πω τα εξής: Εδώ, κύριε Πρόεδρε, θα έλεγε κάποιος ότι το κέντρο αυτό έχει δύο σκέλη: το ένα είναι καλλιτεχνικό και το άλλο παιδευτικό. Έτσι, υπάρχει η έννοια της εκπαίδευσης. 
      Αφού, λοιπόν, το κέντρο πρέπει να συνεργάζεται στον καλλιτεχνικό τομέα με τα εθνικά θέατρα, θα έπρεπε στον τομέα τον εκπαιδευτικό να συνεργάζεται με τα ήδη θεατρολογικά τμήματα των πανεπιστημίων. Γιατί δεν υπάρχει, έστω ένας υπαινιγμός ότι το κέντρο αυτό θα προωθεί τους εκπαιδευτικούς του σκοπούς σε συνεργασία με τα θεατρολογικά τμήματα των πανεπιστημίων, τα οποία ήδη έχουν και εμπειρία και ήδη έχουν παραγάγει –συγγνώμη για το ρήμα- τους αποφοίτους, οι οποίοι μάλιστα απ’ ό,τι ξέρω είναι όλοι άνεργοι; 
      Ξέρετε, μερικές παρατηρήσεις μπορεί να φαίνονται σχολαστικές, αλλά είναι ενδεικτικές. Η μεν επιτροπή του Θεάτρου θα είναι επταμελής, αλλά του Χορού θα είναι πενταμελής. Γιατί αυτή η διάκριση; Μου θυμίζει Τ.Ε.Ι. και Α.Ε.Ι. Επαναλαμβάνω ότι μπορεί να φαίνεται σχολαστική η παρατήρηση, αλλά είναι ενδεικτική. 
      Όσον αφορά πάλι αυτό το δεύτερο άρθρο, θα μου επιτρέψετε, κ. Καρρά, να διαφωνήσω με την άποψή σας όσον αφορά την ύπαρξη ενός τομέα αρχαίου θεάτρου. Και ξέρετε γιατί κάνετε λάθος; Γιατί βλέπετε το θέατρο ως ηθοποιός. Το βλέπετε από μέσα.
      ΚΩΣΤΑΣ ΚΑΡΡΑΣ: Μα, είμαι ηθοποιός και νομίζω ότι το βλέπω σωστά. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Όχι. Επιτρέψτε μου, αλλά επιμένω σ’ αυτό. Είστε ηθοποιός. Όπως και εγώ δεν μπορώ να απαλλαγώ από την ιδιότητα του εκπαιδευτικού, έτσι και εσείς το βλέπετε ως ηθοποιός. 
      ΚΩΣΤΑΣ ΚΑΡΡΑΣ: Έχω ασχοληθεί αρκετά με το Αρχαίο Δράμα, κύριε καθηγητά! 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Όμως, αν το δείτε ως ερευνητής, θα δείτε ότι είναι διαφορετικό. Απ’ ότι ξέρω έχετε κάνει και έρευνα. Σας ενδιαφέρει και η έρευνα του Θεάτρου.
      Το Αρχαίο Θέατρο για μένα αποτελεί μια δομή μέσα στο γενικότερο σύστημα του θεάτρου και θα έπρεπε κατά την άποψή μου να υπάρχει τομέας αρχαίου θεάτρου, γιατί όπως είπα και στην επιτροπή, το αρχαίο θέατρο, κύριε Υπουργέ, έχει ακόμα μέσα του στοιχεία τα οποία χρειάζονται έρευνα. 
      Ανέφερα στην επιτροπή -και πριν από λίγο κουβεντιάζαμε- ότι το θέμα του χορού δεν έχει λυθεί. 
      ΚΩΣΤΑΣ ΚΑΡΡΑΣ: Και δεν πρόκειται να λυθεί ποτέ!
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Απ’ ό,τι παρακολουθούμε, ο κάθε σκηνοθέτης κάνει μια πρόταση όσον αφορά τη λειτουργία του χορού μέσα στο δράμα. Δηλαδή, ένα θέμα με το οποίο θα μπορούσε να ασχοληθεί αυτό το Κέντρο είναι αυτό. Επίσης, θα μπορούσε να ασχοληθεί και με τα σκηνικά. 
      ΚΩΣΤΑΣ ΚΑΡΡΑΣ: Μα, νομίζετε ότι θα λυθεί; 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ναι. 
      ΚΩΣΤΑΣ ΚΑΡΡΑΣ: Δεν είναι γραμμένο πουθενά. Ούτε ο Πλάτωνας ούτε ο Αριστοτέλης αναφέρουν πώς ήταν ο αρχαίος χορός.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Βέβαια. Υπάρχει μία διατριβή όσον αφορά τη σκηνογραφία του Ευριπίδη. Δεν θα αναφέρω, γιατί πρόκειται για ένα συγγενικό μου πρόσωπο που προσπαθεί να διερευνήσει τα θέματα της σκηνογραφίας σας. Ακόμα και το πώς ο από μηχανής θεός ή τα περίφημα «εκκυκλήματα» είναι ανοιχτά προβλήματα τα οποία θα μπορούσε ένας τομέας του αρχαίου θεάτρου να τα αντιμετωπίσει, να τα λύσει, να τα προωθήσει. Μ’ αυτή την άποψη. 
      Δηλαδή, αυτή μας η άποψη δεν προέρχεται, θα έλεγε κάποιος, από την πολιτική ή την ιδεολογική πλευρά, αλλά από τη λειτουργική γνώμη καθαρά. 
      Η άλλη παρατήρησή μας αναφέρεται στο διευθυντή, κύριε Πρόεδρε. Δεν μπορώ να καταλάβω γιατί ο διευθυντής του Δ.Ο.Α.Τ.Α.Π. επελέγη από τη Βουλή. Εγώ δεν βλέπω ένα Εθνικό Κέντρο Θεάτρου και Χορού να είναι υποδεέστερο από τον Δ.Ο.Α.Τ.Α.Π. όσον αφορά τη λειτουργία του και την προσφορά του. Εγώ δεν το βλέπω πουθενά και σε κανένα σημείο. Κι όμως, ο διευθυντής του Δ.Ο.Α.Τ.Α.Π. επελέγη από την Επιτροπή Μορφωτικών Υποθέσεων. Συζητήθηκε εδώ το πρόσωπό του, η προσωπικότητά του, οι σπουδές του.
      Άρα, και εδώ ο διευθυντής, ο οποίος μάλιστα είναι αυτοκράτωρ, έχει εκπληκτικές αρμοδιότητες. 
      Μας ενόχλησε ιδιαίτερα και η έκφραση «προσλαμβάνει και απολύει». Δεν μπορώ να φανταστώ μια καλλιτεχνική προσωπικότητα, όπως o διευθυντής, να προσλαμβάνει και να απολύει! Επομένως ο διευθυντής, κατά την άποψή μας, θα έπρεπε να επιλέγεται. 
      Δεν ξέρω γιατί σήμερα διαφωνώ συνεχώς με εσάς, κύριε Καρρά. Η προσωπικότητα, ναι, χρειάζεται να προσδιορίζεται. Αυτό που είπατε, ότι μπορεί ένας άνθρωπος να έχει προσφέρει στο θέατρο και να μην έχει σπουδές, θα το δεχθώ. Στην επιτροπή για ένα νομοσχέδιο της παιδείας και συγκεκριμένα της μουσικής παιδείας είχε γίνει μια μεγάλη συζήτηση, γιατί αποκλείονται με το σχετικό νομοσχέδιο οι εμπειροτέχνες της μουσικής να διδάσκουν. Αναφέρθηκαν ονόματα λαϊκών μουσικών που αποκλείονται. 
      Ναι, σίγουρα ένας «εμπειρικός» του θεάτρου ή του χορού θα μπορούσε να διδάξει. Εξάλλου, αυτοί που φτιάχνουν το νομοσχέδιο έχουν και τη δυνατότητα να ερευνήσουν τα θέματα και των διατυπώσεων. Επομένως, μια προσωπικότητα θα έπρεπε να προσδιορίζεται με ένα συγκεκριμένο, θα έλεγε κανείς –συγγνώμη για τη λέξη- ποσοτικό τρόπο και να μην είναι απλώς αυτή η αόριστη έκφραση «προσωπικότητα». 
      Εξάλλου δεν μπορεί να αμφισβητήσει κανείς ότι η αναγνωρισιμότητα –καινούργια λέξη- μιας προσωπικότητας σε πολλές  περιπτώσεις είναι καθαρά θέμα υποκειμενικής αφετηρίας. Ήδη το ανέφερα στο άρθρο 7 με όλη αυτήν την ανάλυση των αρμοδιοτήτων του διευθυντή. Ξέρετε, ορισμένες φορές χρειάζεται αυτός ο συγκεντρωτισμός –και εμείς μιλούμε για δημοκρατικό συγκεντρωτισμό- στην προσωπικότητα ενός διευθυντή. Δηλαδή, για να μπορέσει να δράσει, πρέπει να έχει αυτήν την πολλαπλότητα και ποικιλία των αρμοδιοτήτων. Όμως, έτσι όπως αναλύεται σε αυτό το νομοσχέδιο ενοχλεί, γιατί βλέπουμε ότι είναι πάρα πολλές οι αρμοδιότητες του διευθυντή. Τίποτε άλλο. 
      Θα τελειώσω με το εδάφιο δ΄ της παραγράφου 1 του άρθρου 9, που αναφέρεται σε πόρους. Εκεί αποκαλύπτεται, κύριε Υπουργέ, και ο επιχειρηματικός χαρακτήρας του Κέντρου, γιατί ένας από τους πόρους θα είναι η εμπορευματική αντιμετώπιση των προϊόντων.
      Τελικά, αυτό το θέμα, αυτός ο χαρακτήρας ή, αν θέλετε, αυτό το ενδεχόμενο της εμπορευματοποίησης είναι παρόν σε όλα τα νομοσχέδια και ιδιαίτερα στα νομοσχέδια του πολιτισμού. Για μας είναι απειλητικό. Δηλαδή, τελικά είναι δυνατόν ένα Κέντρο, που θα έχει την αρμοδιότητα ή, αν θέλετε, την αποστολή να αντιμετωπίσει δύο άκρως καλλιτεχνικούς τομείς, όπως είναι το θέατρο και ο χορός, την ίδια στιγμή να έχει στο πίσω μέρος του κεφαλιού του να πουλάει. Αυτό εμάς μας ενοχλεί. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χουρμουζιάδη. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κύριε Πρόεδρε, όταν συζητούμε για τον πολιτισμό πιστεύω ότι πρέπει γενικά στην κοινωνία και σε αυτήν την Αίθουσα να είμαστε πάρα πολύ ανοικτοί, και ιδιαίτερα επιδεκτικοί της άλλης άποψης. Το λέω αυτό, γιατί οποιαδήποτε αντίθετη άποψη, ακόμη και τεκμηριωμένη, θεωρείται από την Κυβέρνηση και από τον κύριο Υπουργό ως στείρα αντίδραση, μηδενισμός ή απλώς αντιπολιτευτική προσπάθεια. Δεν είναι έτσι τα πράγματα! 
      Ο πολιτισμός βασίστηκε και βασίζεται, κυρίως, στην ελευθερία της έκφρασης, της γνώμης και της δημιουργίας του ανθρώπου και κυρίως βασίζεται στη διαφορετικότητα των ανθρώπων και των απόψεων.
      Είπα και χθες και λυπάμαι που το επαναλαμβάνω, ότι ο πολιτισμός είναι ο φτωχός συγγενής για την Κυβέρνηση της Νέας Δημοκρατίας. Κι αυτό το έλλειμμα, η πενία, πολιτικής πρωτοβουλιών και δράσεων δεν καλύπτεται –πώς να το κάνουμε, κύριε Υπουργέ- με τη δημιουργία φορέων. Και μιλάω για έλλειμμα όσον αφορά τη χρηματοδότηση δράσεων, την προώθηση των προτεραιοτήτων και για τα θέματα προσωπικού.
      Κύριε Υπουργέ, προχθές εγκαινιάσατε την Έκθεση Βιβλίου. Ήμουν εκεί. Την εγκαινιάσατε υπό τους ήχους των διαμαρτυριών εργαζομένων. Και ενώ είναι ανοιχτό το θέμα των παλιών συμβασιούχων, συνεχίζει το Υπουργείο πάλι πολιτική πρόσληψης νέας γενιάς συμβασιούχων.
      Ένα λοιπόν το κρατούμενο, κοντολογίς δεν καλύπτεται με το νομοσχέδιο αυτό θεσμικό κενό, όπως λέει η Κυβέρνηση, αφού σε τίποτα δεν εμπόδισε –κι αν κάνω λάθος να μας το πει ο κύριος Υπουργός- το υπάρχον θεσμικό πλαίσιο για την ανάπτυξη δράσεων και συγκεκριμένων πρωτοβουλιών πολιτικής στον τομέα του πολιτισμού, όσον αφορά το χορό, το θέατρο, το βιβλίο, τον κινηματογράφο και άλλους τομείς.
      Έρχομαι τώρα στα άρθρα. Ιδρύουμε ένα νομικό πρόσωπο ιδιωτικού δικαίου. Αυτή είναι η δομή του Κέντρου Χορού και Θεάτρου. Για να ξέρουμε εδώ στη Βουλή τι κάνουμε. Ουσιαστικά σ’ αυτό το Κέντρο, που είναι νομικό πρόσωπο ιδιωτικού δικαίου, μεταβιβάζονται οι σχετικές αρμοδιότητες του Υπουργείου Πολιτισμού που είναι υποχρέωση της πολιτείας. Κατά την άποψή μου περιγράφεται το Σύνταγμα έτσι. Δεν στέκομαι, όμως, μόνο στο χαρακτήρα του ως νομικό πρόσωπο ιδιωτικού δικαίου. Όπως δομείται το Κέντρο αυτό και δομείται έτσι ώστε να είναι διευθυντικό. Κεντρικό, με το πάνω χέρι πάντα από τον Υπουργό, έχω την αίσθηση ότι μπορεί, δεν θα είναι ανεξάρτητο. Υπ’ αυτή την έννοια αντιμάχεται αυτή η δομή, όπως προβλέπεται, την ελευθερία της τέχνης που θεσπίζει το άρθρο 16 παράγραφος 1 του Συντάγματος.
      Κύριε Υπουργέ, το είπα και χθες, πιστεύω ότι η πολιτική πια στον τόπο μας έχει ανάγκη -και το βλέπουμε και από τις αποτυπούμενες απόψεις της κοινής γνώμης στη χώρα μας και βλέπουμε τι γίνεται και στον έξω κόσμο- από ξεκάθαρες θέσεις για όλα τα ζητήματα. Και προπάντων, θα προσθέσω, από καθαρές λύσεις. Δεν είναι καθαρή αυτή η λύση που προτείνετε. Το τεκμηρίωσα και χθες και δεν θέλω να αναλώσω περισσότερο χρόνο. Θα υπάρξει σύγχυση αρμοδιοτήτων, επικάλυψη αρμοδιοτήτων. Φοβάμαι ότι θα χαθεί η ευθύνη της πολιτικής για τον τομέα μεταξύ Υπουργείου και Κέντρου. Θα αρχίσουν τριβές και συγκρούσεις. Ανέφερε ο εισηγητής μας για τον ελεγκτή που είναι και ελεγχόμενος. Υπάρχουν δηλαδή εκεί διασταυρώσεις, τις οποίες θα βρούμε μπροστά μας. Αυτό πρέπει να το προσέξετε.
      Δώσαμε ορισμένες προτάσεις που θα μπορούσαν να βελτιώσουν αυτό το θεσμό.
      Η παραπάνω άποψή μου, κύριε Υπουργέ, περί ασάφειας και επικάλυψης αρμοδιοτήτων, ενισχύεται και από το γεγονός ότι είναι διαφορετική η σχέση του Κέντρου με τα θέατρα. Το Κέντρο απ’ όλες τις διατυπώσεις που κάνετε και στην εισηγητική έκθεση αλλά και στις διατάξεις, φαίνεται ότι έχει αποστολή να αποκτήσει μια οπτική συνολική για τα γενόμενα και τα δρώμενα στο χώρο του θεάτρου, τα προβλήματα του χώρου και όσον αφορά τη θέση του θεάτρου στην παγκόσμια σκακιέρα και πραγματικότητα. Εδώ όμως προβλέπεται διαφορετική σχέση και μεταχείριση για το Εθνικό Θέατρο, τη Λυρική Σκηνή κ.λπ. και τα ΔΗ.ΠΕ.ΘΕ..
      Δεν υπονοώ τίποτα άλλο ούτε αμφισβητώ το ρόλο που έχουν αυτοί οι σπουδαίοι και καταξιωμένοι –αν θέλετε- την πατρίδα μας φορείς, αλλά ουσιαστικά η διαφορετική αυτή μεταχείριση στην προσπάθεια συντονισμού που λέτε της πολιτικής και όχι μόνο της πολιτικής αλλά και της προβολής, της θεατρικής δημιουργίας, θα δημιουργήσει πρόσθετα προβλήματα. 
      Τελευταίο θέμα, που θίγω κύριε Πρόεδρε, είναι ο τρόπος που διορίζεται ο διευθυντής, πράγμα που ειπώθηκε και προηγουμένως και από τους προλαλήσαντες. Γιατί ο διευθυντής του Κέντρου Θεάτρου να μην υπόκειται στον έλεγχο της Βουλής με την έννοια και της έκφρασης γνώμης και για το διορισμό του; Δεν θέλουμε συναίνεση; Δεν θέλουμε την καλύτερη δυνατή επιλογή στην προκειμένη περίπτωση; 
      Εάν επιμένετε στην άποψη, όπως διατυπώνεται, να διορίζεται από σας, κύριε Υπουργέ, δικαιολογημένα δημιουργούνται αμφιβολίες και υποψίες. Δεν έχω κανέναν λόγο και το ξέρετε, να αμφισβητώ τις καλές σας προθέσεις. Ειδικά για εσάς -τα είχαμε συζητήσει και όταν ήσασταν Υπουργός Δημόσιας Τάξης, σ’ ένα Υπουργείο στο οποίο είχα δύο θητείες και Υπουργού και Υφυπουργού. Εκείνο που αμφισβητώ είναι η δομή και η λειτουργικότητα του Κέντρου, όπως την έχετε σχεδιάσει. Όπως αμφιβάλλω και για την αποτελεσματικότητά του, χωρίς την εγγύηση ανεξαρτησίας του. 
      Κύριε Υπουργέ, έστω και την τελευταία στιγμή ακούστε τις προτάσεις της Αντιπολίτευσης. Του ΠΑΣΟΚ αλλά και των άλλων κομμάτων. Θα μπορούν να γίνουν ορισμένες βελτιώσεις, έτσι ώστε να προσεγγίσουμε το στόχο. Είπα και χθες, ότι έχουμε μια σπουδαία πολιτιστική ταυτότητα, μια πολιτιστική κληρονομιά και δημιουργία που κάνει την πατρίδα μας ξεχωριστή. Αυτή θα πρέπει να τη διαφυλάξουμε, να την προστατεύσουμε, να την προβάλουμε και να την αναδείξουμε στον κόσμο που ζούμε σήμερα, με τις ασυμμετρίες, τις ασάφειες τη σύγχυση, και τους κινδύνους αποπροσανατολισμών που έχει. 
      Στην εκλογική μου περιφέρεια έχω παρακολουθήσει αυτές τις μέρες εκδηλώσεις προς τιμήν του Καζαντζάκη. Είναι για τα 100 χρόνια. Χθες παρακολούθησα μια επιτυχημένη στην Καλλιθέα. Μου έκανε εντύπωση κάτι που εγώ τουλάχιστον δεν το θυμόμουν. Σε ένα ραδιοφωνικό μήνυμά του το 1946 ο Καζαντζάκης τότε μετά τη χρήση των ατομικών βομβών, απευθυνόμενος στον πνευματικό κόσμο του κόσμου για την επισήμανση των κινδύνων για την ανθρωπότητα είπε μεταξύ άλλων «Απευθύνομαι και ως πνευματικός άνθρωπος αλλά απευθύνομαι και ως Έλληνας που νοιώθει συγκεκριμένες ευθύνες απέναντι στην Οικουμένη λόγω του πολιτισμού που ουσιαστικά δημιουργήθηκε, του σπουδαίου πολιτισμού στην πατρίδα μας».
       Ας μην το ξεχνάμε όλοι αυτό, ούτε εμείς στη Βουλή, ούτε οι δημιουργοί και οι άνθρωποι έξω από τη Βουλή, οι πολίτες μας. Μεγάλη μας περηφάνεια αλλά και ευθύνη ο πολιτισμός.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού, κ. Λεβέντης, έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριοι συνάδελφοι, η Ελλάδα ήταν η χώρα των Μουσών. Και μάλιστα οι Μούσες δεν κατοικούσαν μακριά από εδώ, στον Ελικώνα, πολύ εύκολος και προσιτός ο τόπος στα αρχαία χρόνια. Σήμερα με τα μέσα που έχουμε φαίνεται ότι είναι πολύ πιο δύσκολη αυτή η προσέγγιση.
       Οι αρχαίοι έλεγαν «άμουσος» για κάποιον που ήταν αγράμματος, ξύλο απελέκητο ή όπως αλλιώς θέλετε. Δυστυχώς η χώρα μας -αν και αυτός είναι ένας χώρος προνομιακός στον οποίο θα μπορούσε να προσφέρει πολλά και να αναδειχθεί- έχει κάνει πολύ λίγα. Δεν επιτρέπεται στη σημερινή εποχή, όταν έχουν γίνει τόσα ανώτατα εκπαιδευτικά ιδρύματα για κάθε τομέα -και καλώς έχουν γίνει- σε αυτόν τον τομέα των τεχνών, των μουσών στο χώρο της κουλτούρας, να είμαστε τόσο απελπιστικά πίσω.
      Δεν υπάρχει πολιτισμός σε καμμία χώρα του κόσμου που να γεννήθηκε εκ του μηδενός. Η υψηλή κουλτούρα, ένα από τα βασικότερα τμήματα του πολιτισμού, απαιτεί μία σειρά από δομές προκειμένου να ανθίσει. Τέτοιες δομές είναι οι ανώτατες κρατικές σχολές παραδείγματος χάριν για τις καλές τέχνες που παρέχουν πανεπιστημιακού επιπέδου μόρφωση και οι οποίες υπάρχουν εδώ και πολλές δεκαετίες στις περισσότερες τουλάχιστον ευρωπαϊκές χώρες. Τέτοιες σχολές με εξαίρεση τη Σχολή Καλών Τεχνών δεν υπάρχουν στην Ελλάδα. Έτσι οι Έλληνες αν θέλουν να σπουδάσουν αυτές τις τέχνες πρέπει να απευθυνθούν στο εξωτερικό. 
      	Εμείς τώρα επί της αρχής συζητήσαμε και διατυπώσαμε τις επιφυλάξεις και τις ενστάσεις μας και γι’ αυτό επί της αρχής καταψηφίζουμε το σχέδιο νόμου. 
      	Θα μιλήσω επί των άρθρων. Έρχομαι στο άρθρο 1. Γίνεται εδώ μία εξαίρεση από τις διατάξεις που διέπουν το δημόσιο και τον ευρύτερο δημόσιο τομέα. Αυτό ασφαλώς δεν μας βρίσκει σύμφωνους. Έχει μία αδυναμία, θα έλεγα, η Κυβέρνηση να κάνει εξαιρέσεις μέσω των διατάξεων διαφόρων νομοσχεδίων που φέρνει και σε άλλους τομείς. Το θέμα εδώ δεν είναι η ιδιωτική οικονομία. Απλά, όπως είπαμε και χθες, δεν είναι καλός τρόπος η ιδιωτική οικονομία για να αντιμετωπίζουμε την τέχνη. Δυσκολευόμαστε να κατανοήσουμε τι σημαίνει ιδιωτική οικονομία στο συγκεκριμένο άρθρο. Ότι θα πρέπει να έχει κέρδος το Κέντρο Θεάτρου; Καταψηφίζουμε βέβαια το άρθρο αυτό.
      	Στο δεύτερο άρθρο γίνεται λόγος για την εφαρμογή της εθνικής πολιτικής για το θέατρο και το χορό. Ασφαλώς κανείς δεν θέλει να παραγνωρίσει την ελληνική ταυτότητα και τον ελληνικό πολιτισμό, αλλά έτσι όπως τίθεται το ζήτημα με την πρόταση «εθνική πολιτική για το θέατρο και το χορό» μπορεί κάποιος να σκεφθεί πολλά για το τι εννοούμε εθνική πολιτική και μάλιστα στη χώρα μας με τη φόρτιση που φέρνει αυτός ο όρος. Άλλωστε δεν θα πρέπει να περιοριστούμε μόνο στην ελληνική πολιτιστική κληρονομιά, αλλά να ενδιαφερόμαστε και για την παγκόσμια. Ασφαλώς πρέπει να ενισχυθεί η ανάπτυξη της πνευματικής καλλιέργειας και η ενδυνάμωση της πολιτισμικής ταυτότητας της Ελλάδας. Δυστυχώς μέχρι τώρα βλέπουμε πολλές πολιτισμικές προσπάθειες που γίνονται ανά την επικράτεια με ανύπαρκτα κονδύλια και ανύπαρκτη κρατική συμπαράσταση. 
      	Δεν ξέρω αν στη γενικότερη αυτή προσπάθεια θα μπορέσει να ενταχθεί η ενίσχυση της προσπάθειας που γίνεται στις επιμέρους περιοχές της χώρας μας. Υπάρχουν παραδείγματος χάριν οι δημοτικοί χοροί, τα τραγούδια σε όλες τις πόλεις και τα χωριά της χώρας μας και είναι αβοήθητοι όλοι αυτοί οι άνθρωποι, που ασχολούνται σ΄αυτούς τους τομείς. Δεν βλέπουμε από αυτό το νομοσχέδιο να προκύπτει κάτι τέτοιο ώστε να μπορέσουμε να ελπίζουμε ότι θα προχωρήσουμε και θα βοηθήσουμε αυτούς τους ανθρώπους. 
      	Δεν νομίζουμε ότι ένα Κέντρο Θεάτρου οφείλει να κάνει μόνο αυτά που αναφέρονται εδώ. Οφείλει να προωθήσει τη μετάφραση νεοελληνικών έργων, να προωθήσει τη συγγραφή καινούργιων και να τα επιχορηγήσει γενναία ώστε να μπορέσουν να παρουσιαστούν, να γίνουν κοινό κτήμα. Αδυνατούμε να καταλάβουμε τη συσχέτιση αρχαίου θεάτρου και μεσαιωνικού έτσι όπως εδώ μπερδεύονται. 
      	Το ποιος συμμετέχει τώρα σ’ αυτές τις επιτροπές είναι πάρα πολύ νεφελώδες. Στην πράξη είναι αυτοί που θα επιλέγουν οι εκάστοτε Υπουργοί Πολιτισμού και ο εκάστοτε διευθυντής του Κέντρου. Ο ίδιος ο Σαίξπηρ αν ήταν εδώ σήμερα και δεν ήταν φίλος του Υπουργού Πολιτισμού ή του όποιου Υπουργού Πολιτισμού δεν θα είχε θέση στο σχήμα που θεσμοθετεί το νομοσχέδιο. Αυτό έτσι το βλέπουμε εμείς. Προτείνουμε να συμμετέχουν περισσότεροι στο Διοικητικό Συμβούλιο με τροπολογίες που έχουμε καταθέσει και αυτοί να έχουν ουσιαστική αρμοδιότητα να αποφασίζουν για το ποιοι θα συμμετέχουν στις διάφορες επιτροπές του Κέντρου και όσοι συμμετέχουν στο Διοικητικό Συμβούλιο να είναι άνθρωποι επιλεγμένοι από τους σχετικούς με το αντικείμενο και τα όργανά τους, παραδείγματος χάριν ηθοποιοί, χορευτές, συγγραφείς, σκηνογράφοι, κριτικοί κ.λπ. 
      	Θα αναφέρω κάτι για το άρθρο 6. Ο διευθυντής είναι παντοδύναμος. Δεν καταλαβαίνω, κύριε Υπουργέ, γιατί έχει τόσες αρμοδιότητες. Ο διευθυντής βέβαια επιλέγεται από τον Υπουργό και είναι κατ΄εξοχήν δικός του άνθρωπος. Διαφωνούμε μ’ αυτήν τη νοοτροπία. 
      Εγώ θα σας αναφέρω επιγραμματικά μερικές από τις αρμοδιότητες με τις οποίες ενισχύετε το διευθυντή: Προΐσταται των υπηρεσιών του Κέντρου, εκπονεί το ετήσιο πρόγραμμα δράσης, είναι υπεύθυνος για την τήρηση του προϋπολογισμού, αποφασίζει για τις δραστηριότητες του Κέντρου εντός του πλαισίου του προϋπολογισμού, συνομολογεί, υπογράφει και εκτελεί κάθε σύμβαση, εισπράττει απαιτήσεις και έσοδα απ’ όπου και αν προέρχονται.
      Συνάπτει δάνεια και προβαίνει σε κάθε νόμιμη εκμετάλλευση εσόδων. Εκπροσωπεί το Κέντρο δικαστικώς και εξωδίκως. Προσλαμβάνει και απολύει το προσωπικό και τους συνεργάτες του Κέντρου. Προτείνει στο Διοικητικό Συμβούλιο τα μέλη της Επιτροπής Γνωμοδοτήσεων. Συντάσσει και υποβάλλει στο Διοικητικό Συμβούλιο την ετήσια έκθεση πεπραγμένων, τον απολογισμό και τον ισολογισμό. Έχει πειθαρχική εξουσία Α΄ βαθμού για όλο το προσωπικό του Κέντρου και ασκεί και κάθε άλλη αρμοδιότητα, που του αναθέτει το Διοικητικό Συμβούλιο. Δηλαδή, δεν είναι μόνο αυτές. Μπορεί να ασκήσει και άλλες αρμοδιότητες. 
      Όλα αυτά τι σημαίνουν; Σημαίνουν ότι έχουμε έναν παντοδύναμο άνθρωπο, ο οποίος εκλέγεται, επιλέγεται από τον εκάστοτε Υπουργό Πολιτισμού, χωρίς να παρεμβαίνει, χωρίς να συμμετέχει καθόλου ή να ακούγεται η άποψη της Βουλής και των εκπροσώπων του λαού.
      Γι’ αυτό εμείς καταψηφίζουμε αυτά τα άρθρα, όπως καταψηφίζουμε και την αρχή του νομοσχεδίου.
      Στις τροπολογίες αναφέρθηκα. Υπάρχουν δύο τροπολογίες, τις οποίες έχουμε καταθέσει και οι οποίες πιστεύουμε ότι θα πρέπει να γίνουν δεκτές, για να μπορέσει, τουλάχιστον, να παρεμβαίνει η Επιτροπή Μορφωτικών Υποθέσεων, να έχει λόγο και στις Επιτροπές αυτές, όπως ανέφερα προηγουμένως.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει ο κ. Λιάνης.
      ΓΕΩΡΓΙΟΣ ΛΙΑΝΗΣ: Κύριε Υπουργέ, τα είπαμε και στην επιτροπή πολλές φορές, τα επαναλάβαμε και χθες στη συζήτηση επί της αρχής. Η, ας το πούμε έτσι, πυρηνική μας διαφορά, είναι το γεγονός ότι δημιουργείται ένα Κέντρο, που χαράσσει εθνική πολιτική από μη εκλεγμένους αντιπροσώπους του ελληνικού λαού. Και νομίζετε ότι με αυτόν τον τρόπο γίνεται ένας απογαλακτισμός του κράτους, που τον ζήτησε και ο κ. Χουβαρδάς και κάποιοι άλλοι από τους ανθρώπους, που ακούσαμε.
      Για εμένα είναι προσωπικότερο κράτος αυτό, κύριε Υπουργέ. Θα έλεγα, μάλιστα, ότι είναι και βαθύτερο κράτος. Όταν δίδονται τέτοιες τεράστιες αρμοδιότητες σ΄ ένα διευθυντή, τον οποίο δεν εμπιστεύεται, ενδεχομένως, ο ελληνικός λαός, για να κάνει εθνική πολιτική για τον πολιτισμό, για εμένα αυτό είναι προσωπικότερο κράτος.
      Θέλω να συνεισφέρω σε κάτι: Είπα χθες κάποιες ιδέες. Θέλω να σας πω γι’ αυτή, η οποία θεωρώ ότι αφορά το Υπουργείο Πολιτισμού, ενώ όλοι πιστεύουν ότι αφορά το Υπουργείο Αθλητισμού και ίσως και την Επιτροπή Ολυμπιακών Αγώνων, την Ελληνική Ολυμπιακή Επιτροπή. 
      Θα πίστευα ότι κάποτε –και θα ήθελα πάρα πολύ να το δω- το Υπουργείο Πολιτισμού της χώρας θα έπρεπε να κάνει έναν τομέα διαχείρισης της Ολυμπιακής ιδέας, που να έχει σχέση με τον πολιτισμό. Και θα σας πω αμέσως για ποιο λόγο πρέπει να γίνει αυτό. 
      Κάνατε τόσες προσπάθειες -και κάναμε χιλιάδες ανάλογες προσπάθειες- επιστροφής των Ελγινείων, θραυσμάτων σημαντικών από μεγάλα έργα, που βρίσκονται στο εξωτερικό. Και θεωρώ αυτές τις προσπάθειες πραγματικά σημαντικό γεγονός για τη χώρα, εθνικό γεγονός. 
      Υπάρχουν, όμως, δύο πράγματα που βγάζουν μάτι και με τα οποία δεν ασχολήθηκε ποτέ η Ελλάδα. Και νομίζω ότι σας δίνουν πεδίο δόξης λαμπρόν.
      Κατ’ αρχήν υπάρχει δυνατότητα –και σας το λέω αυτό- να διαχειριστείτε το θέμα της Ολυμπιακής φλόγας, που βλέπεται πάλι τι έγινε. Εκπτώσεις ζητάει και το Πεκίνο. Εκπτώσεις ζητούσε και το Λος Άντζελες. Κόψτε τις ημέρες της διαδρομής. Αναμείξτε τη φλόγα. Πουλιέται η φλόγα με το χιλιόμετρο. Δεν υπάρχει ακόμα κατοχύρωση της Ολυμπιακής φλόγας. Και είναι θέμα πολιτισμού αυτό. Μπορεί κάλλιστα το ζήτημα αυτό να το διαχειριστεί κάποτε σοβαρά ένα Υπουργείο Πολιτισμού της Ελλάδας. 
      Είναι  δυνατόν να μας λένε τώρα οι Κινέζοι, για παράδειγμα, ότι η διαδρομή θα διαρκέσει πέντε ημέρες, την ώρα που όταν κάναμε εμείς τους Ολυμπιακούς Αγώνες, διήρκεσε ενάμιση μήνα; Δηλαδή κάθε φορά, κάθε λαός θα κρίνει πώς θα γίνεται; 
      Είναι δυνατόν να μας λέει το Λιλεχάμερ «έχουμε τη δική μας φλόγα, δεν θέλουμε τη δική σας»; 
      Είναι δυνατόν να υπάρχει Μουσείο Ολυμπιακό στη Λοζάνη και να μη θεωρείται Ολυμπιακό μουσείο το Μουσείο της Ολυμπίας με δυόμισι χιλιάδες αγάλματα, με έργα του Πραξιτέλη, με έργα του Παιονίου; Και η Ελλάδα αυτά τα παρακολουθεί απαθής; 
      Εγώ θεωρώ ότι είναι μέγα θέμα πολιτισμού. Και είναι έργο του Υπουργείου Πολιτισμού. Δεν είναι καν έργο του Υπουργείου Αθλητισμού. Είναι εθνικό έργο. Πρέπει να υπάρχει σημαντικότερο Υπουργείο, που θα ασχοληθεί με αυτά.
      Σας προτείνω, λοιπόν, να εντάξετε ένα τέτοιο Κέντρο, ας το πω, διαχείρισης της Ολυμπιακής ιδέας μέσα από τον πολιτισμό. Η χώρα έχει τεράστιες ακατοχύρωτες εκτάσεις στα θέματα αυτά.
      Και λέω μία λέξη: Η Ολυμπιακή ιδέα είναι η μόνη ιδέα που έρχεται από την αρχαιότητα. Κι έχουν πάθει αφλογιστία όλες οι κοσμοθεωρίες από την εποχή εκείνη μέχρι σήμερα σε σχέση με αυτό το γεγονός. Όλες οι άλλες ατόνησαν, καταργήθηκαν. Η κοσμοθεωρία της Ολυμπιακής ιδέας είναι αλώβητη. Και πόσες χιλιάδες χρόνια είναι αλώβητη; Τρεις χιλιάδες χρόνια. Αυτό είναι ένα μέγα γεγονός.
      Λέω, λοιπόν, ότι δεν καταλαβαίνω τη σύζευξη αυτών των δύο τεχνών, που περιλαμβάνει αυτό το νομοσχέδιο, όσο κι αν η μία τέχνη εμπεριέχεται στην άλλη και είναι ένα κομμάτι της άλλης. 
      Πρώτον, σας είπα ότι πρέπει να βάλετε υποτομέα για το αρχαίο δράμα και δεν θέλω να πιστέψω ότι δεν το καταλαβαίνετε, κύριε Υπουργέ. Δηλαδή το σύγχρονο θέατρο που το κατανοώ, η παραγωγή που γίνεται (Λούκος, Παπαϊωάννου), που την εκτιμώ και τη θεωρώ θετική, κατά τη γνώμη σας στην πλάστιγγα ζυγίζουν περισσότερο από το ότι βαθαίνει η κρίση σε ό,τι αφορά τα θέματα που έχουν σχέση με το αρχαίο δράμα; Ούτε έρευνα ούτε πρακτικά έργα; 
      Κάποτε για να πατήσει κάποιος στην Επίδαυρο –τα ξέρει ο θαυμάσιος συνάδελφος και ηθοποιός κ. Καρράς- οι μεγάλοι έκαναν χρόνια. Ο Μινωτής, η Παξινού την έβλεπαν με τα κιάλια την Επίδαυρο και σήμερα ο κάθε πικραμένος περνάει από εκεί. Οποιοδήποτε ΔΗ.ΠΕ.ΘΕ. μπορεί να παίξει. Αυτό για μένα δεν είναι κατάκτηση. Μπορεί να δόθηκε ο ευρύτερος χώρος, αλλά υποτιμήθηκε η όλη ιστορία. 
      Πείτε πέντε πράγματα για το αρχαίο δράμα, που είναι το μόνο, θα έλεγα, εξαγώγιμο μεγάλο είδος για τη χώρα. Γιατί είναι εξαγώγιμο το μη υπάρχον ακόμα –που και αυτό πρέπει να υπάρχει- σύγχρονο ελληνικό θέατρο –είμαι υπέρ του να υπάρχει με όποιες δυσλειτουργίες και εάν έχει- και το αρχαίο δράμα που λάμπει, που είναι ο Σοφοκλής, που είναι ο Ευριπίδης, που είναι ο Αισχύλος δεν αναφέρεται στους υποτομείς που έχει αυτό το περιλάλητο Κέντρο; Γιατί; 
      Δεύτερον, σας έκανα μια ερώτηση τρεις φορές. Για τρίτη φορά εκκωφαντική σιγή. Κύριε Υπουργέ, είναι απλά πράγματα. Θέλουμε να συντρέξουμε στο ρόλο σας. Παίρνει το Υπουργείο Πολιτισμού 1 ευρώ από το «ΠΑΜΕ ΣΤΟΙΧΗΜΑ»; Θέλω μια απάντηση, ναι ή όχι, για να συνδράμουμε και να πάρει. Για ποιο λόγο έγινε το «ΠΑΜΕ ΣΤΟΙΧΗΜΑ», που καταρρακώνει οικονομικά τη χώρα; Έγινε για να βοηθήσει πυρηνικά τον πολιτισμό και τον αθλητισμό. Και δεν παίρνετε φράγκο, δεν παίρνετε ευρώ; Τι θα πει «στο Υπουργείο Οικονομικών»; Το Υπουργείο Οικονομικών τα κρατάει. Θα κάνουμε τα παιχνίδια και θα καταστρατηγούμε την αρχική ιδέα που λέγαμε ότι όλα αυτά τα παιχνίδια γίνονται για να ευνοηθεί ο πολιτισμός και ο αθλητισμός και δεν θα παίρνετε 1 ευρώ; Και δεν θα το κάνουμε θέμα για να συμφωνήσουμε όλες οι πτέρυγες στη Βουλή; Δεν παίρνετε 1 ευρώ. Το ξέρω. Και τα ποσά από το «ΠΑΜΕ ΣΤΟΙΧΗΜΑ» είναι τεράστια και θα γίνουν εκατονταπλάσια στο μέλλον. Δεν μου απαντήσατε σ' αυτό. 
      Έπειτα, διάβασα την τροπολογία αυτή που λέει ότι ο διευθυντής θα επιλέγει τα άτομα και στη συνέχεια θα αποφασίζει το διοικητικό συμβούλιο. Δεν διορθώνει τίποτε, κύριε Υπουργέ, αυτό. Τι διορθώνει; Η θητεία που περιορίστηκε στα τρία χρόνια –τέσσερα στην αρχή- και αυτή δεν διορθώνει τίποτε. Είναι πολλά για ανθρώπους που θα χαράσσουν πολιτική με τις φιλοδοξίες που έχει αυτό το νομοσχέδιο. Μας το είπαν πολύ καθαρά οι φορείς. «Υπάρχουν υπολανθάνοντα σημεία, αυτά που αφορούν τους διορισμούς, που δεν μπορούμε να τα θίξουμε, δεν μπορούμε να τα κρίνουμε». 
      Και κάτι ακόμα. Οι αποδοχές του διευθυντή, τα επιδόματα, οι προσαυξήσεις, δεν είναι ωραία πράγματα να ακούγονται σε ό,τι αφορά την τέχνη και τον πολιτισμό. Υποτίθεται ότι όλοι αυτοί οι άνθρωποι με τη σπουδαία καριέρα, με τις σπουδαίες περγαμηνές, έχουν και ένα όραμα για τον πολιτισμό. Έτσι έμπαιναν παλαιά οι άνθρωποι σε αυτούς τους χώρους. Εγώ θα έλεγα ότι θα έπρεπε να μην υπάρχουν αμοιβές για τους ανθρώπους αυτούς. Και θα είναι αυτοί, πέραν των άλλων έξι, με συμβούλους άλλους έξι, είκοσι τέσσερα άτομα στο προσωπικό. Δεν είναι κατά τη γνώμη σας αυτό ένα προσωπικότερο και βαθύτερο κράτος; Τι είναι; Ουδέτερο; 
      Τέλος, θέλω να σας παρακαλέσω θερμά, κύριε Υπουργέ, γιατί πιστεύω ότι δεν ήταν ωραίο θέαμα αυτό που είδα, όταν ήρθα στα εγκαίνια της Εκθέσεως του Βιβλίου. Σας λύπησε και εσάς, όπως με λύπησε και εμένα. Κάτω από τον Ιερό  Βράχο, σε μια τόσο ωραία στιγμή, σ' αυτό το μοναδικό για όλη την ανθρωπότητα περιβάλλον που είναι η Ακρόπολη, άκουγα τις σφυρίχτρες αγωνιούντων συμβασιούχων για να δείξουν την παρουσία τους, τους οποίους έχετε κατά κάποιον τρόπο μετά το νομοσχέδιο Παυλόπουλου απόλυτους όμηρους και δεν άκουγα τις ομιλίες των θαυμάσιων ομιλητών.
      ΙΩΑΝΝΗΣ ΙΩΑΝΝΙΔΗΣ: Πέντε χιλιάδες συμβασιούχους είχε ο Βενιζέλος. 
      ΓΕΩΡΓΙΟΣ ΛΙΑΝΗΣ: Νομίζω ότι δεν είναι σωστό να πάρετε στον πολιτισμό -όπως παίρνετε σωρηδόν- ανθρώπους που δεν έχουν εξειδικεύσεις, ανθρώπους που δεν έχουν ειδικότητες. Έχετε στο Υπουργείο Πολιτισμού ανθρώπους που ήδη δουλεύουν πολλά χρόνια, ήδη έχουν αποκτήσει τεράστια πείρα και πρέπει αυτούς να αξιοποιήσουμε στον πολιτισμό και όχι άλλους που δεν ξέρουμε ούτε τα προσόντα τους ούτε τις ιδιαιτερότητες και τις ικανότητες που έχουν. 
      Αυτό είναι ανθρώπινο θέμα και το βάζω, χωρίς να κρίνω καθόλου τον τρόπο με τον οποίο θα γίνει αυτή η επιλογή. Εδώ έχουμε ένα θέμα δικαίου και πρέπει το Υπουργείο Πολιτισμού, που υποτίθεται ότι παράγει πολιτισμό και δικαιώνει τον πολιτισμό, να το αντιμετωπίσει ως θέμα βαθύτατα ανθρώπινο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάνη. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, πριν από τέσσερα χρόνια περίπου ο ελληνικός τουρισμός, για να πάρει 1 ευρώ για την προβολή του, έπρεπε να πάρει την υπογραφή του Υπουργείου Οικονομίας και Οικονομικών, με οποιονδήποτε Υπουργό. 
      Πέρασε κάποτε ένα νομοσχέδιο για την αποκρατικοποίηση του καζίνο της Πάρνηθας, όπου εκεί υπήρξε μία διάταξη που έλεγε ότι ποσοστό των κερδών από το καζίνο της Πάρνηθας μεταφέρεται, χωρίς να περάσει από το Υπουργείο Οικονομίας και Οικονομικών, στον Ε.Ο.Τ., για την προβολή του ελληνικού τουρισμού. Έτσι μπόρεσε να δει κάποια χρήματα το Υπουργείο Τουρισμού ή το Υφυπουργείο Τουρισμού -εάν ήταν άλλη κυβέρνηση και άλλο σχήμα- για να μπορέσει να προβάλει τον ελληνικό τουρισμό. 
      Γιατί το λέω αυτό; Το λέω εις επίρρωση αυτών που είπε ο Γιώργος Λιάνης, ο οποίος σωστά ρώτησε το εξής: Από το «ΣΤΟΙΧΗΜΑ» παίρνει ο ελληνικός πολιτισμός 1 ευρώ;
      Άρα, λοιπόν, σε οποιαδήποτε επέκταση της σύμβασης ή σε οποιοδήποτε άλλο νομοσχέδιο του Ο.Π.Α.Π. υπάρξει, θα μπορούσε για τον ελληνικό πολιτισμό, για το θέατρο, για το χορό, για τον κινηματογράφο να προβλεφθεί μία επιχορήγηση, θα έλεγα, μια αυτούσια χρηματοδότηση, χωρίς να περνάει από το Υπουργείο Οικονομίας και Οικονομικών. Ειδάλλως, πάντα ο κάθε Υπουργός είτε είναι του Πολιτισμού είτε είναι του Τουρισμού, θα είναι επαίτης στο Υπουργείο Οικονομικών. Αυτό φροντίστε το. Δεν είναι κακό να το δείτε με αυτό το μάτι. 
      Χθες στην πρωτολογία μου είπα ότι καλό είναι το Κέντρο του Θεάτρου και του Χορού, αυτό δηλαδή το οποίο ψηφίζουμε σ' αυτό το νομοσχέδιο, άσχετα εάν εμείς διαφωνούμε με τον τρόπο που διορίζεται η διοίκηση και ο γενικός διευθυντής. Όμως, ποια είναι η αντικειμενικότητα και η επιχορήγηση των οποιωνδήποτε σχημάτων; Ποια είναι η άμεση χορήγηση χρημάτων σε αυτά; Πώς μπορούμε να προστατεύσουμε το ελληνικό θεατρικό έργο και να ενισχύσουμε την οποιαδήποτε παράσταση, η οποία θα πρέπει να ανέβει, αν θέλετε, σε κάθε πανεπιστήμιο, ακόμη και σε κάθε φυλακή; Πώς θα μπορέσουμε να ενισχύσουμε τη θεατρική καλλιέργεια και την παιδεία και στο θέμα του καλλιτεχνικού χορού, εάν πράγματι το Υπουργείο Πολιτισμού δεν έχει χρήματα ή είναι ελάχιστα τα  χρήματα που έχει, όσο και αν θέλετε να φανείτε ότι διαχειρίζεστε εσείς αφ’ υψηλού κάποια πράγματα τα οποία η ιδιωτική πρωτοβουλία μέσα από άλλες χορηγίες να τα προωθεί; 
      Θα πρέπει, επίσης -το είπα και στην πρωτολογία μου χθες- να υποχρεωθούν να επιχορηγούν οι οργανισμοί του δημοσίου εισιτήρια, για να μπορεί αυτή η θεατρική καλλιέργεια να περάσει και στην επαρχία. 
      Επίσης, είχα κάνει μια παρατήρηση και σας είπα ότι ο τρόπος με τον οποίο διδάσκονται τα Αρχαία Ελληνικά στα γυμνάσια και στα λύκεια είναι τέτοιος, που αποτρέπει το μαθητή να δει μια θεατρική παράσταση Αισχύλου, Σοφοκλή ή Ευριπίδη.
      ΚΩΣΤΑΣ ΚΑΡΡΑΣ: Γιατί;
      ΠΑΝΑΓΙΩΤΗΣ ΣΓΟΥΡΙΔΗΣ: Ακούει θέατρο και τρελαίνεται, νομίζει ότι έτσι είναι. Μη με κοιτάτε έτσι, κύριε Καρρά! 
      ΚΩΣΤΑΣ ΚΑΡΡΑΣ: Με μεγάλη απορία.
      ΠΑΝΑΓΙΩΤΗΣ ΣΓΟΥΡΙΔΗΣ:  Γι’ αυτό ακριβώς θα δείτε ότι πολλές φορές το κοινό είναι επιλεγμένο σε αυτές τις παραστάσεις. Δεν πάει δηλαδή το ευρύ κοινό. 
      ΚΩΣΤΑΣ ΚΑΡΡΑΣ: «Λάθος χτύπος, πόρτα», όπως έλεγε και η Μανωλίδου.
      ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι τώρα σε κάτι άλλο το οποίο, κύριε Υπουργέ, είπατε χθες στην τοποθέτησή σας. Σας άκουσα με προσοχή. Θέσατε ρητορικά ερωτήματα στον εαυτό σας, τα οποία δεν σας έθεσε η Αντιπολίτευση και τα οποία τα απαντήσατε. Αυτό δεν είναι κατ’ ανάγκην λάθος ούτε και κακό. Εάν θέλετε, είναι ένας τρόπος εκφοράς του λόγου μέσα στη Βουλή. 
      Όμως θέσατε και ένα ερώτημα: Είναι δυνατόν ο Υπουργός να μην μπορεί να διορίζει το Συμβούλιο ή, αν θέλετε, το διευθυντή; Είναι δυνατόν; Αυτό εδώ το θεωρώ πολιτικό ολίσθημα, ένα πολιτικό ολίσθημα που πολλές φορές το κάναμε και εμείς. Πιστεύω ότι όλοι οι πολιτικοί νομίζουμε ότι, όταν διορίζουμε συμβούλια ή  διευθυντές ή προϊσταμένους των οποίων η θητεία λήγει πέραν της δικής μας τετραετίας ή πολιτικής θητείας, αυτοί θα παραμείνουν. Ε, αυτό αποδείχτηκε ότι ποτέ δεν μπορεί να γίνει, ακόμη και με αξιοκρατική πρόσληψη. Εδώ είχαμε προέδρους στα νοσοκομεία, οι οποίοι προσελήφθησαν μέσα από διαγωνισμό, καταργήσατε όμως το νόμο, αλλάξατε το νόμο και έφυγαν. 
      Άρα δεν γίνεται ποτέ να παραμείνει διοικητικό συμβούλιο ή, αν θέλετε, να παραμείνει γενικός διευθυντής που διορίστηκε από μία κυβέρνηση κατά την επόμενη. Τι θα πρέπει να κατοχυρώσουμε ως πολιτικό πολιτισμό εδώ; Ότι τουλάχιστον ό,τι αξιοκρατικά -εκτός αν αλλάξει ο θεσμός- προσλαμβάνεται ή διορίζεται, αυτό να μπορεί να παραμένει και να διατηρείται. 
      Εσείς στο νομοσχέδιο αυτό δεν το κάνετε. Αυτούς τους εκλεκτούς που θεωρείτε ότι εσείς πρέπει να προωθήσετε σ’ αυτό το Κέντρο, αυτούς τους εκλεκτούς προωθείτε. Αυτό είναι ένα τεράστιο λάθος πολιτικό και γι’ αυτό ακριβώς εμείς το επισημάναμε. Και ενώ και άλλα κέντρα όπως π.χ. κινηματογράφου υπάρχουν περίπου στο ίδιο στυλ, εμείς ερχόμαστε και καταψηφίζουμε το νομοσχέδιο επί της αρχής και επί κάποιων άρθρων.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Ο Υπουργός Πολιτισμού κ. Βουλγαράκης έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Προσπάθησα και χθες, κυρίες και κύριοι συνάδελφοι, κατά τη διάρκεια της τοποθέτησής μου να δώσω ορισμένες απαντήσεις σε όσα είχαν λεχθεί στην Αίθουσα αυτή ως παρατηρήσεις κατά τη διάρκεια τόσο της συζήτησης στη Διαρκή Επιτροπή της Βουλής όσο και στην Ολομέλεια από συναδέλφους, παρά το γεγονός ότι, όπως εξήγησα, νομίζω ότι οι απαντήσεις, τις οποίες είχα δώσει, ήταν επαρκείς. Βλέπω ότι τώρα και στα άρθρα υπάρχει μία επανάληψη αυτών των αιτιάσεων και θα ήθελα άλλη μια φορά σε ορισμένες από αυτές που είδα ότι δεν επανήλθατε σήμερα να επανέλθω και να ξεκαθαρίσω ορισμένα βασικά πράγματα, για να ξέρουμε ακριβώς τι συζητάμε στην Αίθουσα αυτή.
      Κατ’ αρχήν, το πρώτο ερώτημα είναι το εξής: Ποιος κάνει πολιτική; Ποιος κάνει πολιτική θεάτρου και χορού; Το ίδιο το νομοσχέδιο ορίζει ότι το Κέντρο Χορού και Θεάτρου εφαρμόζει πολιτική, δεν κάνει πολιτική. Πολιτική κάνει το Υπουργείο. Είναι το ίδιο πράγμα που ισχύει στο Εθνικό Κέντρο Κινηματογράφου και στο Κέντρο Βιβλίου. Και σε αυτές τις διατάξεις, αν δείτε, λέει ότι τα κέντρα αυτά εφαρμόζουν την πολιτική, την οποία ασκεί το Υπουργείο. Αυτό τούτο επαναλαμβάνεται και στο Κέντρο Χορού και Θεάτρου. Το ίδιο πράγμα ακριβώς επαναλαμβάνεται. 
      Συνεπώς δεν υπάρχει καμμία αμφιβολία περί του ποιος έχει την πολιτική πρωτοβουλία, τη λαϊκή επιβράβευση, την πολιτική ευθύνη να εισηγείται πολιτική. Αυτό το οποίο κάνει το Κέντρο Χορού και Θεάτρου είναι να εφαρμόζει μια πολιτική.
      Ελέχθη ότι, όπως ήταν οι αρμοδιότητες από το κεντρικό Υπουργείο, μεταφέρθηκαν στο Κέντρο Χορού και Θεάτρου. Δεν είναι αλήθεια ούτε αυτό. Συνέβη στην περίπτωση αυτή ό,τι συνέβη στην περίπτωση του κινηματογράφου και του βιβλίου, δηλαδή κάποιες αρμοδιότητες πράγματι έφυγαν από τις διευθύνσεις και πήγαν στο νομικό πρόσωπο του ιδιωτικού δικαίου, διότι αυτό το πρόσωπο έχει την ευελιξία και την ευκαμψία να διαχειρίζεται κυρίως ζητήματα οικονομικά, δηλαδή επιχορηγήσεις, προγραμματικές συμβάσεις, κατά κανόνα. Και γιατί έγινε αυτό; Έγινε, όπως σας εξήγησα, διότι υπάρχει μία τεράστια ασάφεια, αλλά και σε πολύ μεγάλο βαθμό μία λαθεμένη προσέγγιση σειράς ζητημάτων που σχετίζονται με τις προγραμματικές συμβάσεις, με τις επιχορηγήσεις, με το ύψος τους, με την κατανομή των ΔΗ.ΠΕ.ΘΕ. δεν υπάρχει η δυνατότητα συντονισμού όλων αυτών των πραγμάτων μεταξύ τους, προκειμένου το έργο που παράγεται να ανταποκρίνεται στα χρήματα τα οποία δίνει ο ελληνικός λαός. 
      Στη διάρκεια των συζητήσεων στην επιτροπή σάς είπα ότι υπήρξε περίπτωση ΔΗ.ΠΕ.ΘΕ. που ανέβασαν σχεδόν τα ίδια έργα, τα έπαιξαν σε παρεμφερείς περιφέρειες και όλες οι υπόλοιπες περιφέρειες της χώρας έμειναν χωρίς να δουν ποτέ θέατρο. Προφανώς αυτό κάποιος πρέπει να το συντονίσει. 
      Συνεπώς θεωρώ ότι αυτά τα ζητήματα περνάνε μέσα από αυτήν τη διαδικασία του σχεδιασμού που θα έχει το μέγιστο δυνατό αποτέλεσμα, αξιοποιώντας τις υπάρχουσες δυνατότητες που έχουμε. 
      Ορθώς επεσήμανε ο κ. Λιάνης ότι υπάρχουν θέατρα, όπως, παραδείγματος χάριν, η Επίδαυρος ή το Ηρώδειο, όπου κορυφαίες προσωπικότητες του θεάτρου έκαναν χρόνια να μπούνε, ενώ τα τελευταία χρόνια στα θέατρα αυτά έχουν παρουσιαστεί άνθρωποι οι οποίοι έχουν μηδενική -ενδεχομένως ελάχιστη- αξία από καλλιτεχνικής πλευράς. Συμφωνώ απόλυτα μαζί σας. Θέλω, όμως, να μου αναγνωρίσετε και εμένα προσωπικά, κύριε συνάδελφε, ότι εγώ ήμουν ο πρώτος ο οποίος ανέλαβα την πολιτική ευθύνη να κλείσω το Ηρώδειο τον Αύγουστο, για πρώτη φορά στην ιστορία του και όχι μόνο αυτό. Εισηγήθηκα τελευταία και το Κ.Α.Σ. πήρε απόφαση ότι θα υπάρξουν αυστηρότατα κριτήρια για τους επισκέπτες  σ’ αυτούς τους δύο χώρους. Μάλιστα δώσαμε και συγκεκριμένα παραδείγματα, αναφέροντας ότι στον περσινό καθαρισμό του Ηρωδείου, μαζεύτηκε περίπου ενάμισης τόνος τσίχλες, ή οι κυρίες οι οποίες με τα τακούνια πηγαίνουν να παρακολουθήσουν παραστάσεις, προκαλούν ανεπανόρθωτη βλάβη στα μάρμαρα, τα οποία χρόνια τώρα είναι στη θέση τους. 
      Θα συμφωνήσετε λοιπόν και εσείς μαζί μου ότι οι αποφάσεις αυτές προφανώς έχουν και ένα αντίστοιχο πολιτικό κόστος, διότι όλοι αυτοί οι οποίοι έχουν συνηθίσει χρόνια τώρα να χρησιμοποιούν τα θέατρα αυτά, είναι έχοντες και κατέχοντες και πολιτικά ισχυροί, που για διάφορους λόγους πιέζουν τους εκάστοτε Υπουργούς και παίρνουν τα  θέατρα αυτά. Για πρώτη φορά στην ιστορία τους τα θέατρα αυτά έκλεισαν και το ανέλαβα εγώ προσωπικά αυτό το βάρος, διότι το πιστεύω ακραδάντως. 
      Ελέχθη ότι υπάρχει μία αλληλοεπικάλυψη, διότι, λέει, ο Διευθυντής του Κέντρου Θεάτρου και Χορού θα συμμετέχει στο Συμβούλιο του Εθνικού Κέντρου Θεάτρου και Χορού. Θα υπάρχει μία αλληλοεπικάλυψη και πώς θα γίνεται ο ελεγκτής να είναι και ελεγχόμενος; 
      Κυρίες και κύριοι συνάδελφοι, το ίδιο ακριβώς συμβαίνει και στο Κέντρο Βιβλίου και στο Κέντρο Κινηματογράφου. Ο διευθυντής της Διεύθυνσης Γραμμάτων συμμετέχει στο Διοικητικό Συμβούλιο του Κέντρου Βιβλίου.  Ο διευθυντής της κινηματογραφίας συμμετέχει και στο ανώτατο αποφασιστικό όργανο του Κέντρου Κινηματογράφου. Εκεί, δηλαδή, με τους νόμους που ψήφισε η προηγούμενη κυβέρνηση, δεν υπάρχουν επικαλύψεις; Μόνο εδώ, που ψηφίζει αυτή η Κυβέρνηση, υπάρχουν επικαλύψεις; 
      Θέλω, δηλαδή, με λίγα λόγια να πω ότι θα πρέπει να έχουμε και σε κάποιο βαθμό μία συνέπεια μ’ αυτά τα οποία λέμε, διότι δεν μπορεί μέχρι χθες να αποφασίζαμε έτσι, εισηγούμενοι τέτοια πράγματα και από αύριο να αλλάζουμε γνώμη, όταν αυτό το πράγμα πρέπει με κάποιο τρόπο να αιτιολογήσει μία άρνησή μας, διότι διαφορετικά δεν θα υπάρχουν σημεία με τα οποία να μπορεί κανείς να τεκμηριώσει την άρνησή του. 
      Συνεπώς, θεωρώ ότι στην ουσία, όλες οι αιτιάσεις οι οποίες αναφέρθηκαν από την Αντιπολίτευση, έχουν, κατά τη γνώμη μου, απαντηθεί. Υπήρξε στην Αίθουσα και αυτή  η υποσημείωση, ότι «Μα, καλά, ο Υπουργός θα τα κάνει όλα; Ο Υπουργός αποφασίζει για εκείνο, για το άλλο, για το άλλο; Και η θητεία;». 
      Κυρίες και κύριοι συνάδελφοι, εδώ θα παραφρονήσουμε στο τέλος. Όταν έγινε η συζήτηση στην επιτροπή, μόνοι σας μας είπατε: «Γιατί πενταετής; Κάντε το όπως τα άλλα». Ερχόμαστε, λοιπόν, σήμερα, το κάνουμε όπως στα άλλα και μας λέτε «Μα, γιατί το κάνετε έτσι; Ούτε αυτό πρέπει να κάνετε». Πρέπει να συνεννοηθούμε κάπως. 
      ΓΕΩΡΓΙΟΣ ΛΙΑΝΗΣ: Δεν διαφωνούμε με αυτό, κύριε Υπουργέ.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Δηλαδή, δεν θέλετε καθόλου θητεία; Τι θέλετε; Να είναι, ας πούμε, μονοήμερη η θητεία του; 
      Προσαρμόστηκα στις αιτιάσεις της επιτροπής, όπως μου είχατε πει και το έκανα όπως ακριβώς συμβαίνει στο Κέντρο Κινηματογράφου, στο Κέντρο Βιβλίου, όπως συμβαίνει στα υπόλοιπα. Τώρα, ούτε αυτό σας κάνει. Πρέπει να αποφασίσουμε τι θέλουμε μέσα σ’ αυτήν την Αίθουσα. 
      ΓΕΩΡΓΙΟΣ ΛΙΑΝΗΣ: Γιατί δεν μας κάνει; Ποιος διαφώνησε; Πείτε μας ποιος διαφώνησε. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού):  Μόλις τώρα εσείς δεν μου είπατε, κύριε Λιάνη, ότι ούτε αυτό δίνει απάντηση και ότι δεν συμφωνείτε μ’  αυτήν την τροπολογία;
      ΓΕΩΡΓΙΟΣ ΛΙΑΝΗΣ:  Δεν είπα αυτό. Είπα ότι δεν συμφωνώ με το βαθύτερο και προσωπικότερο κράτος. Αυτό είναι άλλο. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Ελέχθη επίσης, από τον κ. Σγουρίδη μάλιστα, ο οποίος δεν είναι τώρα στην Αίθουσα, ότι όταν αλλάζουν οι Υπουργοί, αλλάζουν οι νόμοι, αλλάζουν τα συμβούλια, αλλάζει το ένα, αλλάζει το άλλο. Προφανώς έχει υπ’ όψιν του την κυβέρνησή σας. Να σας θυμίσω τουλάχιστον ένα πρόσωπο, του οποίου μάλιστα πρόσφατα ανανέωσα τη θητεία, το οποίο έχει στη συγκεκριμένη θέση πάρα πολλά χρόνια και είναι η Διευθύντρια της Εθνικής Πινακοθήκης κ. Μαρίνα Λαμπράκη-Πλάκα. Ξέρετε πόσα χρόνια,  πόσες κυβερνήσεις και πόσοι Υπουργοί έχουν περάσει και η κ. Λαμπράκη-Πλάκα είναι στη θέση της; Και ορθώς, κατά την άποψή μου.
      Άρα, λοιπόν, εάν εγώ κάνω μια σωστή επιλογή και εάν ο οιοσδήποτε άλλος συνάδελφός μου κάνει μια σωστή επιλογή, ποιος μπορεί σ’ αυτήν την Αίθουσα να αμφισβητήσει ότι αυτή η επιλογή θα παραμείνει; Διότι ο χώρος του πολιτισμού είναι χώρος ο οποίος δεν υπόκειται σε άλλου είδους κριτήρια, όπως ενδεχομένως οι διοικητές των νοσοκομείων, που είναι άνθρωποι της αγοράς, marketeers, οικονομολόγοι και άλλοι. Είναι τελείως διαφορετικό. 
      Εσείς ο ίδιος είπατε ότι κατά τη διάρκεια των συζητήσεων της επιτροπής, ο κ. Χουβαρδάς εξέφρασε κάποιες αντιρρήσεις στο σχέδιο νόμου, το οποίο σήμερα συζητάμε. Και ορθώς το είπατε. Ποιος τον διόρισε τον κ. Χουβαρδά; Ξέρετε; Ο ομιλών. Εγώ, όταν διορίζω κάποιο, δεν ρωτάω ούτε τι κόμμα είναι ούτε τι ψηφίζει. Ξέρετε τι κοιτάζω; Κάνει για τον πολιτισμό; Μπορεί να πάει τα πράγματα παραπέρα; Μπορεί να σηκώσει τη χώρα πιο ψηλά; Μπορεί να με βοηθήσει στη δουλειά μου; Αυτό κοιτάζω. Και πιστεύω ότι αυτό πρέπει να κοιτάζουμε όλοι στην Αίθουσα αυτή, διότι σε τελική ανάλυση είμαστε πάρα πολύ λίγοι, για να κάνουμε διαιρέσεις, αφαιρέσεις και στη συνέχεια ξανά διαιρέσεις και ξανά αφαιρέσεις.
      ΓΕΩΡΓΙΟΣ ΛΙΑΝΗΣ: Εμείς επικροτήσαμε την επιλογή σας.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Άρα λοιπόν, όταν εγώ κάνω αυτήν την επιλογή, αναλαμβάνω και την πολιτική ευθύνη. Θέλετε τώρα να κάνω περιπτωσιολογική αναφορά, δηλαδή για το όποτε και όταν υπήρξαν κριτήρια για άλλες καλλιτεχνικές διευθύνσεις και για το πόσο ασφυκτικά τα κριτήρια αυτά περιόριζαν τις επιλογές στο πρόσωπο ενός; Υπήρξαν παραπάνω από δέκα προκηρύξεις διαγωνισμών για καλλιτεχνικές διευθύνσεις διαφόρων μουσείων. Αν διαβάσει κανείς τα χαρακτηριστικά, με θητεία πολύ μεγάλη και μάλιστα με αποζημίωση σε περίπτωση απολύσεως, θα δει ότι θα έπρεπε να επιλεγεί ένας άνθρωπος του οποίου το επίθετο να ξεκινάει π.χ. το «Βουλγαρ» και να τελειώνει σε «άκης». Θέλω λοιπόν, στην Αίθουσα αυτή, όταν κάνουμε τέτοιου είδους προσεγγίσεις, να έχουμε πράγματι υπόψη μας και τα δεδομένα που υπάρχουν στα πολιτιστικά πράγματα της χώρας μας. 
      Κυρίες και κύριοι συνάδελφοι, πιστεύω ότι όλα αυτά απαντούν, όπως είπα και στη διάρκεια της πρώτης μου τοποθέτησης, σε υπαρκτά προβλήματα του ελληνικού θεάτρου και κυρίως απαντούν σε υπαρκτά προβλήματα του ανυπάρκτου μέχρι σήμερα, από πλευράς πολιτικής υποστήριξης, χορού. Διότι, η αλήθεια είναι ότι ο χορός στην Ελλάδα κεντρικά δεν υφίστατο. Και σας εξήγησα ότι μέχρι εχθές, μέχρι δηλαδή πριν από ένα μήνα, που αποφασίσαμε να δώσουμε ένα χώρο στο χορό, για να παρουσιάζονται οι χορογραφίες και οι καλλιτέχνες να δείχνουν τις δουλειές τους, δεν υπήρχε μέριμνα της πολιτείας να υπάρχει ένα θέατρο, όπου να μπορεί κανείς να πηγαίνει να δείχνει τη δουλειά του. Προχωρούμε συντεταγμένα λοιπόν, μεθοδικά, με βήματα. 
      Δεν ισχυρίζομαι ότι αυτό το νομοσχέδιο είναι το ελιξίριο, ότι είναι το άπαν. Είναι, όμως, ένα βήμα. 
      Και θέλω τώρα να σας παρακαλέσω και για δύο τροπολογίες, τις οποίες έχω καταθέσει και τις οποίες, επίσης, θεωρούμε σημαντικές. Οι δύο τροπολογίες αφορούν το Σώμα των αρχαιολόγων. 
      Στο Υπουργείο Πολιτισμού πρόσφατα, με απόφαση δική μου, συνεκροτήθη το Συμβούλιο Μουσείων, διότι μ’ αυτόν τον τρόπο μπορούμε να καταγράψουμε τη μουσειακή πραγματικότητα. Μέχρι πρόσφατα -και ακόμη και σήμερα- για να είμαστε απόλυτα ειλικρινείς –σε λίγο θα μπορέσουμε να έχουμε τα αποτελέσματά του- δεν γνωρίζαμε ακριβώς πόσα μουσεία υπάρχουν στη χώρα μας. Πέραν των συγκεκριμένων μουσείων που επιχορηγεί το Υπουργείο Πολιτισμού, υπάρχουν δεκάδες άλλα μικρά ή μεγαλύτερα μουσεία από ιδιώτες, δήμους, συλλογές άλλες, κ.λπ.. Δεν υπάρχει διάκριση ανάμεσα σε συλλογές και μουσεία. Υπάρχει μια ασάφεια. 
      Συνεκροτήθη, λοιπόν, το Συμβούλιο Μουσείων, το οποίο έχει ως αποκλειστική αρμοδιότητα να διευθετήσει τα πράγματα από πλευράς καταγραφής κατ’ αρχήν και στη συνέχεια να διευκολύνει μια μουσειολογική πολιτική από πλευράς πολιτείας, προκειμένου τα πράγματα να πάνε προς το καλύτερο. Εκεί υπήρξε ένας διορισμός ανθρώπων με βάση την εκπροσώπηση που προέβλεπε και ένας προϋπάρχων νόμος. Όμως, οι αρχαιολόγοι ζήτησαν, όταν συζητούνται ζητήματα που σχετίζονται με αρχαιολογικά μουσεία, την πλειοψηφία των εκπροσώπων να την έχουν οι αρχαιολόγοι. Η μία, λοιπόν, τροπολογία συμπληρώνει αυτήν ακριβώς τη διάταξη. Λέει ότι, όταν συζητάμε στο Συμβούλιο Μουσείων ζητήματα που σχετίζονται με αρχαιολογικά μουσεία, θα πρέπει η πλειοψηφία να είναι οι αρχαιολόγοι. Αυτή είναι η μια τροπολογία.
      Η δεύτερη τροπολογία αναφέρεται στη θεσμοθέτηση ειδικής ερευνητικής άδειας για τους αρχαιολόγους, διότι υπάρχει τεράστια πίεση αξιοποίησης των ευρημάτων και δημοσίευσης διαφόρων εργασιών εξαιτίας αυτής της μεγάλης ερευνητικής προσπάθειας η οποία γίνεται. 
      Αυτές είναι οι τροπολογίες και θα ήθελα το Σώμα να τις εγκρίνει. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, θέλω να ευχαριστήσω όλους όσους συμμετείχαν στη συζήτηση αυτή. Θέλω να ευχαριστήσω ανεξάρτητα με ποια αφετηρία το είδε κανείς το θέμα και θέλω επίσης να ευχαριστήσω και όλους όσους έκαναν προτάσεις, οι οποίες μας βοήθησαν σε σημαντικό βαθμό, ακόμα και ως προβληματισμός. 
      ΓΕΩΡΓΙΟΣ ΛΙΑΝΗΣ: Πείτε μας για τα λεφτά, για να βοηθήσουμε. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Πιστεύω, λοιπόν, ότι αυτό το βήμα που γίνεται, είναι ένα βήμα στέρεο και είμαι βέβαιος ότι, στηριζόμενοι στο βήμα αυτό, τα πράγματα θα πάνε προς το καλύτερο στο συγκεκριμένο χώρο του χορού και του θεάτρου. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «Οι ‘Ελληνες στη Διασπορά 15ος-21ος αι.» και στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και δύο συνοδοί - δάσκαλοι από το 7ο Δημοτικό Σχολείο Κερατσινίου, την ιδιαιτέρα μου περιφέρεια. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Μπόλαρης για τρία λεπτά. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. 
      Στη μία από τις τροπολογίες έχουμε ένα πρόβλημα. Μία διευκρίνιση θέλω. Λέει στην αιτιολογική έκθεση ότι κρίνεται σκόπιμο να διευρυνθεί η σύνθεση του Συμβουλίου Μουσείων με τέσσερα επιπλέον μέλη, ειδικότητας αρχαιολόγου. Βλέπουμε όμως ότι στο άρθρο λέει για έξι διευθυντές μουσείων διαφόρων κατηγοριών, από τους οποίους τρεις τουλάχιστον να είναι κρατικών μουσείων, οι δύο τουλάχιστον προερχόμενοι από αρχαιολογικά μουσεία αναπληρούμενους από πρόσωπα με την ίδια ιδιότητα. Πείτε μας τα αριθμητικά στοιχεία, για να το κατανοήσουμε. Στην αιτιολογική έκθεση λέει για τέσσερις, στο άρθρο λέει για τρεις συν δύο, προερχόμενους κ.λπ..  Θα θέλαμε μία διευκρίνιση. 
      Και ένα θέμα, το οποίο υπάρχει στην άλλη τροπολογία για τις άδειες των αρχαιολόγων, προκειμένου να δημοσιεύσουν. Λέει πως μέσα σε έξι μήνες από το πέρας της αδείας ο υπάλληλος, στον οποίο έχει χορηγηθεί η ερευνητική άδεια, καταθέτει στην υπηρεσία βεβαίωση κατάθεσης του πρωτότυπου κειμένου της μελέτης του, που χορηγείται από τον εκδότη και στη συνέχεια λέει ότι ο υπάλληλος στερείται του δικαιώματος προαγωγής επί τρία χρόνια, αν δεν καταθέσει αυτήν τη μελέτη. Ήθελα εδώ κάποια διευκρίνιση. 
      Υπάρχει μία προσέγγιση, η οποία έχει ένα διοικητικό μέτρο. Θα καθυστερούν αυτές οι μελέτες, το ξέρετε καλά. Καταλαβαίνω τη σκοπιμότητα της πίεσης που πρέπει να υπάρξει. Αν η μελέτη αυτή ανακοινωθεί σε αρχαιολογικό συνέδριο, παραδείγματος χάριν και βεβαιώνεται ότι έχει συνταχθεί, θα εξακολουθήσει να υπάρχει αυτό το αστυνομικής προσέγγισης  αυστηρό μέτρο; Έναν προβληματισμό έθεσα.
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο κ. Χουρμουζιάδης για τρία λεπτά και θα απαντήσει συνολικά ο κύριος Υπουργός.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Η πρώτη ερώτηση αφορά την τροπολογία τη σχετική με το Συμβούλιο Μουσείων. Εκεί, στη δεύτερη παράγραφο, προβλέπονται οι έξι διευθυντές. Στην τρίτη παράγραφο οι αρχαιολόγοι και ιδιαίτερα το μέλος Δ.Ε.Π. που προβλέπεται, ο αρχαιολόγος, πρέπει να είναι από πανεπιστήμιο ημεδαπής, ενώ για τους έξι διευθυντές μουσείων δεν γίνεται αυτή η διευκρίνιση. Πρέπει να είναι και αυτοί από μουσεία ημεδαπής, κύριε Πρόεδρε, γιατί, αφού δεν υπάρχει αυτός ο προσδιορισμός, ενδέχεται να έρθει ο διευθυντής του Γιούγκενχαιμ να μπει μέσα στο συμβούλιο. Εμείς πιστεύουμε ότι οι διευθυντές των μουσείων πρέπει να προέρχονται από μουσεία της ημεδαπής.   
      ΚΩΣΤΑΣ ΚΑΡΡΑΣ: Αν είναι του Γιούγκενχαιμ….
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ή του Λούβρου, καταλαβαίνω. Άλλο το μουσείο του Λούβρου και άλλο το μουσείο του Πολυγύρου βέβαια, αλλά εν πάση περιπτώσει καταλαβαίνετε γιατί γίνεται η παρατήρηση. 
      Επίσης στην τρίτη παράγραφο που αφορά το συμβούλιο των μουσείων γίνεται αναφορά σε επιστημονική ειδίκευση. Ξέρετε, κύριε Υπουργέ του Πολιτισμού, ότι στα ελληνικά πανεπιστήμια δεν διδάσκεται η μουσειολογία; Τώρα άρχισε να διδάσκεται τουλάχιστον στο Αριστοτέλειο από συναδέλφους του ν. 407. Δεν υπάρχει η μουσειολογία. Αυτοί που σήμερα είναι μουσειολόγοι στην Ελλάδα έρχονται απ’ έξω. 
      Επίσης θα ήθελα να αναφέρω έναν προβληματισμό ο οποίος έρχεται από προσωπική εμπειρία. Δεν αναγνωρίζονται ως μουσειακές συλλογές, συλλογές καθ’ όλα ενδιαφέρουσες οι οποίες δεν στεγάζονται σε κτήρια τα οποία είναι ιδιοκτησία του Υπουργείου Πολιτισμού. Εμείς στο Δισπηλιό της Καστοριάς έχουμε μια προϊστορική συλλογή που έχει μπει στο Internet, είναι πολύ σημαντική αλλά είναι παράνομη γιατί δεν στεγάζεται σε οίκημα της ιδιοκτησίας του Υπουργείου Πολιτισμού. 
      Όσον αφορά ένα θέμα που έθιξε ο κ. Μπόλαρης, ότι ο αρχαιολόγος που τελείωσε την άδειά του πρέπει να έχει βεβαίωση από τον εκδότη ότι έχει κατατεθεί, δεν υπάρχει δυσκολότερο πράγμα στην Ελλάδα από να δημοσιεύσετε και μάλιστα από εκδοτικό οίκο επώνυμο μια αρχαιολογική συλλογή. Είπατε και το δεχόμαστε ως κατάθεση ομολογίας ότι θέλετε να οργανώσετε το Υπουργείο. Οργανώστε την εκδοτική του δραστηριότητα, κύριε Υπουργέ. Δεν είναι δυνατόν ένα αρχαιολογικό περιοδικό να μην ξέρουμε πότε εκδίδεται. Το αρχαιολογικό δελτίο, τα πρακτικά της αρχαιολογικής εταιρείας, τα αρχαιολογικά ανάλεκτα. Τελικά το Τ.Α.Π. τι κάνει; Θα φροντίσει κάποτε ώστε να υπάρχει ένα επίσημο εκδοτικό βήμα από το Υπουργείο Πολιτισμού; Στα συρτάρια των αρχαιολόγων υπάρχουν απειράριθμες εκδόσεις που δεν μπορούν να τις εκδώσουν, ιδιαίτερα οι νέοι που δεν έχουν φάκελο, ντοσιέ όπως λέμε στα νέα ελληνικά.
      Άρα όταν στερείται το δικαίωμα προαγωγής επειδή δεν δημοσιεύεται είναι λάθος. Αυτή η παράγραφος πρέπει να φύγει. Τουλάχιστον να μην υπάρχει η στέρηση προαγωγής επειδή δεν καταθέτει. Ψηφίζουμε τις τροπολογίες μ’ αυτές τις επιφυλάξεις.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κατ’ αρχάς θα ήθελα να διευκρινίσω στους κύριους συναδέλφους ότι αυτές οι τροπολογίες είναι συζητημένες και συμπεφωνημένες με την Ένωση Ελλήνων Αρχαιολόγων. Δεν είναι μονομερείς από το Υπουργείο. Κάναμε μια συζήτηση με την Ένωση και συμφωνήσαμε ακριβώς τις διατάξεις οι οποίες έρχονται κατόπιν πρότασης των αρχαιολόγων. Ο συνδικαλιστικός τους φορέας τις πρότεινε σε εμάς και εμείς τις θεωρήσαμε εύλογες και λογικές. 
      Δεν υπάρχει θέμα ποια μουσεία είναι της αλλοδαπής, διότι ο ν. 3028/2002, αναφέρει συγκεκριμένα ποια είναι τα αρχαιολογικά μουσεία στην Ελλάδα. Δηλαδή δεν υπάρχει θέμα να έρθουν από το ΜETROPOLITAN MUSEUM, ούτε από κανένα άλλο. Είναι συγκεκριμένα αυτά που λέει εδώ πέρα. 
      Θα μπορούσε ενδεχομένως να γίνει μια λεκτική διόρθωση στην παράγραφο 2 που λέει: «Έξι διευθυντές μουσείων διαφόρων κατηγοριών από τους οποίους οι τρεις τουλάχιστον κρατικών μουσείων, οι δυο τουλάχιστον προερχόμενοι από αρχαιολογικά μουσεία». Θα μπορούσε να γίνει «εκ των οποίων οι δυο». Δηλαδή οι τρεις να προέρχονται από τα αρχαιολογικά μουσεία εκ των οποίων δυο τουλάχιστον να λέει, να εξηγεί, εδώ πέρα. Αυτό θα μπορούσε πράγματι να μπει ώστε να βελτιωθεί λεκτικά. 
      Κατά τα λοιπά όλα τα υπόλοιπα νομίζω ότι είναι σαφή. Επίσης η διάταξη αναφέρεται στην κατάθεση εκ μέρους των αρχαιολόγων. Λέει ότι μέσα σε έξι μήνες από το πέρας της αδείας ο υπάλληλος στον οποίο έχει χορηγηθεί ερευνητική άδεια καταθέτει στην υπηρεσία βεβαίωση κατάθεσης του πρωτοτύπου κειμένου της μελέτης του, που χορηγείται από τον εκδότη. Αυτό είχε επίσης συμπεφωνηθεί με τους αρχαιολόγους διότι και οι ίδιοι οι αρχαιολόγοι ήθελαν να βάλουν έναν περιορισμό. Ο σκοπός δεν είναι να παίρνουν γενικώς άδειες οι αρχαιολόγοι, αλλά να έχουν τη δυνατότητα να κάνουν κάποια πραγματική δουλειά. Γι’ αυτό θέλουν να προστατεύσουν το Σώμα τους απ’ αυτούς οι οποίοι δεν κάνουν πραγματική δουλειά. Οι ίδιοι, λοιπόν, έθεσαν το θέμα. Κατόπιν τούτου εμείς δεν είχαμε λόγο να διαφωνήσουμε. Με αυτή την έννοια εισηγούμαι και τις δυο τροπολογίες.
      ΠΡΟΕΔΡΕΥΩΝ (Ιωάννης Τραγάκης): Κυρία και κύριοι συνάδελφοι, κηρύσσεται περαιωμένη η συζήτηση της ενότητας των άρθρων 1 έως 13 και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό  όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό  όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό  όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 1016 και ειδικό 57;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 1016 και ειδικό 57 έγινε δεκτή ομόφωνα και εντάσσεται στο νομοσχέδιο ως ίδιον άρθρο. 
       Ερωτάται το Σώμα: Γίνεται δεκτή η τροπολογία με γενικό αριθμό 1023 και ειδικό 64, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 1023 και ειδικό 64, έγινε δεκτή ομόφωνα, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Πολιτισμού: «Ίδρυση Εθνικού Κέντρου Θεάτρου και Χορού (Ε.ΚΕ.ΘΕ.Χ.)» έγινε δεκτό, επί της αρχής, των άρθρων και των τροπολογιών με γενικό αριθμό 1016 και ειδικό 57 και με γενικό αριθμό 1023 και ειδικό 64.
      Η ψήφισή του στο σύνολο αναβάλλεται για άλλη συνεδρίαση. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.26’ λύεται η συνεδρίαση για αύριο ημέρα Πέμπτη 10 Μαΐου 2007 και ώρα 10.30’ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ	
Τελευταία Αποθήκευση:	14/5/2007 8:56:00 μμ	Από:	L.venetikidou
Εκτυπώθηκε:	14/5/2007 12:02:00 μμ

