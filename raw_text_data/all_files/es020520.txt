

Δευτέρα, 20 Μαΐου 2002
ΣΥΝΕΔΡΙΑΣΗ ΡΛΔ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από το 100ο και 25ο Δημοτικό Σχολείο Θεσσαλονίκης και τα ΚΑΠΗ του Δήμου Κοζάνης, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων: α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το φορέα χρηματοδότησης των έργων, που έχουν ενταχθεί στο πρόγραμμα "Ελλάδα 2004 - Δίκτυο Προπονητηρίων", 
β) Προς τον Υπουργό Εθνικής 'Αμυνας, σχετικά με τη θέση του Υπουργείου όσον αφορά το κλείσιμο του 9ου Συντάγματος Πεζικού στην Καλαμάτα, 
γ) i) Προς τον Υπουργό Γεωργίας, σχετικά με την αποζημίωση των πληγέντων από τις πρόσφατες βροχοπτώσεις αγροτών του Νομού Τρικάλων, την κατασκευή αντιπλημμυρικών έργων στην περιοχή της Φαρκαδόνας κ.λπ., 
ii) σχετικά με την προώθηση και την οργάνωση των βιολογικών καλλιεργειών στην περιφέρεια του Πειραιά, 
δ) Προς τον Υπουργό Ανάπτυξης, σχετικά με το κλείσιμο της επιχείρησης λευκόλιθου ΒΙΟΜΑΓΝ στην περιοχή Μαντουδίου Ευβοίας, την καταβολή των δεδουλευμένων στους εργαζόμενους κ.λπ., 
4) Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων 'Εργων, Υγείας και Πρόνοιας, σχετικά με την προστασία του περιβάλλοντος από τις τοξικές ουσίες, 
ΟΜΙΛΗΤΕΣ
Α. Επί των επικαίρων ερωτήσεων:
ΑΠΟΣΤΟΛΙΔΗΣ Λ., 
ΑΡΓΥΡΗΣ Ε., 
ΚΑΛΑΦΑΤΗΣ Α., 
ΚΑΧΡΙΜΑΚΗΣ Μ., 
ΜΠΕΝΤΕΝΙΩΤΗΣ Ε., 
ΠΑΠΑΔΗΜΑΣ Λ., 
ΠΑΠΑΝΙΚΟΛΑΟΥ Ε., 
ΣΚΥΛΛΑΚΟΣ Α., 
ΤΣΙΟΓΚΑΣ Δ., 
Β. Επί της επερώτησης:
ΑΜΠΑΤΖΟΓΛΟΥ 
ΑΛΟΓΟΣΚΟΥΦΗΣ Γ., 
ΖΗΣΗ Ρ., 
ΚΩΝΣΤΑΝΤΙΝΟΥ Φ., 
ΚΩΝΣΤΑΝΤΟΠΟΥΛΟΣ Ν., 
ΛΑΦΑΖΑΝΗΣ Π., 
ΞΗΡΟΤΥΡΗ Α., 


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΛΔ΄


Αθήνα, σήμερα στις 20 Μαΐου 2002, ημέρα Δευτέρα και ώρα 18.21΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ελευθέριο Παπανικολάου, Βουλευτή Μεσσηνίας , τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Εργαζομένων Ν.Α. Λακωνίας ζητεί να μην εξαιρεθούν οι υπάλληλοι Γεωργίας που έχουν μεταταχθεί στις Ν.Α. από τη χορήγηση των διαφορών του επιδόματος των ειδικών λογαριασμών και του κινήτρου απόδοσης του ν. 2470/97.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Νικόλαος Χασάπογλου, Δημοτικός Σύμβουλος 'Ελους Λακωνίας ζητεί την επαναλειτουργία του Αστυνομικού Σταθμού Γλυκόβρυσης Λακωνίας.
3) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Παναγιώτης Κακλαμανάκης, διαχειριστής της Μεταφορικής Εταιρείας "ΠΗΓΑΣΟΣ ΙΜΕ ΕΠΕ" διαμαρτύρεται για την καταδικαστική απόφαση κατά μέλους της εταιρείας για παράβαση υγειονομικής διάταξης και ρύπανσης του περιβάλλοντος.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Συνταξιούχων ΤΕΒΕ ζητεί την εφαρμογή του θεσμού του οικογενειακού γιατρού για τους ασφαλισμένους στο ΙΚΑ.
5) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί την επίλυση θεσμικού προβλήματος και την τακτοποίηση των περιουσιακών του Ιδρύματος Προστασίας Τυφλών Β.Ε. "Ο ΗΛΙΟΣ" Σχολή Τυφλών.
6) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Επαγγελματικό Επιμελητήριο Θεσσαλονίκης ζητεί την παράταση της προθεσμίας υποβολής των δηλώσεων συνάφειας και φόρου εισοδήματος μέχρι τις 30 Ιουνίου 2002.
7) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι 'Ελληνες του εξωτερικού με στρατολογικές εκκρεμότητες ζητούν τη θεσμοθέτηση της ετήσιας άδειας των 30 ημερών για τους ανυπότακτους του εξωτερικού.
8) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Πανελλήνιος Σύνδεσμος Φυσικοθεραπευτών - Περιφερειακό Τμήμα Νομού Θεσσαλονίκης διαμαρτύρεται για την αλλοτρίωση των επαγγελματικών τους δικαιωμάτων και την απαξίωση του νομικού τους πλαισίου.
9) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Εργαζομένων ΕΛ.ΤΑ. Νομού Λάρισας διαμαρτύρεται για το κλείσιμο ταχυδρομικών γραφείων στη Θεσσαλία.
10) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το 6/Θέσιο Ειδικό Δημοτικό Σχολείο Λάρισας ζητεί την κάλυψη της κενής οργανικής θέσης του κοινωνικού λειτουργού του σχολείου.
11) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Ειδικών Σχολείων και Περιθαλπομένων Παιδιών με Ειδικές Ανάγκες του ΚΑΑΕΑΘ "Ο Αριστεύς" διαμαρτύρεται για τη μη εύρυθμη λειτουργία του ΚΑΑΕΑΘ.
12) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία ο Σύνδεσμος Εργοληπτών Εγκαταστατών Ηλεκτρολόγων Πειραιά ζητεί την ικανοποίηση των συνταξιοδοτικών και ασφαλιστικών αιτημάτων του κλάδου.
13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Θρακικών Σωματείων ζητεί να ληφθούν μέτρα για την περιφρούρηση των πολιτιστικών και γλωσσικών στοιχείων του Ελληνισμού της Θράκης.
14) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί οικονομική ενίσχυση για την επισκευή του κτιρίου του Δημοτικού Σχολείου Καλλιθέας Παραβόλας.
15) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Αστακού Αιτωλ/νίας ζητεί την επαναλειτουργία του αστυνομικού σταθμού Παλαιομάνινας.
16) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λιδορικίου Φωκίδας ζητεί από τις προβλεπόμενες γεωτρήσεις στην περιοχή του να υδροδοτηθεί το Δημοτικό Διαμέρισμα Μαλανδρίνου.
17) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την ίδρυση εργαστηρίου ειδικής επαγγελματικής εκπαίδευσης και κατάρτισης στην Ιεράπετρα.
18) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία το Επιμελητήριο Λασιθίου ζητεί την επανασυγκρότηση των περιφερειακών επιτροπών του Οργανισμού Εργατική Εστίας.
19) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο κ. Ι.Σπίνος, φαρμακοποιός, ζητεί να μην ανακληθεί η άδεια λειτουργίας του φαρμακείου του.
20) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύνδεσμος Εργοληπτών Εγκαταστατών Ηλεκτρολόγων Πειραιά ζητεί την άμεση έκδοση της ηλεκτρολογικής νομοθεσίας έτσι ώστε να ανταποκρίνεται στις σύγχρονες εξελίξεις της επιστήμης και τεχνολογίας.
21) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία κάτοικοι του οικισμού "ΤΙΤΑΝ" της Μάνδρας Αττικής ζητούν να γίνουν έργα βελτίωσης και ανάπτυξης στην περιοχή τους.
22) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων ζητεί την τροποποίηση του άρθρου 15 του ν. 2963/01.
23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Συμβασιούχων ΟΠΑΠ ΑΕ ζητεί να συμπεριληφθεί στο υπό ψήφιση στη Βουλή Σ/Ν η σύμβαση μιας μέρας για τακτοποίηση συμβασιούχων - εκτάκτων.
24) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία Εκπαιδευτικοί που υπηρέτησαν στα σχολεία της Βαυαρίας Γερμανίας κατά τα έτη 1990 έως 1996 καταγγέλλουν ότι είναι οι μόνοι εκπαιδευτικοί και γενικά οι μόνοι δημόσιοι υπάλληλοι που υπηρέτησαν τα αντίστοιχα έτη στο εξωτερικό (πριν το 1997) και καλούνται έως και 10 έτη αργότερα να καταβάλουν φόρους που φτάνουν ατομικά έως και τα 3,4 εκατ. δρχ.
25) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Δασαρχείο Λίμνης Εύβοιας ζητεί τη λήψη μέτρων αντιπυρικής προστασίας στα δάση του Νομού Εύβοιας.
26) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Συντονιστική Ομάδα Οικοδομικών Συνεταιρισμών Ηρακλείου Κρήτης ζητεί οι πολεοδομικές μελέτες, που εκπονούνται να προσαρμοσθούν στα πραγματικά αντικειμενικά δεδομένα των εκτάσεων των οικοδομικών συνεταιρισμών Κρήτης.
27) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η 'Ενωση Αποστράτων Αξιωματικών Αεροπορίας Παράρτημα Ηρακλείου ζητεί την αύξηση των συντάξεων των μελών της και την αναπροσαρμογή του μισθολογίου των στρατιωτικών.
28) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί την επαναλειτουργία του αστυνομικού σταθμού Παλαιομάνινας.
29) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών Καστοριάς, διαμαρτύρεται για τα προσαυξημένα ασφάλιστρα του ΤΕΒΕ προς τα μέλη του.
30) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η κυρία Στανούδη Ελένη, κάτοικος Χιλιόδενδρου Φωκίδας, ζητεί να ενταχθεί στο μέτρο της πρόωρης συνταξιοδότησης των αγροτών.
31) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύνδεσμος Εργοληπτών - Εγκαταστατών Ηλεκτρολόγων Πειραιά ζητεί την ενεργοποίηση της νομοθεσίας για την προστασία του επαγγέλματος του κλάδου του.
32) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύνδεσμος Εργοληπτών - Εγκαταστατών Ηλεκτρολόγων Πειραιά ζητεί την ενεργοποίηση της νομοθεσίας για την προστασία του επαγγέλματος του κλάδου του.
33) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Στέφανος Σάλτας ζητεί την επίλυση ιδιοκτησιακού του προβλήματος για ακίνητό του στη Σαλαμίνα.
34) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία 'Ελληνες μόνιμοι κάτοικοι εξωτερικού ζητούν την επίλυση στρατολογικού του προβλήματος.
35) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία 'Ελληνες μόνιμοι κάτοικοι εξωτερικού ζητούν την επίλυση στρατολογικού του προβλήματος.
36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σερίφου ζητεί την άμεση τοποθέτηση τηλεφωνικής γραμμής στον Αβυσσαλό Σερίφου.
37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Αγροτικών Συνεταιρισμών Νάξου ζητεί να εξαιρεθούν τα νησιά του Αιγαίου από το μέτρο της ποσόστωσης του αγελαδινού γάλακτος.
38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ποτοποιία Νάξου "Προμπονάς" ζητεί να καταχωρηθούν στην Ε.Ε. ως ποτά ελληνικής ονομασίας το κίτρο Νάξου και το Kumquats Κέρκυρας.
39) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η 'Ενωση Ιατρών Νοσοκομείου και Κέντρων Υγείας Νομού Χαλκιδικής ζητεί την πρόσληψη ιατρών και νοσηλευτών για την εύρυθμη λειτουργία του νοσοκομείου και των κέντρων υγείας του Νομού Χαλκιδικής.
40) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Δημήτριος Αβιτζόγλου, κάτοικος Ελβετίας, ζητεί την επίλυση συνταξιοδοτικού προβλήματος των ελλήνων που εργάζονται στην Ελβετία.
41) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Αίγινας ζητεί την ίδρυση στην Αίγινα τομέα σπουδών τριτοβάθμιας εκπαίδευσης με την ονομασία "Ι.Καποδίστριας".
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 524/17-7-01 ερώτηση δόθηκε με το υπ' αριθμ. 23132/12-10-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 524/17-7-2001 που κατέθεσαν οι Βουλευτές κύριοι Α. Τζέκης και Γ. Χουρμουζιάδης, συνημμένα σας στέλνουμε το με αριθ. Πρωτ. 5574/17.9.01 έγγραφο της ΕΤΒΑ με σχετικά στοιχεία.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 568/18-7-01 ερώτηση δόθηκε με το υπ' αριθμ. 460/12-10-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 568/18.07.2001 ερώτηση του Βουλευτή κ. Τάσου Σπηλιόπουλου, σας γνωρίζουμε τα εξής:
Η Απόφαση του ΥΠ.ΠΟ. για τη διατήρηση των αρχαιολογικών ευρημάτων στην Πλατεία Διοικητηρίου, αντί για την κατασκευή υπόγειου parking "ως καταστρεπτικού για τις αρχαιότητες" ελήφθη ήδη από τις αρχές του 1994 (ΥΠ.ΠΟ./ΑΡΧ/Α1/Φ16/3452/184/3.2.1994), με στόχο την επανένταξη του χώρου στη ζωή της πόλης και την αναβάθμιση του ιστορικού της κέντρου.
Από το 1994 και μέχρι τέλους του 1996 οι εργασίες της αρμόδιας ΕΠΚΑ (παράλληλα με το ανασκαφικό έργο) επισπεύσθηκαν και προς την κατεύθυνση διαμόρφωσης- απόδοσης του χώρου στο κοινό, με την υποβολή της σχετικής προμελέτης στο ΚΑΣ τον Αύγουστο του 1996, η οποία εγκρίθηκε τελικά το Μάϊο του 1997 (ΥΠ.ΠΟ./ΑΡΧ/Α1/Φ16/17967/990/12.5.1997). Το Νοέμβριο του 1999 με νέα Απόφαση (ΥΠ.ΠΟ./ΑΡΧ/Α1/Φ16/51745/31/90/8.1.1999) συντάχθηκαν προδιαγραφές ανάθεσης μελέτης, σύμφωνα με την οποία προτείνεται η διαμόρφωση στεγασμένου χώρου για την προστασία των ευρημάτων της ανασκαφής και την η ανασύνθεση της Πλατείας Διοικητηρίου στη λογική διαμόρφωσης της παλιάς Πλατείας. Η λύση αυτή θα έχει ως αποτέλεσμα την οικονομική και ποιοτική αναβάθμιση της ευρύτερης πυκνοκατοικημένης περιοχής καθώς η προϋπάρχουσα πλατεία αποκαθίσταται και τα αρχαία προστατεύονται με τη διαμόρφωση ενός επισκέψιμου αρχαιολογικού χώρου επιμόρφωσης και καλλιτεχνικής αναψυχής.
Η πρόταση εγκρίθηκε από το ΥΠ.ΠΟ. το Φεβρουάριο του 2000 ΥΠ.ΠΟ./ΑΡΧ/Α1/Φ16/5566/254/2.2.2000 και εγκρίθηκε το Μάιο του 2001, ΥΠ.ΠΟ./ΔΑΑΜ/908/24086/10.5.2001, η προκήρυξη πρόσκλησης υποβολής προτάσεων εκδήλωσης ενδιαφέροντος για την ανάθεση της μελέτης με προεκτιμώμενη αμοιβή μελέτης 120.000.000 και αμοιβή βραβείων 6.000.000, 5.500.000 και 5.000.000 για τα τρία πρώτα βραβεία αντίστοιχα.
Η μελέτη προκηρύχθηκε τον Ιούλιο του 2001 με προθεσμία υποβολής εκδηλώσεων στις 7.9.2001. Δυστυχώς όμως η συμμετοχή υπήρξε πολύ περιορισμένη εκδήλωσαν ενδιαφέρον μόνο 2 γραφεία μελετών. Κατόπιν αυτού ο διαγωνισμός επαναπροκηρύχθηκε με καταληκτική ημερομηνία υποβολής ενδιαφέροντος τα μέσα Νοεμβρίου τ.έ..
Όσον αφορά στη μελέτη της Επιστημονικής Επιτροπής του Α.Π.Θ. υπό τον κ. Γ. Κύρου, σημειώνεται ότι η κατασκευή χώρου στάθμευσης αυτοκινήτων δεν είναι συμβατή με την εγκεκριμένη διαμόρφωση του χώρου της Πλατείας Διοικητηρίου και συνεπώς δεν υπάρχει λόγος περαιτέρω διερεύνησης του θέματος.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
3. Στην με αριθμό 623/19-7-2001 ερώτηση δόθηκε με το υπ' αριθμ. 1455/16-10-2001 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 623/19-7-2001 του Βουλευτή κ. Μιχ. Καρχιμάκη που αφορά την έγκριση των τεχνικών δελτίων για το τμήμα Αυχήν Αγκαθιάς - Χαμέζι, του (Β.Ο.Α.Κ.) Βορείου Οδικού Άξονα Κρήτης, σας γνωρίζουμε τα εξής:
Στη συνεδρίαση της Επιτροπής Παρακολούθησης του Ε.Π. "Οδικοί Άξονες, Λιμάνια, Αστική Ανάπτυξη" (Ο.Α.Λ.Α.Α.) αποφασίστηκε η ένταξη του Β.Ο.Α.Κ. στο προαναφερόμενο Πρόγραμμα ως μεγάλου έργου.
Ειδικότερα για το Τμήμα "Αυχήν Αγκαθιάς - Χαμέζι" του Β.Ο.Α.Κ. έχει ήδη υποβληθεί στη Διαχειριστική Αρχή του Ε.Π. (Ο.Α.Λ.Α.Α.), πρόταση ένταξης, μαζί με το Τεχνικό Δελτίο του Έργου.
Η παραπάνω πρόταση, μετά την αξιολόγησή της και εφόσον πληροί τα κριτήρια ένταξης, εγκρίνεται και στη συνέχεια προωθείται για χρηματοδότηση και υλοποίησή της.
Ο Υφυπουργός
ΧΡΗΣΤΟΣ ΠΑΧΤΑΣ"
4. Στην με αριθμό 629/19-7-01 ερώτηση δόθηκε με το υπ΄ αριθμ. 464/27-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ΄ αριθμ. 629/ 1 9.07.2001 Ερώτηση του Βουλευτή κ. Ιωάννη Βαρβιτσιώτη, σας γνωρίζουμε τα εξής: 
Η Πινακοθήκη Μυτιλήνης λειτουργεί με ευθύνη του Δήμου και δεν ανήκει στην αρμοδιότητα του ΥΠ.ΠΟ. Σύμφωνα με τα στοιχεία από έθεσε υπόψη μας. ο κ. Δήμαρχος Μυτιλήνης με αφορμή το ζήτημα στο οποίο αναφέρεται η ερώτηση του κ. Βουλευτή, στο χώρο της Πινακοθήκης. όπου φυλάσσεται και η Συλλογή Σίμου-Πετρή, υπάρχει συναγερμός ο οποίος είναι συνδεδεμένος με ιδιωτική εταιρία ασφαλείας. ενώ με την ίδρυση της ΔΕΠΤ ΑΝ (Δημοτικής Επιχείρησης Πολιτιστικής και Τουριστικής Ανάπτυξης) θα υπάρξει στελέχωση της Πινακοθήκης με Διευθυντή και το κατάλληλο προσωπικό. 
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 682/24-7-01 ερώτηση δόθηκε με το υπ΄ αριθμ. 2004/17-10-01 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της υπ' αριθμ. 682 ερώτησης την οποία κατέθεσε στις 24.7.01 Ο Βουλευτής κ. Ε. Στυλιανίδης, σας πληροφορούμε τα εξής: 
Κατά το διάστημα Ιουνίου έως και αρχές Ιουλίου 2001 πραγματοποιήθηκαν οι πρώτες συνεδριάσεις των Επιτροπών Παρακολούθησης και των 24 Επιχειρησιακών Προγραμμάτων του ΚΠΣ 2000-2006. στις οποίες εγκρίθηκαν τα Συμπληρώματα Προγραμματισμού και τα κριτήρια ένταξης πράξεων για όλα τα Επιχειρησιακά Προγράμματα. 
Με την έγκριση των Συμπληρωμάτων Προγραμματισμού και των κριτηρίων επιλογής πράξεων αρχίζει πλέον η διαδικασία ένταξης των πράξεων στα Επιχειρησιακά Προγράμματα. που αφορά τόσο τα προχρηματοδοτούμενα από 1.1.00 έργα από το ΠΔΕ όσο και νέα έργα προς ένταξη στα Επιχειρησιακά Προγράμματα του Γ΄ΚΠΣ. 
Σύμφωνα και με το νόμο 286012000 αρμόδιες για την προώθηση των συγκεκριμένων διαδικασιών ένταξης των έργων στα προγράμματα του ΚΠ Σ 2000-2006 είναι οι Διαχειριστικές Αρχές των αρμόδιων Επιχειρησιακών Προγραμμάτων. 
Με τον όρο "διαδικασίες ένταξης πράξεων" νοείται το σύνολο των ενεργειών που απαιτούνται για την επιλογή και την ένταξη των πράξεων, προκειμένου να τύχουν χρηματοδότησης στο πλαίσιο ενός Επιχειρησιακού Προγράμματος του ΚΠΣ 2000-2006. 
Η Διαχειριστική Αρχή κάθε Επιχειρησιακού Προγράμματος προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας ενιαία, προκαθορισμένα και τυποποιημένα βήματα:
1. Πρόσκληση/ενημέρωση των δυνητικών τελικών δικαιούχων ενός μέτρου/ομάδας πράξεων για την υποβολή προτάσεων.
2. Υποβολή προτάσεων από τους τελικούς δικαιούχους στη Διαχειριστική Αρχή.
3.Αξιολόγηση των προτάσεων από τη Διαχειριστική Αρχή.
4. Αποστολή των προτάσεων που αξιολογήθηκαν στα αρμόδια Υπουργεία για διατύπωση γνώμης.
5. Εισήγηση και έκδοση απόφαση ένταξης της πράξης στο Επιχειρησιακό Πρόγραμμα από το Γενικό ή Ειδικό Γραμματέα του Υπουργείου ή της Περιφέρειας.
Η παραπάνω διαδικασία ένταξης πράξεων ισχύει και για το σημείο 5 της Ερώτηση του θέματος.
Ο Υφυπουργός
ΧΡ. ΠΑΧΤΑΣ"
6. Στην με αριθμό 718/24-7-01 ερώτηση δόθηκε με το υπ' αριθμ. 473/8-10-01 έγγραφο από τον Υπουργό Πολιτισμού ακόλουθη απάντηση:
"Σχετικά με την αριθμό 718/24-7-01 ερώτηση του Βουλευτή κ. Μιχάλη Χαλκίδη, σας γνωρίζουμε τα εξής:
Η ΙΖ΄ ΕΠΚΑ διαβίβασε τη μελέτη κατασκευής του αρχαιολογικού κέντρου του ΑΠΘ στη Βεργίνα με το 6429/10-1-1999 έγγραφό της στο ΥΠ.ΠΟ., Τμήμα Αρχαιολογικών Χώρων, για έγκριση. Στο οικόπεδο ανέγερσης του αρχαιολογικού κέντρου, που βρίσκεται δίπλα στο οικόπεδο που παραχωρήθηκε στο ΥΠ.ΠΟ, από το Δήμο Βεργίνας για ανέργερση Μουσείου, η Εφορεία διενήργησε το 1996-1997 σωστική ανασκαφή με χρηματοδότηση του Οργανισμού Πολιτιστικής Πρωτεύουσας 1997, η οποία δεν ολοκληρώθηκε λόγω της διακοπής της χρηματοδότησης.
Στα πλαίσια του Γ΄ ΚΠΣ προτείνεται η ένταξη του έργου "Πολυκεντρικό Μουσείο Βεργίνας"με προϋπολογισμό + 2 δις δρχ. στο οποίο θα εντάσσονται οι μέχρι τώρα διαμορφωμένοι εκθεσιακοί χώροι, χώροι εξυπηρέτησης των επισκεπτών, η συμπλήρωση της έκθεσης στο κτίριο προστασίας των βασιλικών τάφων, η ολοκλήρωση της διαμόρφωσης του περιβάλλοντος χώρου της Τούμπας των βασιλικών τάφων και η διαμόρφωση - στέγαση - ανάδειξη των τύμβων των Στρατιωτικών, της Ευρυδίκης, καθώς και του ανακτόρου. Οι παραπάνω επεμβάσεις αφορούν στο σύνολο σχεδόν των σημαντικότερων αρχαιοτήτων που έχουν ως σήμερα αποκαλυφθεί στη Βεργίνα και είναι άμεσα απαραίτητα για την προστασία και ανάδειξη του αρχαιολογικού χώρου της Βεργίνας παράλληλα με την προώθηση των μουσειακών κτιρίων. Το πρόγραμμα αυτό καλύπτει όλες τις λειτουργίες του κέντρου του Α.Π.Θ. πλην της φιλοξενίας των φοιτητών και του διδακτικού προσωπικού. Για το ζήτημα αυτό το ΥΠ.ΠΟ. βρίσκεται σε επικοινωνία με τον Πρύτανη του Α.Π.Θ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
7 Στην με αριθμό 774/26.7.01 ερώτηση δόθηκε με το υπ' αριθμ. 21812/16.10.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 774/26.7.2001 που κατέθεσε στη Βουλή ο Βουλευτής κ. Κωνσταντίνος Τσιπλάκης, σας γνωρίζουμε τα εξής;
Το ΥΠ.ΕΣ.Δ.Δ.Α., με την αριθμ. πρωτ. ΔΙΔΑΔ/Φ48/11/ΟΙΚ101/3.1.2001 εγκύκλιο του, έχει ζητήσει από τους Γενικούς Γραμματείς όλων των Περιφερειών, να προτείνουν τις περιοχές που πρέπει να χαρακτηρισθούν ως παραμεθόριες ή προβληματικές, ανεξάρτητα εάν σήμερα φέρουν ή όχι τον χαρακτηρισμό αυτό.
Η αποστολή των προτάσεων, δεν έχει ακόμη ολοκληρωθεί, ενώ τα στοιχεία που έχουν ήδη σταλεί στο Υπουργείο μας, βρίσκονται στο στάδιο της επεξεργασίας, τόσο ως προς την αξιολόγηση των περιοχών, που προτείνεται να χαρακτηρισθούν ως παραμεθόριες ή προβληματικές, όσο και ως προς τα κίνητρα, που προτείνεται να παρέχονται στους υπαλλήλους που εργάζονται σε αυτές.
Επιβάλλεται να τονιστεί, ότι θα ληφθούν υπόψη και θα συνεκτιμηθούν όλα τα αιτήματα που θα υποβληθούν από οπουδήποτε και αν αυτά προέρχονται (π.χ. Ο.Τ.Α., Συνδικαλιστικές Οργανώσεις, Τοπικούς Φορείς, Πολίτες κ.λ.π.).
Η διαδικασία του επανακαθορισμού των προβληματικών και παραμεθόριων περιοχών, καθώς και των κινήτρων που παρέχονται στους υπαλλήλους που υπηρετούν σ' αυτές, θα ολοκληρωθεί αμέσως, μετά το πέρας της επεξεργασίας των στοιχείων.
Ο Υφυπουργός
ΛΕΩΝΙΔΑΣ ΤΖΑΝΗΣ"
8. Στην με αριθμό 986/21-8-01 ερώτηση δόθηκε με το υπ' αριθμ. 503/12-10-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση 986/21-8-01 του Βουλευτή κ. Π. Ψωμιάδη, σας γνωρίζουμε τα εξής:
Η απόφαση του ΥΠ.ΠΟ. για τη διατήρηση των αρχαιολογικών ευρημάτων στην Πλατεία Διοικητηρίου, αντί για την κατασκευή υπόγειου parking "ως καταστρεπτικού για τις αρχαιότητες" ελήφθη ήδη από τις αρχές του 1994 (ΥΠ.Π.Ο./ΑΡΧ/Α1/Φ16/3452/184/3.2.1994), με στόχο την επανένταξη του χώρου στη ζωή της πόλης και την αναβάθμιση του ιστορικού της κέντρου.
Από το 1994 και μέχρι τέλους του 1996 οι εργασίες της αρμόδιας ΕΠΚΑ (παράλληλα με το ανασκαφικό έργο) επισπεύσθηκαν και προς την κατεύθυνση διαμόρφωσης - απόδοσης του χώρου στο κοινό, με την υποβολή της σχετικής προμελέτης στο ΚΑΣ τον Αύγουστο του 1996, η οποία εγκρίθηκε τελικά το Μάϊο του 1997 (ΥΠ.ΠΟ./ΑΡΧ/Α1/Φ16/17967/990/12.5.1997). Το Νοέμβριο του 1999 με νέα Απόφαση (ΥΠ.ΠΟ./ΑΡΧ/Α1/Φ16/51745/ 31/90/8.11.1999) συντάχθηκαν προδιαγραφές ανάθεσης μελέτης, σύμφωνα με την οποία προτείνεται η διαμόρφωση στεγασμένου χώρου για την προστασία των ευρημάτων της ανασκαφής και η ανασύνθεση της Πλατείας Διοικητηρίου στη λογική διαμόρφωση της παλιάς Πλατείας. Η λύση αυτή θα έχει ως αποτέλεσμα την οικονομική και ποιοτική αναβάθμιση της ευρύτερης πυκνοκατοικημένης περιοχής καθώς η προϋπάρχουσα πλατεία αποκαθίσταται και τα αρχαία προστατεύονται με την διαμόρφωση ενός επισκέψιμου αρχαιολογικού χώρου επιμόρφωσης και καλλιτεχνικής αναψυχής.
Η πρόταση εγρίθηκε από το ΥΠ.ΠΟ. το Φεβρουάριο του 2000 ΥΠ.ΠΟ./ΑΡΧ/Α1/Φ16/5566/254/2.2.2000 και εγκρίθηκε το Μάϊο του 2001, η προκήρυξη πρόσκλησης υποβολής προτάσεων εκδήλωσης ενδιαφέροντος για την ανάθεση της μελέτης με προεκτιμώμενη αμοιβή μελέτης 120.000.000 και αμοιβή βραβείων 6.000.000, 5.500.000 και 5.000.000 για τα τρία πρώτα βραβεία αντίστοιχα.
Η μελέτη προκηρύχθηκε τον Ιούλιο του 2001 με προθεσμία υποβολής εκδηλώσεων στις 7-9-01. Δυστυχώς όμως η συμμετοχή υπήρξε πολύ περιορισμένη. Εκδήλωσαν ενδιαφέρον μόνο 2 γραφεία μελετών. Κατόπιν αυτού ο διαγωνισμός επαναπροκηρύχθηκε με καταληκτική ημερομηνία υποβολής ενδιαφέροντος τα μέσα Νοεμβρίου τ.ε.
΄Οσον αφορά στην μελέτη της Επιστημονικής Επιτροπής του Α.Π.Θ. υπό τον κ. Γ. Κύρου, σημειώνεται ότι η κατασκευή χώρου στάθμευσης αυτοκινήτων δεν είναι συμβατή με την εγκεκριμένη διαμόρφωση του χώρου της Πλατείας Διοικητηρίου και συνεπώς δεν υπάρχει λόγος περαιτέρω διερεύνησης του θέματος.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
.ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 589/13-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με το φορέα χρηματοδότησης των έργων, που έχουν ενταχθεί στο πρόγραμμα "Ελλάδα 2004-Δίκτυο Προπονητηρίων".
Η επίκαιρη ερώτηση του κ. Καρχιμάκη έχει ως εξής:
"Κύριε Υπουργέ, 
Σε ερώτηση που είχα υποβάλει στις 21-11-2001 είχα ζητήσει από εσάς διευκρινίσεις σχετικά με το αν τα έργα του προγράμματος "Ελλάδα 2004-Δίκτυο Προπονητηρίων" που είναι προς ένταξη μετά από προτάσεις των φορέων της Τοπικής Αυτοδιοίκησης θα χρηματοδοτηθούν από το ήδη εγκεκριμένο πρόγραμμα του ΕΠΤΑ ή θα χρηματοδοτηθούν από άλλες πιστώσεις του Υπουργείου Πολιτισμού.
Στην απάντηση που δώσατε με διαβεβαιώσατε ότι τα έργα αυτά θα χρηματοδοτηθούν από άλλες πιστώσεις του Υπουργείου Πολιτισμού.
Όμως, κύριε Υπουργέ, εκπρόσωποι της Τοπικής Αυτοδιοίκησης του Νομού Λασιθίου και όχι μόνο επικοινωνώντας με το Υπουργείο Εσωτερικών, κάποιοι τους απαντούν ότι τα έργα αυτά θα χρηματοδοτηθούν από το ΕΠΤΑ και όχι από άλλους συμπληρωματικούς πόρους του Υπουργείου Πολιτισμού. Αυτό όμως σημαίνει, εάν είναι αλήθεια, ότι κάποια άλλα προγραμματισμένα έργα πρόκειται να μη γίνουν.
Με βάση τα παραπάνω θα παρακαλούσα για άλλη μια φορά να διευκρινίσετε εάν τα χρήματα για τα αθλητικά έργα θα είναι από άλλες πιστώσεις του Υπουργείου Πολιτισμού και όχι από το ήδη προγραμματισμένο κονδύλι του ΕΠΤΑ."
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας, έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Κύριοι συνάδελφοι, είχα απαντήσει σαφώς στην ερώτηση που είχε υποβληθεί τον περασμένο Νοέμβριο και η ίδια θα είναι η απάντησή μου και σήμερα.
Θα ήθελα να τονίσω ότι και το Υπουργείο Εσωτερικών όταν απαντώ ότι θα χρηματοδοτηθεί μέσα από το ΕΠΤΑ όλο αυτό το πρόγραμμα δεν έχει άδικο. Θα ήθελα για ενημέρωση καλύτερη του Σώματος πολύ περιληπτικά να πω τα εξής. Το 1997 με το ν.2539 προχώρησαν οι συνενώσεις των Δήμων, προχώρησε το λεγόμενο πρόγραμμα ΚΑΠΟΔΙΣΤΡΙΑΣ. Σ' αυτόν το νόμο, λοιπόν, υπήρχε ένα συγκεκριμένο άρθρο, το άρθρο 13, το οποίο θεσμοθετούσε το Ειδικό Πρόγραμμα Τοπικής Αυτοδιοίκησης, το ΕΠΤΑ. Οι πόροι αυτού του προγράμματος ήταν από πόρους που προέρχονταν από τους ειδικούς λογαριασμούς του Υπουργείου Εσωτερικών, οι οποίοι καταργήθηκαν και αποτέλεσαν θεσμοθετημένο πόρο του ΕΠΤΑ, από τους πόρους της αυτοδιοίκησης -και από τους κεντρικούς αυτοτελείς πόρους και, από τη ΣΑΤΑ -συγκεκριμένο ποσοστό από το καθένα από αυτά και από πόρους από τα διάφορα Υπουργεία, τα οποία υλοποιούσαν πολιτικές τους μέσα από την πρωτοβάθμια αυτοδιοίκηση. Από τότε που ψηφίστηκε αυτός ο νόμος δεν μπορεί κανένα Υπουργείο απευθείας να χρηματοδοτήσει την πρωτοβάθμια αυτοδιοίκηση. Τι γίνεται, λοιπόν; ΄Οπως έγινε και στην προκειμένη περίπτωση με τη Γενική Γραμματεία Αθλητισμού, όταν έχουν να υλοποιήσουν ένα πρόγραμμα, περνάει η πρότασή τους από μία διυπουργική επιτροπή που προβλέπεται από το νόμο. Είναι η επιτροπή του άρθρου 13 του ν.2539 και αυτή η επιτροπή εγκρίνει να υλοποιηθεί αυτό το πρόγραμμα από τους πρωτοβάθμιους ΟΤΑ. 
Από εκείνη τη στιγμή νομιμοποιείται, λοιπόν, το Υπουργείο, εν προκειμένω η Γενική Γραμματεία Αθλητισμού να χρηματοδοτήσει τους ΟΤΑ. Και ήδη απ' ό,τι ξέρω η Γενική Γραμματεία Αθλητισμού έχει κατανείμει τις πιστώσεις για το φετινό χρόνο, για να μπορέσει να ξεκινήσει αυτό το πρόγραμμα. Διαχρονικά νομίζω ότι χρειάζεται μια τριετία για να ολοκληρωθεί. Είναι λοιπόν έργα του ΕΠΤΑ, έχουν ενταχθεί μέσα στο ΕΠΤΑ, άλλοι είναι όμως οι πόροι που θα χρηματοδοτήσουν το υπόλοιπο κομμάτι του ΕΠΤΑ που αφορά τα έργα των δήμων που -όπως μου λέτε- ανησυχούν αν θα έχουν πόρους για να χρηματοδοτηθούν και άλλοι είναι αυτοί οι πόροι για το αθλητικό πρόγραμμα, οι οποίοι είναι πόροι καθαρά πόροι του Υπουργείου Αθλητισμού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο.
ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, είναι αλήθεια ότι υπήρξε αυτή η ανησυχία, γιατί όταν σχεδιάστηκε το ΕΠΤΑ και κατατέθησαν από τους Οργανισμούς Τοπικής Αυτοδιοίκησης οι προτάσεις τους εκείνη τη χρονική στιγμή δεν είχε υπάρξει κατάθεση προτάσεων για αθλητικά έργα. Μετά, λοιπόν, το ταξίδι του Υπουργού στην Κρήτη ο οποίος ανήγγειλε το αθλητικό ΕΠΤΑ, υπήρξαν κάποιοι υπηρεσιακοί παράγοντες από το Υπουργείο Εσωτερικών οι οποίοι τους είπαν ότι αυτό το ποσό θα ενσωματωθεί στο αρχικό ποσό, το οποίο είχε προγραμματιστεί και είχαν καταθέσει συγκεκριμένες προτάσεις για συγκεκριμένα μικρά αναπτυξιακά έργα στους δήμους. 
Έτσι, λοιπόν, προήλθε αυτή η ανησυχία αργότερα, με αποτέλεσμα να έχουμε όλη αυτή την αγωνία από πλευράς των Οργανισμών Τοπικής Αυτοδιοίκησης. Γι' αυτό, λοιπόν, κατέθεσα αυτή την επερώτηση, αλλά ευχαρίστως βλέπω ότι με διαβεβαιώνεται πως δεν υπάρχει κανένα πρόβλημα. Αυτό με καλύπτει και σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Συντομότατος ο κ. Καρχιμάκης. Ικανοποιήθηκε φαίνεται από την απάντηση.
Ο κύριος Υπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Συμπληρωματικά θα ήθελα να πω ότι το ΕΠΤΑ δεν είναι ένα πρόγραμμα που καταρτίστηκε το 1997-1999 και από εκεί και πέρα υλοποιείται μέχρι σήμερα αμετακίνητο, χωρίς να υπάρξει καμία καινούρια προσθήκη. Όχι μόνο από πλευράς Γενικής Γραμματείας Αθλητισμού αλλά και άλλων Υπουργείων, όπως είναι το Υπουργείο Υγείας και Πρόνοιας, εντάσσονται συνεχώς, κάθε χρόνο, έργα που αφορούν πρωτοβάθμιους ΟΤΑ. Στον τομέα της πρόνοιας, του αθλητισμού, του πολιτισμού, έχουν ενταχθεί αρκετά τέτοια έργα.
Όλα αυτά, λοιπόν, είναι πρόσθετοι πόροι του ΕΠΤΑ. Αυτά που αναφέρουν οι δήμαρχοι ήταν ύψους περίπου ενός τρισεκατομμυρίου. Από αυτό το ένα τρισεκατομμύριο εμείς είπαμε να ξεκινήσει και να υλοποιείται το 50%, δεδομένου ότι το ΕΠΤΑ θα έχει διάρκεια μέχρι το 2006. Ήταν πέντε χρόνια συν δύο χρόνια παράταση και έτσι θα πάει μέχρι το 2006. Στην Κρήτη μάλιστα αυτό το 50% έχει ξεπεραστεί. Ήδη η ενημέρωση που έχω, η οποία ήταν μέχρι τις 15 Απριλίου, από τα 51 δισεκατομμύρια που ήταν το ύψος του ΕΠΤΑ για την Κρήτη, έχουν απορροφηθεί τα 28 δισεκατομμύρια, έχει φθάσει δηλαδή περίπου στο 57% η απορρόφηση.
Επομένως και στο μέλλον θα εντάσσονται τέτοια έργα χωρίς να υπάρχει καμία υποχρέωση να χρηματοδοτηθούν εις βάρος των έργων που ήδη έχουν ενταχθεί στο ΕΠΤΑ. Θα εντάσσονται με πόρους από άλλους κεντρικούς φορείς. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 605/14-5-2002 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Άμυνας, σχετικώς με τη θέση του Υπουργείου, όσον αφορά το κλείσιμο του 9ου Συντάγματος Πεζικού στην Καλαμάτα.
Η ερώτηση του κυρίου συναδέλφου έχει ως εξής:
"Ανάστατοι είναι οι φορείς και η κοινή γνώμη της Μεσσηνίας από την συνεχιζόμενη διαρροή και όχι υπεύθυνη απάντηση του ΥΠΕΘΑ αναφορικά με το κλείσιμο του 9ου Σ.Π. Καλαμάτας.
Το γεγονός αυτό επιτείνεται από την άρνησή σας να μας δεχθείτε να συζητήσουμε το θέμα της καταργήσεως ή μεταφοράς του στρατοπέδου κατά τη διάρκεια των διακοπών σας του Πάσχα στην Καλαμάτα.
Τα συνεχιζόμενα ήξεις αφήξεις του Υπουργείου και των επιτελών σας μεγιστοποιούν την ανησυχία και τον προβληματισμό των Μεσσηνίων.
Ερωτάται ο αρμόδιος Υπουργός:
Έχετε τη βούληση να απαντήσετε θετικά ή αρνητικά στο καίριο ερώτηση των Μεσσηνίων;"
Ο Υφυπουργός Εθνικής Άμυνας κ. Αποστολίδης έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε.
Αγαπητοί κύριοι συνάδελφοι, γνωρίζετε πολύ καλά ότι γίνεται μία μεγάλη προσπάθεια για την αναθεώρηση της αμυντικής στρατηγικής της χώρας μας. Στα πλαίσια αυτά, με βάση τις αποφάσεις του ΚΥΣΕΑ, αλλά και με τον τελευταίο νόμο που ψηφίσαμε για την αναδιοργάνωση των Ενόπλων Δυνάμεων, ικανοποιώντας πραγματικές ανάγκες, υπάρχει η διαδικασία και του κλεισίματος στρατοπέδων και της αναδιοργάνωσης των Ενόπλων Δυνάμεών μας και στο πεδίο της διακλαδικότητας, αλλά και στο πεδίο της διαμόρφωσης των νέων διακλαδικών στρατηγείων. Αυτά είναι γνωστά σε σας.
Τώρα, όσον αφορά στο συγκεκριμένο ερώτημά σας, θέλω να γνωρίζετε ότι αυτό το σχέδιο υλοποίησης της αναδιοργάνωσης των Ενόπλων Δυνάμεων θα υλοποιηθεί μέχρι το 2005 και θα ισχύει για τα επόμενα δεκαπέντε χρόνια. Θα καθορίσει αυτήν την ανασυγκρότηση των Ενόπλων Δυνάμεών μας. Δεν είναι "ήξεις αφήξεις" η στάση του Υπουργείου, όπως λέτε στη συγκεκριμένη ερώτησή σας. Απλά, μέσα στα πλαίσια της αναδιοργάνωσης των Ενόπλων Δυνάμεων υποβάλλονται μελέτες και συγκεκριμένα για το 9ο Σύνταγμα Πεζικού, στο οποίο αναφέρεστε, σε σχέση με την τύχη του. Ανάλογα και με τις προτάσεις και με τις μελέτες που θα υπάρξουν από τις υπηρεσίες, θα υπάρχει μέσα σε αυτό το χρονοδιάγραμμα μέχρι το 2005 η οριστική απάντηση για το τι μέλλει γενέσθαι.
Θέλω να γνωρίζετε ότι, αν είχε παρθεί μία τέτοια απόφαση για κλείσιμο του στρατοπέδου, όπως υπαινίσσεσθε εδώ, δεν θα σχεδιαζόταν από την υπηρεσία να παρουσιαστεί η επόμενη ΕΣΣΟ στο συγκεκριμένο Σύνταγμα Πεζικού, στο κέντρο νεοσυλλέκτων. Γνωρίζετε πολύ καλά ότι θα παρουσιαστεί το Νοέμβριο αυτού του χρόνου. Μέσα στο 2003, με την κατάθεση των μελετών, θα υπάρξει μία συγκεκριμένη απάντηση για το μέλλον του συγκεκριμένου στρατοπέδου.
Επίσης θα πρέπει να γνωρίζετε ότι, για όσα από τα στρατόπεδα πάρθηκαν αποφάσεις, δεν υπήρξε στάση "ήξεις αφήξεις" εκ μέρους του Υπουργείου. Ήδη έχουν παρθεί αποφάσεις και υλοποιούνται αυτές οι αποφάσεις για το κλείσιμο συγκεκριμένων στρατοπέδων και τη μεταφορά των μονάδων. Νομίζω ότι στην αδήριτη ανάγκη για την ικανοποίηση των στρατιωτικών αναγκών δεν μπορεί να μπει οποιοδήποτε άλλο κριτήριο. Όμως και αυτή η διαδικασία δεν γίνεται με κάποια αυθαίρετα κριτήρια. Τα κριτήρια είναι καθορισμένα από το Κυβερνητικό Συμβούλιο, μετά από εισηγήσεις και της στρατιωτικής ηγεσίας και έρχονται να ικανοποιήσουν πρώτον τη μείωση της στρατιωτικής θητείας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε.
Με τη μείωση της στρατιωτικής θητείας είναι λιγότερες οι ΕΣΣΟ που κατατάσσονται και έχουμε κατάταξη ανά τρίμηνο και όχι ανά δίμηνο. Δεύτερο κριτήριο είναι η χωρητικότητα και οι ευκολίες που παρέχουν τα συγκεκριμένα στρατόπεδα και το λειτουργικό κόστος, τρίτον η κατανομή του πληθυσμού στον ελλαδικό χώρο, τέταρτον η χωροταξική του κατανομή στον ελλαδικό χώρο, οι οικονομικές δυνατότητες, η ύπαρξη άλλων στρατιωτικών μονάδων στην περιοχή. Όλα αυτά είναι κριτήρια τα οποία συνεκτιμώνται, για να παρθεί η τελική απόφαση. Αυτή είναι η καθαρή αλήθεια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κύριοι συνάδελφοι, Χριστός Ανέστη.
Λυπάμαι γιατί ο κύριος Υπουργός δεν βρίσκεται σήμερα στη Βουλή, για να απαντήσει σε αυτήν την επίκαιρη ερώτηση. Προς Θεού, δεν θέλω να υποβαθμίσω την παρουσία του κυρίου Υφυπουργού, ο οποίος είναι εξαίρετος, αλλά θέλω να το συνδέσω αυτό με τη συμπεριφορά του κυρίου Παπαντωνίου κατά τη διάρκεια των εορτών του Πάσχα. Αρνήθηκε στην Καλαμάτα να συναντήσει τους Βουλευτές του νομού -άκουσον, άκουσον- για να συζητήσουμε αυτό το σοβαρό θέμα. Εάν αυτό δεν είναι αλαζονεία, τότε τι άλλο είναι, κύριε Πρόεδρε;
Η σημερινή μέρα πάντως είναι σημαντική και σημαδιακή. Είναι σημαντική γιατί σήμερα γιορτάζουμε στην Καλαμάτα την επανάσταση που έκανε ο Παπαφλέσσας με τα παλικάρια του, μία επανάσταση θυσίας, όπως την έχουμε χαρακτηρίσει, για να είμαστε εμείς σήμερα ελεύθεροι. Είναι σημαδιακή μέρα, κύριε Πρόεδρε, γιατί συζητάμε σήμερα εδώ, μέσα στο Εθνικό Κοινοβούλιο, το κλείσιμο του 9ου Συντάγματος Πεζικού Καλαμάτας, που φέρει το όνομα του "μπουρλοτιέρη των ψυχών", του Γρηγόρη Παπαφλέσσα.
Ανυσηχούμε γιατί τι άλλα έλεγε ο κύριος Υπουργός το Πάσχα στο Νομάρχη στην Καλαμάτα ότι δεν κλείνει, ενώ μέσω διαρροών του Τύπου αλλά και μέσω απαντήσεως του Υπουργείου Εθνικής Αμύνης στις 15 Απριλίου στο Εμπορικό και Βιομηχανικό Επιμελητήριο Μεσσηνίας, έλεγε ότι κλείνει το ένατο Σύνταγμα Πεζικού τον Ιανουάριο του 2003. Σε άλλη επιστολή του εις απάντηση την ίδια ημέρα στο Επιμελητήριο ήταν "ήξεις αφήξεις" η απάντηση, όπως επίσης και σε απάντηση δικής μου ερωτήσεως πριν από σαράντα ημέρες απαντούσε πάλι εν είδη χρησμού ο κύριος Υπουργός. Είναι ανάγκη χωρίς χρησμούς επομένως σήμερα και υπεκφυγές να μας πείτε θα το κλείσετε ναι ή όχι και για ποιους λόγους. Γιατί διατηρούνται άλλα όπως βλέπω συντάγματα στην Πελοπόννησο που υπολείπονται σε υποδομή αλλά και σε εκσυγχρονισμό που έχει αυτήν την ανωτερότητα το ένατο Σύνταγμα Πεζικού Καλαμάτας. Γιατί εκτός από αυτούς τους λόγους το ένατο Σύνταγμα Καλαμάτας που κλείνει θα έχει οικονομικές συνέπειες. Ο Νομός Μεσσηνίας έχει πεθάνει, κύριε Υφυπουργέ.
Κύριε Υφυπουργέ, επειδή ξέρω ότι αγαπάτε τη Μεσσηνία θέλω να σας πω ότι δεν έχει μείνει τίποτα. Η ανεργία έχει ξεπεράσει το 25%. Δεν υπάρχει καμία επιχείρηση. Το ένατο Σύνταγμα είχε και λόγους οικονομικής προεκτάσεως. Γι' αυτό παρακαλώ πολύ να μείνει και φθάνει πια ο εμπαιγμός για το Νομό Μεσσηνίας με αυτά τα μέτρα που θέλει να πάρει η Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): 'Ηθελα να βεβαιώσω, κύριε συνάδελφε, ότι δεν γνωρίζω αυτό το χαρτί που λέτε ότι ήρθε από τις υπηρεσίες.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Το έχω εδώ θα σας το δώσω.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ναι, να το δώσετε.
Θα σας πω όμως υπεύθυνα ότι οι εισηγήσεις και οι μελέτες δεν έχουν ολοκληρωθεί. Αν είχαν ολοκληρωθεί στα πλαίσια και των δικών μου συναρμοδιοτήτων και ασφαλώς του Υπουργού, θα υπήρξε μία απάντηση, διότι έτσι επιβάλλουν τα συγκεκριμένα συμφέροντα του Υπουργείου. Και βεβαίως σας εξήγησα τα κριτήρια προηγούμενα. Δεν είναι δυνατό να στέλνουμε εμείς το Νοέμβριο την τελευταία ΕΣΣΟ και να μου λέτε εσείς ότι το Γενάρη θα κλείσει. Σας λέω εκ των πραγμάτων ότι το Νοέμβριο θα πάει η ΕΣΣΟ και θα παρουσιασθεί και δεν μπορεί το Γενάρη που μου λέτε να κλείσει το στρατόπεδο. 
Δεύτερον, τόνισα ότι οι ολοκληρωμένες μελέτες αυτές που σας είπα και βλέποντας όλο τον ελλαδικό χώρο, δεν βλέπουμε μονάχα μεμονωμένα κάποιες περιοχές, λαμβάνουμε υπόψη και το τοπικό συμφέρον, αλλά πάνω απ' όλα είναι το εθνικό συμφέρον. Όλα αυτά που είπατε προηγούμενα δεν ευσταθούν. Διαφορετικά όπως ήταν οι αποφάσεις θα κλείναμε τα στρατόπεδα. Υπάρχει ευαισθησία εκ μέρους της Κυβέρνησης. Δηλαδή θα σας έβλεπε ο Υπουργός χωρίς να έχουν ολοκληρωθεί οι μελέτες; Και δεν νομίζω ότι αυτό είναι δείγμα αλαζονείας από τον Γιάννο Παπαντωνίου.
Και θέλω να σας πω γι' αυτό που είπατε προηγούμενα, ότι το ένατο Σύνταγμα Πεζικού από μόνιμο προσωπικό έχει σαράντα δύο αξιωματικούς και είκοσι έξι μόνιμους υπαξιωματικούς και πέντε μόνιμους υπαλλήλους, όταν την ίδια στιγμή στην αεροπορική μονάδα έχουμε επτακόσιους εξήντα δύο μόνιμους αξιωματικούς και υπαξιωματικούς, εκατόν είκοσι μόνιμους υπαλλήλους, ογδόντα ίκαρους και διακόσια πενήντα σμηνίτες. 
Δεν είναι αλήθεια ότι η πολιτεία δεν προσέχει το συγκεκριμένο χώρο και ότι πραγματικά δεν δείχνει αυτήν την ευαισθησία. 
Γι' αυτό λοιπόν να μην απομονώνουμε τα πράγματα και να τα βλέπουμε συνολικά. Δε νομίζω ότι και εσείς προσωπικά θα θέλατε για οποιονδήποτε λόγο, αν τα συμφέροντα τα γενικότερα επιτάσσουν να υπάρξει ενδεχόμενα και μια μετακίνηση του οποιουδήποτε στρατοπέδου με βάση μονάχα το κριτήριο το ποιο είναι χρήσιμο οικονομικά για μια τοπική κοινωνία, να μέναμε στο επιμέρους και να μη βλέπαμε το γενικότερο συμφέρον, το οποίο άπτεται της εθνικής στρατηγικής μας για τα ζητήματα της άμυνας.
Αυτό που σας διαβεβαιώνω είναι ότι πριν ολοκληρωθεί η μελέτη δεν πρόκειται να παρθούν αποφάσεις. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Γιατί δεν στέλνετε, κύριε Υπουργέ, το ΚΕΒΟΠ ή τις διαβιβάσεις στην Καλαμάτα;
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 609/14.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τους Υπουργούς Γεωργίας, Περιβάλλοντος, Χωροταξίας και Δημοσίων ΄Εργων, σχετικά με την αποζημίωση των πληγέντων από τις πρόσφατες βροχοπτώσεις αγροτών του Νομού Τρικάλων, την κατασκευή αντιπλημμυρικών έργων στη περιοχή της Φαρκαδόνας κλπ.
Η επίκαιρη ερώτηση έχει ως εξής:
"Μεγάλες καταστροφές προκλήθηκαν στο Νομό Τρικάλων από τις τελευταίες βροχοπτώσεις. Πάνω από 20 χιλιάδες στρέμματα με διάφορες καλλιέργειες (σιτηρά, ζαχαρότευτλα και τριφύλλια) πλημμύρισαν στις περιοχές Φαρκαδόνας, Ζάρκου και Πηνειάδας.
Οι επαναλαμβανόμενες κάθε χρόνο πλημμύρες στην περιοχή δεν μπορούν ν' αποδοθούν σε "ακραία καιρικά φαινόμενα" αλλά στην έλλειψη των απαραίτητων αντιπλημμυρικών και αποστραγγιστικών έργων, τόσο στο Νομό Τρικάλων όσο και γενικότερα στη Θεσσαλία παρά τις συνεχείς εξαγγελίες των μέχρι τώρα κυβερνήσεων.
Αποτέλεσμα αυτής της εγκατάλειψης και της αντιαγροτικής πολιτικής είναι χιλιάδες αγρότες της περιοχής να ζουν με την αβεβαιότητα για το αν θα έχουν παραγωγή, να υφίστανται ανυπολόγιστες ζημιές και να βρίσκονται σε απόγνωση. 
Ερωτώνται οι κύριοι Υπουργοί ποια μέτρα θα πάρει η Κυβέρνηση για να αποζημιωθούν άμεσα οι πληγέντες για το σύνολο της ζημιάς που υπέστησαν και να χαρακτηριστεί η περιοχή Φαρκαδόνας πλημμυροπαθής και να κατασκευαστούν τα αναγκαία αντιπλημμυρικά, αποστραγγιστικά, αρδευτικά και άλλα εγγειοβελτιωτικά έργα;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Αμέσως μετά την πλημμύρα που προκλήθηκε μετά από τις πρόσφατες βροχοπτώσεις της 16.4.2002 στην περιοχή Φαρκαδόνας του Νομού Τρικάλων οι αρμόδιοι γεωπόνοι, επόπτες του ΕΛΓΑ προέβησαν σε επισημάνσεις, από τις οποίες διαπιστώθηκε ότι προκλήθηκαν πολύ σημαντικές ζημιές σε καλλιέργειες αραβοσίτου, σιτηρών και τεύτλων συνολικής έκτασης τριών χιλιάδων στρεμμάτων. 
Οι εξατομικευμένες εκτιμήσεις αυτών των ζημιών άρχισαν αμέσως στα ζημιωθέντα αγροτεμάχια και ολοκληρώθηκαν σύντομα. Μάλιστα καταβάλλεται κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή αποζημιώσεων στους δικαιούχους. 
Παράλληλα οι αρμόδιες υπηρεσίες του Υπουργείου Γεωργίας συγκεντρώνουν στοιχεία για τις ζημιές που προκλήθηκαν από τις πλημμύρες και δεν καλύπτονται ασφαλιστικά από τον ΕΛΓΑ και προκειμένου να εξεταστεί η δυνατότητα λήψης πρόσθετων μέτρων υπέρ των πληγέντων της περιοχής. Άλλωστε γνωρίζετε, κύριε συνάδελφε, ότι αμέσως μετά απ' αυτές τις βροχοπτώσεις και τις πλημμύρες επιτόπου η πολιτική ηγεσία με το συνάδελφο κ. Χατζημιχάλη βρέθηκε στην περιοχή. 
Θα πρέπει όμως να πω ότι για τα αντιπλημμυρικά έργα που είναι αρμοδιότητα του ΥΠΕΧΩΔΕ, η Διεύθυνση Γεωργικών Έργων, η Δ7 του ΥΠΕΧΩΔΕ έχει εκπονήσει μελέτες και κατασκευάζει έργα αντιπλημμυρικής προστασίας στο Νομό Τρικάλων. Πλην όμως στην περιοχή της Φαρκαδώνας δεν έχουν εκπονηθεί μελέτες για την κατασκευή έργων μέχρι αυτή τη στιγμή -θα πω παρακάτω τι ακριβώς κάνει η Περιφέρεια- καθόσον πρόκειται περί μιας στενής κοιλάδας ενάμισι έως δύο χιλιομέτρων και για την κατασκευή αναχωμάτων θα απαιτηθούν πολύ μεγάλες απαλλοτριώσεις και θα δημιουργηθούν λειτουργικά προβλήματα λόγω κλειστών λεκανών που θα δημιουργηθούν στην εξωτερική πλευρά των αναχωμάτων. 
Άλλωστε, σε κάποιες αρχικές μελέτες που έγιναν για την αντιμετώπιση των αντιπλημμυρικών προβλημάτων της Θεσσαλίας, η περιοχή προβλεπόταν σαν χώρος εκτόνωσης των πλημμυρών για την αποφυγή διαφόρων πλημμυρικών προβλημάτων στην ευρύτερη περιοχή της Λάρισας. Εκτιμάται ότι στην μία άμεση και μερική βελτίωση της κατάστασης θα συμβάλει η έμφραξη του φράγματος Σμοκόβου, στο οποίο θα συγκρατούνται οι πλημμυρικές περιοχές του Σοφαδίτη οι οποίες δεν θα φθάνουν στην περιοχή. 
Από την Περιφέρεια Θεσσαλίας για τις προτεινόμενες περιοχές όπως η περιοχή Φαρκαδώνος, Γεωργανάδων, Ζάρκου και Πηνειάδος υπάρχουν κάποιες εργολαβίες προϋπολογισμού 1,5 εκατομμυρίου ευρώ. Εκτιμούμε ότι αυτό το έργο θα εξασφαλίσει μερικώς την περιοχή από τις πλημμύρες οι οποίες θα έλεγα ότι κάθε χρόνο συμβαίνουν σ' αυτή τη συγκεκριμένη περιοχή. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Είναι η πολλοστή φορά που πλημμυρίζει η περιοχή της Φαρκαδώνας, Ζάρκου, Πηνειάδος και η πολλοστή φορά που κάνουμε ερώτηση είτε επίκαιρη είτε απλή, διότι το φαινόμενο είναι επαναλαμβανόμενο λόγω της φύσης του εδάφους. Μάλιστα όχι μόνο λόγω της φύσης του εδάφους, αλλά και λόγω της άρνησης των κυβερνήσεων και της σημερινής Κυβέρνησης να πάρουν όλα τα απαραίτητα μέτρα προκειμένου να αντιμετωπισθεί το πρόβλημα. 
Κατ' αρχάς, το άμεσο πρόβλημα είναι οι ζημιές. Οι πληροφορίες μας μάς λένε ότι πρέπει να μιλάμε για δεκαπέντε χιλιάδες στρέμματα. Αν άκουσα καλά μας είπατε για τρεις χιλιάδες στρέμματα. Εδώ υπάρχουν κάποια ερωτηματικά. Τόσο διαφορετικές εκτιμήσεις έχουν τα χωριά της περιοχής και ο τοπικός Τύπος που γράφει γι' αυτά τα φαινόμενα; 
Δεύτερον, δεν άκουσα καμία δέσμευση γι' αυτές τις πλημμύρες που καλύπτονται από τον ΕΛΓΑ. Πότε θα πάρουν τις αποζημιώσεις τους; Θα δοθεί κάποια προκαταβολή; Τι θα γίνει με τις περιπτώσεις που αναγκάζονται να επανασπείρουν, να βάλουν άλλο προϊόν, διότι καταστράφηκε αυτό το οποίο ήδη είχαν φυτέψει; 
Τρίτον, μας είπατε ότι μετράτε να δείτε ποιες περιπτώσεις πλημμυροπαθών δεν καλύπτονται από τον ΕΛΓΑ. Αυτό είναι ένα ζήτημα. Το ερώτημα είναι: Δεσμεύεστε ότι θα αντιμετωπισθεί το πρόβλημα της αποζημίωσης και αυτών που δεν καλύπτονται από τον ΕΛΓΑ; Θα πληρωθούν από κάποιο ταμείο αποθεματικό, ξέρω εγώ του Ταμείου Γεωργίας ή κάποιο άλλο όπως τα ΠΣΕΑ ή δεν ξέρω πώς αλλιώς τα λέτε; Πρέπει να δοθούν συγκεκριμένες απαντήσεις. 
Αναφορικά τώρα με τα έργα. Εάν γίνει το έργο του Σμοκόβου, που περνάνε τα χρόνια και δεν τελειώνει και ο Αχελώος και μια σειρά από άλλα έργα, είναι γνωστό ότι θα αντιμετωπισθεί το πρόβλημα. Το θέμα όμως είναι ότι δεν αντιμετωπίζονται τα γενικότερα έργα με αποτέλεσμα να πνίγεται η περιοχή κάθε χρόνο. Δεν θα ήταν άχρηστα και συγκεκριμένα έργα στην περιοχή παρά τις δυσκολίες που υπάρχουν. 
Χρειάζεται καθημερινό καθάρισμα της κοίτης του Πηνειού, εμβάθυνση και αναχώματα. 
Αυτά τα μικρά εργάκια που γίνονται από την περιφέρεια δεν καλύπτουν. Ενάμισι εκατομμύριο ευρώ δεν καλύπτουν. Θα έχουμε ξανά πλημμύρες και του χρόνου και του παραχρόνου περιμένοντας το Σμόκοβο και τον Αχελώο, πότε θα λυθεί το συνολικό πρόβλημα της Θεσσαλίας. 
Πάρτε κάποια μέτρα ή δεσμευθείτε ότι θα πάρετε εσείς -όχι η περιφέρεια- κάποια μέτρα, ότι θα βάλετε στον προγραμματισμό κάποια συγκεκριμένα έργα για την περιοχή. 
Τα λεφτά που πληρώνει ο ΕΛΓΑ και γενικότερα τα λεφτά που πληρώνονται για τους πλημμυροπαθείς τα τελευταία είκοσι χρόνια, είναι περισσότερα από το να κάνετε ορισμένα έργα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εκείνο που μπορούμε να πούμε για τους παραγωγούς είναι ότι θα αποζημιωθούν για τις ζημιές τις οποίες έχουν υποστεί. Και εκτιμώ ότι μέσα στα πλαίσια της συντόμευσης των διαδικασιών περίπου σε πέντε μήνες θα έχουν πάρει και τα χρήματα από τις ζημιές.
Όταν λέμε για ζημιές τις οποίες δεν καλύπτει ο ΕΛΓΑ, εκτιμούμε ότι όταν γίνονται συνέχεια πλημμύρες έχουμε φαινόμενα τα χωράφια να παθαίνουν και πολύ μεγάλες ζημιές γιατί καταλαβαίνετε ότι στο τέλος μένει ένας βούρκος. Εξετάζονται πράγματι κάποιες περιπτώσεις για το εάν μπορούν να υπάρξουν και επιπλέον αποζημιώσεις από αυτές που καλύπτει ο ΕΛΓΑ είτε τα ΠΣΕΑ, μέσα από τη διαδικασία. Μέχρι τώρα, όμως, δεν έχουμε κάποιο αίτημα για να εντάξουμε τη συγκεκριμένη περιοχή στις πλημμυροπαθείς περιοχές.
ΑΝΤΩΝΗΣ ΣΚΥΛΛΑΚΟΣ: Το βάζουμε εμείς τώρα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι μέχρι στιγμής, για να μην υπάρχει πρόβλημα για το αν είναι πέντε, δέκα ή επτά χιλιάδες τα στρέμματα, αυτό είναι αποτέλεσμα των ίδιων των δηλώσεων που κάνουν οι παραγωγοί. Το άθροισμα αυτών των δηλώσεων θα μας βγάλει ακριβώς το ποσό. Μιλάμε για αυτά τα οποία εκτιμήθηκαν από την πρώτη επίσκεψη που έκαναν οι γεωπόνοι.
Είναι σε όλους γνωστό ότι έχουμε μία εμπλοκή στα έργα τα οποία θα άμβλυναν το πρόβλημα γιατί έχω πάει και εγώ πολλές φορές εκεί και έχω συζητήσει με τους κατοίκους. Ξέρετε πολύ καλά ότι πολλές φορές αυτή η ίδια η περιοχή λειτουργεί και σαν αντιπλημμυρική. Η ίδια η περιοχή δηλαδή όπως είναι σήμερα, λειτουργεί σαν αντιπλημμυρική για να μην πλημμυρίσουν κάποιες άλλες περιοχές πολύ περισσότερο. Και περιορίζεται, αν θέλετε η πλημμύρα, σε αυτή τη συγκεκριμένη περιοχή.
Έχουμε, όμως, μία εξέλιξη στα έργα μετά την ακύρωση από το Συμβούλιο της Επικρατείας. Έχει γίνει πρόσθετη μελέτη για τα περιβαλλοντικά μέτρα. Μάλιστα, αντιμετωπίζεται και το σοβαρό θέμα που υπήρξε για την περιοχή. Έχει γίνει πρόταση για την περιοχή στο δίκτυο NATURA. Νομίζω ότι λύνει το θέμα αυτό η ειδική ζώνη προστασίας, η νέα περιβαλλοντική μελέτη. Επίσης τα χρήματα από τις δημόσιες επενδύσεις, τα 12 δισεκατομμύρια, τα οποία έχουν δοθεί για το Σμόκοβο, θα επισπεύσουν τις διαδικασίες από τη μεγάλη καθυστέρηση που είχαμε και από την εμπλοκή των έργων. Διότι μόνο τα μεγάλα έργα είναι αυτά που θα λύσουν το πρόβλημα και δεν θα χρειάζεται κάθε χρόνο να πληρώνουμε χρήματα για αυτήν τη συγκεκριμένη περιοχή.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
Πρώτη είναι η με αριθμό 595/13.5.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με την προώθηση και την οργάνωση των βιολογικών καλλιεργειών στην περιφέρεια του Πειραιά.
Η επίκαιρη ερώτηση του κ. Μπεντενιώτη έχει ως εξής:
"Η βιολογική καλλιέργεια και τα ονομασίας προέλευσης αγροτικά προϊόντα είναι το μέλλον της γεωργίας και ίσως η τρίτη κυριότερη πηγή εισοδήματος για τη χώρα.
Στην περιφέρεια του Πειραιά οι επαρχίες Αίγινας, Κυθήρων και Τροιζηνίας προσφέρονται ειδικότερα γι' αυτές τις καλλιέργειες.
Σε αυτή, όμως, την περιφέρεια η σχεδίαση, η οργάνωση, η παρακολούθηση αυτών των καλλιεργειών υστερεί απαράδεκτα γιατί οι αρμόδιες υπηρεσίες συμπεριφέρονται με ανεπάρκεια, αλλά και υστεροβουλίες. Γι' αυτό άλλωστε στην Τροιζηνία έχουμε μία τεράστια εμπλοκή που έχει φέρει σε αδιέξοδο πολλούς αυτοκαλλιεργητές αγρότες.
Ερωτάται ο κύριος Υπουργός:
Ποια είναι η πρόθεση του Υπουργείου σε σχέση με την προώθηση και την οργάνωση των βιολογικών καλλιεργειών στην περιφέρεια του Πειραιά;"
Θα απαντήσει ο Υφυπουργός Γεωργίας κ. Ευάγγελος Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Θα μπορούσα να συμφωνήσω απόλυτα με τον αγαπητό κύριο συνάδελφο, ότι η βιολογική καλλιέργεια και τα προϊόντα ονομασίας προέλευσης είναι ίσως το μέλλον της ελληνικής γεωργίας και όχι μόνο. Παρ΄όλα αυτά, όμως, υπάρχει μία πολύ μεγάλη δυσκολία γιατί πρώτα πρόκειται για μία αλλαγή νοοτροπίας της συμβατικής γεωργίας που χρόνια τώρα βιώνουμε όλοι μας.
Πολλές φορές οι συγκρίσεις που κάνουμε με άλλες χώρες δεν μας δικαιώνουν, παρ΄ότι υπάρχουν πολλές δικαιολογίες. Η μία είναι ότι εμείς αρχίσαμε να μιλάμε για τον κλάδο της βιολογικής καλλιέργειας και έχουμε εντάξει για το 2000 τριακόσιες χιλιάδες στρέμματα που είναι μόλις το 0,6% της ελληνικής γεωργίας το 1994-95, όταν άλλες χώρες, όπως η Γερμανία που είναι πρωτοπόρος στον τομέα αυτό, έχουν ξεκινήσει ανάλογα προγράμματα από το 1972.
Επίσης θα πρέπει να πω ότι η βιολογική κτηνοτροφία μόλις το 2001 μπαίνει δειλά-δειλά στον κλάδο της νέας γεωργίας. Εκτιμώ ότι πάντα υπήρχε η άποψη "κάνω οτιδήποτε, αρκεί να έχει επιδότηση". Η βιολογική γεωργία είναι ένας νέος τρόπος, είναι οι απαιτήσεις που έχει ο καταναλωτής από την παραγωγή των προϊόντων.
Για την περιοχή που ρωτάτε θα πρέπει να πω ότι στο νομαρχιακό διαμέρισμα του Πειραιά έχουν κατανεμηθεί από το Υπουργείο Γεωργίας πέντε χιλιάδες στρέμματα, όταν σε όλους τους άλλους νομούς είχαμε κατανέμει δύο χιλιάδες στρέμματα. Είχε υπάρξει ένα μεγαλύτερο ενδιαφέρον στο συγκεκριμένο δημοτικό διαμέρισμα και έτσι δώσαμε μία νέα κατανομή άλλων έξι χιλιάδων στρεμμάτων. Το νομαρχιακό διαμέρισμα του Πειραιά δηλαδή έχει έντεκα χιλιάδες στρέμματα και ίσως είναι από τα διαμερίσματα εκείνα που έχουν το υψηλότερο ποσοστό.
Η Νομαρχιακή Αυτοδιοίκηση Πειραιά με βάση τον Κανονισμό, είναι αρμόδια να εφαρμόσει το νομαρχιακό πρόγραμμα βιολογικής γεωργίας και να το προσαρμόσει σύμφωνα με τα κριτήρια των σχετικών υπουργικών αποφάσεων. Παρ΄ότι στην περιοχή υπήρξε πράγματι ένα ενδιαφέρον, υπήρξαν και κάποιες εμπλοκές στο συγκεκριμένο πρόγραμμα. 
Και από τη συζήτηση που είχαμε και λόγω του ενδιαφέροντος που παλαιότερα είχατε επιδείξει, αγαπητέ συνάδελφε, ξέρετε ότι έχουμε ζητήσει από το Νομικό Συμβούλιο του Κράτους τη γνωμοδότηση για τη λύση κάποιας εμπλοκής που υπήρξε στην περιοχή και βρισκόμαστε στο στάδιο να υλοποιήσουμε αυτήν τη γνωμοδότηση για να λύσουμε και κάποια διαδικαστικά προβλήματα που είχαν μπλοκάρει το σύστημα της βιολογικής γεωργίας για λίγο διάστημα στην περιοχή σας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, είμαστε υποχρεωμένοι να συμφωνήσουμε απόλυτα με τις απόψεις του κυρίου Υφυπουργού. Πράγματι, η νέα αντίληψη της αγροτικής παραγωγής απευθύνεται σε μία νέα αντίληψη του καταναλωτή. Άρα βαδίζουμε σε μία νέα εποχή, ώστε ο αγρότης με μία σύγχρονη αντίληψη καλλιέργειας να ανταποκρίνεται στις απαιτήσεις της κατανάλωσης, η οποία έχει άλλες πλέον απαιτήσεις. Αυτή είναι η πρώτη παρατήρηση.
Η δεύτερη αφορά στην περιφέρεια Πειραιά, στις τρεις επαρχίες της Αίγινας, της Τροιζηνίας και των Κυθήρων, όπου έχουμε ένα αυξημένο ενδιαφέρον του Υπουργείου. Αυτό πρέπει να το συνομολογήσουμε. Όμως, πρέπει να δεχτούμε ότι οι τρεις αυτές επαρχίες, ειδικότερα η επαρχία Τροιζηνίας, είναι μία από τις κατ' εξοχήν εύφορες πεδιάδες της χώρας με υψηλή στρεμματική απόδοση.
Θα δεχτούμε ακόμα ότι η προσπάθεια που καταβλήθηκε από την πλευρά του Υπουργείου και της Κεντρικής Διοίκησης "σκόνταψε" στη δυσλειτουργία των υπηρεσιών της Νομαρχίας Πειραιά και στην εμπλοκή που σήμερα έχει δημιουργήσει ένα τεράστιας σημασίας ζήτημα σε σχέση με την καταβολή των αποζημιώσεων των παλαιοτέρων χρήσεων καλλιέργειας.
Όμως, κύριε Υφυπουργέ, έχουμε ήδη τη γνωμοδότηση 868/2001 της τριμελούς επιτροπής του Νομικού Συμβουλίου και έχουμε και την από πλευρά σας αποδοχή της. Εκείνο που μένει και για το οποίο θα σας παρακαλούσαμε πολύ, είναι να δείτε την εφαρμογή της γνωμοδότησης και την απεμπλοκή από αυτήν τη δυσλειτουργία, στην επαρχία Τροιζηνίας, έτσι ώστε να δώσουμε τη δυνατότητα στους καλλιεργητές να αφοσιωθούν με μεγαλύτερο ζήλο, με ειδικότερο ενδιαφέρον στις καλλιέργειες τους για να επεκτείνουμε σε όλη την περιφέρεια του Πειραιά τις καλλιέργειες αυτής της μορφής.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα για καλύτερη ενημέρωση δική σας και του Σώματος να πω ότι το Υπουργείο Γεωργίας στα πλαίσια του Γ΄ Κοινοτικού Πλαισίου Στήριξης έχει ξεκινήσει μία συζήτηση για ένα εθνικό σχέδιο δράσης για τη βιολογική γεωργία και κτηνοτροφία. Και στην ίδια την Ευρωπαϊκή Ένωση υπάρχουν πολλά εμπόδια.
Με τη συμμετοχή και της Ελλάδας, η Ευρωπαϊκή Ένωση υπέγραψε τη διακήρυξη της Κοπεγχάγης για την άρση των εμποδίων που υπάρχουν για την οργανική γεωργία, νομίζω ότι και η ίδια η Ευρώπη, πέρα από τις μεμονωμένες περιπτώσεις ορισμένων κρατών-μελών που έχουν ξεκινήσει, όπως η Γερμανία και η Ιταλία, η οποία είναι πάρα πολύ μπροστά, έχει ακόμη προβλήματα εκτιμώ ότι πολύ μεγάλο μέρος των προϊόντων που παράγονται στην Ελλάδα κατά πολύ μεγάλο μέρος έχουν ένα βιολογικό κύκλο. Εκείνο που λείπει είναι υποστηρικτικοί μηχανισμοί και η νοοτροπία και αντίληψη ότι αυτό είναι το μέλλον της ελληνικής γεωργίας.
Όμως, αν κάνουμε μία αναδρομή στο παρελθόν, θα δούμε ότι ξανακαλούμε τους αγρότες να ξαναεφαρμόσουν μια γεωργική μέθοδο, την οποία εγκατέλειψαν επειδή τα προϊόντα αυτά δεν αρκούσαν ακόμα και για τις ανάγκες τις οικογενειακές. Σήμερα όμως που έχουμε, αν θέλετε, μία διευρυμένη αγορά και ο καταναλωτής έχει διαφορετικές απαιτήσεις και έχει απαίτηση να γνωρίζει τι προϊόντα έχει στο τραπέζι του, νομίζω ότι έχουμε ολοκληρώσει τις θεσμικές μας παρεμβάσεις και με τη δημιουργία του Οργανισμού Πιστοποίησης, του ΟΠΕΓΕΠ. Αλλά και με τη συνεννόηση με τους πιστοποιητικούς οργανισμούς, οι οποίες πιστοποιούν επί τόπου την καλλιεργητική μέθοδο, νομίζω και με τη σύμφωνη γνώμη όλων ότι η χώρα μας θα πρέπει να έχει ένα ενιαίο σήμα βιολογικών και πιστοποιημένων προϊόντων, αυτό το ΑΓΡΟΣΕΡΤ. 
Νομίζω ότι έχουμε μπει σε ένα δρόμο. Είμαστε πολύ πίσω και εκτιμώ ότι για πολύ θα είμαστε πολύ πίσω στο να φτάσουμε στα επίπεδα των άλλων χωρών. Αρκεί να σας πω ότι η Γερμανία, που έχει αυτήν τη μεγάλη πρωτοπορία από το 1972, στο πρόγραμμά της για την επόμενη δεκαετία, θέλει το 6% να το κάνει 10%. Καταλαβαίνετε, λοιπόν, πόσο αργοί είναι οι ρυθμοί. Η βιολογική γεωργία είναι ένα μέρος της γεωργίας, και μάλιστα το κομμάτι της ποιοτικής γεωργίας. 
Εκτιμώ, λοιπόν, ότι θα γίνει αντιληπτό και σε εμάς ότι το μέλλον της ελληνικής γεωργίας βαδίζει προς το δρόμο αυτό που εσείς πριν ρωτήσατε.
ΠΡΟΕΔΡΕΥΩΝ (Κωνσταντίνος Γείτονας): Μάλιστα. Επιτάχυνση, λοιπόν, για να καλύψουμε την απόσταση.
Η με αριθμό 604/14-5-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Μεταφορών και Επικοινωνιών, σχετικώς με τα δρομολόγια της Ολυμπιακής Αεροπορίας προς Καβάλα, την αντικατάσταση των BOEING με ελικοφόρα αεροσκάφη κλπ. δεν θα συζητηθεί λόγω κωλύματος του κυρίου Υπουργού και διαγράφεται.
Επόμενη είναι η με αριθμό 608/14-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Ανάπτυξης, Οικονομίας και Οικονομικών, σχετικώς με το κλείσιμο της επιχείρησης λευκόλιθου ΒΙΟΜΑΓΝ στην περιοχή Μαντουδίου Ευβοίας, την καταβολή των δεδουλευμένων στους εργαζόμενους κλπ.
Η επίκαιρη ερώτηση του κυρίου Βουλευτή έχει ως εξής:
"Από τον Φλεβάρη του 2001 έπαψε να λειτουργεί, λόγω πτώχευσης που κήρυξε ο ιδιοκτήτης της Κ. Βαρβούτης, η επιχείρηση λευκολίθου ΒΙΟΜΑΓΝ (πρώην Σκαλιστήρη) στην περιοχή Μαντουδίου.
Εκτός των άλλων ο Κ. Βαρβούτης δεν κατέβαλε ποτέ στους 350 εργαζομένους δεδουλευμένα και αποζημιώσεις που φτάνουν τα 650 εκατομμύρια δραχμές.
Παρ' ότι ο ίδιος ο Πρωθυπουργός είχε δεσμευθεί ότι τα χρήματα θα καταβληθούν στους πρώην εργαζομένους, μέχρι σήμερα δεν έχει γίνει τίποτα και πολλοί απ' αυτούς παραμένουν άνεργοι για μεγάλο χρονικό διάστημα. Παράλληλα ο Κ. Βαρβούτης, που είχε επιλεγεί από την Κυβέρνηση και τον εμφάνισε σαν "σωτήρα" της περιοχής, έχει "φεσώσει" -εντάξει, υπάρχει πλούσιο εθνικό λεξιλόγιο!- και μικροεπαγγελματίες της περιοχής. Όμως η επιλογή του επιχειρηματία για πτώχευση οδηγεί την επιχείρηση στο οριστικό κλείσιμο (όπως ήθελαν από παλιότερα οι πολυεθνικές του κλάδου RANTEX κ.ά) και η διαδικασία της πτώχευσης έχει μετατραπεί σε "πλιάτσικο".
Με όλα αυτά η Κυβέρνηση δείχνει να αντιπαρέρχεται ακόμα και τις προτάσεις της Επιτροπής κατά της ανεργίας της Βορειοκεντρικής Εύβοιας, του Σωματείου Ανέργων και άλλων φορέων που εκτιμούν ότι το συγκρότημα "πρώην Σκαλιστήρη" έχει μέλλον.
Ερωτώνται οι κύριοι Υπουργοί:
Πότε και από πού θα καταβληθούν τα χρήματα που οφείλονται στους εργαζόμενους και στους επαγγελματίες της περιοχής;
Ποιες είναι οι προθέσεις της Κυβέρνησης για την τύχη του συγκροτήματος; Είναι στις προθέσεις της Κυβέρνησης η άμεση επαναλειτουργία του συγκροτήματος από δημόσιο φορέα στην κατεύθυνση δημιουργίας Ενιαίου Δημόσιου Φορέα Λευκολίθου;"
Θα απαντήσει ο Υφυπουργός Ανάπτυξης, ο κ. Καλαφάτης.
Ορίστε, κύριε Υπουργέ, έχετε το λόγο
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, έχω την πεποίθηση όχι απλώς την εντύπωση ότι τα πράγματα δεν είναι όπως τα εκθέτετε. Υπάρχουν βέβαια αλήθειες αλλά υπάρχουν και ανακρίβειες σ'αυτά που αναφέρετε.
Για να πάει ο κ. Βαρβούτης στο συγκεκριμένο εργοστάσιο, στο συγκεκριμένο συγκρότημα, δεν τον επέλεξε η Κυβέρνηση. Έγιναν τρεις δημόσιοι διεθνείς διαγωνισμοί και στον τρίτο διαγωνισμό επειδή ήταν ο μόνος που παρουσιάστηκε μεταξύ των τριών διαγωνισμών, γι'αυτόν ακριβώς το λόγο πήγε και ανέλαβε το συγκρότημα Σκαλιστήρη. Και μάλιστα εμείς για να διευκολύνουμε την όλη υπόθεση για λόγους περιφερειακής ανάπτυξης και στήριξης των θέσεων εργασίας, μεταφέραμε στον κ. Βαρβούτη το ενεργητικό της εταιρείας. Αυτή ήταν η απόφαση της ελληνικής Βουλής με το νόμο που ψήφισε το ν. 2388/96.
Δεν είναι αληθές το στοιχείο που λέτε ότι η εταιρεία έχει κλείσει από το Φεβρουάριο του 2001. Η εταιρεία έχει πτωχεύσει από το Νοέμβριο του 1999. Τον Ιανουάριο του 2000 ορίζεται προσωρινός σύνδικος ο κ. Τσιρώνης ο οποίος στις 22 Φεβρουαρίου του 2000 ορίζεται ως οριστικός σύνδικος.
Η εταιρεία συνολικά έχει 7 δισεκατομμύρια χρέη μεταξύ των οποίων 700.000.000 είναι περίπου τα δεδουλευμένα έξι μηνών, τα χρέη προς τους εργαζομένους.
Πρέπει εδώ να καταλάβουμε και να εννοήσουμε ότι έχουμε μία καθαρώς ιδιωτική επιχείριση, η οποία πτώχευσε. Μπορεί αυτό να είναι ολέθριο και για τους εργαζομένους και για το Μαντούδι και για ολόκληρη την Εύβοια, εάν θέλετε ακόμη και για ολόκληρη την ελληνική οικονομία, πλην όμως η ελληνική Κυβέρνηση ούτε μπορεί να πληρώσει χρέη ιδιωτικής εταιρείας προς τους εργαζομένους και πολύ περισσότερο να επανακρατικοποιήσει όπως εσείς λέτε και μερίδα εργαζομένων θέλει, ύστερα από δυόμισι τρία χρόνια το εργοστάσιο.
Το πρόβλημα όμως έχει απασχολήσει πάρα πολύ την Κυβέρνηση και η Κυβέρνηση έχει προβεί στις παρακάτω ενέργειες:
Πρώτον, έχει γίνει προσπάθεια εξεύρεσης νέου επενδυτή. Αυτό έχει γίνει επίσημα από το Υπουργείο Ανάπτυξης, αλλά έχει γίνει επίσης εκτενής συνεργασία, συνεχής συνεργασία με την Τοπική Αυτοδιοίκηση και το εργατικό κέντρο της περιοχής και το σωματείο των εργαζομένων. Επειδή εμείς δεν μπορέσαμε να βρούμε επενδυτή τους δώσαμε όλο το δικαίωμα να προβούν αυτοί σε ενέργειες ούτως ώστε εάν βρεθεί επενδυτής να έρθει να αναλάβει το παλιό συγκρότημα Σκαλιστήρη. Μάλιστα είπαμε ότι εμείς δεν θέλουμε καμία αποζημίωση για οποιοδήποτε περιουσιακό στοιχείο. Να έρθει εν λευκώ ο οποιοσδήποτε επενδυτής προκειμένου να ξαναλειτουργήσει το εργοστάσιο.
Έχουμε απευθυνθεί εμείς σε συγκεκριμένες ελληνικές εταιρείες…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, παρακαλώ να έχω μισό λεπτό για να ολοκληρώσω.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχουμε καλέσει ελληνικές επιχειρήσεις που ασχολούνται με τους λευκολίθους, τη "Χαλιβουργία Θεσσαλονίκης", τα "Ελληνικά Χαλυβουργεία", τη ΣΙΔΕΝΟΡ, την ΑΓΕΤ, τους "Ελληνικούς Λευκολίθους", με αυτές τις προϋποθέσεις που σας προανέφερα να αναλάβουν το εργοστάσιο και όμως δεν το αναλαμβάνουν.
Επίσης για το ζήτημα των εργαζομένων η ελληνική Κυβέρνηση μέχρι το τέλος του 2001 έχει διαθέσει 2,5 δισεκατομμύρια σε διάφορα επιδόματα ανεργίας μεταξύ των οποίων είναι επιδότηση ανεργίας, προγράμματα κατάρτισης, επιδότηση θέσεων εργασίας, επιδότηση αυτοαπασχόλησης και επίσης καλύπτει πλήρως την ασφάλιση των εργαζομένων στην επιχείρηση.
ΠΡΟΕΔΡΕΥΩΝ (Κωνσταντίνος Γείτονας): Περισσότερα θα πείτε στη δευτερολογία σας, κύριε Υφυπουργέ.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση" δεκαεννέα μαθητές και μαθήτριες και τρεις συνοδοί δάσκαλοι από το 100ό Δημοτικό Σχολείο Θεσσαλονίκης όπως επίσης και τριάντα εννέα μαθητές και μαθήτριες και έξι συνοδοί δάσκαλοι από το 25ο Δημοτικό Σχολείο Θεσσαλονίκης.
Η Βουλή τους καλωσορίζει.
(Χειροκροτήματα απ΄ όλες τις πτέρυγες της Βουλής)
Τους ενημερώνουμε ότι παρακολουθούν συζήτηση επίκαιρων ερωτήσεων. Είναι διαδικασία κοινοβουλευτικού ελέγχου Βουλευτών προς την Κυβέρνηση και μετέχουν μόνο σε αυτήν τη συζήτηση ο ερωτών Βουλευτής και ο Υπουργός που απαντά.
Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, η περιοχή του Μαντουδίου είναι από τις περιοχές της χώρας που μαστίζονται περισσότερο από την ανεργία.
Πρέπει να πούμε ανεξάρτητα από το εάν συμφωνούμε στις ημερομηνίες ή όχι ότι τα νούμερα και οι μήνες που δώσατε εσείς επιβαρύνουν αν θέλετε περισσότερο και την Κυβέρνηση σε ό,τι αφορά το βασικό αίτημα των ανέργων να πάρουν τις αποζημιώσεις τους. Σ΄ αυτό το ουσιαστικό δεν έχετε δώσει απάντηση.
Το ίδιο ισχύει και για τους επαγγελματίες, τους οποίους κυριολεκτικά "φέσωσε" ο κ. Βαρβούτης, αφού τους έπαιρνε διάφορα ανταλλακτικά και άλλα είδη πρώτης ανάγκης για τη λειτουργία της επιχείρησης, χωρίς να τους πληρώνει.
Η Κυβέρνηση έχει σοβαρή ευθύνη για την ασυδοσία των βιομηχάνων. Η συγκεκριμένη επιχείρηση δεν λειτουργούσε με ανοχή του κράτους, χωρίς να πληρώνει. Υπάρχουν διαδικασίες μέσω του Υπουργείου Εργασίας, για να υποχρεωθεί ο εργοδότης να πληρώσει, για να μη χρωστά δεδουλευμένους μισθούς των εργαζομένων. Είναι ανάγκη να ξαναλειτουργήσει αυτή η επιχείρηση με το λευκόλιθο και με τα άλλα δύο συγκροτήματα με ένα δημόσιο και ενιαίο φορέα.
Ζητάμε την προστασία των ανέργων, η οποία δεν μπορεί να γίνει, με την επιδότηση άλλων εργοδοτών, σε προγράμματα στα οποία θα απασχολούνται σταδιακά ή σε διάφορα σεμινάρια, τα οποία στην ουσία δεν προσφέρουν τίποτα. Βασικό αίτημα των ανέργων είναι να δίνεται σαν επίδομα ανεργίας το 80% του βασικού μισθού μέχρι να βρουν δουλειά. Επίσης αυτός ο χρόνος να υπολογίζεται στο συντάξιμο και να δοθεί οικονομική ενίσχυση στους ανέργους, για να καλύψουν βασικές και επείγουσες ανάγκες.
Πρέπει να ληφθεί και μια σειρά από άλλα μέτρα. Τι θα γίνει με τα τσιφλίκια της περιοχής; Εμείς λέμε να δοθούν σ' αυτούς που δουλεύουν στη γη. Πρέπει να δημιουργηθούν υποδομές στο αρδευτικό δίκτυο της περιοχής, ώστε να αναπτυχθεί η περιοχή. Προτείνουμε την αξιοποίηση των δύο συγκροτημάτων προς την κατεύθυνση της παραγωγικής ανάπτυξης του ορυκτού πλούτου. Είναι επιχειρήσεις στρατηγικής σημασίας και πρέπει να μπουν σε έναν ενιαίο φορέα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, συνεχίζοντας αυτά που είπα στην πρωτολογία μου, θα ήθελα να πω ότι ο κύριος συνάδελφος έχει απόψεις πολύ διαφορετικές από τις δικές μας, οι οποίες δεν ξέρω αν μπορούν να ισχύσουν μέσα στην κοινωνία. Ο κύριος συνάδελφος είπε ότι η Κυβέρνηση πρέπει να αναλάβει τα χρέη μιας ιδιωτικής επιχείρησης προς τους εργαζομένους και προς τους επιχειρηματίες της περιοχής. Εάν γίνει αυτό, θα έρθουν απ΄ όλα τα μέρη της Ελλάδος επιχειρήσεις που δεν στέκονται καλά στα πόδια τους και θα ζητούν να πληρώσουμε τα χρέη τους. Έτσι θα υποκαταστήσουμε τη λειτουργία της οικονομίας μέσα από ένα πλαίσιο επιδοτήσεων. Δεν μπορούμε να το δεχθούμε αυτό. Νομίζω ότι κι εσείς αν το καλοσκεφθείτε θα το απορρίψετε.
Με τα προγράμματα για την ανεργία στηρίζουμε τους εργαζόμενους στην περιοχή. Ορισμένα από αυτά που είπατε ήδη τα έχουμε κάνει. Είπατε ότι αυτά τα επιδόματα πρέπει να καλύπτουν το συντάξιμο χρόνο. Αυτό γίνεται και έχουμε πλήρη κάλυψη των πρώην εργαζομένων στον Σκαλιστήρη.
ΔΗΜΗΤΡΙΟΣ ΤΣΙΟΓΚΑΣ: Για δύο χρόνια.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ακόμη θέλω να σας πω ότι ορισμένοι εργαζόμενοι που δεν αφήνουν να προχωρήσει η διαδικασία της πτώχευσης στα περιουσιακά στοιχεία, ώστε να αποζημιωθούν, πρέπει να σταματήσουν, ώστε να αποζημιωθούν οι εργαζόμενοι. 
Ο κύριος Πρωθυπουργός δε όταν είχε πάει εκεί, δεν είπε ότι θα δώσουμε τα χρήματα που χρωστούν. Ήδη η Κυβέρνηση όμως έχει δώσει πολλά περισσότερα από τα 700 εκατομμύρια που έχουν λαμβάνειν οι εργαζόμενοι από τον επιχειρηματία. Η Κυβέρνηση μέχρι το 2001 έχει διαθέσει 2,5 δισεκατομμύρια.
Ο κύριος Πρωθυπουργός δεσμεύτηκε ότι η Κυβέρνηση και η συγκροτημένη πολιτεία θα προβεί στην κάθε απαιτούμενη ενέργεια, ούτως ώστε να εξευρεθεί νέος επενδυτής, στον οποίο θα προσπαθήσει να δώσει κάθε έρεισμα για προχωρήσει.
Και σας περιέγραψα στην πρωτολογία μου ότι το Υπουργείο Ανάπτυξης και η Κυβέρνηση έχει προβεί σε όλες τις απαιτούμενες ενέργειες. Μάλιστα είπα ότι εμείς δεν θέλουμε καμία αποζημίωση από τα υπάρχοντα περιουσιακά στοιχεία στο συγκρότημα εκεί, αρκεί να έρθει ένας επιχειρηματίας και να πάρει εν λευκώ τη νέα επιχείρηση. Απευθυνθήκαμε σε συγκεκριμένες επιχειρήσεις που έχουν σχέση με το λευκόλιθο. Ουδείς θέλει να έρθει να το πάρει.
Επομένως αυτό που λέτε, ότι το μέλλον του πρώην συγκροτήματος Σκαλιστήρη είναι λαμπρό, όταν η ίδια η αγορά το απορρίπτει και δεν συγκινείται, απορώ πώς το υποστηρίζετε.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 63/18-4-2002 επερώτηση Βουλευτών του Συνασπισμού της Αριστεράς και της Προόδου, αρμοδιότητας Υπουργείου Περιβάλλοντος, Χωροταξίας και Δημοσίων Έργων, Υγείας και Πρόνοιας, σχετικώς με την προστασία του περιβάλλοντος από τις τοξικές ουσίες.
Την επερώτηση υπογράφουν οι Βουλευτές του Συνασπισμού της Αριστεράς και της Προόδου, με επικεφαλής τον Πρόεδρο του Κόμματος κ. Νικόλαο Κωνσταντόπουλο. Οι άλλοι υπογράφοντες είναι ο κ. Γεώργιος Αμπατζόγλου, η κα Ασημίνα Ξηροτύρη-Αικατερινάρη, ο κ. Παναγιώτης Λαφαζάνης, η κα Μαρία Δαμανάκη και ο κ. Φώτης Κουβέλης.
Για τη συζήτηση της επερώτησης ορίζεται ως Κοινοβουλευτικός Εκπρόσωπος από τη Νέα Δημοκρατία ο κ. Γεώργιος Αλογοσκούφης.
Το λόγο έχει ο πρώτος εκ των επερωτώντων, ο κ. Αμπατζόγλου.
Εσείς, κύριε Κωνσταντόπουλε, θα μιλήσετε μετά;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εγώ θα μιλήσω μετά την κυρία Υπουργό.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Πρόεδρε.
Ορίστε, κύριε Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κυρία Υπουργέ, είναι γνωστό ότι η Διάσκεψη του Ρίο το 1992 έθεσε τέρμα στην ιδεοληψία της οικονομικής ανάπτυξης, μιας ανάπτυξης η οποία δεν υπήρξε τίποτε άλλο από την ψευδεπίγραφη μεγέθυνση πλούτου, με αντίστοιχη φρενήρη διασπάθιση του φυσικού αποταμιεύματος.
Η εμμονή στη μονομερή οικονομική μεγέθυνση δεν είναι απλώς παρωχημένη, αλλά παράνομη και ανήθικη. Το ζητούμενο είναι πλέον η βιώσιμη ανάπτυξη, μια ανάπτυξη χωρίς περιβαλλοντικά αδιέξοδα, μια ανάπτυξη η οποία δεν θα εκφράζεται πλέον από τους κλασικούς οικονομικούς δείκτες μεγέθυνσης, αλλά μια ανάπτυξη, η οποία θα θεωρεί την προστασία του περιβάλλοντος ως συστατικό της στοιχείο, μια ανάπτυξη δεν θα υπονομεύει το μέλλον, μια ανάπτυξη η οποία θα οδηγεί σε αναβάθμιση και όχι σε υποβάθμιση της ποιότητας ζωής των κατοίκων. Όχι πλέον ποσοτική, αλλά ποιοτική ανάπτυξη.
Σήμερα διαπιστώνεται παγκόσμια ότι η αλόγιστη χρήση χιλιάδων χημικών ουσιών στη ζωή μας, για τις ανάγκες της καταναλωτικής κοινωνίας και για την επιτάχυνση της παραγωγής, έχει δημιουργήσει σοβαρότατα δυσμενή αποτελέσματα και κινδύνους στο περιβάλλον, αλλά και στην ασφάλειά μας.
Οι κυβερνήσεις και οι διεθνείς οργανισμοί αναγκάζονται πλέον να πάρουν σοβαρά υπόψη τους τις προτροπές των επιστημόνων και των οικολογικών οργανώσεων. Η Ευρωπαϊκή Ένωση με τη Λευκή Βίβλο και το Σύστημα ΡΙΤΣ προσπαθεί να καταγράψει τις τοξικές ουσίες και να προστατεύσει την ανθρώπινη υγεία και το περιβάλλον.
Πάνω από 500 εκατομμύρια στρέμματα εδάφους στην Ευρώπη έχουν ρυπανθεί και υποβαθμιστεί. Το 20% των επιφανειακών υδάτων στην Ευρωπαϊκή Ένωση απειλείται από ρύπανση. Τα διατροφικά σκάνδαλα διαδέχονται το ένα το άλλο. Οι αξιολογήσεις επικινδυνότητας αφορούν μόνο μερικές χιλιάδες χημικών ουσιών, έναντι ενός και πλέον εκατομμυρίου περίπου προϊόντων που διατίθενται στην αγορά.
Μακροχρόνιες έρευνες απέδειξαν ότι ορισμένες "αθώες" ουσίες, που χρησιμοποιήθηκαν εντατικά στο παρελθόν, είναι πολύ τοξικές, βιοσυσσωρεύσιμες, ανθεκτικές, μη διασπώμενες και μέσω της τροφικής αλυσίδας μεταφέρονται στον άνθρωπο.
Η βιομηχανία και ιδίως οι μικρομεσαίες επιχειρήσεις δεν έχουν πάντοτε την απαιτούμενη γνώση, εμπειρία, στελέχωση και εξοπλισμό, ώστε να ανταποκρίνονται στις υποχρεώσεις τους για τη διάθεση ασφαλών προϊόντων στην αγορά, ενώ σε πολλές περιπτώσεις αποσιωπούν τους κινδύνους.
Στους χημικούς κύκλους είναι γνωστή η ρήση του Όττο Χάντζιγκερ: "Ο Θεός δημιούργησε ενενήντα ένα στοιχεία, ο άνθρωπος πάνω από μια δωδεκάδα και ο διάβολος ένα, το χλώριο". Και πράγματι, το χλώριο με την οργανική του μορφή, αποτελεί συστατικό στοιχείο των πλέον επικινδύνων ουσιών. Συμμετέχει στα φυτοφάρμακα, στο κλοφέν των μετασχηματιστών, στις χρωστικές ουσίες, στα πλαστικά από PVC, τα οποία είτε από μόνα τους είτε μετά από ανεξέλεγκτη τελική διάθεσή τους εκπέμπουν ιδιαίτερα τοξικές διοξίνες για τις οποίες υπάρχει παγκόσμια ανησυχία.
Είναι γνωστά τα περιστατικά της χρήσης του φαρμάκου agent orange στο Βιετνάμ από τους Αμερικάνους για να καταστρέψουν τα δάση, τα ατυχήματα στην Ποπάλ των Ινδιών και στο Σεβέζο της Ιταλίας. Αλλά και στην Ελλάδα μετρήθηκαν διοξίνες σε επικίνδυνες συγκεντρώσεις στις σκουριές χαλυβουργικής μονάδας, στις πυρκαγιές στη χωματερή του Κουρουπητού και σε κατάστημα παιχνιδιών από την καύση PVC.
Η βιομηχανική δραστηριότητα, πέρα από κάθε αμφιβολία, είναι ο κύριος υπεύθυνος για την εισαγωγή στο περιβάλλον επικινδύνων ουσιών. Η ατμόσφαιρα, το έδαφος, η θάλασσα, τα επιφανειακά και υπόγεια νερά γίνονται αποδέκτες αποβλήτων που περιέχουν επικίνδυνες και τοξικές ουσίες, όπως βαριά μέταλλα, οργανικές, χλωριωμένες ενώσεις. Η αλόγιστη χρήση φυτοφαρμάκων και λιπασμάτων έχει ανάγει τη γεωργία στο δεύτερο κύριο ρυπαντή του περιβάλλοντος με τοξικές ουσίες. Το 90% των ζιζανιοκτόνων που χρησιμοποιούνται στις Ηνωμένες Πολιτείες Αμερικής είναι ύποπτα για δημιουργία καρκίνου. Από τα χίλια τετρακόσια φυτοφάρμακα που χρησιμοποιούνται στην Ελλάδα, τα εκατόν εβδομήντα επτά μπορούν να προκαλέσουν καρκίνο και συγγενείς παραμορφώσεις. Τα φυτοφάρμακα καταλήγουν στον άνθρωπο μέσω της τροφικής αλυσίδας.
Μέχρι σήμερα γνωρίζαμε ότι ο βιομηχανικός εργασιακός χώρος είναι ο πλέον βεβαρημένος με ρύπους κι επικίνδυνες ουσίες. Νέες μελέτες αποδεικνύουν ότι και οι χώροι γραφείου, ιδιαίτερα οι πολυάνθρωποι, χαρακτηρίζονται από πλήθος παθογόνων παραγόντων και χημικών ρύπων. Τα υλικά κατασκευής κατοικίας και γραφείων, τα υλικά επίπλωσης και εξοπλισμού εκπέμπουν πλήθος από ρύπους, τους οποίους τα συστήματα εξαερισμού ανακυκλοφορούν στον χώρο διαμονής και εργασίας. Το σύνδρομο των "άρρωστων κτιρίων" είναι πλέον μια πραγματικότητα. 
Ο κύκλος των τοξικών ουσιών κλείνει με τη διατροφή. Οι δεκάδες ρύποι και επικίνδυνες ουσίες που διοχετεύονται στο περιβάλλον εισέρχονται στον οργανισμό με την τροφική αλυσίδα. Πέραν τούτου όμως υπάρχει κι η ηθελημένη εισαγωγή στην τροφική αλυσίδα επικίνδυνων ουσιών, όπως είναι τα αντιβιοτικά που χρησιμοποιούνται για την πάχυνση των ζώων, οι χρωστικές ουσίες σε διάφορα είδη σύγχρονης διατροφής και ζαχαροπλαστικής. Η Ευρωπαϊκή Ένωση απαγορεύει γενικά τη χρήση γενετικά τροποποιημένων πρώτων υλών στα τρόφιμα και απαγορεύει ολοκληρωτικά την καλλιέργεια γενετικά τροποποιημένων ποικιλιών. Όμως υπάρχουν καταγγελίες για παράνομη εισαγωγή σπόρων στην Ελλάδα. 
Ακόμη και στην ιατρική δυσμενείς επιπτώσεις προκαλεί η μακροχρόνια και υπερβολική χρήση φαρμάκων και αντιβιοτικών, η συνέργεια μεταξύ τους. Φθάσαμε στο σημείο να έχουμε ασθένειες ακόμη και μέσα στα νοσοκομεία, στο χώρο δηλαδή καταπολέμησης των ασθενειών. Σήμερα είναι γνωστά τα νοσοκομειακά μικρόβια, ιδιαίτερα ανθεκτικά στα αντιβιοτικά. Στα νοσοκομεία, τα επικίνδυνα για το περιβάλλον φιαλίδια φαρμάκων, όπως κυτταροστατικά και αντιβιοτικά πετάγονται στα κοινά απόβλητα. Σε μια δεκαετία σε ελέγχους τους Ε.Ο.Φ διαπιστώθηκαν ελαττωματικές κι επικίνδυνες για την υγεία τετρακόσιες ενενήντα παρτίδες φαρμάκων ή ενάμισι εκατομμύριο συσκευασίες που έπρεπε να καταστραφούν. Αναλογιζόμαστε τι απέγιναν. Ποια πρωτόκολλα ασφαλούς τελικής διάθεσης υπάρχουν; 
Στη χώρα μας απέναντι στο πρόβλημα των τοξικών βασιλεύει η μακαριότητα και εν πολλοίς η ανευθυνότητα. Ακόμη και όταν συγκεκριμένα περιστατικά αποκαλύπτονται, η προσπάθεια της Κυβέρνησης είναι να υποβαθμίσει και εντέλει να συγκαλύψει το πρόβλημα. Δεν υπάρχει γνώση του μεγέθους του προβλήματος, ούτε φυσικά και κάποιο εθνικό σχέδιο δράσης.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Μετά από μία επταετία εξαγγελιών δεν δημιουργήθηκαν από το ΥΠΕΧΩΔΕ τα δύο κέντρα διαχείρισης και διάθεσης επικινδύνων αποβλήτων, ενώ οι στόχοι του εθνικού σχεδιασμού για τα χρησιμοποιημένα ορυκτέλαια, τα ελαστικά, τα πολυδιχλωροφαινύλια ή αλλιώς κλοφέν, τους εξαντλημένους καταλύτες, τις ηλεκτρικές και ηλεκτρονικές συσκευές, τα νοσοκομειακά απόβλητα παραμένουν στα αζήτητα. 
Η Ελλάδα ελέγχεται από την Ευρωπαϊκή Ένωση για πενήντα τέσσερις παραβάσεις περιβαλλοντικής νομοθεσίας και παραπέμπεται στο Ευρωπαϊκό Δικαστήριο για τη διαχείριση των επικινδύνων αποβλήτων, για τη διάθεση των πολυδιχλωροφαινυλίων, για τη μη κατασκευή βιολογικού καθαρισμού στην Ελευσίνα και την προστασία της ευαίσθητης θαλάσσιας περιοχής της, για την ανεπαρκή επεξεργασία των λυμάτων της Αθήνας. Ενώ έχει δεχθεί δεύτερη γραπτή προειδοποίηση γιατί η ρύπανση με τοξικές ουσίες του Θριάσιου Πεδίου και του Θερμαϊκού Κόλπου.
Σύμφωνα με τον εθνικό σχεδιασμό το 75% περίπου των παραγομένων επικινδύνων αποβλήτων, δηλαδή διακόσιοι είκοσι χιλιάδες τόνοι το χρόνο, αποθηκεύονται προσωρινά. Αλλά επί μία επταετία θα έπρεπε να είχαμε αποθηκεύσει ενάμισι εκατομμύριο τόνους ή δυόμισι κυβικά μέτρα αποβλήτων. Η ποσότητα αυτή θα αρκούσε για να καλύψει το Θριάσιο Πεδίο ή το μισό λεκανοπέδιο των Αθηνών με απόβλητα ύψους ενός μέτρου. Σήμερα οι ποσότητες αυτές δεν υπάρχουν αποθηκευμένες γιατί διατίθενται παράνομα και ρυπαίνουν το περιβάλλον.
Στις 27 Φεβρουαρίου 2002, στην ερώτησή μας για τον Ασωπό ποταμό, το ΥΠΕΧΩΔΕ απάντησε ότι από το 1997 υπάρχει εθνικό δίκτυο παρακολούθησης επιφανειακών νερών καθώς επίσης και δίκτυο παρακολούθησης τοξικών ουσιών. Τα στοιχεία αυτά δεν είναι γνωστά και μάταια τα αναζητήσαμε.
Στις 14 Φεβρουαρίου 2001 σε επίκαιρη ερώτησή μας για τις διοξίνες το ΥΠΕΧΩΔΕ απάντησε ότι στην Ελλάδα λειτουργούν δύο κέντρα μέτρησης διοξινών, στο ΔΗΜΟΚΡΙΤΟ και στο Αστεροσκοπείο. Ουδέν αναληθέστερο. Έχει βέβαια ανακοινωθεί πριν τρία χρόνια η χορήγηση 600 εκατομμυρίων δραχμών για τη δημιουργία εργαστηρίου, αλλά σήμερα εργαστήριο μέτρησης διοξινών στην Ελλάδα δεν υπάρχει. 
Στις 14 Μαρτίου 2002 το ΥΠΕΧΩΔΕ μας απάντησε ότι αρμόδια για διοξίνες στα τρόφιμα ζωικής προέλευσης είναι οι κτηνιατρικές υπηρεσίες των Νομαρχιακών Αυτοδιοικήσεων και κύρια τα κατά τόπους κτηνιατρικά εργαστήρια του Υπουργείου Γεωργίας και ο ΥΦΕΤ. Μετά απ' αυτήν την απάντηση δεν γνωρίζω πλέον πόσο ασφαλής μπορεί να νιώθει ο Έλληνας καταναλωτής. 
Τα ατυχήματα με κλοφέν στην Κοζάνη και στο Σχοινιά του Μαραθώνα, η παρουσία του οργανικού κασσιτέρου στα υφαλοχρώματα των πλοίων που απελευθερώνεται και δηλητηριάζει τους θαλάσσιους οργανισμούς, τους οποίους στη συνέχεια εμείς καταναλώνουμε, η ρύπανση των επιφανειακών και υπόγειων με νιτρικά άλατα εξαιτίας της ανεξέλεγκτης χρήσης γεωργικών λιπασμάτων, η παρουσία τοξικών μετάλλων στα φυλλώματα και τις καλλιέργειες του Ασπρόπυργου, η διαπιστωμένη παράνομη ταφή τοξικών ουσιών σε πολλά σημεία της χώρας, η μόλυνση του Αξιού από τα Σκόπια, η ρύπανση και η υποβάθμιση του οικοσυστήματος του ποταμού και του Αμβρακικού Κόλπου, η διαπιστωμένη από τον ΟΟΣΑ ρύπανση του Έβρου και του Αξιού με νιτρικά και φωσφορικά άλατα, η ρύπανση των λιμνών Ιωαννίνων, Βεγορίτιδας, Καστοριάς, Βιστωνίδας, η ρύπανση των θαλάσσιων περιοχών Σαρωνικού, Θερμαϊκού, Ηρακλείου, Ελευσίνας, Λάρυμνας, Νέας Καρβάντης και τέλος η ρύπανση με νιτρικά άλατα της Ανατολικής και Δυτικής Θεσσαλίας, της Κοπαϊδας, της αργολικής πεδιάδας και της λεκάνης του Πηνειού συνθέτουν ένα εφιαλτικό τοπίο.
Η κοινή γνώμη ανησυχεί και δυσπιστεί. Η κοινή γνώμη ανησυχεί γιατί διαπιστώνει την ανεπάρκεια των μέτρων προληπτικών ελεγκτικών και κατασταλτικών εκ μέρους της πολιτείας. Η κοινή γνώμη δυσπιστεί γιατί διαπιστώνει ότι δεν είναι φερέγγυες και αξιόπιστες οι συνεχείς διαβεβαιώσεις των αρμοδίων ότι δήθεν δεν υπάρχει πρόβλημα. Η κοινή γνώμη δεν πείθεται ότι η Ελλάδα αποτελεί δήθεν το μοναδικό και φωτεινό παράδειγμα σε όλο τον κόσμο χωρίς περιβαλλοντικά προβλήματα, χωρίς τοξικές ουσίες όταν μάλιστα κάθε ημέρα πληροφορείται από τον Τύπο και ένα περιστατικό ρύπανσης με τοξικά. 
Η ελληνική πολιτεία και φυσικά πρώτα και κύρια η Κυβέρνηση πρέπει να αντιληφθούν το μέγεθος του προβλήματος. Δεν πρέπει να κρύβουμε την πραγματικότητα, αλλά βεβαίως ούτε να τερατολογούμε και να κινδυνολογούμε. Με αίσθημα ευθύνης πρέπει να προσδιορίσουμε την έκταση του προβλήματος της παρουσίας των τοξικών ουσιών στο περιβάλλον και τη ζωή μας. Και παρόμοιο αίσθημα ευθύνης δεν είναι ορατό. Πρέπει να λάβουμε όλα τα αναγκαία μέτρα για την απορρύπανση των περιοχών που έχουν πρόβλημα και παρόμοια μέτρα δεν λαμβάνονται. Πρέπει να σταματήσουμε άμεσα την ανεξέλεγκτη διάθεση επικινδύνων ουσιών στο περιβάλλον, η οποία δυστυχώς συνεχίζεται. Πρέπει να αντιληφθούμε ότι το κόστος πρόληψης σήμερα είναι πολύ μικρότερο από το κόστος αντιμετώπισης των συνεπειών αύριο. Πρέπει τέλος να αντιληφθούμε ότι δεν έχουμε δικαίωμα να υπονομεύουμε το αύριο στη χώρα μας. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κα Ασημίνα Ξηροτύρη -Αικατερινάρη έχει το λόγο για πέντε λεπτά για να πρωτολογήσει. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ήθελα και λίγο χρόνο από τη δευτερολογία μου, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω οκτώ λεπτά, κυρία Ξηροτύρη. Ορίστε έχετε το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι εξελίξεις στην οικονομία και στην ανάπτυξη επηρεάζουν και επηρεάζονται άμεσα από την ποιότητα του φυσικού, οικιστικού και πολιτιστικού περιβάλλοντος. Η χώρα μας, ιδιαίτερα αυτήν την περίοδο, βρίσκεται σε ασφυκτική πίεση για να αξιοποιήσει τα κονδύλια του Γ΄ Κοινοτικού Πλαισίου Στήριξης, έχοντας θεωρητικά μέχρι τώρα υποσχεθεί η Κυβέρνηση, ότι θα το κάνει προς την κατεύθυνση της ισόρροπης περιφερειακής και βιώσιμης ανάπτυξης. 
Από την άλλη πλευρά το φυσικό και πολιτιστικό περιβάλλον της χώρας μας έχει ήδη υποστεί βαρύτατες επιπτώσεις και απαιτείται ένα σύνολο έργων και δράσεων αποκατάστασης, ενώ οι κοινοτικές οδηγίες για το περιβάλλον και ειδικότερα θέματα που συζητάμε σήμερα, όπως και διεθνείς δεσμεύσεις -η Διάσκεψη του Ρίο το 1992, το Πρωτόκολλο του Κιότο- καθιστούν επιτακτικότερη την ανάγκη μιας άλλης πολιτικής στην πράξη για την προστασία του περιβάλλοντος.
Εσείς όμως επιμένετε ακόμη στο πρότυπο της ποσοτικής ανάπτυξης και επιδεικνύετε τεράστια αδράνεια στην άσκηση περιβαλλοντικών πολιτικών, με αποτέλεσμα συνεχώς να παραβιάζονται οι κοινοτικές οδηγίες, αλλά ακόμα και η ελληνική νομοθεσία ή να προσαρμόζεται η χώρα με όρους μόνο τυπικής κάλυψης στις σχετικές ευρωπαϊκές οδηγίες.
Θέλοντας να ξεχωρίσω μόνο τα θέματα της σημερινής επερώτησής μας κατέγραψα ένα πολύ μεγάλο αριθμό παραβιάσεων και παραλείψεων και ένα τεράστιο έλλειμμα στην ενεργοποίηση και υλοποίηση σχετικών νομοθετικών διατάξεων. Μέτρησα το έλλειμμα της πολιτικής σας για το περιβάλλον με τον αριθμό των παραβιάσεων, με τον αριθμό των κοινοβουλευτικών ερωτήσεων, με βάση πολυάριθμα και τεκμηριωμένα άρθρα και καταγγελίες του Τύπου και μέσα απ' αυτούς τους αριθμούς κατέγραψα την ανησυχία των πολιτών της Ελλάδος, όλων μας, από τον 'Έβρο και τη Χαλκιδική που προετοιμάζονται τα χρυσωρυχεία, από το Δέλτα του Νέστου, τις λίμνες Δοϊράνη, Κορώνεια, Βεγορίτιδα, τον Αξιό και το Δέλτα του, το Θεσσαλικό Κάμπο, το Αιτωλικό και την πλωτή πολιτεία της Ελευσίνας, όπου η διαχείριση αντί να προστατεύει καταστρέφει τους υδάτινους αποδέκτες και πόρους, από τον πολυσυλλεκτικό Θερμαϊκό, από τα Χανιά, πρόσφατα το δήμο Σαγιάδας και τις δύο χιλιάδες εκατόν εξήντα ανεξέλεγκτες χωματερές οικιακών απορριμμάτων και την εγκληματική διαιώνιση προσωρινών θέσεων στερεών τοξικών και επικίνδυνων αποβλήτων που μοιρολατρικά περιμένουν τα πρόστιμά τους. 
Θα προσθέσω τέλος τη Θεσσαλονίκη και την Αθήνα, με τους ελάχιστους ελεύθερους χώρους και σήμερα την Αθήνα με την απειλή του ολυμπιακού εκσυγχρονισμού, ενώ ήδη έχει καταγραφεί ως η πιο βρώμικη πρωτεύουσα της Ευρωπαϊκής Ένωσης. 
Ας δούμε, όμως, συγκεκριμένα παραδείγματα για την επερώτηση που καταθέτουμε σήμερα. Με το ΦΕΚ 651/89, εδώ και δεκατρία χρόνια δηλαδή, καθορίστηκε η διαδικασία εξάλειψης των PCB και ο τρόπος αδειών και ελέγχου της αποθήκευσής τους. Έπρεπε να γίνει το ατύχημα στον ΑΗΣ Αγίου Δημητρίου για να θυμηθούμε τη νομοθεσία και να δούμε την επικινδυνότητα και την έκταση του προβλήματος.
Η Νομαρχιακή Αυτοδιοίκηση Θεσσαλονίκης μόλις τώρα ανακοινώνει ότι αρχίζει τον έλεγχο επτακοσίων επιχειρήσεων στη Θεσσαλονίκη για να εντοπιστεί αν διαθέτουν μετασχηματιστές με κλοφέν, ώστε να εφαρμοστεί ο νόμος και να προχωρήσει η σταδιακή απομάκρυνσή τους.
Δηλώνει ότι με το προσωπικό που έχει, μόνο σαράντα δειγματοληπτικούς ελέγχους πρέπει να κάνει. Από κει και πέρα μετρήστε τα υπόλοιπα. Τι να πρωτοκάνει αυτή η αδύναμη αυτοδιοίκηση, όταν η ίδια η ΔΕΗ, η οποία έχει στην κατοχή της τη μεγαλύτερη ποσότητα απ' αυτές τις ουσίες, δεν μπορεί η ίδια να μας δώσει, ούτε να καταγράψει τον αριθμό και τις ποσότητες.
Η διαχείριση των επικίνδυνων χημικών ουσιών και ο έλεγχος της ποιότητας των υδάτων. Για πολλοστή φορά η χώρα μας συμπεριλαμβάνεται στις χώρες που η ευρωπαϊκή επιτροπή αποφάσισε τη λήψη μέτρων για την κακή διαχείριση των επικίνδυνων χημικών ουσιών. Η Ελλάδα υπήρξε αποδέκτης αιτιολογημένης γνώμης για τη μη θέσπιση και κοινοποίηση εντός της προθεσμίας Ιούνιο του 2001 των κειμένων που αφορούν την τροποποίηση της νομοθεσίας για επικίνδυνες χημικές ουσίες.
Να προσθέσω εδώ, ότι, ως προς το επίμαχο ζήτημα της διαχείρισης των επικίνδυνων αποβλήτων στην Ελλάδα, τα στοιχεία που δόθηκαν από τις ελληνικές αρχές δεν δίνουν σαφή εικόνα της κατάστασης, αφού κατά τα στοιχεία αυτά παρήχθησαν διακόσιοι ογδόντα χιλιάδες τόνοι επικίνδυνων αποβλήτων από τα οποία ανακυκλώθηκαν ενενήντα έξι χιλιάδες τόνοι περίπου. Τα απόβλητα κατά τα ? των ποσοτήτων τους αποθηκεύονται τελικά προσωρινά στους χώρους των επιχειρήσεων και αποτελούν έτσι τις λεγόμενες οικολογικές βόμβες.
Ως προς την ποιότητα των υδάτων. Η ευρωπαϊκή επιτροπή αποφάσισε να προβεί σε περαιτέρω ενέργειες για να συμμορφωθεί η χώρα μας, ως προς τους ελέγχους και τις οδηγίες για την ποιότητα των υδάτων. Η πρώτη απόφαση παραπομπής στο ειδικό δικαστήριο αφορά τη μη εγκατάσταση μονάδας τριτογενούς επεξεργασίας για την Ελευσίνα και η δεύτερη παραπομπή την ανεπαρκή επεξεργασία λυμάτων στην Αθήνα. Η χώρα μας έγινε αποδέκτης αιτιολογημένης γνώμης -δεύτερη ειδοποίηση- για το μη καθαρισμό του Θερμαϊκού Κόλπου, ως ευαίσθητης περιοχής. Βέβαια τον κώδωνα του κινδύνου για τη μόλυνση του Θερμαϊκού, την έλλειψη φορέα διαχείρισης, κρούουν οι φορείς της περιοχής, οι επιστήμονες του Αριστοτελείου Πανεπιστημίου με τεκμηριωμένα αποτελέσματα ερευνών, ενώ επανειλημμένα και εγώ προσωπικά και άλλοι συνάδελφοί μου, σας έχουμε καταθέσει ερωτήσεις. Παρ΄ όλα αυτά η ρύπανση του Θερμαϊκού συνεχίζει να είναι έντονη από τα βιομηχανικά λύματα από την εντατική χρήση φυτοφαρμάκων και από τα χημικά και τοξικά απόβλητα. Γι' αυτά τα τελευταία οι πανεπιστημιακές έρευνες έδειξαν ότι διαπιστώνονται αυξητικές τάσεις. Τάσεις που χρειάζονται περαιτέρω διερεύνηση με στόχο να εντοπιστούν οι πηγές και να ληφθούν μέτρα για την αποτροπή της ρύπανσης. Οι απαντήσεις από το ΥΠΕΧΩΔΕ και το ΙΜΑΘ είναι ασαφείς και αόριστες. Αναφέρονται επί δύο χρόνια τώρα σε ένα πρωτόκολλο συνεργασίας που έκανε το ΙΜΑΘ, η περιφέρεια και ο Οργανισμός Θεσσαλονίκης με στόχο την εκπόνηση μελετών και προγραμμάτων έρευνας. Αυτά είναι μόνο για τα δημοσιεύματα των εφημερίδων και για τις φαντασιώσεις του Υπουργείου Μακεδονίας Θράκης περί αρμονίας ανθρώπου και πόλης κλπ. 
Είμαστε ακόμη σε ένα σχέδιο προδιαγραφών που συντάσσει ο Οργανισμός Ρυθμιστικού Θεσσαλονίκης εν όψει της προκήρυξης σχετικής μελέτης. Πρέπει να συνέλθετε τελικά. Η δυτική Θεσσαλονίκη βουλιάζει περιβαλλοντικά. Οι λίμνες της και ο Θερμαϊκός αργοπεθαίνουν. Τελικά τα πρόστιμα της Ευρωπαϊκής Ένωσης απλά θα επικυρώσουν τη νεκροψία τους. Να προσθέσω εδώ ότι πρόσφατα ο Σύνδεσμος Βιομηχάνων Βορείου Ελλάδος καταθέτει για μια ακόμα φορά ότι τόσο εντός της ΒΙΠΕ, όσο και εκτός αυτής σε ό,τι αφορά τα υγρά απόβλητα η έλλειψη των απαιτούμενων υποδομών οδηγεί πολλές βιομηχανίες στη λύση συσσώρευσης των λυμάτων εντός των εγκαταστάσεών τους με προφανείς τις επιπτώσεις στις γειτνιάζουσες περιοχές. Βέβαια, όπως όλη η χώρα, ιδιαίτερα στη Θεσσαλονίκη η διαδικασία για τους χώρους εναπόθεσης των στερεών αποβλήτων παραμένει στάσιμη εν αναμονή της ολοκλήρωσης του χωροταξικού σχεδιασμού σε εθνικό επίπεδο και των αποφάσεων του ΥΠΕΧΩΔΕ για τα επικίνδυνα στερεά απόβλητα.
Τελικά απαντήστε μας κάποτε επί της ουσίας, διότι με το να μας απαντάτε συνεχώς ότι δημιουργούνται επιτροπές, οι οποίες θα συντάξουν προδιαγραφές ή θα κάνουν τα τεύχη των σχετικών μελετών προκειμένου να προχωρήσουμε κ.ο.κ. η ιστορία δεν τελειώνει ποτέ. 
Κύριε Πρόεδρε, θα αναφερθώ στη δευτερολογία μου για τα υπόλοιπα θέματα.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε δικαίωμα δευτερολογίας κ. Ξηροτύρη. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δυο λεπτά αν μου δώσετε…
ΠΡΟΕΔΡΕΥΩΝ (Παναγιώτης Σγουρίδης): Έχετε πάρει τα οκτώ λεπτά που δικαιούστε συνολικά. 
Εν πάση περιπτώσει, θα σας δώσω ένα λεπτό για να ολοκληρώσετε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι σοβαρό θέμα το πρόβλημα της εναλλακτικής διαχείρισης των συσκευασιών. Πέρσι τον Αύγουστο του 2001 η χώρα μας εναρμονίστηκε με τον ν.2939 στην Οδηγία 9462 της Ευρωπαϊκής 'Ενωσης. Τότε, είχαμε επισημάνει τις δυσκολίες του εγχειρήματος και κυρίως το ότι η χώρα μας έχει ανύπαρκτη υποδομή στο να μπορέσει να υλοποιήσει όλη αυτήν τη νομοθεσία.
Σας είχαμε πει ότι έπρεπε να προχωρήσετε αμέσως στη σύσταση του Οργανισμού Διαχείρισης και να μη δημιουργήσετε ενδιάμεσα όργανα που οδηγούν σ' ένα μεταβατικό στάδιο απραξίας. 
Σε τελευταία μου ερώτηση μας απαντάτε ότι δεν συστάθηκε ο οργανισμός αλλά άρχισε να λειτουργεί και στελεχώθηκε το ενδιάμεσο γραφείο. Δεν μας απαντάτε αν έχουν εξασφαλιστεί εθνικοί και κοινοτικοί πόροι. Δεν μας απαντάτε πότε τελικά θα ολοκληρωθούν οι κοινές υπουργικές αποφάσεις και πότε θα συνταχθούν οι γενικές προδιαγραφές για τη χορήγηση των εγκρίσεων συστημάτων εναλλακτικής διαχείρισης, τον καθορισμό του ύψους του ανταποδοτικού τέλους και κυρίως δεν μας λέτε για το πολύ μεγάλο πρόβλημα, τη συνεργασία σας με τις επιχειρήσεις, για να μπορέσουμε να υλοποιήσουμε αυτό το μέτρο.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ για τα "180 Χρόνια από την Ελληνική Επανάσταση" ενενήντα επτά άτομα από το Κέντρο Αποκατάστασης Ηλικιωμένων, από το ΚΑΠΗ δηλαδή του Δήμου Κοζάνης. 
Η Βουλή καλοσωρίζει τους φίλους από την Κοζάνη.
( Χειροκροτήματα απ' όλες τις πτέρυγες )
Θα ήθελα να αναφέρω ότι σήμερα έχουμε Κοινοβουλευτικό Έλεγχο και βρίσκονται στην Αίθουσα η Υπουργός που απαντά και οι Βουλευτές οι οποίοι ερωτούν. Έχουμε επερώτηση του Συνασπισμού της Αριστεράς και της Προόδου.
Ο κ.Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Τα θέματα είναι πάρα πολλά και κανένας δεν μπορεί να επεκταθεί σ' ένα τόσο σύντομο χρονικό διάστημα. Θα ήθελα, όμως, να αναφερθώ σε ορισμένα σοβαρά θέματα και πολύ συγκεκριμένα, τα οποία νομίζω ότι πρέπει να τύχουν άλλης αντιμετώπισης από την πλευρά του Υπουργείου και συνολικά της Κυβέρνησης.
Κατ' αρχάς, το θέμα των λιμνών είναι ένα σοβαρό θέμα για το οικοσύστημα της χώρας μας, για το περιβάλλον. Έχω υπόψη μου εμπεριστατωμένες μελέτες και τελευταία μια μελέτη βιολόγων του Αριστοτελείου Πανεπιστημίου Θεσσαλονίκης, που ανακοινώθηκε και έκανε εντύπωση στο 7ο Παγκόσμιο Συνέδριο Φυκολογίας και η οποία αφορά τη μεγάλη ανάπτυξη κυανοθηκών και κυανοβακτηριδίων λόγω ευτροφισμού στα νερά εννέα λιμνών, Καστοριάς, Ιωαννίνων, Βόλβης, Δοϊράνης, Μικρής Πρέσπας, Βιστωνίδας, Αμβρακίας, Ζάζαρης, Κορώνειας και έχει δημιουργήσει αυτό το φαινόμενο των πράσινων νερών, μέσα στο οποίο παράγονται τοξίνες πολλαπλά περισσότερες από τα όρια που ορίζει ο Παγκόσμιος Οργανισμός Υγείας.
Η ίδια έρευνα αναφέρει μεταξύ άλλων ότι η έκθεση θηλαστικών, ψαριών και πτηνών σ' αυτές τις τοξίνες, συσχετίζεται με επεισόδια τοξίνωσης και θανάτου. Στη διεθνή βιβλιογραφία έχουν αναφερθεί συμβάντα τοξίνωσης ανθρώπων από κυανοβακτηριδιακές τοξίνες λόγω πόσης και χρήσης νερού για αναψυχή, ενώ πρόσφατα διαπιστώθηκε θάνατος ανθρώπων στη Βραζιλία.
Τα προβλήματα των λιμνών είναι χρόνια και πολύ σοβαρά. Δραματικές υποχωρήσεις της στάθμης και πολλά άλλα προβλήματα, με αποτέλεσμα να απειλείται ακόμα και η ύπαρξή τους. Αναφέρομαι ειδικότερα στις λίμνες Κορώνειας και Δοϊράνης. 
Το μεγάλο πρόβλημα των τοξινών, όπως και τα άλλα προβλήματα των λιμνών, δεν έχει αντιμετωπιστεί σχεδόν καθόλου από την Κυβέρνηση, αν και οι τέσσερις από τις λίμνες, η Βόλβη, η Μικρή Πρέσπα, η Βιστωνίδα και η Κορώνεια, προστατεύονται από τη Διεθνή Συνθήκη RAMSAR. Το πρόβλημα αυτό απειλεί όχι μόνο το οικοσύστημα, αλλά και την υγεία των κατοίκων των περιοχών γύρω από τις λίμνες, επειδή ορισμένες τοξίνες θεωρούνται παράγοντες καρκινογένεσης και υπάρχουν δεδομένα για τη συσσώρευσή τους σε ψάρια, βατράχια και μύδια, γεγονός που υποδεικνύει τη μεταφορά των τοξινών στην τροφική αλυσίδα.
Ο Παγκόσμιος Οργανισμός Υγείας, έχει θεσπίσει ελάχιστα όρια των τοξινών στο νερό και άλλες χώρες έχουν προχωρήσει στη θέσπιση πολύ υψηλότερων ορίων απ' αυτά που ορίζει ακόμα και ο Παγκόσμιος Οργανισμός Υγείας.
Σε αντίθεση με την Ελλάδα, στις σκανδικαβικές χώρες, στην Αγγλία, στη Γερμανία, ακόμα και στο Μαρόκο και σε άλλες χώρες, έχει δημιουργηθεί κατάλληλο και μόνιμο πλαίσιο διαχείρισης κρίσεων των υδροτόπων και έχουν εφαρμοστεί προγράμματα ολιγοτροφισμού, με αποτέλεσμα να επιτευχθεί, στη διάρκεια χρόνων βέβαια, μια πολύ καλή ποιότητα νερού στις λίμνες, σε αντίθεση με τη χώρα μας, που βλέπει τις λίμνες της συνεχώς να ρυπαίνονται και να τίθενται υπό διαρκή κίνδυνο. Θα ήθελα μία τοποθέτηση από την πλευρά της κυρίας Υπουργού και θα μου δοθεί η ευκαιρία στη δευτερολογία μου να πω δύο λόγια, ανάλογα με την απάντηση.
Επίσης, θα ήθελα να υπογραμμίσω ορισμένα θέματα που σχετίζονται και με την εκλογική μου περιφέρεια, τον Πειραιά, αλλά τα οποία έχουν γενικότερη σημασία. Έχω επανειλημμένα επισημάνει, κυρία Υπουργέ, το θέμα των τοξικών και ραδιενεργών ουσιών, οι οποίες αποθηκεύονται στον Οργανισμό Λιμένα Πειραιώς, στο λιμάνι του Πειραιά. Παρ' όλο που επανειλημμένα έχω κρούσει των κώδωνα του κινδύνου -και όχι μόνο εγώ- δεν έχουν ληφθεί εκείνα τα μέτρα που είναι απαραίτητα, προκειμένου να φύγουν και να μην αποθηκεύονται τοξικά και ραδιενεργά υλικά ή προϊόντα με τέτοια υλικά στις αποθήκες του Πειραιά. 
Εδώ συγκεκριμένα μπορώ να σας πω, όπως έχει διαπιστωθεί, για τις αποθήκες 1 και 7 στην περιοχή Κερατόπυργου, ότι η μεν αποθήκη 1 έχει εκρηκτικά υλικά, η δε αποθήκη 7 ραδιενεργά υλικά. Αναφέρομαι σε πράγματα που έχουν τεράστια σημασία, διότι μπορεί ανά πάσα στιγμή να προξενηθεί τεράστια καταστροφή σε όλον τον Πειραιά αν τυχόν γίνει το παραμικρό ατύχημα σε αυτές τις αποθήκες ή αν για έναν οποιοδήποτε λόγο πάρουν φωτιά. 
Το ερώτημά μου είναι τι κάνετε επιτέλους. Το λιμάνι του Πειραιά είναι αποθήκη ραδιενεργών και τοξικών αποβλήτων ή τοξικών ουσιών ή τοξικών προϊόντων, τα οποία επί μήνες παραμένουν εκεί; Δεν αναφέρομαι βέβαια σε αυτά τα παλιά υλικά, τα οποία έχουν αποθηκευτεί, δεν έχουν καμία πλέον εμπορική χρήση και παραμένουν επί χρόνια εκεί, δημιουργώντας μία εύφλεκτη ζώνη για όλον τον Πειραιά. 
Τέλος, θα ήθελα να κλείσω υπογραμμίζοντας και το θέμα των μονάδων της ΔΕΗ, που ακόμα στα υλικά τους και ιδιαίτερα στους πυκνωτές και στους μετασχηματιστές τους, έχουν κλοφέν. Ενώ έχουμε δεσμευτεί ότι θα τελειώσουμε με αυτήν την υπόθεση, αυτό το θέμα προχωρεί με πάρα πολύ αργούς ρυθμούς. Θα σας αναφέρω χαρακτηριστικά ότι στη μονάδα Κερατσινίου, στον ηλεκτροπαραγωγικό σταθμό Αγίου Γεωργίου, υπάρχουν ακόμα πυκνωτές και μετασχηματιστές που έχουν υλικά κλοφέν. Αν θα γίνει οτιδήποτε εκεί, θα θρηνήσουμε για μια οικολογική καταστροφή, μία οικολογική "βόμβα" κυριολεκτικά σε όλη τη δεύτερη περιφέρεια του Πειραιά. 
Δεν ξέρω επίσης αν και στις καινούριες εγκαταστάσεις που γίνονται με κέντρα διανομής της ΔΕΗ, από σήμερα -και θα ήθελα μία υπεύθυνη απάντηση σ' αυτό- χρησιμοποιούνται υλικά που είναι συμβατά και οικολογικά και δεν δημιουργούν τεράστιους κινδύνους και δεν είναι κλοφέν ή παρεμφερή υλικά.
ΠΡΟΕΔΡΕΥΩΝ (Παναγιώτης Σγουρίδης): Κυρία Υπουργέ, έχετε το λόγο για εικοσιπέντε λεπτά, γι' αυτό θα μιλήσετε από το Βήμα.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, θεωρώ ότι είναι εξαιρετικά ενδιαφέρουσα αυτή η επερώτηση σήμερα και θέλω να δηλώσω, ότι πραγματικά ο Συνασπισμός της Αριστεράς και της Προόδου, με ερωτήσεις και αναφορές στη Βουλή, έχει δείξει αυτήν την ιδιαίτερη ευαισθησία, η οποία νομίζω ότι "ακουμπά" στην ευαισθησία όλων των Ελλήνων πολιτών και στην ευαισθησία της Κυβέρνησης, που κάνει ό,τι είναι δυνατόν και σας ενημερώνει γι' αυτό, έτσι ώστε να λυθούν κάποια προβλήματα και βεβαίως να αποκατασταθούν κάποιες καθυστερήσεις που υπάρχουν. 
Αυτές οι καθυστερήσεις οφείλονται σε πάρα πολλούς λόγους και βεβαίως στο κομμάτι της ευθύνης που αναλογεί στις γραφειοκρατικές ή άλλες δομές, αν θέλετε, της πολιτείας, να το αναλάβουμε και να το δηλώσουμε.
Όμως ο μαξιμαλισμός αυτής της ευαισθησίας πάρα πολλές φορές στα λόγια μας δημιουργεί και μια κινδυνολογία η οποία φοβίζει τελικά τους πολίτες και όλους μας και χρειάζονται επαρκείς απαντήσεις, όπως και επαρκή στοιχεία, όπως προ ολίγου ο συνάδελφος ο κ. Λαφαζάνης αναφέρθηκε σε ραδιενεργά στον Πειραιά. Πάντως, εγώ δεν γνωρίζω κάτι τέτοιο και παρακαλώ αν υπάρχουν τέτοια στοιχεία από μετρήσεις να τα δούμε με τα νούμερα και τους αριθμούς. 
Σαφώς, κύριοι συνάδελφοι, είναι μεγάλο πρόβλημα αυτό του περιβάλλοντος και όπως ο κ. Αμπατζόγλου είπε πηγαίνουμε στο στόχο της βιώσιμης ανάπτυξης. Όμως αυτός ο στόχος είναι ένας στόχος που θέλει συνέργεια, εγρήγορση, επάρκεια επιστημονική, υψηλό αίσθημα κοινωνικής ευθύνης, συνέργεια των πολιτών και των θεσμών …
ΙΩΑΝΝΗΣ ΚΑΨΗΣ: Συνέργεια ή συνεργασία; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Συνεργασία των θεσμών της Τοπικής Αυτοδιοίκησης και ο Συνασπισμός γνωρίζει σε μερικές περιπτώσεις θέλει και συνέργεια γιατί για κάποιες καθυστερήσεις ευθύνονται και οι θεσμοί και ο ελλιπής πολλές φορές δημοκρατικός προγραμματισμός και η έλλειψη γνώσης σε κάποια πράγματα και οι συγκρούσεις που γίνονται, έτσι ώστε να μπορέσουμε γρήγορα να λύσουμε ζητήματα και να πάρουμε αποφάσεις. 
Αυτό που αφορά στη βιώσιμη ανάπτυξη και ακουμπά στους τρεις πυλώνες της οικονομικής ανάπτυξης της κοινωνικής ανάγκης και της προστασίας του περιβάλλοντος, ακόμη και δέκα χρόνια μετά το Ρίο, στην πορεία για το Γιοχάνεσμπουργκ, είναι ότι πρέπει να προστατεύσουμε την περιβαλλοντική συνιστώσα, δηλαδή να την ενδυναμώσουμε γιατί η συνοχή και το θέμα της φτώχειας είναι εκείνα που κυριαρχούν περισσότερο και άρα κυριαρχεί οικονομική συνιστώσα και όχι η περιβαλλοντική -εδώ χρειάζεται η συμφωνία και η συναπόφαση- είναι αυτά που χρειάζεται να βρούμε, δηλαδή την κοινή στρατηγική. Άλλωστε αυτό κάνουν οι χώρες που προωθούν αυτές τις διαδικασίες. 
Σε ό,τι αφορά τη συγκεκριμένη επερώτηση και τα ζητήματα που τέθηκαν πρέπει να πω ότι η συνολική ετήσια παραγωγή των επικίνδυνων αποβλήτων εκτιμάται περίπου στους τριακοσίους πενήντα τόνους. Έχουμε μία βελτίωση στα δέκα χρόνια που εφαρμόζουμε κάποιες οδηγίες και έχουμε συμμορφωθεί προς κάποια πλαίσια. Όλο αυτά τα επικίνδυνα απόβλητα προέρχονται από διάφορες βιομηχανικές και βιοτεχνικές δραστηριότητες, όπως βυρσοδεψία, επιφανειακή επεξεργασία μετάλλων, κλωστοϋφαντουργία, βαφεία, φινιριστήρια, παραγωγή γεωργικών φαρμάκων -που αναφέρθηκε- συσσωρευτές μολύβδου, διύλιση και αποθήκευση προϊόντων πετρελαίου, χημική βιομηχανία, λάσπες από την επεξεργασία βιομηχανικών ή και αστικών υγρών αποβλήτων και άλλα. 
Δεν υπάρχει ένας και μόνο σωστός τρόπος διαχείρισης των στερεών αποβλήτων. Η επιλογή του τρόπου διαχείρισης πρέπει να γίνεται λαμβάνοντας υπόψη την ποιότητα και τον όγκο των αποβλήτων, τις κοινωνικές και οικονομικές συνθήκες της περιοχής ενδιαφέροντος, καθώς και τα τοπικά, γεωλογικά, κλιματολογικά δεδομένα. Η τεχνική κατεύθυνση πρέπει να είναι κυρίως προσανατολισμένη σε λύσεις που επιτρέπουν εκτός από την προσαρμοστικότητα και την αυτοματοποίηση, και την εξοικονόμηση της ενέργειας και του κόστους επένδυσης και διαχείρισης. Η διαχείριση των στερεών αποβλήτων θα πρέπει να αντιμετωπίζει συνολικά και ολοκληρωμένα το πρόβλημα που σχετίζεται με την υγεία, την ασφάλεια και το περιβάλλον. 
Είναι προφανές ότι η εξεύρεση χώρων ταφής αποβλήτων αλλά και η ίδρυση εγκαταστάσεων θερμικής επεξεργασίας αποβλήτων προσκρούει σε σημαντικές δυσκολίες από πλευράς της κοινής γνώμης λόγω της αυξημένης περιβαλλοντικής ευαισθησίας των πολιτών αλλά και από την επιθυμία όλων για ένα καλύτερο και καθαρότερο περιβάλλον.
Η διαχείριση των επικίνδυνων αποβλήτων αποτελεί ένα σημαντικό περιβαλλοντικό πρόβλημα επειδή μέχρι σήμερα δεν υπάρχει κατάλληλη υποδομή για την ολοκληρωμένη αντιμετώπισή του. Οι κύριοι τρόποι διαχείρισης που εφαρμόζονται μετά την υποβολή μελέτης περιβαλλοντικών επιπτώσεων, την έγκριση περιβαλλοντικών όρων από τα συναρμόδια Υπουργεία ή τη Νομαρχία και τη χορήγηση της προβλεπόμενης για το σκοπό αυτό άδειας από τις αρμόδιες αρχές, περιλαμβάνουν την προσωρινή αποθήκευση όπως ορίζεται στην παράγραφο 12, άρθρο 2 της κοινής υπουργικής απόφασης του 1997, την μεταφορά στο εξωτερικό (χώρες, κράτη-μέλη της Ευρωπαϊκής Ένωσης), την αξιοποίηση. Είναι οι τρεις διαδικασίες που είναι γνωστό πώς γίνονται. Οι τρόποι διαχείρισης που εφαρμόζονται στην Ελλάδα ανάλογα με το είδος των αποβλήτων είναι: προσωρινή αποθήκευση 63%, αξιοποίηση 34,2%, μεταφορά στο εξωτερικό για τελική διάθεση, 0,2%, σταθεροποίηση και εξουδετέρωση 2,6%. Να αναφέρουμε ότι στον ελληνικό χώρο υπάρχει μία μείωση των ποσοτήτων των επικίνδυνων αποβλήτων την τελευταία δεκαετία. Αποδίδεται, αυτή η μείωση στο γεγονός ότι ο αριθμός των βιομηχανιών που ευθύνονται για την παραγωγή επικίνδυνων αποβλήτων μειώνεται σταδιακά τα τελευταία χρόνια. Εξάλλου, άλλες μεγάλου μεγέθους βιομηχανίες που ασχολούνται με την παραγωγή χάλυβα, λιπασμάτων, επεξεργασία μετάλλων, δέρματος, βαφή και ραφινάρισμα υφασμάτων, παραγωγή συσσωρευτών μολύβδου και ηλεκτρικών στηλών δεν λειτουργούν πλέον. 
Σ' ένα σημαντικό βαθμό η μείωση των παραγόμενων επικίνδυνων αποβλήτων οφείλεται στην παραγωγή των παραδοσιακών τεχνολογιών που εφαρμόζονταν στην παραγωγική διαδικασία διαφόρων βιομηχανικών μονάδων και την αντικατάστασή τους με καθαρές τεχνολογίες, γεγονός που απορρέει από τη θέσπιση αυστηρής σχετικής νομοθεσίας. 
Τα PCBs, που αναφέρθηκαν εδώ, χρησιμοποιήθηκαν στο παρελθόν και ακόμη χρησιμοποιούνται σε σημαντικό αριθμό συσκευών κλειστού κυκλώματος, σε μετασχηματιστές και πυκνωτές, ως διηλεκτρικό υγρό. Οι συσκευές οι οποίες χρησιμοποιούν ακόμη PCBs είναι αυτές που λειτουργούν ακόμη με κάποια ασφάλεια. Και κατ' εφαρμογή του Α.Χ.Σ. 1310/86 έχει σταματήσει η προμήθεια - αγορά συσκευών που περιέχουν PCBs.
Το 1991 οι ποσότητες αυτές στην Ελλάδα εκτιμάται ότι ανέρχονταν σε χιλίους τετρακοσίους τόνους. Υπάρχει ένας πίνακας που δίνονται οι αριθμοί των συσκευών που περιέχουν PCBs τη χρονολογία αυτή και ήταν ήδη σε λειτουργία, σε εφεδρεία ή άχρηστες. Θα το καταθέσω για να το δουν οι συνάδελφοι.
Τα παραπάνω μεγέθη για τη συγκεκριμένη χρονολογία νομίζω ότι χρήζουν μιας ιδιαίτερης σημασίας και αποτελούν τη βάση για να εξάγουμε κάποια συμπεράσματα και συγκριτικά αποτελέσματα. 
ΠΙΝΑΚΑΣ
Χρήση Μετασχηματιστές Πυκνωτές
Σε λειτουργία 644. 19.687
Σε εφεδρεία 51 1.430
Άχρηστος εξοπλισμός 6 473
Σύνολο 701 21.590
Το μεγαλύτερο ποσοστό των PCBs που βρίσκονται στην Ελλάδα καθώς και των σχετικών συσκευών, είναι υπό την ιδιοκτησία της Δ.Ε.Η. Η Ελλάδα προς το παρόν δεν διαθέτει εγκαταστάσεις επεξεργασίας PCBs, καθώς και των ρυπασμένων συσκευασιών τους, (κυρίως μετασχηματιστές και πυκνωτές). Για το λόγο αυτό τόσο τα χρησιμοποιημένα PCB όσο και οι άχρηστες συσκευές υφίστανται τη διαχείριση με την εξής διαδικασία: Αποθηκεύονται με ασφαλή τρόπο στο χώρο των μονάδων μετά από τη χορήγηση σχετικής άδειας από τις αρμόδιες νομαρχίες, αποστέλλονται στο εξωτερικό, σε άλλες χώρες της Ευρωπαϊκής Ένωσης από ειδικά αδειοδοτημένες επιχειρήσεις για επεξεργασία, τελική διάθεση, ακολουθώντας τις διαδικασίες που ορίζονται για τις διασυνοριακές μεταφορές επικίνδυνων αποβλήτων από τον Κανονισμό της Ευρωπαϊκής Ένωσης τον 259/93. Η συλλογή και διαχείριση των PCBs, και των συσκευασιών τους λαμβάνει χώρα σύμφωνα με τις διατάξεις των κοινών υπουργικών αποφάσεων, στις οποίες αναφέρεστε του "'85 και του '97". 
Προκειμένου να εξασφαλίζεται η συνεχής παρακολούθηση των ποσοτήτων αυτών, καθώς και των συσκευασιών τους, οι κάτοχοι, διαχειριστές τους, υποχρεούνται βάσει της κοινής υπουργικής απόφασης του 1985 να τηρούν μητρώο στο οποίο πρέπει να καταγράφονται όλα τα ποιοτικά και ποσοτικά χαρακτηριστικά των παραπάνω ουσιών, καθώς και η μέθοδος διαχείρισής τους.
Τα παραπάνω στοιχεία όπως προβλέπει η διαδικασία πρέπει να διαβιβάζονται και να καταχωρούνται στα αρχεία του τμήματος περιβάλλοντος των κατά τόπους νομαρχιών και κατά το μήνα Φεβρουάριο κάθε έτους να αποστέλλονται στο Υπουργείο ΠΕΧΩΔΕ.
Επιπλέον και όπως ορίζεται από την κοινή υπουργική απόφαση, όσο και από την κοινή υπουργική απόφαση του 1997, ο κάτοχος των PCBs ή των συσκευών που τα περιέχουν, είναι υπεύθυνος για τη διαχείριση τους. Το κόστος αυτής της διαχείρισης, καθώς και της αποκατάστασης περιοχών που έχουν μολυνθεί από PCBs βαρύνει αποκλειστικά και μόνο τον ίδιο.
Ρωτάτε και το αναφέρατε στις τοποθετήσεις σας για την ίδρυση των δυο κέντρων, για τη διαχείριση των επικινδύνων αποβλήτων σε εθνικό επίπεδο. Η επιλογή των κατάλληλων χώρων στη βόρεια και νότια Ελλάδα έγινε με βάση τα συμπεράσματα μελετών. Δηλαδή το ΥΠΕΧΩΔΕ, πέρα από το θεσμικό πλαίσιο που ενσωμάτωσε με την κοινοτική οδηγία και τις προσπάθειες που έκανε να δημιουργηθούν πέντε κανόνες, προσπάθησε μέσα από μελέτες τις οποίες ανέθεσε και οι οποίες είχαν και αυτές το δικό τους ιστορικό των δυσκολιών, προσπάθησε να καθορίσει αυτόν το χώρο και να ενημερώσει την κοινή γνώμη, τους ΟΤΑ, τα ΜΜΕ και όλους τους θεσμούς.
Δυστυχώς κύριοι συνάδελφοι, δεν επιτεύχθηκε η απαιτούμενη κοινωνική αποδοχή για τους συγκεκριμένους χώρους και για το λόγο αυτό το ΥΠΕΧΩΔΕ αναγκάστηκε να επιζητήσει αναγκαστικές λύσεις, εξετάζοντας τη χωροθέτηση των παραπάνω κέντρων διαχείρισης, είτε σε ευρύτερες βιομηχανικές περιοχές, είτε σε ανενεργά εγκαταλελειμμένα, όπως γνωρίζετε λατομεία ορυχεία. Προς το παρόν το θέμα αυτό βρίσκεται σε εξέλιξη. Όσον αφορά στις εγκαταστάσεις επεξεργασίας και καθορισμού λυμάτων, που αναφέρθηκε του Θριασίου Πεδίου, έχουν εκδοθεί οι σχετικοί περιβαλλοντικοί όροι σχετικά με την κατασκευή του Κέντρου Επεξεργασίας Λυμάτων Θριασίου Πεδίου, που περιλαμβάνει τις περιοχές και οικισμούς Ελευσίνας, Ασπροπύργου, Μάνδρας και Μαγούλας, το έργο έχει ήδη δημοπρατηθεί και οι σχετικές διαδικασίες για την ανάδειξη αναδόχου είναι σε πλήρη εξέλιξη και αναμένεται να ολοκληρωθούν σύντομα. 
Σχετικά με την επεξεργασία των λυμάτων της Αθήνας στην Ψυττάλεια, το ΥΠΕΧΩΔΕ κατασκευάζει το έργο βιολογικού καθαρισμού Ψυττάλειας, όπου περιλαμβάνει και τριτοβάθμια επεξεργασία με νιτροποίηση και απονιτροποίηση των λυμάτων σε βαθμό 70% έως 80%, σύμφωνα και με τις διατάξεις της οδηγίας 271/91. Η εγκατάσταση είναι σχεδιασμένη έτσι ώστε να καλύπτει και τις πλέον αυστηρές απαιτήσεις της προαναφερόμενης οδηγίας, ανεξαρτήτως της ευαισθησίας του αποδέκτη. 
Επίσης όσον αφορά στο βιολογικό καθαρισμό Θεσσαλονίκης και το Θερμαϊκό Κόλπο που αναφέρατε, μπορώ να σας γνωρίσω ότι οι μονάδες επεξεργασίας λυμάτων που διοχετεύουν τις εκροές τους στο εν λόγω Κόλπο, ήδη λειτουργούν με την απαιτούμενη για ευαίσθητους αποδέκτες τριτοβάθμια επεξεργασία. Σε σχέση βέβαια με τα συγκεκριμένα ερωτήματα της επερώτησης, θέλω να σας πω ότι από το 1997 το ΥΠΕΧΩΔΕ οργάνωσε και λειτουργεί το εθνικό πρόγραμμα παρακολούθησης ποιότητας επιφανειακών νερών σε επίπεδο χώρας. Το πρόγραμμα περιλαμβάνει ένα δίκτυο εκατόν ογδόντα σημείων ελέγχων των επιφανειακών νερών της χώρας για μια μεγάλη σειρά φυσικών, χημικών, βιολογικών και τοξικών παραμέτρων, βαρέα μέταλλα, PCBs, φυτοφάρμακα κλπ., με συχνότητα μια δειγματοληψία ανάλυση ανά μήνα. Δεν ξέρω αν αναφερθήκατε σ' αυτό κυρία Ξηροτύρη. Φορέας του προγράμματος είναι το Γενικό Χημείο του Κράτους και σε ορισμένες περιπτώσεις δημοτικές επιχειρήσεις ύδρευσης αποχέτευσης Λάρισας, Καλαμάτας κλπ.
Ειδικότερα για τον έλεγχο των επιφανειακών νερών ως προς τις τοξικές και επικίνδυνες ουσίες των καταλόγων 1 και 2 της αντίστοιχης οδηγίας, (132 ουσίες), οργανώθηκε μετά από ειδική μελέτη και λειτουργεί από το 1998 αντιπροσωπευτικό δίκτυο παρακολούθησης 50 σημείων. Φορέας υλοποίησης του σχετικού προγράμματος είναι το Πανεπιστήμιο Αιγαίου, Τμήμα Περιβάλλοντος με επιστημονικό υπεύθυνο τον καθηγητή κ. Λέκα. Οι διοξίνες δεν παρακολουθούνται σε μόνιμη βάση, δεδομένης της μεγάλης εξειδίκευσης που απαιτείται στην εκτέλεση των αναλύσεων. Θέλω να πω εδώ ότι κατά περίπτωση όταν είχαμε τους βομβαρδισμούς στη Γιουγκοσλαβία, υπήρχε μια εντατικοποίηση αυτών των αναλύσεων και των μετρήσεων, με εκπαιδευτικά ιδρύματα όπως το Αριστοτέλειο Πανεπιστήμιο Θεσσαλονίκης που συνεργάστηκαν με εξειδικευμένα εργαστήρια του εξωτερικού για την εκτέλεση των αναλύσεων.
Τέλος στο πλαίσιο ευρύτερου εθνικού προγράμματος μέτρησης, παρακολούθησης και καταγραφής των επιπέδων ρύπανσης των διοξινών σε τρόφιμα, αέρα και ζωοτροφές -αρμόδιος φορέας είναι το Υπουργείο Ανάπτυξης- λειτουργεί εργαστήριο μέτρησης διοξινών στο ΚΕΦΕ Δημόκριτος σε συνεργασία με τον εθνικό φορέα ελέγχου τον ΕΦΕΤ. 
Αναφορικά με αυτό το πρόγραμμα, έχουν γίνει αναλύσεις σε νερά από το Ελληνικό Χημείο του Κράτους και σε τρόφιμα από το Υπουργείο Γεωργίας. Επισημαίνουμε ότι στα αποτελέσματα των μετρήσεων των διοξινών σε τρόφιμα ελληνικά ζωϊκής προέλευσης, η παρουσία διοξινών ήταν χαμηλή έως ανύπαρκτη, τουλάχιστον από τα στοιχεία που έχουν έρθει και από τις μετρήσεις που έγιναν.
Σχετικά με τους ελέγχους των τοξικών επικίνδυνων ουσιών στο περιβάλλον αρμόδιος φορέας είναι το ΥΠΕΧΩΔΕ σε συνεργασία με τα συναρμόδια Υπουργεία Γεωργίας και Ανάπτυξης. Το ΥΠΕΧΩΔΕ δεδομένου ότι έχει επιφορτισθεί με τη σύνταξη των προγραμμάτων μείωσης των ως άνω ουσιών στα νερά, υποχρέωση της χώρας βάσει του άρθρου 7 της συγκεκριμένης οδηγίας, έχει ήδη συντάξει εθνικό πρόγραμμα των ουσιών του καταλόγου ΙΙ της Οδηγίας 764/76 που περιλαμβάνει δύο νομοθετήματα: Πρώτον, πράξη υπουργικού συμβουλίου για καθορισμό ποιοτικών στόχων στα νερά ως προς τις ουσίες του καταλόγου ΙΙ, κοινή υπουργική απόφαση για καθορισμό ορίων εκπομπής των ουσιών του καταλόγου ΙΙ στα νερά, ειδικά προγράμματα μείωσης των ουσιών του καταλόγου ΙΙ της πιο πάνω οδηγίας για τους υδάτινους αποδέκτες. Και έχουμε εδώ τον Παγασητικό Κόλπο με συγκεκριμένο ΦΕΚ, την Βεγορίτιδα Λίμνη επίσης με συγκεκριμένο ΦΕΚ και την Κορώνεια που είναι υπό νομοθέτηση. 
Ήδη ορίστηκαν με απόφαση του ΥΠΕΧΩΔΕ τα μέλη των επιτροπών παρακολούθησης της υλοποίησης των πιο πάνω προγραμμάτων και αναμένεται η έναρξη του προγράμματος μέσα στο α' εξάμηνο του 2002. 
'Οσο για τους πόρους που ρώτησε ο κ. Λαφαζάνης ξέρετε ότι όλα αυτά τα ζητήματα για την ένταξή τους στο Γ΄ Κοινοτικό Πλαίσιο Στήριξης ακόμα συζητιούνται, γιατί οι διαχειριστικές αρχές σε όλα τα επίπεδα δεν έχουν ολοκληρώσει όλες αυτές τις επεξεργασίες. Είμαστε δηλαδή στο επίπεδο των προτάσεων.
Αναφορικά με το ζήτημα της πρόληψης, μείωση της παρουσίας των διοξινών, ειδικότερα στο περιβάλλον και δεδομένου ότι κύριες πηγές εκπομπής διοξινών αποτελούν οι ανεξέλεγκτοι χώροι διάθεσης αστικών αποβλήτων και η καύση αυτών, πρέπει να σας πω ότι στη χώρα μας δεν υπάρχουν εγκαταστάσεις καύσης αποβλήτων. Ο αριθμών των ανεξέλεγκτων χώρων αυτών, βαίνει συνεχώς μειούμενος -έδωσε μάλιστα συνέντευξη και μίλησε γι' αυτό η Υπουργός- λόγω της εκτεταμένης κατασκευής και λειτουργίας χώρων υγειονομικής ταφής αποβλήτων και λοιπών συγχρόνων και φιλικών προς το περιβάλλον έργων διαχείρισης αποβλήτων κατά τα τελευταία χρόνια. 
Τα έργα αυτά υλοποιούνται στο πλαίσιο ολοκληρωμένων σχεδιασμών διαχείρισης στερεών αποβλήτων των περιφερειών και νομαρχιών της χώρας, όπου περιλαμβάνεται και το κλείσιμο των ανεξέλεγκτων αυτών χώρων και η σταδιακή αποκατάστασή τους.
Σημειώνεται επίσης ότι το ΥΠΕΧΩΔΕ έκανε μία επεξεργασία πολύ καλή και κατέγραψε μέσα στο 2001 τους ανεξέλεγκτους αυτούς χώρους σε εθνικό επίπεδο. Και υπάρχει μία συνεχής ενημέρωση του Υπουργείου μας σχετικά με τη λειτουργία των χώρων υγειονομικής ταφής των απορριμμάτων και για τα έργα αποκατάστασης των ανεξέλεγκτων χωματερών. 'Εχουμε ήδη μία μείωση αυτών των φαινομένων σύμφωνα με τα στοιχεία.
Στο τρίτο ερώτημά σας σχετικά με την υλοποίηση των στόχων του εθνικού σχεδιασμού για τις κατηγορίες των αποβλήτων θα πω, ότι τα απόβλητα όπως τα χρησιμοποιούμενα ελαστικά, οι εξαντλημένοι καταλύτες, οι χρησιμοποιημένες ηλεκτρικές συσκευές και γενικά υλικά που μπορούν να αξιοποιηθούν, εντάσσονται στα άλλα προϊόντα όπως αυτά ορίζονται στις διατάξεις του νόμου που αφορά στις συσκευασίες και στην εναλλακτική διαχείριση των συσκευασιών και άλλων προϊόντων.
Σήμερα είναι σε εξέλιξη οι απαραίτητες ενέργειες του ΥΠΕΧΩΔΕ που ζητήσατε με το ερώτημά σας για την εφαρμογή των σχετικών διατάξεων του εν λόγω νόμου στο πλαίσιο και του αναφερόμενου εθνικού σχεδιασμού που είπα πριν. 
Σε πιο προχωρημένο στάδιο και συγκεκριμένα στο στάδιο έγκρισης των συστημάτων εναλλακτικής διαχείρισης βρίσκονται οι δράσεις σχετικά με τη διαχείριση των υλικών αποβλήτων συσκευασίας. 
Αναφερθήκατε στα ορυκτέλαια. Σε ό,τι αφορά τα χρησιμοποιημένα ορυκτέλαια είναι υπό έκδοση ο εθνικός σχεδιασμός και οι τεχνικές προδιαγραφές σχετικά με τη διαχείρισή τους σε εφαρμογή τόσο της κοινής υπουργικής απόφασης (καθορισμός μέτρων και όρων για τη διαχείριση των χρησιμοποιημένων ορυκτέλαιων) όσο και του εθνικού σχεδιασμού Διαχείρισης Στερεών Αποβλήτων. (ΚΥΑ 98012/2001/1996 - ΦΕΚ 40/Β) και (ΚΥΑ 113944/1997 ΚΑΙ 14312/1302/00)
Αυτός ο σχεδιασμός και οι τεχνικές προδιαγραφές για τα χρησιμοποιημένα ορυκτέλαια θα εκδοθούν μαζί με τις κοινές υπουργικές αποφάσεις για τη διαχείριση των επικίνδυνων αποβλήτων. 
Τώρα για τα νοσοκομειακά απόβλητα πέραν των χρηματοδοτήσεων από το επιχειρησιακό πρόγραμμα "ΠΕΡΙΒΑΛΛΟΝ" του Β΄ Κοινοτικού Πλαισίου Στήριξης και ΕΣΔΚΝΑ για την κατασκευή ειδικού αποτεφρωτικού κλιβάνου δυναμικότητας τριάντα τόνων την ημέρα και την εκπόνηση μελέτης με τίτλο "Προκαταρκτική Μελέτη Κατασκευής Μονάδας Θερμικής Επεξεργασίας Επικίνδυνων Αποβλήτων νοσηλευτικών ιδρυμάτων περιφέρειας Κεντρικής Μακεδονίας", ετοιμάζεται από το ΥΠΕΧΩΔΕ η κοινή υπουργική απόφαση σχετικά με τη διαχείριση των ιατρικών αποβλήτων. Ήδη βρίσκεται στο γραφείο μου αυτό το σχέδιο. Είναι έτοιμο για υπογραφή. Έχουμε, όμως, να επεξεργαστούμε ορισμένα σημεία. Και σ' αυτή την προσπάθεια συμμετέχουν και οι διάφοροι φορείς προκειμένου να υπάρχει ολοκληρωμένη αυτή η κοινή υπουργική απόφαση που θα βοηθήσει και στο θέμα των ιατρικών και νοσοκομειακών αποβλήτων. 
Σχετικά τώρα με τη διαχείριση των PCB/PCT, επίκειται υπογραφή υπουργικής απόφασης που αφορά στα σχέδια και στις γενικές κατευθύνσεις για τη διάθεση απολύμανση των συσκευών που περιέχουν PCB, σε πλήρη εναρμόνιση προς την ισχύουσα κοινοτική και εθνική νομοθεσία, τη γνωστή του 2000. Με την υλοποίηση των μέτρων που προβλέπονται σ' αυτήν την υπουργική απόφαση, η Ελλάδα θα ανταποκριθεί πλήρως στην κοινοτική και εθνική υποχρέωση σχετικά με την απόσυρση όλων των PCBs και PCT μέχρι το τέλος του 2010, όπως είναι υποχρεωμένη, καθώς και για την παρακολούθηση και τον έλεγχο της τυχόν ρύπανσης του περιβάλλοντος από την ακατάλληλη διαχείριση ή απόρριψη των εν λόγω ουσιών. 
Περιληπτικά αναφορικά με όσα είπαν οι συνάδελφοι Βουλευτές σχετικά με τις παραβιάσεις της κοινοτικής περιβαλλοντικής νομοθεσίας, πρέπει να πω εδώ ότι βεβαίως υπάρχουν κάποιες καταγγελίες. Δεν είναι, όμως, πενήντα επτά καταγγελίες σε επίπεδο προστίμου ή σε επίπεδο προειδοποίησης. Μιλάμε εδώ μόνο για δύο συγκεκριμένες τις οποίες όπως ξέρετε τρέχουμε να προλάβουμε. 
Ο κ. Αμπατζόγλου, που μου έκανε την τιμή να με επισκεφθεί στο Υπουργείο και να μου βάλει όλα αυτά τα θέματα που αφορούν στη συγκεκριμένη περιοχή και στο Θριάσιο Πεδίο, ξέρει πολύ καλά ότι δεν είναι δυνατόν κάποια θέματα να λυθούν ως δια μαγείας. Χρειάζονται και συνεργασίες, δυστυχώς ή ευτυχώς και επιτροπές -είναι και αυτά μέσα στις διεθνείς υποχρεώσεις- και διϋπουργικές επιτροπές και ένα main streaming, διότι πρέπει όλα τα Υπουργεία να συμμετέχουν σ' αυτήν την κοινή προσπάθεια για να ολοκληρώσουμε τις θεσμικές και διεθνείς μας, αν θέλετε, δεσμεύσεις και υποχρεώσεις. 
Είναι δύο, λοιπόν, αυτές οι υποθέσεις που εκκρεμούν στο ευρωπαϊκό δικαστήριο. Συγκεκριμένα είναι η υπόθεση C 83 του 2002 για τα PCBs και PCTs και η υπόθεση C 119 του 2002 για το αποχετευτικό δίκτυο στο Θριάσιο Πεδίο και το βιολογικό καθαρισμό στην Ελευσίνα. 
Υπάρχουν και άλλες τρεις υποθέσεις, οι οποίες όμως δεν έχουν οδηγηθεί εκεί, αλλά βρίσκονται υπό διερεύνηση. 
Υπάρχουν τώρα, κύριε Πρόεδρε, πολλές ερωτήσεις από τους συναδέλφους και δεν θα ήθελα να υπάρχει έλλειμμα στις απαντήσεις. 
Στο ερώτημα αναφορικά με την παρακολούθηση, γίνεται αυτή η παρακολούθηση όπως υφίσταται μ' αυτές τις επιτροπές. 
Εγώ θέλω να καταθέσω και έναν πίνακα που προσπάθησα να βρω για να δούμε τις κατηγορίες των επικινδύνων αποβλήτων -τι έχουμε καταγράψει ως Κυβέρνηση- την ποσότητα των στερεών αποβλήτων σε τόνους ανά έτος και βεβαίως τον τρόπο διαχείρισης.
Θα καταθέσω αυτόν τον πίνακα στα Πρακτικά για τους συναδέλφους που επερωτούν.
(Στο σημείο αυτό η Υφυπουργός Περιβάλλοντος, Χωροταξίας και Δημοσίων Έργων κ. Ρ. Ζήση καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Όπως είπα πριν, να ξέρετε ότι αυτά παρακολουθούνται και από το φορέα…
ΠΡΟΕΔΡΕΥΩΝ (Παναγιώτης Σγουρίδης): Κυρία Ζήση, θέλετε χρόνο από τη δευτερολογία σας;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ναι. Ολοκληρώνω, κύριε Πρόεδρε. 
Θέλω να πω για τα θέματα που τέθηκαν για τους ελέγχους και για τα μέτρα και τις δράσεις, ότι δημιουργήσαμε, όπως ξέρετε, το INSPECTORATE, αυτό το θεσμό του περιβάλλοντος. Βεβαίως, θα συμφωνήσω ότι χρειάζονται ελεγκτικοί μηχανισμοί, ότι χρειάζεται εγρήγορση σε αυτό, ότι χρειάζεται, αν θέλετε, να λειτουργήσει και κάθε ένας. Γιατί όπως το περιβάλλον δεν έχει σύνορα, όπως είπαμε, υπάρχει και ευθύνη σε όλους, με μία αναλογικότητα βέβαια, που βεβαίως μπορώ να τη δεχθώ.
Στην ερώτησή σας έχετε δώσει έμφαση στην καύση των αποβλήτων ως κύρια πηγή διοξινών. Σας είπα πριν ότι δεν υπάρχουν στη χώρα μας εγκαταστάσεις καύσης αποβλήτων και οι μόνες πηγές είναι οι αναφλέξεις των σκουπιδιών στους ανεξέλεγκτους χώρους διάθεσης αποβλήτων. Νομίζω ότι αυτό συνδέεται άμεσα με τα γενικότερα μέτρα βελτίωσης που παίρνουμε για τη διαχείριση των απορριμμάτων, καθώς και την επέκταση της δημιουργίας νέων χώρων υγειονομικής ταφής αποβλήτων, αλλά με έναν ορθολογισμό και έχοντας καταγράψει πλέον τώρα όλες τις εκκρεμότητες, ανάγκες, προτεραιότητες σε ένα σχέδιο ανάπτυξης και προστασίας του περιβάλλοντος που παρουσιάζουν οι περιφέρειες της χώρας.
Πρέπει να πω στο τρίτο ερώτημά σας για την υλοποίηση του εθνικού σχεδιασμού τα εξής: Ξέρετε πάρα πολύ καλά ότι και οι διευθύνσεις περιβαλλοντικού σχεδιασμού, αλλά και όλες οι άλλες υπηρεσίες προσπαθούν και με τις εντολές μας και με τις πιέσεις σ' ένα μεγάλο όγκο δουλειάς, αναγκών και προτεραιοτήτων, να προωθήσουν κάποια θέματα. Σχεδιάζονται κοινές υπουργικές αποφάσεις. Πρέπει να ολοκληρώσουμε όλα αυτά που βάλατε. 
Εγώ δεν θα διαφωνήσω μαζί σας. Απεναντίας απαντώ με το ίδιο πάθος, αν θέλετε, που βάλατε και εσείς τα ζητήματα, με το ίδιο πάθος της Κυβέρνησης, την ίδια αγωνία και την ίδια ανησυχία να επιλύσει αυτά τα ζητήματα, να θεσμοθετήσει τους φορείς διαχείρισης και στις λίμνες και στους ποταμούς. Χρειάζονται οι διασυνοριακές, οι διακρατικές συνεργασίες. Είναι απαραίτητες σε κάποιες περιοχές. Αυτές προϋποθέτουν κάποιες διαδικασίες θα έλεγα ίσως πολύ σκληρές και πολλές φορές ίσως και χρονοβόρες. Πρέπει να ολοκληρωθεί ένα θεσμικό πλαίσιο.
Βεβαίως για τα νερά και για όλα αυτά τα θέματα που βάλατε, ξέρετε ότι εναρμονίζουμε και σύντομα θα φέρουμε στη Βουλή, στη δική μας νομοθεσία τις κοινοτικές οδηγίες, λαμβάνοντας πάντα υπόψη το δικό μας φυσικό πλούτο, τον πολιτισμικό μας πλούτο, τις δικές μας κοινωνικές ανάγκες και τις δικές μας ιδιαιτερότητες, οι οποίες είναι πολλές, στα ζητήματα -θα επιμείνω- δημοκρατικού προγραμματισμού, αλληλοενημέρωσης, αν θέλετε βιωσιμότητας της πολιτικής παρέμβασης και όχι αποσπασματικών και προσωρινών ρυθμίσεων για το όποιο όφελος ή για το όποιο κόστος. 
Ξέρω πάρα πολύ καλά ότι σε πολλές περιοχές για οποιαδήποτε πρόστιμα και καταγγελίες ευθύνονται τέτοιου είδους νοοτροπίες. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
Τελειώνω, κύριε Πρόεδρε.
Θέλω να πιστεύω ότι μαζί σας, με την αλληλοτροφοδότηση όχι μόνο της αγωνίας, αλλά και των προτάσεων, των επισημάνσεων και όλων αυτών των θεμάτων, όπως θέσατε και με την επερώτησή σας σήμερα, θα μπορέσουμε να προχωρήσουμε πολύ πιο γρήγορα τις ήδη -και θέλω να το παραδεχθείτε- υπάρχουσες προσπάθειες που έχουν μετουσιωθεί είτε σε κοινές υπουργικές αποφάσεις είτε σε θεσμικό πλαίσιο που και η Κυβέρνηση του ΠΑΣΟΚ με υψηλό αίσθημα ευθύνης και με περίσσευμα ευαισθησίας έχει προωθήσει.
Σας ευχαριστώ θερμά.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος έχει το λόγο για δεκαπέντε λεπτά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα κάνω χρήση και της δευτερολογίας μου και θα πάρω λίγο χρόνο περισσότερο.
ΠΡΟΕΔΡΕΥΩΝ (Παναγιώτης Σγουρίδης): Καλώς, θα σας δώσω είκοσι λεπτά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, σήμερα, το 2002, μιλάμε για την ανάγκη να επιβληθεί επιτέλους ο νόμος ως νόμος και πρόληψης, αλλά και κυρώσεων, που θα λέει το αυτονόητο: "Ο ρυπαίνων πληρώνει". Εάν πάμε στο Επιγραφικό Μουσείο, θα δούμε να διασώζεται ένα θραύσμα που περιέχει τμήμα της νομοθεσίας που ίσχυε στο δεύτερο μισό του 5ου αιώνα και εθεωρείτο ιερή. Ο ιερός, λοιπόν, εκείνος νόμος, απαγορεύει το υπερβολικό μούσκεμα των δερμάτων και την παραπέρα κατεργασία τους στον Ιλισό, γιατί από τότε εθεωρείτο ότι τα απόβλητα είναι καταστροφικά για την ανθρώπινη ζωή και το περιβάλλον.
Σήμερα, μιλάμε για την ανάγκη να μπει, επιτέλους, σε πρώτη προτεραιότητα η εξασφάλιση της ποιότητας ζωής. Εάν ανατρέξουμε στους αρχαίους σοφιστές θα βρούμε το Ζήνωνα τον Κιτιέα να λέει: "Ομολογουμένως τη φύσει ζην, όπερ έστι κατ' αρετήν ζην, άγει γαρ προς ταύτην ημάς η φύσις": Αυτός που ζει σε αρμονία με τη φύση, εξασφαλίζει βίο σύμφωνο με την αρετή, με την πρόοδο που υπονοεί ο συγκεκριμένος όρος, γιατί προς την ισόρροπη ζωή, προς την ενάρετη ζωή οδηγεί η φύση.
Τα λέω αυτά, παρά τον κίνδυνο που διατρέχω, ανατρέχοντας στην αρχαιότητα, να χαρακτηριστώ εκ νέου "ειδωλολάτρης" από τον κ. Χριστόδουλο. Εμείς θα εξακολουθήσουμε να μιλάμε για τη ζωή και τη δημιουργία, θα αγωνιζόμαστε για τη νέα ηθική στις σχέσεις του ανθρώπου με τη φύση και το περιβάλλον, για τη νέα ηθική στις δραστηριότητες της ανθρώπινης κοινωνίας, στις σχέσεις της ανάπτυξης με την κοινωνική συνοχή. Θα επιμένουμε σ' αυτό και ας κινδυνεύουμε να χαρακτηριστούμε ως "φονταμενταλιστές- αθεϊστές".
Το λέω αυτό γιατί θέλω να κάνω, παρεμπιπτόντως, μία παρατήρηση. Ο θορυβοποιός αυτός λόγος, περί παντός επιστητού, του κ. Χριστόδουλου, είναι η γραφική πλευρά των πραγμάτων. Η επικίνδυνη πλευρά των πραγμάτων είναι, η αναγόρευση του κ. Χριστόδουλου σε αρμόδιο να εκδίδει πιστοποιητικά φιλοσοφικών, πνευματικών, θρησκευτικών και εθνικών φρονημάτων.
Θέλω, λοιπόν, να το επισημάνω αυτό και ας το έχει υπόψη της η Κυβέρνηση εν όψει εκλογών και πολιτικών εξελίξεων, αλλά και η Αξιωματική Αντιπολίτευση. Δεν νομίζω να υπάρχει άλλο προηγούμενο, Αρχιεπίσκοπος της χώρας να παρεμβαίνει στο δημόσιο βίο της χώρας, καταγγέλλοντας αφοριστικά πολιτικούς λέγοντας αυτά που λέει ο κ. Χριστόδουλος για το Συνασπισμό και για εμένα. Μόνο η Ιερή Εξέταση απομένει, η πυρά και ο αφορισμός. Και ουδενός ιδρώνει το αυτί από τους αρμόδιους κυβερνητικούς!
Τα λέω αυτά, κυρίες και κύριοι συνάδελφοι, γιατί στην ελληνική κοινωνία του 2002 υπάρχει ένας ζωντανός, επίμονος, σκληρός, απαιτητικός διάλογος για την προστασία του περιβάλλοντος, για την εξασφάλιση ποιότητας ζωής. Λυπάμαι, γιατί η Κυβέρνηση πολλές φορές όχι μόνο δεν τον αξιοποιεί, αλλά τον αντιστρατεύεται, τον καταδιώκει και τον περιφρονεί.
Άκουσα την κυρία Υφυπουργό που έκανε μία αποστροφή και επιβάλλεται να της απαντήσω. Συμμερίζομαι και την αγωνία της και τις διακηρύξεις της και τις διαβεβαιώσεις της, αλλά επιβάλλεται να της απαντήσω σ' αυτήν την αποστροφή.
Δεν είναι, κυρία Υφυπουργέ, ο μαξιμαλισμός της οικολογικής ευαισθησίας που οδηγεί σε κινδυνολογίες, αλλά είναι πολλές φορές η κυβερνητική αβελτηρία ή η κυβερνητική υποκρισία, ο τρόπος με τον οποίο συμπεριφέρεται το κράτος και η εκάστοτε κυβέρνηση στην προστασία των συλλογικών αγαθών δημοσίου ενδιαφέροντος που έχουν σχέση με την προστασία του περιβάλλοντος, που δημιουργεί τα προβλήματα.
Είναι αναγκαίο να επισημάνω ένα πρόσφατο παράδειγμα. Αυτήν τη στιγμή που μιλάμε περιφέρεται ξανά το φάντασμα ενός νομοσχεδίου για τα δάση, το οποίο έχει τρεις φορές μέχρι σήμερα αποσυρθεί. Πρόκειται για μία προσπάθεια, η οποία ευθέως θέτει εν αμφιβολία και υπό αμφισβήτηση την ιδιοκτησιακή κατάσταση σαράντα εκατομμύριων στρεμμάτων. Αυτό βεβαίως είναι αρμοδιότητα του Υπουργείου Γεωργίας, αλλά πρέπει να είναι σαφές ότι με τέτοιες νομοθετικές ρυθμίσεις και επινοήσεις, ξεσηκώνονται θύελλες. Σε αυτό το θέμα θα ξεσηκωθεί διαμαρτυρία μεγαλύτερη από εκείνη, η οποία προέκυψε για την απόπειρα τροποποίησης του άρθρου 24 του Συντάγματος.
Εμείς θέλουμε να σας προειδοποιήσουμε από τώρα, καμιά σκοπιμότητα να μην εποφθαλμιά τα δάση, καμιά εκποίηση συλλογικών αγαθών του περιβάλλοντος δεν φέρνει ψήφους, ακόμα και αν φέρνει ψήφους, κόβει από τη ζωή μας και με αυτήν την έννοια καλό είναι να πάψει πια αυτό το παιχνίδι των κυβερνήσεων, που θέλουν να εισπράττουν χρήματα από τους καταπατητές των δασών και από τους αγοραστές δασικών εκτάσεων.
Εάν βγούμε έξω, στην κοινωνία, και ρωτήσουμε έναν απλό πολίτη, πότε καίγονται τα περισσότερα δάση, θα σας απαντήσει: "Σε προεκλογικές περιόδους". Εάν ρωτήσουμε πότε βγαίνουν τα σχέδια αποχαρακτηρισμού δασικών εκτάσεων, θα σας απαντήσουν: "Σε προεκλογικές περιόδους". Πότε αλλάζουν τα πολεοδομικά και οικιστικά σχέδια; Σε παραμονές εκλογών. Πότε νομιμοποιούνται αυθαίρετα; Την ίδια περίοδο κατά κανόνα. Πότε μπαζώνονται τα ρέματα και κάνουν όλοι πως δεν βλέπουν; Πότε μειώνεται ακόμη περισσότερο η δημόσια έκταση και πότε πολλαπλασιάζεται η διανομή δημόσιας γης; Σε περιόδους προεκλογικές. 
Το λέω αυτό γιατί δυστυχώς και με το περιβάλλον κατ' επανάληψη παίζονται πελατειακές σχέσεις, Το λέω αυτό διότι τα συλλογικά αγαθά δημοσίου ενδιαφέροντος, που έχουν σχέση με την ποιότητα της ζωής και της ανάπτυξης, γίνονται αντικείμενο διαπραγματεύσεων για την εξασφάλιση πολιτικής επιρροής ή την εξασφάλιση οικονομικών στηριγμάτων. Το λέω αυτό διότι ο κύριος παράγοντας που μειώνει την αποτελεσματικότητα της οικολογικής ευαισθησίας και της περιβαλλοντικής εγρήγορσης της κοινωνίας, είναι ο τρόπος, με τον οποίο συμπεριφέρονται οι κρατικές και κυβερνητικές δομές. Αυτή είναι η πραγματικότητα στον τόπο μας.
Να, γιατί, λοιπόν, δεν έχουμε κτηματολόγιο, κυρίες και κύριοι, το 2002. Να γιατί δεν έχουμε εθνικό περιφερειακό και νομαρχιακό, χωροταξικό και πολεοδομικό σχεδιασμό. Η απάντηση είναι στην κοινή συνείδηση καταγεγραμμένη. Θα προχωρήσω σε μία ακόμα επισήμανση: Καταργήστε το ΥΠΕΧΩΔΕ, δεν μπορεί να συνυπάρχουν Υπουργείο Δημοσίων Έργων και Υπουργείο Περιβάλλοντος. Η περιβαλλοντοκτόνα δράση είναι κυρίως από τον τομέα των έργων. Η οικολογική εγρήγορση, πρέπει να διασφαλίζεται κυρίως από το Υπουργείο Περιβάλλοντος, ως ένα ξεχωριστό Υπουργείο, για να μπορεί πραγματικά να ασκείται περιβαλλοντική πολιτική αποτελεσματική και στον τομέα της πρόληψης και στον τομέα της νομοθετικής επεξεργασίας των κυβερνήσεων, ώστε να είναι εδώ η κα Ζήση, ως Υπουργός Περιβάλλοντος και όχι ως Υφυπουργός, που απλώς λέει τι σχεδιάζει νομοθετικά το σημερινό Υπουργείο.
Το λέω επίσης, κυρία Υπουργέ, και για έναν πρόσθετο λόγο. Άκουσα προσφάτως να τονίζουν, πολλά από τα κυβερνητικά στελέχη: "Θα κριθούμε από τα έργα μας". Είναι σωστό αυτό. Από τα έργα του κρίνεται ο καθείς, που λέει το ρητό. Αλλά στον περιβαλλοντικό τομέα έχετε τη διαχείριση της εξουσίας επί μία εικοσαετία. Αν σήμερα υπάρχουν αυτά τα ελλείμματα, αυτά τα έργα είναι εκείνα, τα οποία δείχνουν όσα προηγουμένως είπα από πλευράς αντιφάσεων, στρεβλώσεων και άλλων δυσάρεστων συνθηκών.
Έγιναν προσπάθειες, υπήρξαν ευαισθησίες, υπήρξαν επιλογές ακόμη και στον τομέα των νομοθεσιών να εξισορροπηθούν οι αρνητικές με τις θετικές δράσεις, πλην όμως το συνολικό αποτέλεσμα αυτήν τη στιγμή δεν έχει διασφαλίσει εκείνα τα οποία απαιτεί το δημόσιο συμφέρον.
Σε ό,τι αφορά την προστασία του περιβάλλοντος η πολιτική της Κυβέρνησης είναι μια συνεχής προσπάθεια να ανταποκριθεί στις οδηγίες της Ευρωπαϊκής 'Ενωσης. Δεν είναι αριθμητικό το θέμα. Ξέρετε ότι υπάρχουν προειδοποιήσεις, ξέρετε ότι σας γίνονται συστάσεις, ξέρετε ότι σας στέλνονται επιστολές, διότι δεν δίνετε στοιχεία, ξέρετε ότι υπάρχουν παραπομπές στο Ευρωπαϊκό Δικαστήριο.
Εύκολα, λοιπόν, βγάζει κανείς το συμπέρασμα ότι η πολιτική σας υστερεί. Και επειδή δεν μου αρέσει να μιλάω έτσι αφηρημένα αναφέρω, ποιες είναι οι εκτιμήσεις και οι παρατηρήσεις του ΟΟΣΑ από την 'Εκθεση Περιβαλλοντικών Επιδόσεων στην Ελλάδα το 2000: Σας διαβάζω: "οι κύριες προσπάθειες της Ελλάδας για την επίτευξη της οικονομικής σύγκλισης συνοδεύονται μόνο μερικώς από παράλληλες και αντίστοιχες προσπάθειες για περιβαλλοντική σύγκλιση. Σαν αποτέλεσμα, η Ελλάδα εξακολουθεί να αντιμετωπίζει ποικίλες προκλήσεις στον τομέα του περιβάλλοντος".
Δεύτερη επισήμανση: "παρ'όλα αυτά η πρόοδος που μένει να συντελεσθεί, παράλληλα με τις προοπτικές για οικονομική ανάπτυξη και την πιθανή αύξηση των περιβαλλοντικών αλλαγών σε συνδυασμό με την αύξηση του εισοδήματος, απαιτούν μία περιβαλλοντική μεταρρύθμιση".
Τρίτη επισήμανση: "η αδυναμία επιβολής και εξασφάλισης της συμμόρφωσης με τη νομοθεσία υπήρξε πάντοτε η αχίλλειος πτέρνα της εφαρμογής της περιβαλλοντικής πολιτικής στην Ελλάδα, γεγονός που αποδυναμώνει την αποτελεσματικότητα των περιβαλλοντικών κανονισμών και των διαδικασιών της αδειοδότησης". Σας φωτογραφίζει η έκθεση του ΟΟΣΑ τα προβλήματα τα οποία προκύπτουν.
Άλλη διαπίστωση για τις δαπάνες για την προστασία του περιβάλλοντος: "Βρίσκονται σε επίπεδα του 1% του ΑΕΠ, είναι παρόμοιες με εκείνες των χωρών της συνοχής, αλλά σημαντικά μικρότερες σε σχέση με τις άλλες χώρες του ΟΟΣΑ, καθώς οι δαπάνες χρηματοδοτούνται κυρίως από την Ευρωπαϊκή 'Ενωση. Αργά ή γρήγορα θα πρέπει να ληφθούν μέτρα για να αναπτυχθεί ένα βιώσιμο χρηματοδοτικό καθεστώς, βασιζόμενο σε εθνικές χρηματοδοτήσεις".
'Άλλη διαπίστωση: "το ΥΠΕΧΩΔΕ προς το παρόν έχει περιορισμένη εποπτεία της εφαρμογής της περιβαλλοντικής πολιτικής στο σχετικό πεδίο, στο πεδίο δηλαδή της εθνικής διοίκησης σε θέματα περιβάλλοντος". Παρ'όλα αυτά έχει δρομολογηθεί η δημιουργία ενός ειδικού σώματος επιθεωρητών περιβάλλοντος με το ν.2242/94. Μέχρι σήμερα μόνο στη Nομαρχία Aνατολικής Aττικής έχει λειτουργήσει τέτοιο σώμα επιθεωρητών. 
'Aλλη παρατήρηση αφορά τη διαχείριση του υδατικού δυναμικού, τα υγρά απόβλητα και τη διαχείριση του αέρα. Είναι συγκεκριμένες παρατηρήσεις που περιέχονται στην έκθεση του ΟΟΣΑ. Θα παρακαλούσα αυτές οι παρατηρήσεις να αξιοποιηθούν. Αυτό το νόημα έχει ο κοινοβουλευτικός έλεγχος, τον οποίο ασκούμε σήμερα, διότι όταν δημοσιεύονται ειδήσεις με επίσημη τεκμηρίωση, ότι οικολογικές βόμβες απειλούν πολλές περιοχές της Ελλάδας, ότι χιλιάδες τόνοι επικίνδυνων τοξικών αποβλήτων, προερχομένων κυρίως από βιομηχανικές δραστηριότητες συσσωρεύονται ανεξέλεγκτα σε όλη τη χώρα, αυτή η διαπίστωση έχει σχέση με την πραγματικότητα. Δεν είναι κινδυνολογία, κυρία Υπουργέ. 'Οπως έχει σχέση με την πραγματικότητα το γεγονός ότι δύο χιλιάδες εκατόν εξήντα παράνομες παράνομες χωματερές δημιουργούν έναν εξαπλωμένο κίνδυνο για όλη τη χώρα.
'Αρα, λοιπόν, να οι τομείς για τους οποίους εμείς πιστεύουμε ότι πρέπει να αναπτυχθεί πολύ σοβαρή και διαφορετικού χαρακτήρα πολιτική παρέμβαση. Γιατί εύκολα βγάζει με αυτά τα δεδομένα κανένας το συμπέρασμα ότι δεν υπάρχει εθνικός σχεδιασμός για το περιβάλλον, ότι δεν υπάρχουν προτεραιότητες. Και δεν υπήρξαν ούτε στην προηγούμενη κυβερνητική περίοδο ούτε στη σημερινή.
'Ακουσα προσφάτως κάποιο κυβερνητικό στέλεχος να λέει ότι "το περιβάλλον το βλέπουμε σαν ένα στοιχείο σε όλες τις πολιτικές μας". Αυτό είναι κάτι το οποίο περιλαμβάνεται σε όλα τα έγγραφα της Ευρωπαϊκής 'Ενωσης. Αλλά η Κυβέρνηση προχωράει και σε μία άλλη διατύπωση ότι αυτές οι πολιτικές πρέπει να έχουν περιβαλλοντική διάσταση, η οποία να μη βρίσκεται σε αντίθεση με τις άλλες διαστάσεις της οικονομικής και κοινωνικής ανάπτυξης της χώρας.
Αυτό σημαίνει, κυρία Υπουργέ, ότι, αν κανείς δει τις ανακοινώσεις του Υπουργείου, αντιδιαστέλλετε τον οικονομικό και τον κοινωνικό χαρακτήρα μιας πολιτικής με τα οικολογικά αιτήματα και αυτό είναι το επικίνδυνο, ενώ πρέπει να συνεκτιμάται εξαρχής η οικολογική διάσταση σε συνδυασμό και εκ παραλλήλου με την οικονομική και κοινωνική. 
Η προστασία του περιβάλλοντος δεν λαμβάνεται απλά υπόψη. Αυτή είναι μια φιλοσοφία διαχείρισης. Η προστασία του περιβάλλοντος πρέπει να ενσωματώνεται στη χάραξη και στο σχεδιασμό της πολιτικής. Αυτή είναι άλλη οικονομική φιλοσοφία. Αυτό λέει η απόφαση του Γκέτενμποργκ, αυτό αναφέρεται στο έκτο σχέδιο δράσης για το περιβάλλον, αυτή είναι σήμερα η κατεύθυνση της ευρωπαϊκής πολιτικής. 
Θα ήθελα ακόμη να σας επισημάνω τα προβλήματα τα οποία υπάρχουν σε πολύ κρίσιμους τομείς.
Όσον αφορά την ανακύκλωση πλαστικού, αλουμινίου και γυαλιού, που σύμφωνα με την οδηγία-νόμο θα έπρεπε να έχει αρχίσει και να έχει εφαρμοστεί, μέχρι τις 31 Δεκεμβρίου 2005 πρέπει να αξιοποιείται τουλάχιστον το 50% των συσκευασιών. Δεν έχετε χρονοδιάγραμμα ή τουλάχιστον δεν γνωρίζουμε εμείς χρονοδιάγραμμα εφαρμογής. Πάτε στα τυφλά; Πιστεύετε ότι θα προλάβετε; Εμείς πάντως το επισημαίνουμε.
'Οσον αφορά τα λάστιχα των αυτοκινήτων και τα ορυκτέλαια, θα αρχίσει ένα εργοστάσιο, το οποίο φτιάχνεται στο Ύπατο με καθυστέρηση και αυτό δύο χρόνων και θα αρχίσει σε τέσσερις μήνες. 'Oμως το πρόβλημα είναι έντονο, πολύ σοβαρό και το ξέρετε. Εμείς σας το επισημαίνουμε. 
Όσον αφορά το κατ' εξοχήν πρόβλημα που είναι τα τοξικά απόβλητα, υπάρχουν πολλές βιομηχανίες που χρησιμοποιούν τοξικές ουσίες και που έχουν τοξικά κατάλοιπα. Κυκλοφορούν αυτοκίνητα με καταλύτες που δεσμεύουν τα αμέσως επικίνδυνα αέρια. Πώς τα διαχειριζόμαστε αυτά; Μέχρι τώρα τους χρησιμοποιημένους καταλύτες τους φορτώνουμε σε ένα καράβι και τους στέλνουμε έξω από την Ελλάδα για καταστροφή. 
Στη χώρα μας υπάρχουν περίπου δέκα χιλιάδες τόνοι απαρχαιωμένου στρατιωτικού υλικού, στις στρατιωτικές αποθήκες. Υπάρχουν συσκευές που λειτουργούν με κλοφέν, το οποίο πρέπει να αποσυρθεί μέχρι το 2010. Εμείς πιστεύουμε ότι πρέπει να αποσυρθεί αμέσως.
Δεν κινδυνολογώ, κυρία Υπουργέ, αν σας πω ότι ούτε ο στρατός ούτε οι κρατικές υπηρεσίες ξέρουν μέχρι σήμερα, πού και πώς έχουν αποθηκευτεί κλοφέν. Ξέρετε ότι γίνονται έρευνες, αυτήν την ώρα που μιλάμε, για το τι θα γίνει επιτέλους με τα χώματα τα οποία εκτιμάμε ότι έχουν μολυνθεί. 
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ )
Ποιος θα διαχειριστεί αυτόν τον κίνδυνο; Ποια είναι η εκτίμησή σας; 
Πρόσφατα ο Σύνδεσμος Ελληνικών Βιομηχανιών Βορείου Ελλάδος σε μια ημερίδα του ανέφερε αυτό το κρίσιμο πρόβλημα. Ανησυχούν οι ίδιοι που χρησιμοποιούν αυτά τα τοξικά. Είναι ο μπελάς τους τι θα τα κάνουν, που θα τα πάνε. 
Πρέπει να δοθεί μια οργανωμένη διέξοδος, να εξασφαλιστεί και να επιβληθεί η επιστημονική διαχείριση των καταλοίπων. Πρέπει να μειώσουμε όσο μπορούμε τη χρήση τους, με εναλλακτικά υλικά, αλλά και να περιορίσουμε την παραγωγή τους, επανεισάγοντας στη χρήση ανακτημένες ποσότητες από τη διαχείρισή τους. Δεν το κάνουμε αυτό. Γι' αυτό και εμείς καταθέτουμε την επερώτηση. 
Πιστεύουμε ότι στην Ελλάδα μπορούν να στηθούν, για όλες αυτές τις εργασίες, βιώσιμες οικονομικά μονάδες, που θα κοιτάξουν και τα προβλήματα της διακρατικής διασυνοριακής συνεργασίες με τις άλλες βαλκανικές χώρες. Υπάρχουν μελέτες. Υπάρχει ευαισθησία. Υπάρχει αγωνία. Σε πολιτικό επίπεδο σας ζητάμε παρεμβάσεις. Πείτε μας κάτι σχεδιασμένο και ουσιαστικό.
Επίσης θα ήθελα να αναφέρω ζητήματα, τα οποία σχετίζονται με άλλα θέματα που αναφέρουμε στην επερώτησή μας.
Κυρία Υπουργέ, πέρα από την οικονομική βιωσιμότητα, από οικολογική άποψη, ξέρετε, πολύ καλά, ότι η μεταφορά και η διαχείριση των αποβλήτων εκτός των χώρων παραγωγής τους, είναι επικίνδυνη και απαράδεκτη. Δεν πιστεύω ότι συμφωνείτε με τη χρησιμοποίηση των αναπτυσσόμενων χωρών σαν χωματερών του ανεπτυγμένου κόσμου, ότι θα τα διώξουμε από εδώ και θα τα πάμε κάπου σε μια άλλη χώρα υπανάπτυκτη ή υπό ανάπτυξη ή αναπτυσσόμενη για να τη χρησιμοποιούμε ως χωματερή.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ δεν είπα αυτό. Δεν μίλησα για αναπτυσσόμενες χώρες.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Βεβαίως. Η κάθε κοινωνία πρέπει να απολαμβάνει τα αγαθά της ανάπτυξης και ταυτόχρονα να υφίσταται τα δικά της απόβλητα και να μην τα φορτώνει σε άλλους.
Θα ήθελα να επισημάνω τώρα κάτι που έχει σχέση με το σχεδιασμό αυτής της οικολογικής πολιτικής. 'Εχετε ένα Εθνικό Κέντρο Περιβάλλοντος που ιδρύθηκε το 2000. Μέσα στα δύο χρόνια της δραστηριότητός του δεν έχει επιβεβαιώσει το ρόλο του, ως στρατηγικό επιτελείο για τις πολιτικές κατευθύνσεις και τα προγράμματα. Πολύ περισσότερο δεν έχει επιβεβαιώσει το ρόλο του, στη στοιχειώδη εφαρμογή της κοινοτικής νομοθεσίας για την προστασία του περιβάλλοντος. Το Κέντρο αυτό είναι αναγκαίο. Αλλά για να γίνει αποτελεσματικό, πρέπει να εγκαταλείψει τη νοοτροπία να λειτουργεί ως μηχανισμός προπαγάνδας του κυβερνητικού κέντρου ή ως μηχανισμός δημοσίων σχέσεων του ΥΠΕΧΩΔΕ.
Με τη συμμετοχή και μη κυβερνητικών περιβαλλοντικών οργανώσεων της Τοπικής και Νομαρχιακής Αυτοδιοίκησης και όλων των φορέων που έχουν λόγο, επιμελητηρίων, κοινωνικών οργανώσεων, συνδέσμων βιομηχανιών, μπορεί να παίξει ρόλο στη διαμόρφωση οικολογικής συνείδησης. Το λέω αυτό, γιατί, όταν πριν από μήνες καταθέσαμε επερώτηση για τα προβλήματα της περιβαλλοντικής πολιτικής και της οικολογικής ευαισθησίας, εισπράξαμε απαξιωτικούς μύδρους από τον προκάτοχό σας. Όταν ο προκάτοχός σας έφυγε από τη θέση του, στην πρώτη δημόσια συνέντευξη, κατήγγειλε την κυβερνητική πολιτική στο επίπεδο του περιβάλλοντος, λέγοντας ότι η Κυβέρνηση δεν έχει περιβαλλοντική πολιτική. Δεν θέλουμε αυτήν τη διγλωσσία, αυτήν την υποκρισία για ένα θέμα που αφορά τη ζωή μας και τη ζωή των παιδιών μας.
ΓΙΑΝΝΗΣ ΚΑΨΗΣ: Για ποιον λέτε;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ο κ. Καψής ως έγκριτος δημοσιογράφος, που δεν αφήνει τίποτα να πέσει κάτω, χωρίς να το σχολιάσει, ρωτάει ρητορικά, διότι ξέρει πολύ καλά. Εμείς θέλουμε όταν ρωτάμε να μη λέτε ότι κινδυνολογούμε και όταν επισημαίνουμε το πρόβλημα να λέτε τα πράγματα με το όνομά τους, αναλαμβάνοντας τις όποιες ευθύνες σας.
Εσείς σήμερα, κατά τη γνώμη μας, δεν μας δώσατε πλήρεις απαντήσεις. Όμως μας δώσατε ειλικρινείς απαντήσεις. Μας είπατε, "αυτά είναι". Τουλάχιστον δεν διαπράξατε το λάθος που έκανε ο προκάτοχός σας, ο οποίος μόλις έχασε το λοφίο της εξουσίας, απέκτησε το ξίφος της αντιεξουσίας.
Σας επισημαίνουμε, λοιπόν, ότι σ΄ αυτό το θέμα θα πληρώσουμε τα σπασμένα, διότι ολιγωρεί η κυβερνητική πολιτική. Ζητάμε, επιτέλους, και σε επίπεδο προσωπικών φιλοδοξιών να βρεθούν πολιτικοί, που θα αποφασίσουν να εφαρμόσουν οικολογική πολιτική με ρήξεις, με συγκρούσεις και αμφισβητήσεις του πλέγματος πελατειακών σχέσεων και διαπλεκομένων συμφερόντων, που λυμαίνεται πρώτα και κύρια το περιβάλλον.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κωνσταντίνου έχει το λόγο ως Kοινοβουλευτικός Eκπρόσωπος του ΠΑΣΟΚ.
ΦΛΩΡΟΣ ΚΩΝΣΤΑΝΤΙΝΟΥ: Σ' αυτήν τη σοβαρή επερώτηση που κατέθεσε ο Συνασπισμός, νομίζω ότι πρέπει να σταθούμε σε τρία σημεία. Το πρώτο είναι η τοποθέτηση του κ. Κωνσταντόπουλου. Έκανε πάρα πολλά γενικότερα και ειδικότερα, είτε προκαλώντας την Κυβέρνηση είτε θέτοντας ζητήματα στην Υπουργό περισσότερο από υπερβολή και παρεξήγηση, παρά ουσιαστικά. Επιτρέψτε μου να σας πω τι εννοώ.
Για το πρώτο πολιτικό θέμα που έθεσε, που αφορά κάποιες δηλώσεις του Αρχιεπισκόπου, και εστράφη καλώντας όλα τα κόμματα, αλλά και το ΠΑΣΟΚ και την Κυβέρνηση και τον Πρωθυπουργό, νομίζω ότι θα έπρεπε να πω, απολύτως ήρεμα και απολύτως καθαρά, ότι η στάση και η συμπεριφορά του Πρωθυπουργού και του ΠΑΣΟΚ στο θέμα αυτό, στο θέμα των σχέσεων με την Εκκλησία, ήταν από την πρώτη στιγμή απολύτως σαφείς και απολύτως ειλικρινείς. Νομίζω ότι εγώ δεν θα μπορούσα να προσθέσω τίποτε άλλο και δεν νομίζω ότι ο κ. Κωνσταντόπουλος θα έπρεπε να απευθυνθεί προς το κυβερνητικό κόμμα. Μάλλον προς κάπου θα έπρεπε να απευθυνθεί και να ζητήσει ό,τι ο ίδιος έκρινε ότι έπρεπε να ζητήσει. Για μας ήταν απολύτως σαφές ότι είναι άλλο το θρησκευτικό συναίσθημα του λαού και άλλο τα ανθρώπινα και τα ατομικά δικαιώματα, από την πρώτη στιγμή.
Το δεύτερο πολιτικό θέμα που ετέθη από τον κ. Κωνσταντόπουλο ήταν το θέμα ενός φαντάσματος που πλανάται πάνω από την Αθήνα, πάνω από την Ελλάδα, το νομοσχέδιο για τα δάση. Δεν ξέρω τι εννοεί, δεν γνωρίζω καν να υπάρχει τέτοιο φάντασμα που να πλανάται.
Αυτό όμως που γνωρίζω είναι ότι στην Επιτροπή Αναθεώρησης του Συντάγματος είχαμε μια πάρα πολύ μεγάλη συζήτηση για το άρθρο 24. Γνωρίζετε όλοι και γνωρίζουμε όλοι ότι υπήρξαν και διαφοροποιήσεις και στελεχών του ΠΑΣΟΚ και σωστό ήταν. Επιτροπή Αναθεώρησης του Συντάγματος ήταν. Αλίμονο αν δεν λέγαμε ελεύθερα τις απόψεις μας. Και βεβαίως από τη στιγμή που ψηφίστηκε ένα καινούριο άρθρο 24 και μάλιστα με κάποιες δεσμεύσεις επιστημονικής μορφής, είναι λογικό ότι κάποια στιγμή θα συζητηθεί ένα άλλο νομοσχέδιο για τα δάση. Αυτό είναι δεδομένο. Και είναι επίσης γνωστό ότι πριν από τρία - τέσσερα χρόνια ετοιμαζόταν ένα προσχέδιο, το οποίο όμως λόγω της Αναθεώρησης του Συντάγματος δεν προχώρησε. Κάποια στιγμή θα προχωρήσει.
Επομένως, ούτε ενδιέφερε το ΠΑΣΟΚ ή μας ενδιαφέρει εδώ να αλλάξει κάποια ιδιοκτησιακή κατάσταση ούτε να φέρει ή να μη φέρει ψήφους. Μακράν του ΠΑΣΟΚ τέτοιες σκέψεις. Εξάλλου, αν ήθελε να έχει τέτοια πρακτική, θα μπορούσε να το είχε δείξει επί σειρά ετών. Για το ΠΑΣΟΚ, για την Κυβέρνηση, το πρώτο και πάνω απ' όλα είναι η υγεία των πολιτών και αυτό γίνεται προσπάθεια με τον καλύτερο τρόπο να διαφυλαχθεί.
Όσο για την αναφορά σας σε ορισμένα δημοσιεύματα, κύριε Κωνσταντόπουλε, που μας είπατε ότι έχουν σχέση με την πραγματικότητα, νομίζω ότι είναι απολύτως αληθές. Το ότι έχουν σχέση με την πραγματικότητα, δεν το αμφισβητεί κανείς. Το ερώτημα είναι τι βαθμό σχέσης έχουν με την πραγματικότητα. Έχουν 1%, 5%, 50%, 90%; Διότι αν έχουν 1% σχέση με την πραγματικότητα, νομίζω ότι το υπόλοιπο απλούστατα μπορεί να λεχθεί μαξιμαλισμός, μπορεί να λεχθεί υπερβολή.
Και σε ό,τι αφορά το τελευταίο για τη δήλωση του κυβερνητικού στελέχους του ΠΑΣΟΚ, ότι το θέμα της ανάπτυξης το ΠΑΣΟΚ το αντιλαμβάνεται σε κάθε τομέα οικονομικής δραστηριότητας, αυτό νομίζω ότι πρέπει να αποτελεί θέση όλων μας. Είναι θέση που διακηρύχθηκε στη Συνδιάσκεψη της Βαρκελώνης τον περασμένο Μάρτιο. Πράγματι, σε κάθε τομέα υπάρχει περιβαλλοντική διάσταση και αυτό πρέπει να γίνει κατανοητό απ' όλους μας. Αυτό όμως δεν αποτελεί αιχμή για κανέναν. Αποτελεί υποχρέωση όλων μας.
Το δεύτερο θέμα που θα ήθελα να θέσω, κυρία Πρόεδρε, έχει σχέση με την κριτική που έκαναν -εγώ είμαι βέβαιος ότι είναι καλόπιστη κριτική- οι συνάδελφοι του Συνασπισμού. Πράγματι, τόνισαν πάρα πολλά αρνητικά, θα έλεγα εν πολλοίς υπαρκτά θέματα, υπαρκτά προβλήματα, σε μια υπαρκτή ευαισθησία του ελληνικού λαού.
Όταν όμως συζητούμε ένα πάρα πολύ σοβαρό θέμα -και αυτή ήταν και η τοποθέτηση της κυρίας Υφυπουργού- πρέπει σε αυτό το πολύ σοβαρό θέμα να έχουμε πολύ σοβαρή και υπεύθυνη θέση και αντιμετώπιση. Διότι, αν μένουμε μόνο στα αρνητικά, που -επαναλαμβάνω- υπάρχουν και τέτοιες πλευρές, η γενική εικόνα που μένει είναι μόνο η αρνητική πλευρά.
Θα μπορούσα να σας πω τα θετικά που αφορούν την Ψυτάλλεια, όπου υπάρχει ακόμη βαθμός ελέγχου των αποβλήτων πάρα πολύ σημαντικός για την νιτροποίηση και την απονιτροποίηση των αποβλήτων. Θα μπορούσα να σας πω στα θετικά για το βιολογικό καθαρισμό της Θεσσαλονίκης. Δεν ξέρω αν είναι ακριβές, αλλά οι υπηρεσίες λένε ότι λειτουργεί αρκετά καλά, μάλιστα γράφουν ότι λειτουργεί και πολύ καλά. Δεν θέλω να είμαι απολύτως ταυτόσημος με τη θέση των υπηρεσιών. Να σας πω για το κέντρο -αναφέρθηκε η κυρία Υπουργός…
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, κύριε συνάδελφε…
ΦΛΩΡΟΣ ΚΩΝΣΤΑΝΤΙΝΟΥ: Δεν σας διέκοψα, κυρία συνάδελφε. Κάντε λίγο υπομονή, δεν έχω άλλωστε πολύ χρόνο.
…στο κέντρο επεξεργασίας λυμάτων του Θριάσιου Πεδίου, που λειτουργεί. Θα μπορούσα να σας πω για τα μέτρα, για το ειδικό πρόγραμμα παρακολούθησης επιφανειακών υδάτων, ιδίως μετά τα προβλήματα που δημιουργήθηκαν πρόπερσι με τον Αξιό, τις φήμες -εν πολλοίς δεν ήταν και φήμες- για φάρμακα από τα Σκόπια που έπεφταν και δημιουργούσαν καταστάσεις. Δημιουργήθηκαν κέντρα μέτρησης των νερών. Θα μπορούσα να σας πω για τις τοξικές ουσίες και το περιβάλλον. Αναφέρθηκε η κυρία Υπουργός για το ειδικό πρόγραμμα για τον Παγασητικό, για τη Βεγορίτιδα λίμνη, για το πρόγραμμα που εξήγγειλε η κα Παπανδρέου πριν από λίγες μέρες σε ό,τι αφορά τους χώρους υγειονομικής ταφής κ.λπ, που προχωρά μέχρι το 2006. Αλλά αν κι εγώ έμενα σε τέτοιου είδους απαρίθμηση -και υπάρχουν πολλά- θα παρουσίαζα μόνο μια θετική πλευρά και η εντύπωση που θα έμενε θα ήταν ότι όλα πάνε καλά. Δεν είναι ούτε έτσι όπως τα λέω εγώ, ότι δεν πάνε δηλαδή όλα καλά.
Και θέλω να καταλήξω με το τρίτο σημείο, κυρία Πρόεδρε. 'Oλα αυτά πρέπει να τα εντάξουμε σε μια γενική λογική και η γενική λογική που έχει η Κυβέρνηση -και αυτό δεν μπορείτε να το αρνηθείτε- είναι η αποδοχή της θέσης της αειφόρου ανάπτυξης, η αποδοχή της θέσης της συνεργασίας με τους πολίτες, η αποδοχή της θέσης ότι δημιουργώ ένα ενιαίο θεσμικό, νομικό πλαίσιο και κάνω συγκεκριμένα βήματα για να προχωρήσω σε ό,τι αφορά το περιβάλλον. Και η αειφόρος ανάπτυξη -και με αυτό θα κλείσω, γιατί σε ό,τι αφορά το εσωτερικό της χώρας η κυρία Υφυπουργός ήταν πολύ αναλυτική- δεν αφορά μόνο εμάς, δεν λειτουργούμε μόνο εμείς στον πλανήτη ή στην περιοχή μας. Χρειάζονται συνεργασίες και άλλου είδους, συνεργασίες διακρατικές. Η αειφόρος ανάπτυξη είναι πολύ μεγαλύτερη υπόθεση από το Ρίο και το Γκέτεμποργκ μέχρι τώρα που θα γίνει η Διάσκεψη στη Νότια Αφρική και αυτό, κυρία Υπουργέ, είναι ένα θέμα πάρα πάρα πολύ σημαντικό. Και θέλω κι εγώ να προτρέψω στην καλύτερη δυνατή προετοιμασία και της Κυβέρνησης, αν μπορούμε να πιέσουμε και την Ευρωπαϊκή 'Eνωση, διότι γνωρίζετε ότι και τα συμφέροντα που παίζονται είναι τόσο μεγάλα, ώστε σωστά είπε κάποιος ότι αν περιμένουμε να σώσουν τον πλανήτη οι πλούσιοι, αυτοί δεν πρόκειται να τον σώσουν ποτέ.
Το λέω, λοιπόν, αυτό για την αειφόρο ανάπτυξη διότι θέλω να υπογραμμίσω κι εγώ ότι και διακρατικές συνεργασίες επιβάλλεται να γίνουν -ήδη στα Βαλκάνια έχουμε προβλήματα σημαντικά, για τα οποία είμαι βέβαιος ότι συμφωνούν οι συνάδελφοι του Συνασπισμού, απλώς έμεινα στο εσωτερικό χώρο, το δικό μας, τον εθνικό χώρο και δεν αναφέρθηκα σ' αυτά- και αυτές τις πλευρές πρέπει να τις αντιμετωπίσουμε. Να μην αντιμετωπίσουμε το θέμα των τροφίμων μόνο με εθνικά μέτρα. Δεν αντιμετωπίζεται μόνο με εθνικά μέτρα. ΄Hδη υπάρχει, δεν ξέρω αν έχει εκδοθεί κιόλας…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κωνσταντίνου, παρακαλώ πολύ ολοκληρώστε.
ΦΛΩΡΟΣ ΚΩΝΣΤΑΝΤΙΝΟΥ: Τελειώνω, κυρία Πρόεδρε, αλλά είναι τόσο σοβαρό, μεγάλο κι ενδιαφέρον θέμα, που παρασυρόμαστε πολλές φορές. Έχετε δίκιο όμως, κυρία Πρόεδρε.
Ας πω όμως σ' αυτό το θέμα των τροφίμων ότι ήδη υπάρχει κοινοτική οδηγία για συνολικότερη αντιμετώπιση του προβλήματος του ελέγχου της ποιότητας των τροφίμων. Το θέμα των διοξινών που τέθηκε, παραδείγματος χάρη, δεν είναι μόνο θέμα δικό μας, θέμα εθνικό. ΄Eτσι πρέπει να το αντιμετωπίσουμε. Και, παρ' όλο που βλέπω τα σημαντικά βήματα της Κυβέρνησης, θα παρότρυνα κι εγώ -όχι κινδυνολογώντας, φυσικά, κυρία Υπουργέ- να γίνουν πιο συστηματικά, πιο γρήγορα, πιο δραστικά βήματα προς την προστασία του περιβάλλοντος, σε συνεργασία με όλους τους διεθνείς φορείς που ασχολούνται με αυτό και ιδιαίτερα με τον Ο.Η.Ε.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Κύριε Πρόεδρε, φαντάζομαι ότι θέλετε το λόγο για μια σύντομη παρέμβαση. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα ήθελα να επισημάνω ότι το να προσθέτουμε δίπλα από την ανάπτυξη διάφορους όρους, όπως ισόρροπη, αξιοβίωτη, δεν λύνει το πρόβλημα, γιατί πολλές φορές οι οικονομικές και άλλες δραστηριότητες, οι επιλογές που γίνονται από εξωτερικές οικονομίες, ανατρέπουν σε πολύ λίγο χρονικό διάστημα, μικρότερο της διάρκειας μιας κυβερνητικής θητείας, τα δεδομένα. 
Εμείς λέμε για τη σωστή διαχείριση των φυσικών πόρων και για τη διασφάλιση συλλογικών αγαθών που έχουν σχέση, με την ύπαρξη των ανθρώπων στη γη και με την ποιότητα της ζωής. 
Κύριε συνάδελφε, ως Kοινοβουλευτικός Eκπρόσωπος του ΠΑΣΟΚ αναφερθήκατε σε διάφορες, διακηρυκτικού χαρακτήρα επισημάνσεις. Σωστό. Εμείς ζητάμε να γίνουν πολιτική πράξη. Και ξέρετε ότι άλλο η διακήρυξη και άλλο η αποκρυστάλλωση μιας θέσης σε πολιτική εφαρμογή.
Γιατί το λέω; ΄Ηρθε για κύρωση το πρωτόκολλο του Κιότο. Δεν με ενδιαφέρει αν αντιδρούν οι Ηνωμένες Πολιτείες Αμερικής. Είναι άλλης τάξεως πρόβλημα. Εγώ λέω εδώ, στην Ελλάδα, μπορείτε να μου πείτε, αν εμείς, ως κράτος μπορούμε να είμαστε συνεπείς με τις υποχρεώσεις, που αναλαμβάνουμε από το πρωτόκολλο; Συγκεκριμένα, έχουμε πολιτική σχεδιασμένη και με σαφές χρονοδιάγραμμα που θα μας επιτρέψει να αυξήσουμε την εκπομπή των αερίων του θερμοκηπίου στ ο 25% από τις τιμές του 1990; Δεν την έχουμε. Τι κι αν το κυρώσουμε, αφού δεν έχουμε τη σχεδιασμένη πολιτική; Ο καυγάς που έχει ξεκινήσει είναι ότι δεν διαπραγματεύθηκαν σωστά και έπρεπε να ζητήσουν μεγαλύτερο ποσοστό. Δεν θα το έδινε η Eυρωπαϊκή 'Ενωση.
Αφήστε τα αυτά όμως. Εμείς δεν κάνουμε όπως βλέπετε τέτοιας μορφής θεώρηση: "συν, πλην, ίσον". Σας λέμε, υπάρχει σχεδιασμένη πολιτική για την ανταπόκριση στις δεσμεύσεις από το πρωτόκολλο του Κιότο; Δεν υπάρχει.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του Συνασπισμού της Αριστεράς και της Προόδου)
Και κάτι ακόμη και τελειώνω. Αναφέρομαι σε διαπιστώσεις οι οποίες είναι άσχετες μ' αυτά που προκύπτουν από το σχέδιο ανάπτυξης του 2000-2006, το δικό σας για το περιβάλλον. Ξέρετε τι λέτε; Στο επίπεδο χώρας το 1994 είχαν καταγραφεί τρεις χιλιάδες τετρακόσιοι τριάντα χώροι ανεξέλεγκτης διάθεσης, οι οποίοι δέχονται το 35% της συνολικής ποσότητας των παραγομένων απορριμμάτων, ενώ το υπόλοιπο 65% διετίθετο σε εγκεγκριμένους από τις αρμόδιες αρχές χώρους διάθεσης, χωρίς αυτό να σημαίνει ότι πληρούσαν τις προδιαγραφές των χώρων υγειονομικής ταφής. Από το σύνολο των παραγομένων οικιακών απορριμμάτων το 8,6% ανακυκλώνεται.
Σε ό,τι αφορά τα επικίνδυνα απόβλητα εξακολουθεί να υφίσταται έλλειψη αντίστοιχων χώρων υποδομής. ΄Οσον αφορά το θέμα των τοξικών αποβλήτων σήμερα στην Ελλάδα παράγονται τετρακόσιες πενήντα χιλιάδες τόνοι αποβλήτων που χρήζουν ειδικής διαχείρισης. Στο Β΄ Κοινοτικό Πλαίσιο Στήριξης προβλέπετο η δημιουργία δύο κέντρων θερμικής επεξεργασίας νοσοκομειακών αποβλήτων στην Αττική και στη Θεσσαλονίκη, που ακόμα βρίσκονται στο αρχικό στάδιο υλοποίησης και θα μεταφερθούν στο Γ΄ Κοινοτικό Πλαίσιο Στήριξης. Αυτό σας λέμε. Ενώ έχετε τη διαπίστωση ότι τετρακόσιες πενήντα χιλιάδες τόνοι τοξικών αποβλήτων χρειάζονται ειδική διαχείριση, ενώ υπήρξε σχεδιασμός στο Β΄ Κοινοτικό Πλαίσιο Στήριξης, μεταφέρεται αυτός ο σχεδιασμός στο Γ΄ Κοινοτικό Πλαίσιο Στήριξης, χωρίς καμία εξήγηση. 
Αυτό είναι κάτι, κύριε συνάδελφε, Κοινοβουλευτικέ Εκπρόσωπε του ΠΑΣΟΚ, που από πλευράς συνεπειών επιβαρύνει τη ζωή όλων μας. Γιατί το πήγατε στο Γ΄ Κοινοτικό Πλαίσιο Στήριξης; Γιατί δεν το κάνατε στο Β΄ Κοινοτικό Πλαίσιο Στήριξης; Γιατί τα τοξικά απόβλητα πετιούνται στα ρέματα, στις χωματερές και όπου αλλού; Το ξέρουμε ότι γίνονται σχέδια. Πράγματι γίνονται. Το ξέρουμε ότι υπάρχουν ευαισθησίες. Πράγματι υπάρχουν, δεν τις αρνηθήκαμε. 'Αλλο σας λέμε. 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, θα ήθελα να συγχαρώ το Συνασπισμό που έφερε αυτήν την επερώτηση. Νομίζω ότι έχουμε καταθέσει και εμείς μια επερώτηση με αντίστοιχο περιεχόμενο από το τέλος του Μαρτίου και επειδή είναι και κάπως γενικότερη πιστεύω ότι θα συζητηθεί. Αλλά δεν υπάρχει καμιά αμφιβολία ότι στο πρόβλημα της προστασίας του περιβάλλοντος μεγάλες διαφορές ιδεολογικές και πολιτικές δεν υπάρχουν. Είναι από τα θέματα στα οποία όλοι συμφωνούμε ότι πρέπει να υπάρξει έντονη κρατική πολιτική, έντονη δημόσια πολιτική. 
Εδώ δεν είναι θέμα αγορών και κράτους. Οι αγορές δεν μπορούν να λύσουν τα προβλήματα του περιβάλλοντος και είναι από τα προβλήματα στα οποία συμφωνούμε όλοι σ' αυτήν την Αίθουσα, τουλάχιστον όσον αφορά την κατεύθυνση της πολιτικής. Και όπως πολύ σωστά είπε ο Πρόεδρος του Συνασπισμού προηγουμένως, το ζήτημα δεν είναι η κατεύθυνση της πολιτικής. Η κατεύθυνση της πολιτικής σε πάρα πολλές πλευρές αυτού του ζητήματος είναι δεδομένη. Το ζήτημα είναι η εφαρμογή της πολιτικής, αν γίνεται. Διότι όλοι συμφωνούμε ότι οι δραστηριότητες που ρυπαίνουν πρέπει να αποθαρρύνονται, είτε με φορολογία είτε με ρυθμιστικούς κανόνες που τις περιορίζουν. ΄Ολοι συμφωνούμε ότι πρέπει να λαμβάνονται μέτρα που θα οδηγούν σε περιορισμό των δραστηριοτήτων που ρυπαίνουν το περιβάλλον και να εφαρμόζονται κανόνες για την προστασία του περιβάλλοντος. Και όλοι συμφωνούμε ότι πρέπει να υπάρξουν συγκεκριμένες υποδομές για τη διαχείριση των αποβλήτων και έργα αποκατάστασης του περιβάλλοντος και αυτά πολύ σωστά επισημαίνονται στην επερώτηση.
Αυτό που περίμενα εγώ να ακούσω από την κυρία Υφυπουργό, είναι να παραδεχθεί κατ' αρχάς τις καθυστερήσεις και το τι θα κάνει η Κυβέρνηση για να επιταχύνει τις διαδικασίες. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εμείς δεν αρνηθήκαμε…
ΓΕΩΡΓΙΟΣ ΑΛΟΓΟΣΚΟΥΦΗΣ: Ναι, το παραδέχεστε θεωρητικά, αλλά δεν άκουσα το τι μέτρα θα πάρετε για να αντιμετωπίσετε τα προβλήματα και τα προβλήματα δυστυχώς για μας, είναι πάρα πολύ μεγάλα. Θα ξεκινήσω από την Αθήνα. Στην Αθήνα, βάσει των στοιχείων της έκθεσης της εταιρείας Γουίλιαμ Μέρσερ που έχει τίτλο "Παγκόσμια Κατάταξη Πόλεων αναφορικά με την ποιότητα ζωής για το 2002" η Αθήνα κατατάσσεται στη χειρότερη θέση από τις ευρωπαϊκές πρωτεύουσες και εκατοστή ενενηκοστή έκτη παγκοσμίως, όσον αφορά την ποιότητα του περιβάλλοντος. Υπάρχει το πρόβλημα του νέφους για την Αθήνα. Υπάρχει το επικείμενο πρόβλημα των Ολυμπιακών Αγώνων, όπου οι μετακινήσεις κατά τη διάρκεια των Αγώνων αναμένεται να αυξηθούν κατά πεντακόσιες πενήντα χιλιάδες . Τι θα κάνουμε, θα την κλείσουμε την Αθήνα την περίοδο των Ολυμπιακών Αγώνων για να προστατεύσουμε το περιβάλλον; 
Η Ευρωπαϊκή Επιτροπή έχει εκφράσει την ανησυχία της για τη διαχείριση των αποβλήτων, έχουμε μεγάλες καθυστερήσεις στην ανάθεση υλοποίησης των έργων για τη δημιουργία πρασίνου στις περιοχές γύρω από τις ολυμπιακές εγκαταστάσεις και μέχρι τον Απρίλιο του 2004 προβλέπεται να φυτευτούν περίπου τέσσερις χιλιάδες εκατόν πενήντα στρέμματα και άλλα τέσσερις χιλιάδες στρέμματα υπαρχόντων πάρκων και ελευθέρων χώρων θα βελτιωθούν. Αυτά δεν έχουν ξεκινήσει ακόμα. Εξαγγέλλονται, επανεξαγγέλλονται, αλλά δεν βλέπουμε να υλοποιούνται.
Τώρα, στο θέμα των αποβλήτων που πολύ σωστά έθεσε ο Συνασπισμός, θέλω να προσθέσω ότι η ίδια η Κυβέρνηση έχει παραδεχθεί στο παρελθόν ότι μόνο το 51% της διάθεσης αστικών αποβλήτων διοχετεύεται σε χώρους υγειονομικής ταφής, ενώ το υπόλοιπο 49%, διοχετεύεται σε συνήθεις χώρους εναπόθεσης. Τι γίνεται γι' αυτό; Με το θέμα του Κουρουπητού πληρώσαμε πρόστιμο και υπάρχει και κίνδυνος επιβολής νέου προστίμου από την Ευρωπαϊκή ΄Ενωση. Διότι τι υποσχέθηκε η Ελλάδα; Ανέλαβε πέρυσι συγκεκριμένες δεσμεύσεις η Κυβέρνηση, να καθαρίσει και να αποκαταστήσει την περιοχή. Να θέσει σε εφαρμογή ένα σχέδιο για τη διαχείριση των διαφόρων ειδών απορριμμάτων. Να δημιουργήσει εργοστάσιο για τη διαλογή και υγιεινή ταφή των απορριμμάτων, να σταματήσει την καύση τους. Απ' όλες αυτές τις δεσμεύσεις, το μόνο που έγινε είναι ότι σταμάτησε την καύση. Εδώ είναι θέματα εφαρμογής της πολιτικής. Συμφωνούμε με το ποια είναι η πολιτική, δεν διαφωνούμε στο ποια είναι η πολιτική. Εφαρμόζεται αυτή η πολιτική; Εκεί κρίνονται οι κυβερνήσεις. Από την εφαρμογή της πολιτικής. Και βέβαια, έχουμε και άλλες περιπτώσεις ανάλογες με του Κουρουπητού που μας απειλούν με πρόστιμο. Στο παραπέντε αποφεύχθηκε πρόσφατα η επιβολή προστίμου και στην Ηλεία και στην ανατολική Αττική. Πρέπει η Κυβέρνηση, όχι απλώς να τα παραδέχεται θεωρητικά, αλλά να μας πει τι κάνει γι' αυτά τα θέματα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Στην Ηλεία, είναι εντός της περιοχής του Ολυμπιακού χώρου. 
ΓΕΩΡΓΙΟΣ ΑΛΟΓΟΣΚΟΥΦΗΣ: Ναι, ναι. 
Υπάρχουν, λοιπόν, μεγάλα ζητήματα και βέβαια εγώ δεν θα παύσω να λέω ότι υπάρχουν και συγκεκριμένες πράξεις της Κυβέρνησης που λειτουργούν εις βάρος του περιβάλλοντος και είχαμε πρόσφατα εδώ συγκεκριμένα νομοσχέδια όπου καταστρέφουν το περιβάλλον στην Αττική.
Στο νόμο για τα υδατορέματα ήρθε διάταξη, σύμφωνα με την οποία, κατά παρέκκλιση κάθε άλλης διάταξης, μπορεί ένας Υπουργός ΠΕΧΩΔΕ να χωροθετεί και να ορίζει χρήσεις γης για χώρους στάθμευσης και σταθμούς μετεπιβίβασης του μετρό και να ορίζει χρήσεις γης, οι οποίες δεν έχουν να κάνουν καθόλου με τη στάθμευση, παρά μόνο με την εκμετάλλευση αυτών των χώρων. 
Ζητήσαμε τότε να μπουν συγκεκριμένοι περιορισμοί, να πούμε "εντάξει, πρέπει να γίνουν κατά παρέκκλιση χώροι στάθμευσης, γιατί υπάρχει το κυκλοφοριακό πρόβλημα". Όμως, δεν μπορεί οι άλλες χρήσεις, πέρα από τη στάθμευση, να είναι η κύρια δραστηριότητα και η στάθμευση να είναι η δευτερεύουσα. Είπαμε να μπουν συγκεκριμένες δεσμεύσεις και συγκεκριμένες δεσμεύσεις δεν μπήκαν. Καταγγείλαμε τότε την Υπουργό ότι πάει να δημιουργήσει υπεραξίες μόνο με την υπογραφή της, καταστρέφοντας το περιβάλλον και απάντηση δεν πήραμε. Ο νόμος ψηφίστηκε από την Κυβέρνηση και το ίδιο έγινε με τη χωροθέτηση του Ολυμπιακού Χωριού Τύπου στο Μαρούσι. 
Αυτά δεν δημιουργούν πρόβλημα για το περιβάλλον; Δεν είναι μόνο ότι δεν παίρνετε τα μέτρα για την προστασία του περιβάλλοντος. Είναι ότι παίρνετε και πρωτοβουλίες, οι οποίες οδηγούν σε χειροτέρευση και συνειδητή υποβάθμιση του περιβάλλοντος και στην Αττική και στην υπόλοιπη Ελλάδα. Εδώ το 40% των Ι.Χ. αυτοκινήτων υπολογίζεται ότι δεν έχει ανανεωμένη κάρτα καυσαερίων. Τι γίνεται γι' αυτό; Πολλά αυτοκίνητα είναι ρυπογόνα, αν και έχουν αλλάξει καταλύτη. Τι γίνεται με την πολιτική για τα αυτοκίνητα, που συνδέεται και με την πολιτική για το νέφος; Να μην πω ότι σε διακόσιους ενενήντα ένα υδροβιότοτους από τους τριακόσιους εβδομήντα επτά υδροβιότοπους της χώρας υπάρχουν σοβαρά προβλήματα υποβάθμισης της ποιότητας του νερού, ρύπανσης, εξάντλησης των πόρων, υπεραλίευσης, λαθροθηρίας, μεταβολής του υδρολογικού καθεστώτος.
Υπάρχουν συγκεκριμένα προβλήματα, τα οποία αναδεικνύει η επερώτηση του Συνασπισμού, τα αναδεικνύουμε κι εμείς στις συνεχείς ερωτήσεις που κάνουμε και στην επερώτηση που έχουμε καταθέσει, αλλά απαντήσεις ουσιαστικές δυστυχώς ούτε σήμερα πήραμε. Αναγνωρίζονται μεν τα προβλήματα, όλοι τα αναγνωρίζουμε, αλλά τι να κάνουμε; Ε, δεν είναι το θέμα το "τι να κάνουμε". Μπορούμε να κάνουμε και η Κυβέρνηση δυστυχώς γι' αυτό ελέγχεται, για τις καθυστερήσεις και για τις πράξεις που έχει αναλάβει τον τελευταίο καιρό, αυτές τις νομοθετικές πρωτοβουλίες, οι οποίες θα οδηγήσουν σε παραπέρα υποβάθμιση του περιβάλλοντος. Γι΄αυτό ελέγχεσθε, κυρία Υφυπουργέ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αμπατζόγλου για να δευτερολογήσει.
ΓΕΩΡΓΙΟΣ ΑΜΠΑΤΖΟΓΛΟΥ: Ευχαριστώ, κυρία Πρόεδρε.
Άκουσα με μεγάλη προσοχή την κυρία Υπουργό και θα πρέπει να πω ότι η αναγνώριση του προβλήματος βοηθάει την εξέλιξη της συζήτησης. 
Η χώρα μας μετά το 1990 διακρίθηκε από μία ταχεία ενσωμάτωση κοινοτικών οδηγιών, έστω όχι όλων. Όμως, υπάρχει μία εξαιρετικά αργή εφαρμογή τους και αναλογιζόμαστε με τι θα πρέπει να συγκρίνουμε τη χώρα μας σήμερα. Με την Κεντρική Ευρώπη; Είναι σα να μιλάμε για το χαβιάρι, όταν δεν έχουμε εξασφαλίσει το ψωμί και την ελιά. Στην Ελβετία η λάσπη από τους δρόμους θεωρείται επικίνδυνο απόβλητο, συλλέγεται και κατεργάζεται ειδικά, διότι είναι ενδεχόμενο να έχει μόλυβδο από τη βενζίνη των αυτοκινήτων. Κάτι τέτοιο είναι αδιανόητο στη χώρα μας. 
Η κυρία Υπουργός ανέφερε τη μείωση του όγκου των επικινδύνων αποβλήτων, που περιλαμβάνεται και στον εθνικό σχεδιασμό που αναγράφεται στο φύλλο της Εφημερίδας της Κυβέρνησης του 2000, από τριακόσιους πενήντα χιλιάδες τόνους το χρόνο σε διακόσιους ογδόντα χιλιάδες τόνους. Αυτό ήταν το δεδομένο εκείνη την εποχή. 
Σήμερα το Πολυτεχνείο εκπονεί για λογαριασμό του ΥΠΕΧΩΔΕ μία νέα μελέτη και λέει ότι το 1998 η ποσότητα των αποβλήτων ήταν τριακόσιες ογδόντα χιλιάδες τόνοι και το 1999 και το 2000. Εγώ δεν θα πω ότι είχαμε αύξηση. Θα πω ότι δεν είχαν περιληφθεί ακριβώς οι ποσότητες στον προηγούμενο εθνικό σχεδιασμό ή ότι έχουν προστεθεί και νέες κατηγορίες ουσιών, που κατατάσσονται πλέον στα επικίνδυνα απόβλητα. Δεν θα πρέπει, λοιπόν, να δημιουργούνται εσφαλμένα συμπεράσματα από τη μείωση με τα πρόσκαιρα, μέχρι στιγμής, στοιχεία της δεκαετίας 1988-1998. 
Η κυρία Υπουργός διαπίστωσε ότι υπάρχει μία δυσπιστία της κοινής γνώμης για τη δημιουργία ΧΥΤΕΑΑ (χώρου υγειονομικής ταφής επικινδύνων αποβλήτων και αποτεφρωτήρων). Το πρόβλημα είναι γιατί. Η κοινή γνώμη, κυρία Υπουργέ, επί δεκαετίες γνωρίζει μία ασυνεχή, μία ασυνεπή περιβαλλοντική πολιτική, η οποία κατά κανόνα είναι απούσα και έχει δημιουργήσει ένα πολιτικό έλλειμμα, ένα πολιτικό αποτέλεσμα, δηλαδή, τη δυσπιστία της κοινής γνώμης.
Όλα όσα εξαγγέλλονται, εξαγγέλλονται ως πανάκεια και λύση σε κάθε πρόβλημα. Στην πράξη όμως δεν επιβεβαιώνεται αυτό. Η κοινή γνώμη δυσπιστεί και δικαίως. Είναι τεράστιο το φορτίο που έχουν οι κυβερνήσεις και ιδιαίτερα η δική σας που ασκείτε επί δύο δεκαετίες διοίκηση στο γιατί διαμορφώθηκε αυτή η κοινή γνώμη. 
Αναφερθήκατε στις διοξίνες. Πιστεύω ότι όπως και στον προκάτοχό σας οι υπηρεσίες δεν σας δίνουν ακριβή στοιχεία. Ο κ. Ευθυμιόπουλος είχε ισχυριστεί ανακριβώς ότι υπάρχουν δύο κέντρα μέτρησης. Εσείς είπατε ότι σε ένα μετρώνται. Εμείς σας ζητάμε να καταθέσετε τα στοιχεία. Θέλουμε να ξέρουμε το χάρτη της κατανομής των διοξινών στον ελληνικό χώρο. Η GREEN PEACE όταν ανακοινώνει ότι μετρήθηκαν διοξίνες στα απόβλητα χαλυβουργικής μονάδας, στον Κουρουπητό ή στην καύση αποθήκης πλαστικών παιχνιδιών προσκομίζει και παρουσιάζει στον Τύπο τα δελτία των χημικών αναλύσεων από έγκριτα εργαστήρια του εξωτερικού. Τέτοια ανάλογα έγκριτα αποτελέσματα θέλουμε να δουμε και εμείς. 
Μιλήσατε για τις μετρήσεις που γίνονται στις τοξικές ουσίες σύμφωνα με την οδηγία 76464 και ιδιαίτερα με τον πίνακα 1 και 2. Οι πίνακες αυτοί περιλαμβάνουν τριάντα περίπου τοξικές ουσίες. Εμείς ζητάμε να κατατεθούν αυτά τα αποτελέσματα και να γνωρίζουμε το χάρτη κατανομής των τοξικών ουσιών στον ελλαδικό χώρο. Δεν μπορούμε να αποσιωπούμε ή να αποκρύπτουμε το πρόβλημα. Σημαντικό θέμα είναι ο έλεγχος. Εάν μεν μείνουμε στο επίπεδο καταγραφής των ουσιών, καταγραφής των ποσοτήτων, ο οποίος γίνεται σε κάποιο βαθμό από τις νομαρχίες, που όμως αυτά τα στοιχεία είναι ελλιπή, δεν είναι αξιόπιστα, δεν συλλέγονται από το ΥΠΕΧΩΔΕ μ' ένα μεθοδευμένο τρόπο, με αποτέλεσμα να μη διαβιβάζονται στην Ευρωπαϊκή Ένωση και τον Ιανουάριο του 2001 να έχουμε παραπεμφθεί στο Ευρωπαϊκό Δικαστήριο για τη μη προσκόμιση των εν λόγω στοιχείων, τότε δεν έχουμε επαρκή πολιτική ούτε στο πρώτο σκέλος της καταγραφής. Στο δεύτερο σκέλος του ελέγχου από το 1983 έχετε δημιουργήσει έξι είδη κλιμακίων ελέγχου προστασίας περιβάλλοντος, τα οποία έχουν απενεργοποιηθεί. 
Το 1994, όπως αναφέρθηκε και από σας και από τον κύριο Πρόεδρο του Συνασπισμού ο νόμος 2242 προέβλεπε τη δημιουργία Σώματος Επιθεωρητών. Μέχρι πέρυσι το καλοκαίρι δεν το συγκροτήσατε το Σώμα αυτό. Με το νόμο 2947 του 2001 για την ολυμπιακή φιλοξενία στο άρθρο 9 καταργείτε το Σώμα των Επιθεωρητών και δημιουργείτε μια νέα ειδική υπηρεσία περιβάλλοντος την ΕΥΕΠ. Προφανώς έλεγχος δεν υπάρχει συνεχής και αξιόπιστος. 
Από πολλούς ομιλητές έγινε αναφορά στο περιεχόμενο της αειφόρου βιώσιμης ανάπτυξης. Το Υπουργείο Ανάπτυξης ψήφισε το νόμο 2965/2001 για τη βιώσιμη ανάπτυξη στην Αττική, ο οποίος αντικατέστησε το προεδρικό διάταγμα 84/84. Με το νέο αυτό νόμο για πρώτη φορά επιτρέπεται στην Αττική να δημιουργηθούν αποθήκες ευφλέκτων και τοξικών ουσιών. Ε, δεν μπορούμε να το θεωρήσουμε αυτό βιώσιμη ανάπτυξη. 
Τελειώνοντας τη δευτερολογία, θα ήθελα να πω ότι είναι πολύ σημαντικό ότι η κυρία Υφυπουργός αναγνωρίζει το πρόβλημα και τα κενά που έχουν υπάρξει. Στόχος της επερώτησης του Συνασπισμού είναι όχι απλώς να επισημάνει και να επαναφέρει στην επικαιρότητα το σοβαρό αυτό πρόβλημα, αλλά να συμβάλει με τις ιδέες του, με τις δυνάμεις του στην άσκηση μιας πολιτικής αντιμετώπισής του. 
Με δεδομένη την ανεπάρκεια της ελληνικής πολιτείας μέχρι σήμερα να αντιμετωπίσει το πρόβλημα, θέλουμε να πιστεύουμε ότι η ειλικρινής αναγνώριση του προβλήματος σήμερα θα αποτελέσει τουλάχιστον προϋπόθεση για την αντιμετώπιση του αύριο. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Υπουργέ στην αρχική μου ομιλία αναφέρθηκα στο γεγονός το οποίο δεν επιδέχεται αντίρρηση ότι οι λίμνες της χώρας μας βαδίζουν από το κακό στο χειρότερο. Τόνισα ότι η ανάπτυξη κυανοφυκών και κυανοβακτηρίων δημιουργούν τοξίνες που καταστρέφουν το οικοσύστημα στις λίμνες, ακόμα και τη ζωή στις λίμνες και δημιουργούν τεράστιους κινδύνους για τη ζωή των κατοίκων.
Απ' ό,τι αντελήφθηκα δεν θίξατε καν το θέμα στην απάντησή σας, αν και είναι πολύ σοβαρό. Το θέμα αυτό το είχα υπογραμμίσει με ερώτησή μου προς το Υπουργείο σας και πήρα μια καθησυχαστική βεβαίωση που έλεγε ότι η ποιότητα του νερού και τα προβλήματα στις λίμνες βαδίζουν πολύ καλά και η ποιότητα του νερού είναι άριστη. Αναγκάστηκα και μετέφερα αυτήν την απάντηση στο Αριστοτέλειο Πανεπιστήμιο και στην ομάδα η οποία έκανε τη σχετική έρευνα την οποία κατέθεσε στο παγκόσμιο συνέδριο για τις λίμνες. Και έλαβα μια απάντηση η οποία είναι καταπέλτης για το Υπουργείο σας με πολύ συγκεκριμένα στοιχεία. Και εδώ δεν μιλάμε με λόγια αλλά με επιστημονικές πλέον διαβεβαιώσεις οι οποίες δεν επιδέχονται αντίρρηση. Δεν θα αναφερθώ επί μακρόν γιατί το κείμενο είναι πολύ μεγάλο. Για παράδειγμα για τη λίμνη Μικρή Πρέσπα αναφέρεται στην απάντηση του Υπουργείου σας ότι έχει εξαιρετική ποιότητα νερού. Η απάντηση όμως του Αριστοτέλειου Πανεπιστήμιου και της αντίστοιχης ομάδας λέει ότι η μη καλή ποιότητα νερού της λίμνης προκύπτει από επιστημονικά δεδομένα δημοσιευμένα σε σειρά εγκύρων διεθνών περιοδικών και βασίζεται στην υψηλή βιομάζα κυανοβακτηρίων καθώς και στις υψηλές τιμές βιομάζας τοξικών κυανοβακτήριων κλπ. 
Επιπρόσθετα ο εκδότης του επιστημονικού περιοδικού "Υδροβιολογία" σε επιστολή του στη διεθνή κοινότητα τονίζει ότι η λίμνη κινδυνεύει και προτείνει άμεσα μέτρα που πρέπει να ληφθούν τώρα. 
Θα μπορούσα να παραθέσω και άλλα στοιχεία αλλά δεν έχω το χρόνο. Αυτά τα λέω γιατί οι λίμνες, εκτός από τη μεγάλη φυσική ομορφιά που έχουν για τη χώρα μας, είναι και πηγή ζωής. Και γι' αυτές τις λίμνες, εάν δεν κάνουμε ενέργειες τώρα σε λίγο δεν θα υφίστανται ή θα είναι σε μια τέτοια κατάσταση που αντί να βελτιώνουν τη ζωή μας θα την υποβαθμίζουν περαιτέρω.
Δύο λέξεις μόνο θα πω για τα τοξικά απόβλητα στον Πειραιά. Είπατε ότι εκεί δεν έχουμε υλικά ή εμπορεύματα με ραδιενεργές ή εκρηκτικές ουσίες. Η πληροφόρηση που έχω από σχετική απάντηση του Υπουργείου Εμπορικής Ναυτιλίας και από το διευθύνοντα σύμβουλο του ΟΛΠ είναι αδιάφορη. Αφήνει ανοικτό το θέμα παρ' όλο που το επεσήμανα ειδικά. Εν πάση περιπτώσει ραδιενεργές ουσίες υπάρχουν δίπλα στη Σαλαμίνα στην αμερικάνικη βάση, όπου με διαβεβαιώσεις του Υπουργείου Αμύνης που το ξέρει και το αναγνωρίζει, αποθηκεύονται όπλα, οπλικά συστήματα και βόμβες που έχουν απεμπλουτισμένο ουράνιο. Και ρωτώ είναι δυνατόν δίπλα στη Σαλαμίνα να αποθηκεύονται τέτοιου είδους βόμβες και τι επιπτώσεις έχουν αυτές;
Είναι βέβαιο επίσης ότι προϊόντα και υλικά με τοξικές ουσίες είναι αποθηκευμένα στον Κερατόπυργο, στο Κερατσίνι στο λιμάνι του Πειραιά, σε οκτώ αποθήκες. Αυτές οι οκτώ αποθήκες είναι μια ωρολογιακή βόμβα για όλο τον Πειραιά, διότι τον θέτουν σε κίνδυνο. Σκεφτείτε αν γίνει ένα ατύχημα σε αυτές τις αποθήκες τι καταστροφή θα επιφέρει και τι συνέπειες θα έχει αυτό.
Και ερωτώ: Γιατί να υπάρχουν αποθήκες με υλικά και προϊόντα, τα οποία έχουν τοξικές ουσίες μέσα στο λιμάνι του Πειραιά;
Είναι αυτό περιβαλλοντική πολιτική; Είναι αυτό προστασία του περιβάλλοντος ακόμα και της ζωής των κατοίκων; Και τι συνέπειες μπορεί να έχει αυτό σε ένα οποιοδήποτε ατύχημα;
Και ερωτώ: Είσαστε διατεθειμένοι να διώξετε από εκεί αυτές τις αποθήκες; Και δεν έχουμε αποθήκες μόνο με εμπορεύματα, τα οποία διακινούνται γρήγορα. Εδώ είναι συσσωρευμένα αζήτητα εμπορεύματα λόγω έλλειψης τελωνιακών αποθηκών, τα οποία επί δεκαπενταετία, εικοσαετία είναι αποθηκευμένα εκεί στο λιμάνι του Πειραιά και στις συγκεκριμένες αποθήκες που σας ανέφερα. Πρόκειται για σοβαρότατο πρόβλημα, που αν γίνει κάτι δεν ξέρω πού μπορεί να κρυφθεί οποιαδήποτε κυβέρνηση. Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Υφυπουργός κα Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κατ' αρχάς θέλω να ευχαριστήσω -και μη φανεί αυτό περίεργο στη δευτερολογία μου, γιατί η συζήτηση είχε ένα πολύ εποικοδομητικό χαρακτήρα και για την Κυβέρνηση. Και δεν έχει κανένα σύμπλεγμα η Κυβέρνηση να παρουσιάσει και τις καθυστερήσεις, αλλά και τα έργα που έχουν γίνει, αυτά τα λίγα ή τα πολλά μέσα στα πλαίσια των δυνατοτήτων και μέσα στα πλαίσια της ασθμαίνουσας πορείας της χώρας μας να ενσωματώσει στη δική της νομοθεσία ένα πλήθος κοινοτικών οδηγιών, που συνεχώς και αυτές διαμορφώνονται και έχουν τη δυναμική των αλλαγών.
Είναι πολύ εύκολο βέβαια -λείπει, όμως, ο Κοινοβουλευτικός Εκπρόσωπος της Νέας Δημοκρατίας- επιδερμικά κανείς να βάλει ζητήματα για το πράσινο, για τους Ολυμπιακούς Αγώνες, όλα μαζί σε μια επερώτηση και να ζητάει εξειδικευμένες απαντήσεις, χωρίς να αναφερθεί καθόλου ο ίδιος σε συγκεκριμένες ερωτήσεις, όταν η Ν.Δ. δεν έχει κάνει συγκεκριμένες προτάσεις και ίσως μάλλον δεν κατάλαβε και το περιεχόμενο της σημερινής κουβέντας μας, γιατί η συζήτηση είναι για τα τοξικά απόβλητα. Και προσπάθησα στο λίγο διάστημα που είχα στη διάθεσή μου να πω για τις συγκεκριμένες δράσεις και να απαντήσω στις συγκεκριμένες ερωτήσεις.
Σαφώς όμως μου δώσατε την ευκαιρία για πολύ προβληματισμό και να σας πω ότι ναι, σ' αυτό το διάστημα που εγώ έχω την τιμή να βρίσκομαι σ΄ αυτό το Υπουργείο, έχει γίνει μια γιγάντια προσπάθεια από όλους μας, για να μπορέσουμε να ολοκληρώσουμε αυτούς τους σχεδιασμούς και να επιταχύνουμε, για να κερδίσουμε το στοίχημα με το χρόνο. Και μεθαύριο στο Υπουργικό Συμβούλιο παρουσιάζεται από την Υπουργό κα Βάσω Παπανδρέου ο σχεδιασμός, το πρωτόκολλο του Κιότο με τους εθνικούς σχεδιασμούς, τις δράσεις που μπορούμε να βάλουμε σ' αυτόν το σχεδιασμό και βεβαίως το κείμενο, επεξεργασμένο πολλές φορές, για τη βιώσιμη ανάπτυξη. Αυτό είναι το ζητούμενο και όχι μόνο από εμάς, αλλά από όλες τις ανεπτυγμένες και αναπτυσσόμενες χώρες, οι οποίες προσπαθούν να προσεγγίσουν αυτόν το στόχο της βιώσιμης ανάπτυξης.
Αυτός ο στόχος όμως, κυρίες και κύριοι συνάδελφοι, της βιώσιμης ανάπτυξης, το είπα και πριν, δεν είναι κάτι απλό. Γίνονται συνέδρια, γίνονται προετοιμασίες, γίνονται ομάδες εργασίας σε ευρωπαϊκό και σε διεθνές επίπεδο, για να μπορέσουμε να βρούμε την κοινή γλώσσα, η οποία θα εκφράζει την κοινή τουλάχιστον πεποίθηση που έχουμε, πώς θα προστατεύσουμε, δηλαδή, το περιβάλλον και πώς η ίδια η ζωή θα έχει μακροβιότητα, θα έχει αειφορία, ακουμπώντας όμως στις τρεις ανάγκες. Και δεν είναι απλά μόνο η περιβαλλοντική μας ευαισθησία. Είναι και η κοινωνική μας ευαισθησία. ΄Η μήπως δεν είναι; Και ξέρετε τι λένε οι αναπτυσσόμενες χώρες σ' αυτές τις διαδικασίες προετοιμασίας, που κάνουν για τη βιοποικιλότητα και για όλες τις άλλες, αν θέλετε, εργασίες και επεξεργασίες εν όψει του "Ρίο +10" στο Γιοχάνεζμπουρκ; Εκείνες είναι που λένε, αφήστε μας να εκμεταλλευτούμε τα δάση μας για οικονομικούς λόγους, γιατί αν δεν μας δώσετε χρήματα, αν δεν μας δώσετε οικονομική βοήθεια οι ανεπτυγμένες χώρες, δεν μπορούμε εμείς να βάλουμε τέτοιους κανονισμούς και τέτοιους κανόνες σ΄ αυτήν την περιβαλλοντική μεταρρύθμιση ή εν πάση περιπτώσει στην παγκοσμιοποιημένη αγορά, όπου θέλετε να σεβαστούμε το περιβάλλον. Άρα δεν είναι απλό ότι θέτεις κανόνες και βάζεις και κάποιους ελεγκτικούς μηχανισμούς, για να πετύχεις έναν τέτοιο σημαντικό στόχο. Είναι μία πολυδιάστατη προσπάθεια, με δυναμική και διάρκεια. Επιβάλεις αυτούς τους κανόνες. Είναι ένα ολόκληρο σύστημα μεταρρύθμισης της παιδείας και της νοοτροπίας.
Και να συμφωνήσω απόλυτα με τον Πρόεδρο του Συνασπισμού της Αριστεράς και της Προόδου, είναι θέμα ηθικής, είναι θέμα κοινωνικής συνοχής. Είναι θέματα αρχών και αξιών που δεν έρχονται θέσφατα αλλά βιώνονται καθημερινά μέσα απ' όλες τις δράσεις, μέσα από μια κουλτούρα που κουβαλάμε, μέσα από μια κουλτούρα που αναδεικνύουμε. Και δεν είναι μόνο υπεύθυνη η Κυβέρνηση για την υποβάθμιση του περιβάλλοντος που λέει ο κ. Αλογοσκούφης. Δεν είναι υπεύθυνη η Κυβέρνηση για τη νοοτροπία που αναπτύσσεται. Και βεβαίως δεν θα συμφωνήσω -και το ξέρει ο Πρόεδρος του Συνασπισμού- μ' αυτό που υπήρχε παλιά το 1986 με το 1650/86 ότι ο ρυπαίνων πρέπει να πληρώνει. Είναι μια καλή αρχή. Αλλά ελάτε να δούμε τι γίνεται με τις περιβαλλοντικές αδειοδοτήσεις, με τις αρμοδιότητες που δώσαμε στους θεσμούς της δημοκρατίας -γιατί έχουμε και τη διεύρυνση της δημοκρατίας μας και της ανάπτυξης. Δώσαμε αρμοδιότητες στη Νομαρχιακή και τη Τοπική Αυτοδιοίκηση και στη περιφέρεια. Αλλά τελικά στο "ο ρυπαίνων πρέπει να πληρώνει" υπήρχαν κάποιοι μέσα από την κοινωνία μας και μέσα από τον επιχειρηματικό κόσμο και μέσα από την κοινωνία των πολιτών και μέσα από την ευαισθησία του οικολογικού κινήματος, υπήρχαν κάποιοι που στην προσωπική τους ζωή έλεγαν, ναι, στην πρακτική αποδείχθηκε, ο "ρυπαίνων πρέπει να πληρώνει". Άρα, ο έχων μπορεί να ρυπαίνει, γιατί μπορεί και να πληρώνει μετά. Άρα μπαίνουν θέματα ηθικής πέρα από τους τεχνητούς ελεγκτικούς μηχανισμούς και μπαίνουν θέματα, αυτό που είπα και στην αρχή, μιας βαθιάς συνεργασίας με την κοινωνία και βεβαίως να αναλάβουμε τις ευθύνες όπου υπήρχαν καθυστερήσεις αλλά να ακούσουμε και ένα μπράβο όπου υπήρχε εγρήγορση, επιτάχυνση. Και παίρνουμε και τα μπράβο μας από την Ευρωπαϊκή Ένωση τώρα τον Ιούνιο για το θέμα των νερών και των γρήγορων προτάσεών μας. Η Ευρωπαϊκή Ένωση σε διεθνές πανεπιστημιακό φόρουμ βραβεύει την Ελλάδα. Για τις γρήγορες διαδικασίες της. Δεν πρέπει, δηλαδή, να λέμε και αυτά που έχουμε κάνει σε τόσο γρήγορο χρονικό διάστημα; Εγώ δεν λέω να τα δούμε όλα μαύρα. Και τι κάνουμε; Μαζί σας και πάλι θα το πω έχω την καλή σχέση να επισκέπτεσθε το Υπουργείο και να κάνετε και πάρα πολλές ερωτήσεις. Άρα, έχουμε μια επικοινωνία, έναν κοινό προβληματισμό, έναν υπερβάλλοντα ζήλο, λίγο περισσότερο λίγο λιγότερο, ο καθένας μας. Αλλά κάπου ακουμπάμε. Κάποιοι πίνακες θα έρθουν επιπλέον, πώς τις υπηρεσίες θα τις πιέσουμε περισσότερο για κάποια ζητήματα. Κάτι γίνεται. Αν όμως με μια στείρα αντιπολιτευτική τακτική έχουμε τη δυνατότητα να ρίξουμε τις ευθύνες κάπου, αυτό είναι η εύκολη λύση. Και εγώ πιστεύω ότι και ο Συνασπισμός της Αριστεράς και της Προόδου, αλλά κυρίως η Κυβέρνηση της οποίας είμαι μέλος δεν θέλει να ασχολείται με τα εύκολα, θέλει με τα δύσκολα. Και εκεί ζητάμε και την κριτική και τον κοινοβουλευτικό έλεγχο για να προχωρήσουμε τις δράσεις που πρέπει να προχωρήσουμε στο χρόνο που πρέπει για να μπορέσουμε να ολοκληρώσουμε. Βεβαίως τέθηκαν πάρα πολλά ζητήματα τα οποία είναι πολύ ενδιαφέροντα. Αυτό που μόνο μπορώ να δεσμευθώ εδώ είναι ότι σε όποια σημεία δεν έχουμε μετρήσεις και έχουν γίνει, θα γίνει μια καταγραφή, κύριε Αμπατζόγλου, θα δούμε πού έχουμε περιβαλλοντικές αδειοδοτήσεις, πρέπει να το δούμε αυτό, πού έχουμε συνεργασίες με τα πανεπιστήμια και πώς είναι δυνατό οι υπηρεσίες του Υπουργείου και οι πανεπιστημιακές έρευνες να έχουν διαφορετικά στοιχεία. Διότι εγώ τουλάχιστον από ερωτηματολόγια που έχω και που έχουμε στείλει από την Ευρωπαϊκή Ένωση, έχουμε θετικά για τη χώρα μας και βεβαίως ποσότητες επικίνδυνων αποβλήτων, πολύ διαφορετικές απ' αυτές που ακούστηκαν από σας. Άρα, λοιπόν πρέπει να κάνουμε μια συγκριτική επεξεργασία όλων αυτών για να μη λέμε διαφορετικά πράγματα που όλα έρχονται επίσημα, από επίσημους θεσμούς και φορείς.
Για το ΕΚΠΑ, κύριε Πρόεδρε του Συνασπισμού, θέλω να πω το εξής: Είναι απαραίτητο το Εθνικό Κέντρο Περιβάλλοντος, έχει βοηθήσει πάρα πολύ. Το διοικητικό του συμβούλιο αποτελείται από μέλη της επιστημονικής κοινότητας και της πανεπιστημιακής κοινότητας, από ανθρώπους της έρευνας και βεβαίως της ιδιαίτερης ευαισθησίας του περιβάλλοντος, από εξαιρετικούς νομικούς. 'Ομως, η κατεύθυνση που υπάρχει σήμερα είναι η κατεύθυνση του να ασχοληθεί το ΕΚΠΑ με την κοινωνία της περιβαλλοντικής πληροφορίας αν μπορώ να το πω έτσι, μια τέτοια κατεύθυνση που την έχει ανάγκη αυτήν τη στιγμή η χώρα μας και νομίζω ότι είναι απαραίτητο.
Σε ό,τι αφορά το νομοσχέδιο, είναι όντως ένα νομοσχέδιο για τα δάση του Υπουργείου Γεωργίας. Έχουμε ζητήσει να δούμε τι προβλέπει αυτό το νομοσχέδιο για να μπορέσουμε να προχωρήσουμε. Χρειάζεται, όμως, ένα σχέδιο ανάπτυξης. Το περιβάλλον θέλει ένα σχέδιο ανάπτυξης. 
Αυτό το σχέδιο ανάπτυξης, είναι αυτό που θα προσδιορίσει τελικά το χωροταξικό σχεδιασμό και τη χωροταξική κατανομή στα οποία προχωρούμε, για να πάμε μετά σε πολεοδομικές μελέτες. Αν δεν υπάρχει ιεράρχηση προτεραιοτήτων, δεν θα μπορέσουμε -και θα πάθουν σύγχυση οι πολίτες- να ολοκληρώσουμε σωστά και στο σωστό χρόνο τέτοιες δράσεις και τέτοια μέτρα τα οποία μπορούν μετά να εντάξουν την κοινωνική συνοχή, την περιβαλλοντική προστασία, αλλά και την οικονομική ανάπτυξη. Διότι η χώρα μας έχει το προνόμιο να είναι ένας οικότοπος. 
Έχει, όμως, και την ανάγκη, οι ντόπιοι, οι κάτοικοί της να αναπτυχθούν και να αναπτυχθούν σωστά, έχοντας δώσει εμείς το πλαίσιο -όλοι εμείς, η Κυβέρνηση, η πολιτεία, οι θεσμοί- που δεν θα είναι αντιφατικό, αλλά διορατικά θα προσδιορίζει την κοινωνική συνοχή και την κοινωνική ευημερία για τα επόμενα χρόνια. Και αυτά είναι θέματα και δουλειάς και ιδεολογίας και πολιτικής βούλησης και κόπου και μόχθου. 
Και ευχαριστώ που παραδεχθήκατε κάποιοι από σας, κάποιοι συνάδελφοι εξαιρετικοί -το θεωρώ πολύ τιμητικό που το κάνατε- ότι η Κυβέρνηση του ΠΑΣΟΚ έχει και την ειλικρίνεια, έχει και την ευθύνη, έχει κάνει και ένα σημαντικό έργο. Χρειάζεται, όμως, ακόμα περισσότερο και θα το κάνουμε. Θα δουλέψουμε σκληρά, θα δουλέψουμε μαζί σας και κάθε πρότασή σας θα εμπλουτίσει και το διάλογο και την άποψη και την εφαρμογή που όσο και αν χρειάζεται ελεγκτικούς μηχανισμούς θα ήταν καλύτερα η χώρα του εθελοντισμού που ξεπέρασε και το στάδιο του εθελοντισμού -γιατί βρίσκεται στο στάδιο της αλληλεγγύης- να μπορεί με τη συνείδηση και τη νοοτροπία να μη χρειάζεται τον έλεγχο. Διότι η συνείδηση της προστασίας του περιβάλλοντος είναι το ζητούμενο, είναι το ήθος, η αξία και η αρχή την οποία εμείς οφείλουμε να διευρύνουμε.
Κυρίες και κύριοι συνάδελφοι, προσωπικά και εκ μέρους της Κυβέρνησης, καταθέτω τη δέσμευσή μας να καταβάλλουμε όλη μας την προσπάθεια προς αυτόν το στόχο.
Σας ευχαριστώ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Πρόεδρος του Συνασπισμού της Αριστεράς και της Προόδου έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κατ' αρχήν, θα ήθελα να επισημάνω αυτό, που για εμάς αποτελεί στήριγμα και ενίσχυση της προσπάθειας που κάνουμε, ότι δηλαδή με αφορμή αυτήν την επερώτηση, όλες οι πτέρυγες της Βουλής, που είναι παρούσες, αλλά και η Κυβέρνηση, αναγνώρισαν τη χρησιμότητα της επερώτησης και την ειλικρίνεια του κοινοβουλευτικού ελέγχου, με τον οποίο ο Συνασπισμός προτάσσει τα θέματα περιβάλλοντος, οικολογικής ευαισθησίας και εγρήγορσης. 
Κυρία Υπουργέ, εμείς ασκούμε έλεγχο ακριβώς διότι είναι κραυγαλέες ορισμένες αντιφάσεις στην πολιτική που εφαρμόζετε. Ξαναφτιάχνετε τη λίμνη Κάρλα, αλλά πεθαίνουν στο μεταξύ οι υπάρχουσες λίμνες. Η Κορώνεια τελείωσε. Η Δοϊράνη τελειώνει. Ο Καϊάφας κακοποιείται. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Και από τις αρδεύσεις των αγροτών. Δεν έχει τοξικά η Δοϊράνη. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Από όλα, κυρία Υπουργέ. Από όλα.
ΒΑΣΙΛΗΣ ΚΕΔΙΚΟΓΛΟΥ: Περισσότερο από αυτά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Από όλα!
Σας το λέω αυτό, διότι αυτές οι αντιφάσεις έχουν κόστος ζωής. Και η Κυβέρνηση υπάρχει γι' αυτό. Όχι μόνο για να βελτιώνει τη συλλογική ευημερία, αλλά και για να περιορίζει το κόστος ζωής, που πληρώνουμε όλοι.
Το δεύτερο, που θα ήθελα να επισημάνω είναι το εξής: Βεβαίως όλοι λέμε ότι επείγουσα προτεραιότητα έχει το νερό και η διαχείρισή του. Να σας επισημάνω τι λέει το Εθνικό Κέντρο Περιβάλλοντος; Η νομοθεσία για την ορθολογική διαχείριση των υδατικών πόρων δεν εφαρμόζεται πάντα αποτελεσματικά. Παρά τη διάθεση του νομοθέτη να εισάγει τη διαχείριση των υδατικών πόρων στο επίπεδο της λεκάνης απορροής, πέντε διαφορετικά Υπουργεία, ένας μεγάλος αριθμός εθνικών και περιφερειακών δημοσίων υπηρεσιών και η Τοπική Αυτοδιοίκηση, εμπλέκονται με τον έναν ή τον άλλο τρόπο στη διαχείριση του νερού.
Και αυτό έχει κόστος ζωής. Ακόμα δεν το έχετε λύσει. Εσείς είστε Κυβέρνηση για να το λύσετε. Εσείς πρέπει να βρείτε τον εθνικό φορέα. Εσείς πρέπει να λύσετε το γόρδιο δεσμό των αρμοδίων, συναρμοδίων ή αναρμοδίων που εμπλέκονται σ' αυτό το θέμα.
Το Εθνικό Κέντρο Περιβάλλοντος βεβαίως είναι αναγκαίο. Εμείς θα λέγαμε να έχει και αυτονομία για να μην παρατηρούνται διάφορα παρατράγουδα. Και λέμε να έχει αυτονομία, διότι ασκούμε με βάση τις εκτιμήσεις του Εθνικού Κέντρου Περιβάλλοντος τον κοινοβουλευτικό μας έλεγχο, όταν διαβάζουμε: "Το 55% των στερεών αποβλήτων αποτίθεται σε χώρους υγειονομικής ταφής, ενώ το υπόλοιπο σε περισσότερο από δύο χιλιάδες ανεξέλεγκτους χώρους διάθεσης απορριμμάτων και ένα ακόμα μεγαλύτερο αριθμό διάσπαρτων σημείων απόρριψης".
Τελειώνω, κυρία Πρόεδρε, με δύο ακόμα παρατηρήσεις. "Τα PSB είτε αποθηκεύονται με ασφαλή τρόπο είτε εξάγονται σε χώρες με ειδικές εγκαταστάσεις επεξεργασίας". Μπορείτε να μας πείτε πού είναι αποθηκευμένα για να ελέγξουμε τον ασφαλή τρόπο; Γιατί ξέρετε πάρα πολύ καλά ότι δεν είναι ασφαλής ο τρόπος. Και ξέρετε πάρα πολύ καλά ότι ένας από τους πονοκεφάλους που έχετε αυτή τη στιγμή, είναι το κόστος για τη μεταφορά τόνων χωμάτων, που εκτιμάται ότι ενδεχομένως έχουν μολυνθεί. 
Αλλά δείτε το σοβαρότερο: "Η συλλογή των ορυκτελαίων είναι προβληματική, ιδιαίτερα σε απομονωμένες και απομακρυσμένες περιοχές της χώρας, όπως οι νησιωτικές. Ένα άγνωστο μέρος των ορυκτελαίων απορρίπτεται παράνομα. Τα νοσοκομειακά απόβλητα αποτεφρώνονται και υπολογίζονται σε σαράντα τόνους ημερησίως. Εκτιμάται ότι ένα 50% των νοσηλευτικών ιδρυμάτων της χώρας διαθέτουν αποτεφρωτικό κλίβανο". Το άλλο 50%; Αναρωτήθηκε κανένας, που πήγαιναν τα νοσοκομειακά απόβλητα στη διάρκεια των απεργιών, για τα ζητήματα που απασχολούσαν τους εργαζόμενους στην καθαριότητα;
Σας τα λέμε, λοιπόν, αυτά, γιατί εδώ υπάρχει πολύ σοβαρό πρόβλημα, το οποίο εμείς θεωρούμε ότι είναι ένα από τα κεντρικότερα προβλήματα και χρειάζεται αποτελεσματική ρύθμιση. Λέτε: "Ασθμαίνουσα η Κυβέρνηση τρέχει να προλάβει". Είτε χάνετε το χρόνο…
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εμείς δεν έχουμε ρυπάνει το περιβάλλον.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μη με διακόπτετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κυρία Υφυπουργέ.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, αλλά η Ευρωπαϊκή Ένωση…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κυρία Υφυπουργέ. Πρέπει να πάρετε το λόγο από το Προεδρείο.
Κύριε Κωνσταντόπουλε, δέχεσθε διακοπή;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Όχι, για να τελειώσω και να μη σας ταλαιπωρήσω περισσότερο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τότε, κυρία Υφυπουργέ, θα απαντήσετε αμέσως μετά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρία Υφυπουργέ, εμείς σας λέμε ότι έχετε την ευθύνη να πάρετε μέτρα για τις ρυπάνσεις και τις μολύνσεις. Δεν σας λέμε ότι εσείς τα κάνετε και αυτοενοχοποιήστε αμέσως με κάθε έλεγχο και λέτε: "Εμείς δεν ρυπαίνουμε". Είπατε κάτι το οποίο είναι αποκαλυπτικό. Πράγματι, σας το είπαμε και εμείς. Τρέχετε για να προλάβετε. Καλά κάνετε και τρέχετε για να προλάβετε, αλλά διαρκώς θα τρέχετε για να προλάβετε, εάν δεν αλλάξετε κάποιες επιλογές.
Να σας πω κάτι πολύ απλό για να συνεννοηθούμε σ' αυτόν τον τόπο; Είμαστε στο 2002. Τολμήστε και θα προσφέρει θεάρεστες υπηρεσίες στο δημόσιο συμφέρον η Κυβέρνηση, που θα θελήσει να καθιερώσει τις περιβαλλοντικές μελέτες από μηδενική βάση. Η περιβαλλοντική μελέτη θα λέει, εάν πρέπει να γίνει ή όχι το έργο, και όχι να γίνεται το έργο και η περιβαλλοντική μελέτη να προτείνει πώς θα μειωθούν τις περιβαλλοντικές επιπτώσεις.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αυτό κάνουμε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και σας λέω και κάτι ακόμα, επειδή το ξέρετε και σας το λέω με υπευθυνότητα. Τα ευρωπαϊκά κονδύλια για τις περιβαλλοντικές μελέτες και για το ανθρώπινο δυναμικό είναι κονδύλια τα οποία δεν έχουν εξασφαλίσει μέχρι στιγμής την καλύτερη και την πιο ορθολογική αξιοποίηση.
Και τελειώνω για να μη σας απασχολώ περισσότερο με τούτο: Ότι παραβιάζουμε συστηματικά τις οδηγίες είναι ένα πολιτικό πρόβλημα που πρέπει να το δείτε. Εμείς θέλουμε να σας ευαισθητοποιήσουμε για να το δείτε. Σας το είπε ο κ. Αμπατζόγλου, σας το είπε ο κ. Λαφαζάνης, σας είπε η κα Ξηροτύρη. Στο μεταξύ άλλα Υπουργεία, το Υπουργείο Εθνικής Οικονομίας και Οικονομικών, το Υπουργείο Ανάπτυξης, το Υπουργείο Γεωργίας κάνουν νομοθετικές επιλογές, οι οποίες επιβαρύνουν το περιβάλλον και υπάρχει αντίφαση στην επιλογή και στο σχεδιασμό της πολιτικής σας.
Τέλος, είμαστε το μόνο και πρώτο κράτος-μέλος, το οποίο έχει κύρωση για τα απορρίμματα. Είμαστε το κράτος-μέλος που στα κρίσιμα θέματα για την προστασία του περιβάλλοντος και της ποιότητας ζωής, στη διαχείριση τοξικών αποβλήτων, στα αστικά λύματα, στην ατμοσφαιρική ρύπανση στην Αττική, είτε έχει παραπεμφθεί είτε απειλείται με πρόστιμο για παραβιάσεις της ευρωπαϊκής νομοθεσίας. 
Μην ενοχοποιείστε, λοιπόν, ότι εσείς ρυπαίνετε, διότι όσο δεν κάνετε αυτές τις επιλογές, το κόστος θα το πληρώνει ο ελληνικός λαός και το δημόσιο συμφέρον. Είπατε κάτι, ότι πολλές φορές δεν μπορεί να εφαρμοστεί η αρχή "ο ρυπαίνων πληρώνει" διότι επικρατεί η λογική ότι "ο έχων μπορεί να ρυπαίνει επειδή πληρώνει". Αυτό υπονοούσα όταν σας είπα ότι και με το περιβάλλον γίνονται πελατειακές σχέσεις, διακανονισμοί και δοσοληψίες συμφερόντων. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Υφυπουργός Περιβάλλοντος, Χωροταξίας και Δημοσίων Έργων. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, θέλω να επισημάνω το εξής: Δεν είναι η Κυβέρνηση αυτή η οποία ευθύνεται για τον Κουρουπητό. Δεν είναι η Κυβέρνηση που ευθύνεται για τη μη εύρεση χώρων. 
Αναφέρθηκα πριν -και ξέρω πολύ καλά ότι ο Πρόεδρος του Συνασπισμού το κατάλαβε καλά αυτό- στο γεγονός ότι ο Συνασπισμός φέρνει ερωτήσεις στη Βουλή για θέματα κοινωνικών αναγκών. Γιατί να φύγουν -έφερε ερώτηση ο κ. Λαφαζάνης- οι άνθρωποι που έχουν τα συνεργεία στο Μεταξουργείο; Και πού να πάνε; Γιατί ρυπαίνουν, λέει το προεδρικό διάταγμα. Εδώ δεν είναι αντιφατικός ο Συνασπισμός; Άρα, λοιπόν, στα κοινωνικά θέματα και στα θέματα περιβάλλοντος δεν νομίζω ότι ένα κόμμα κατέχει το μονοπώλιο της ευαισθησίας. Πολλές φορές -αυτό είπα πριν, κυρία Πρόεδρε- απ' αυτόν τον υπερβάλλοντα ζήλο, να κατέχουμε κάποιοι από μας την οικολογική ευαισθησία, μπορεί να αυτοαναιρεθούμε. 
Υπάρχει και μία κοινωνία, υπάρχουν και δυσκολίες. Εγώ δεν είπα ότι δεν υπάρχουν, γι' αυτό προχωρούμε γρήγορα αλλά αυτό δεν σημαίνει ότι είπα ότι τρέχουμε ασθμαίνοντας. Η Ευρωπαϊκή Ένωση, η οποία βάζει τις οδηγίες, ξέρετε πολύ καλά ότι έχει ρυπάνει το περιβάλλον πολλά χρόνια πριν και με πολύ ανεβασμένους δείκτες. Η Ελλάδα είναι τα τελευταία χρόνια που απλώς μπαίνει στην ενσωμάτωση της κοινοτικής οδηγίας. Αυτό δεν σημαίνει ότι έχει ρύπους τέτοιους που να την κάνουν να ντρέπεται απέναντι στην ευρωπαϊκή οικογένεια, η οποία δεν έχει ποτέ ρυπάνει το περιβάλλον. Αυτό μου θυμίζει όταν ήμουν στο Σηάτλ επικεφαλής της χώρας, όπου εμείς, η Ευρωπαϊκή Ένωση, ήμασταν πολύ σκληροί στις διαπραγματεύσεις …
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εναντίον της παγκοσμιοποίησης; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εναντίον της άναρχης παγκοσμιοποίησης. Η Ευρωπαϊκή Ένωση ήταν υπέρ μιας πρότασης που ήθελε διάλογο με τον Παγκόσμιο Οργανισμό Υγείας, με τον Παγκόσμιο Οργανισμό Εργασίας. Τότε, λοιπόν, εκεί οι αναπτυσσόμενοι και οι ανεπτυγμένοι φίλοι μας ήταν πάρα πολύ σκληροί στη διαπραγμάτευση, αλλά στα διάφορα fora έλεγαν "μη μας μοιάζετε, γιατί εμείς ρυπάναμε το περιβάλλον και τώρα έχουμε μεγάλο κόστος για να το αποκαταστήσουμε". 
Ας μην είμαστε και εμείς υποκριτές σε μία περιβαλλοντική προοπτική η οποία χρειάζεται και μεταρρύθμιση και τομές και συγκρούσεις. Αλλά θα πρέπει να συγκρουστούν και τα πολιτικά κόμματα, όπως συγκρούεται και η Κυβέρνηση όταν λέει στην Τοπική Αυτοδιοίκηση -που η Κυβέρνηση του ΠΑ.ΣΟ.Κ. την ενίσχυσε και σε αποκέντρωση και σε πόρους- ότι: "Εάν δεν τα βρείτε μεταξύ σας στις διαδημοτικές συνεργασίες και στις συμπολιτείες, τότε το πρόστιμο δεν θα το πάρει η ελληνική χώρα, ο Έλληνας φορολογούμενος πολίτης, θα το πάρετε εσείς που ευθύνεστε, γιατί εσείς μ' αυτόν τον τρόπο ρυπαίνετε το περιβάλλον". 
Εκεί είναι που ο ρυπαίνων πρέπει να πληρώσει, ο ρυπαίνων με τη συμπεριφορά του, με τις καθυστερήσεις, με τις ιδιοτέλειές του, με τις κομματικές και προσωπικές σκοπιμότητες. Πάμε σε μία πολιτική ανοικτών οριζόντων. Η Κυβέρνηση έχει πάρει πολύ σκληρά μέτρα σε κάποιες περιπτώσεις για να μετουσιώσει, όπως είπα πριν, την ευαισθησία της σε πράξεις, σε δράσεις. Οι δράσεις όμως έχουν και μία δυναμική. Τίποτε, αγαπητοί συνάδελφοι, δεν είναι τέλειο, γιατί θα ήταν και τελειωμένο. Αξία έχει η προσπάθεια που κάνουμε όλοι μας να προσεγγίσουμε το καλύτερο, να προσεγγίσουμε το τέλειο. Αυτό μας χαρακτηρίζει και αυτό μας κάνει να έχουμε την εμπιστοσύνη της ελληνικής κοινωνίας γιατί εγγυώμεθα με ευαισθησία και ευθύνη αυτήν τη συνεχή προσπάθεια και αυτήν τη συνεχή δυναμική.
Σ' αυτήν την προσπάθεια και σ' αυτήν τη δυναμική ο κοινοβουλευτικός έλεγχος απ' όπου και αν προέρχεται όταν είναι με στοιχεία και προτάσεις, με τεκμηρίωση σωστή και στη σωστή του ώρα, είναι χρήσιμος και ωφέλιμος για την κοινή προσπάθεια στο στόχο που βάζει η χώρα για την ένταξή της όχι μόνο στην οικονομική ισχύ αλλά και στην πολιτική, κοινωνική, περιβαλλοντική ισχύ και κυρίως στη μεγάλη οικογένεια των αξιών και των αρχών, γιατί αυτός είναι ο στόχος του ΠΑ.ΣΟ.Κ. και της Κυβέρνησής του.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμ. 63/18.4.2002 επερώτησης Βουλετών του Συνασπισμού της Αριστεράς και της Προόδου προς τους Υπουργούς Περιβάλλοντος, Χωροταξίας και Δημοσίων Έργων, Υγείας και Πρόνοιας, σχετικά με την προστασία του περιβάλλοντος από τις τοξικές ουσίες.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.45΄, λύεται η συνεδρίαση για αύριο Τρίτη 21 Μαΐου 2002 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 


