ΣΥΝΕΔΡΙΑΣΗ 18-9-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΔ'
Τρίτη 18 Σεπτεμβρίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων", σελ.
2. Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις", σελ.
3. Συζήτηση επί της αρχής του σχεδίου νόμου του Υπουργείου Πολιτισμού: "Θέματα Ολυμπιακής Φιλοξενίας, 'Εργων Ολυμπιακής Υποδομής και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Γεωργίας:
ΑΡΓΥΡΗΣ Ε., σελ.
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΚΑΪΣΕΡΛΗΣ Κ., σελ.
Γ. Επί του σχεδίου νόμου του Υπουργείου Πολιτισμού:
ΑΚΡΙΒΑΚΗΣ Α., σελ.
ΑΝΤΩΝΑΚΟΠΟΥΛΟΣ Π., σελ.
ΒΑΡΔΙΚΟΣ Π., σελ.
ΒΕΝΙΖΕΛΟΣ Ε., σελ.
ΒΡΕΤΤΟΣ Κ., σελ.
ΓΚΑΤΖΗΣ Ν., σελ.
ΕΥΘΥΜΙΟΠΟΥΛΟΣ Η., σελ.
ΘΩΜΑΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ Α., σελ.
ΠΑΠΑΚΩΣΤΑ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΟΛΥΔΩΡΑΣ Β., σελ.
ΣΑΛΜΑΣ Μ., σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Α., σελ.
ΤΡΥΦΩΝΙΔΗΣ Γ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΔ'
Τρίτη 18 Σεπτεμβρίου 2001 

Αθήνα, σήμερα στις 18 Σεπτεμβρίου ημέρα Τρίτη και ώρα 18.45' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Γεωργίας.
Ψήφιση στο σύνολο του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Το νομοσχέδιο θα ψηφισθεί στο σύνολο στη συνέχεια.
Υπουργείου Εσωτερικών, Δημόσιας Διοίκησης και Αποκέντρωσης.
Ψήφιση στο σύνολο του σχεδίου νόμου: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις".
Το νομοσχέδιο θα ψηφισθεί στο σύνολο στη συνέχεια.
Υπουργείου Πολιτισμού.
Μόνη συζήτηση επί της αρχής, των άρθρων και του συνόλου του σχεδίου νόμου: "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις". 
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατείται και θα συζητηθεί κατά τον Κανονισμό.
Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Προξενική διατίμηση και άλλες διατάξεις".
Ερωτάται το Τμήμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Υγείας και Πρόνοιας.
Μόνη συζήτηση επί της αρχής, των άρθρων και του συνόλου του σχεδίου νόμου: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
Ερωτάται το Τμήμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στην αρχή της ημερήσιας διάταξης.
Ψήφιση στο σύνολο του σχεδίου νόμου του Υπουργείου Γεωργίας "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η φράση του δευτέρου και τρίτου στίχου της παραγράφου 2 "...προστίθεται εδάφιο που έχει ως εξής:" αναδιατυπώνεται ως ακολούθως: "...προστίθενται τα ακόλουθα εδάφια:".
Επίσης, το δεύτερο εδάφιο της περίπτωσης β' της παραγράφου 2 του άρθρου 6 του ν. 2538/1997, που προστέθηκε με την ίδια ως άνω παράγραφο 2 του άρθρου 22, αναδιατυπώνεται ως εξής: "Γεωτεχνικοί που κατέχουν άδειες εμπορίας γεωργικών και κτηνιατρικών φαρμάκων, σύμφωνα με το ν.δ. 220/1973 Φ.Ε.Κ. 272 Α και το π.δ. 353/1974 Φ.Ε.Κ. 138 Α, μπορούν μέχρι τη συνταξιοδότησή τους να τις ανανεώνουν σύμφωνα με τις διατάξεις του ίδιου ν.δ.".
ΠΡΟΕΔΡΟΣ (Απόστολος Κακλαμάνης): Έλεγε το νομοσχέδιο "γεωτεχνικοί που κατέχουν άδειες πώλησης" και το "πώλησης" το κάνετε "εμπορίας". Προσθέτετε επίσης και το προεδρικό διάταγμα...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αναφέρουμε το συγκεκριμένο προεδρικό διάταγμα 353.
ΠΡΟΕΔΡΟΣ (Απόστολος Κακλαμάνης): Δεν αναφερόταν αρχικώς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να το δούμε.
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι νέα προσθήκη, είναι νέα διάταξη.
ΠΡΟΕΔΡΟΣ (Απόστολος Κακλαμάνης): Μην βιάζεστε. Ας το δούμε και θα επανέλθουμε.
Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις".
Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Θα ήθελα να συμφωνήσω με την πρόταση του κ. Ανδρεουλάκου, που είναι μια νομοτεχνική ερμηνεία. Στο εδάφιο β' της παραγράφου 3 του άρθρου 3 να προστεθούν οι λέξεις "εάν η προέχουσα παροχή είναι η προμήθεια ειδών ή η παροχή υπηρεσιών".
ΠΡΟΕΔΡΟΣ (Απόστολος Κακλαμάνης): Οι εισηγητές έχουν να παρατηρήσουν κάτι;
ΙΩΑΝΝΗΣ ΚΕΦΑΛΟΓΙΑΝΝΗΣ: Συμφωνούμε.
ΑΛΕΞΑΝΔΡΟΣ ΑΚΡΙΒΑΚΗΣ: Συμφωνούμε.
ΠΡΟΕΔΡΟΣ (Απόστολος Κακλαμάνης): Καλώς.
Ερωτάται το Τμήμα: Γίνεται δεκτό το νομοσχέδιο και στο σύνολο με τη διόρθωση του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τη διόρθωση που έκανε ο κύριος Υπουργός.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών)
ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμαστε στη συζήτηση του νομοσχεδίου του Υπουργείου Πολιτισμού: "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις". Για το νομοσχέδιο αυτό θα διατεθεί η σημερινή συνεδρίαση επί της αρχής και δύο ακόμη συνεδριάσεις επί των άρθρων.
Κύριε Υπουργέ, έχετε τροπολογίες;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, όπως είχα πει και στην επιτροπή κατά την επεξεργασία του νομοσχεδίου, θα κατατεθεί μία τροπολογία με κυβερνητική πρωτοβουλία, που αφορά θέματα για τα οποία είχα ενημερώσει την επιτροπή, δηλαδή διάφορες τεχνικές ρυθμίσεις που αφορούν...
ΠΡΟΕΔΡΟΣ (Απόστολος Κακλαμάνης): Καλά, αφήστε, θα τη δούμε όταν τη φέρετε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Να την έχουμε έγκαιρα, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα την έχετε έγκαιρα, αλλά είχα ενημερώσει και την επιτροπή.
ΠΡΟΕΔΡΟΣ (Απόστολος Κακλαμάνης): Υποθέτω ότι σήμερα, αύριο, θα την έχουμε, κύριε Υπουργέ.
Στο νομοσχέδιο αυτό η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Ηρακλείου κ. Μανώλη Κεφαλογιάννη. Το Κομμουνιστικό Κόμμα Ελλάδας ορίζει ως ειδικό αγορητή το Βουλευτή κ. Νικόλαο Γκατζή. Ο Συνασπισμός της Αριστεράς και της Προόδου ορίζει ως ειδική αγορήτρια τη Βουλευτή κα Ασημίνα Ξηροτύρη-Αικατερινάρη.
Ο κ. Γεώργιος Θωμάς εισηγητής της Πλειοψηφίας, έχει το λόγο.
ΓΕΩΡΓΙΟΣ ΘΩΜΑΣ: Κύριε Πρόεδρε, κυρίες και κύριοι συνάδελφοι, η Ελλάδα έχει σήμερα μία μοναδική ευκαιρία. Για τα επόμενα χρόνια η διεθνής κοινότητα θα μας παρατηρεί προσεκτικά και θα περιμένει με αγωνία, αλλά και αισιόδοξη προσδοκία την εξασφάλιση μίας διεθνούς διοργάνωσης πραγματικά μοναδικής, διαφορετικής και αναβαθμισμένης. Προπαντός όμως θα αναμένει να δει ποια θα είναι η δική μας σφραγίδα στην ιστορία των Ολυμπιακών Αγώνων.
Οι δικές μας οι ευθύνες είναι πολύ μεγαλύτερες από αυτές του Σίδνεϋ και της Ατλάντα. Ο σεβασμός στα ολυμπιακά ιδεώδη είναι μέρος του δικού μας πολιτισμού. Η επιστροφή των αγώνων του 2004 στη γενέθλια γη τους συντελείται σε μία στιγμή που η ίδια η σημασία των αγώνων αμφισβητείται.
Οι αγώνες έχουν κερδίσει την προσοχή όλου του πλανήτη. Είναι πλέον ένα από τα σπάνια γεγονότα που ενώνουν την παγκόσμια κοινότητα. Η εμπορευματοποίηση όμως των αγώνων, η δημιουργία υπεραθλητών που κινούνται στα όρια του ανθρώπινου έχουν δημιουργήσει αμφιβολίες γύρω από το αληθινό τους νόημα. Συχνά κάποιοι αναφέρονται στους Ολυμπιακούς Αγώνες σαν να μας προέκυψε ένα μεγάλο κακό, σαν να πρόκειται για το γεγονός εκείνο που θα οδηγήσει τη χώρα σε οικονομικό πρόβλημα ή θα την εκθέσει διεθνώς.
Υποστηρίζουν, επίσης, ότι το μόνο που μας ενδιαφέρει είναι πώς θα πλουτίσει ο ένας ή ο άλλος, πώς θα παρακάμψουμε τους νόμους και τις θεσμοθετημένες διαδικασίες. Εάν μάλιστα ακούσει την Αντιπολίτευση, θα αναρωτηθεί τι είναι αυτή η χώρα, θα νομίζει ότι δεν υπάρχει κυβέρνηση, ότι η διοίκηση είναι παντελώς ανύπαρκτη, ότι είμαστε μία χώρα ανοργάνωτων, απείθαρχων ανθρώπων, που ο καθένας κάνει ό,τι νομίζει.
Αυτό το μηδενικό λόγο τον ακούσαμε σε πολλές περιπτώσεις και εδώ μέσα στο Κοινοβούλιο. Ήταν πανταχού παρών σε κάθε προσπάθεια, μόνο που τελικά διαψεύστηκε, όπως στην περίπτωση της προσπάθειας ένταξης της χώρας μας στην ΟΝΕ, όπως ακόμα και στην προσπάθεια να αποφασιστεί η ανάληψη των Ολυμπιακών Αγώνων από τη χώρα μας.
Αυτή η διαρκής αμφισβήτηση δυνατοτήτων και προθέσεων, αυτή η γενικόλογη και στείρα κριτική δεν βοηθά κανένα και πρώτα από όλα δεν βοηθά τη χώρα μας.
Η Κυβέρνηση συστηματικά και μεθοδικά σχεδιάζει, οργανώνει και εκτελεί τα απαραίτητα έργα, προχωρεί σε αναγκαίες και ώριμες κανονιστικές ρυθμίσεις. Η ανάληψη της ευθύνης για την διεξαγωγή των Ολυμπιακών Αγώνων του 2004 από τη χώρα μας, κατέστησε αναγκαία ήδη από το 1998 τη θέσπιση ενός σώματος ειδικών κανονιστικών ρυθμίσεων για την αποτελεσματική και έγκαιρη επίλυση κρίσιμων θεμάτων της ολυμπιακής προετοιμασίας.
Με τις ρυθμίσεις αυτές αντιμετωπίζονται διάφορες πτυχές της ολυμπιακής διοργάνωσης του 2004, όπως η ίδρυση και η συγκρότηση οργανωτικής επιτροπής, της εθνικής και διϋπουργικής επιτροπής και των λοιπών φορέων ολυμπιακής προετοιμασίας, οι χωροθετήσεις και οι αναγκαστικές απαλλοτριώσεις για την εκτέλεση των ολυμπιακών έργων στην Αττική και σε άλλες πόλεις της χώρας μας και η προστασία των ολυμπιακών συμβόλων και σημάτων.
Σήμερα, ολοένα και περισσότερο νέα πιο σύνθετα θέματα αναδεικνύονται, που απαιτούν αντίστοιχα την εισαγωγή ειδικών ρυθμίσεων για την απρόσκοπτη και ταχύρυθμη προώθηση της όλης προετοιμασίας. Με τις ρυθμίσεις του προτεινόμενου σχεδίου νόμου επιλύονται χρόνια προβλήματα του αθλητικού χώρου και αντιμετωπίζονται κατά κύριο λόγο θέματα που αφορούν την ολυμπιακή φιλοξενία και τη δημιουργία έργων ολυμπιακής υποδομής στην Αθήνα και στις άλλες ολυμπιακές πόλεις της χώρας, Θεσσαλονίκη, Πάτρα, Ηράκλειο, Βόλος καθώς και θέματα που αφορούν την αναβάθμιση της εικόνας και της αισθητικής της πόλης της Αθήνας και των άλλων πόλεων εν όψει της τέλεσης των Ολυμπιακών Αγώνων.
Ειδικότερα το παρόν σχέδιο νόμου αποτελείται από είκοσι άρθρα τα οποία κατατάσσονται σε δέκα κατηγορίες. Ολυμπιακά έργα Αττικής, έργα περιφέρειας, ολυμπιακή προετοιμασία, αναπλάσεις, βελτίωση της εικόνας των ολυμπιακών πόλεων, ολυμπιακή φιλοξενία, θέματα προσωπικού για την ολυμπιακή προετοιμασία, θέματα αθλητισμού, παραολυμπιακό κίνημα, θεσμικές παρεμβάσεις σε θέματα πολιτισμού. 
Ολυμπιακά έργα Αττικής. 'Όπως ξέρουμε η Αττική θα σηκώσει το βάρος των αγώνων. Ειδικότερα με το παρόν σχέδιο νόμου και στη συνέχεια άλλων προηγούμενων νόμων που ψήφισε η Εθνική Αντιπροσωπεία καθορίζεται και η υφιστάμενη εγκατάσταση του Εθνικού Γυμναστικού Συλλόγου ως χώρος υποδοχής των ολυμπιακών αθλημάτων και ιδιαίτερα της Τοξοβολίας. Καθορίζονται οι περιοχές στις οποίες θα τοποθετηθούν προσωρινές εγκαταστάσεις για την τέλεση των ολυμπιακών αθλημάτων. Καταργείται η χωροθέτηση του ολυμπιακού κέντρου κανόε-σλάλομ στο Ριζάρι Μαραθώνα. Οριοθετείται η περιοχή υποδομής του ολυμπιακού κέντρου Ιστιοπλοΐας στον Άγιο Κοσμά σύμφωνα με το σχεδιασμό της ολυμπιακής και της μεταολυμπιακής χρήσης όπως αυτό προκύπτει με το νέο σχεδιασμό της διέλευσης τραμ, το λειτουργικό πρόγραμμα τέλεσης των ολυμπιακών αθλημάτων και τις τεχνικές απαιτήσεις σχεδιασμού του λιμένα και των λοιπών έργων προστασίας και διαμόρφωσης της περιοχής.
Το φαληρικό μέτωπο και η περιοχή του Φλοίσβου κατοχυρώνονται ως χώρος οικογενειακής αναψυχής με σαφή καθορισμό χρήσεων γης. Η χωροθέτηση εκεί του κέντρου χειροσφαίρισης και του τεκ-βο-ντο δραστηριότητες οι οποίες επιβάλουν μικρή τροποποίηση των όρων δόμησης ουδόλως επηρεάζουν το νομοθετημένο χαρακτήρα της περιοχής. Αντιμετωπίζονται θέματα χωροθέτησης κρίσιμων έργων παροχής ηλεκτρικής ενέργειας στην ευρύτερη περιοχή της πρωτεύουσας. Τα έργα αυτά είναι άρρηκτα συνδεδεμένα με τη διοργάνωση των Ολυμπιακών Αγώνων του 2004 αλλά και με τη μεταολυμπιακή αθλητική χρήση που έχουν οι ολυμπιακές αθλητικές εγκαταστάσεις. Επιπλέον είναι ενσωματωμένα στο σχεδιασμό του οργανισμού του ρυθμιστικού σχεδίου της Αθήνας. Η ανάγκη αυτών των έργων είχε επισημανθεί εδώ και αρκετά χρόνια.
Τα κτιριακά έργα του προαστιακού σιδηροδρόμου βασικού έργου βασικής υποδομής για την εξυπηρέτηση των Ολυμπιακών Αγώνων εντάσσονται στις διαδικασίες που ισχύουν για τα ολυμπιακά και συνοδά έργα. Εν όψει ιδίως των απαιτήσεων που δημιουργεί η διεξαγωγή των αθλητικών πολιτιστικών και λοιπών εκδηλώσεων των Ολυμπιακών Αγώνων του 2004 στην Αθήνα και στις άλλες πόλεις, Θεσσαλονίκη, Πάτρα, Ηράκλειο, Βόλο αλλά και ιδιαίτερα στην Αρχαία Ολυμπία, εισάγονται ρυθμίσεις που σκοπό έχουν να διευκολύνουν και να επιταχύνουν τις διαδικασίες καθορισμού και κατασκευής υπόγειων χώρων στάθμευσης αυτοκινήτων κάτω από κοινόχρηστους χώρους και χώρους κοινής ωφέλειας που ανήκουν στο δημόσιο ή σε νομικά πρόσωπα δημοσίου δικαίου. 
Έτσι αντιμετωπίζεται το τεράστιο ζήτημα της έλλειψης θέσεων πάρκινγκ ιδιαίτερα στο μητροπολιτικό συγκρότημα της Αθήνας με τη χωροθέτηση τριάντα πέντε θέσεων και με την πρόβλεψη αποκατάστασης και απόδοσης σε κοινή χρήση της ισογείου επιφανείας. Το πρόγραμμα χωροθέτησης έχει τρεις επιμέρους στόχους. Τη δημιουργία χώρων μετεπιβίβασης στο ΜΕΤΡΟ και στα υπόλοιπα μέσα μαζικής μεταφοράς σε περιοχές όπου υπάρχει και παράλληλη έντονη συμπληρωματική ζήτηση για στάθμευση, ώστε να εξασφαλίζεται η οικονομική βιωσιμότητα και η απόσβεση του κόστους κατασκευής. Η εξεύρεση χώρων για την εξυπηρέτηση και κυκλοφοριακή αναβάθμιση των περιοχών με πυκνή δόμηση και έντονα προβλήματα στάθμευσης τόσο στο κέντρο, όσο και στην ευρύτερη περιοχή της πρωτεύουσας. Τη δημιουργία χώρων για την ικανοποίηση των αναγκών στάθμευσης σε χώρους, όπου έχουμε συγκέντρωση πληθυσμιακή πρόσκαιρη, όπως είναι τα μεγάλα νοσοκομεία της περιοχής σε συνδυασμό όπου είναι δυνατόν με την εξυπηρέτηση για τη μετεπιβίβαση στα μέσα μαζικής μεταφοράς. 
Ολυμπιακά έργα περιφέρειας: 
Κυρίες και κύριοι συνάδελφοι, γνωρίζετε πολύ καλά ότι η Κυβέρνηση και προσωπικά ο Πρωθυπουργός από την πρώτη στιγμή όπου η Αθήνα ανακηρύχθηκε ανάδοχος πόλη δίπλα στο πρόγραμμα "Αθήνα 2004" σχεδίασαν μια ολοκληρωμένη αναπτυξιακή παρέμβαση στην επαρχία το πρόγραμμα "ΕΛΛΑΔΑ 2004" το οποίο προβλέπει παρεμβάσεις και έργα στις ολυμπιακές πόλεις, ιδιαίτερα στην Πάτρα, Ηράκλειο, Βόλο, Θεσσαλονίκη αλλά και στο σύνολο των δήμων της χώρας με ξεχωριστό, ειδικό και αναβαθμισμένο σχεδιασμό για την αρχαία Ολυμπία όπως αρμόζει στη γενέτειρα των Ολυμπιακών Αγώνων.
Η χωροθέτηση των έργων γίνεται με παράλληλη νομοθετική εξουσιοδότηση για την πραγματοποίηση αρχιτεκτονικών, πολεοδομικών και μορφολογικών παρεμβάσεων στον περιβάλλοντα χώρο των έργων αλλά και σε άλλα σημεία όπως λιμάνια, σταθμοί, κεντρικές πλατείες.
Στόχος μας τα έργα αλλά και μέριμνά μας το περιβάλλον αλλά και η αισθητική των πόλεων. 
Το σύνολο των ολυμπιακών έργων δεν είναι μόνο έργα εξυπηρέτησης των αγώνων αλλά έργα διαχρονικής προσφοράς στον πολίτη, στη νεολαία της Αθήνας και της υπόλοιπης Ελλάδας.
Δημιουργούμε σήμερα την αρχιτεκτονική, πολεοδομική και πολιτιστική κληρονομιά των μελλοντικών γενεών και προδιαγράφουμε την αισθητική του μέλλοντός μας.
Έτσι στα πλαίσια του παρόντος σχεδίου νόμου:
Χωροθετούνται κρίσιμοι οδικοί άξονες που είναι απαραίτητοι για τη λειτουργία των ολυμπιακών εγκαταστάσεων και την εν γένει εξυπηρέτηση των Ολυμπιακών πόλεων. 
Παρέχεται η δυνατότητα εφαρμογής των Ολυμπιακών διατάξεων για την πραγματοποίηση αρχιτεκτονικών, πολεοδομικών και μορφολογικών παρεμβάσεων, με σκοπό την εξυπηρέτηση της λειτουργίας ειδικών σημείων και χώρων αλλά και για την αναβάθμιση της αισθητικής και της εικόνας του δημόσιου και ιδιωτικού χώρου και ιδιαίτερα σε σημεία-πόλεις των Ολυμπιακών πόλεων και άλλων σημείων της χώρας, όπως τα Λιμάνια της Πάτρας, της Ηγουμενίτσας, της Κέρκυρας, του Κατακώλου, του Βόλου, της Ελευσίνας, του Λαυρίου και της Ραφήνας, που αποτελούν είσοδο στη χώρα. 
Καθορίζονται παράλληλα και στη Θεσσαλονίκη είκοσι επτά θέσεις για την κατασκευή υπόγειων χώρων στάθμευσης αυτοκινήτων.
Νομοθετείται η δημιουργία αθλητικών εγκαταστάσεων σε ακίνητο στο Δήμο Θερμαϊκού Θεσσαλονίκης, προκειμένου να δημιουργηθούν οι κατάλληλες και προσπελάσιμες ειδικές αθλητικές υποδομές για την προετοιμασία αθλητών με αναπηρίες εν όψει των Ολυμπιακών Αγώνων του 2004. 
Προωθούνται ειδικές πολεοδομικές ρυθμίσεις για την ένταξη της περιοχής της Αλάνας της Τούμπας-Γηπέδου του ΠΑΟΚ στο Δήμο Θεσσαλονίκης στα έργα που θα χρηματοδοτηθούν και θα υλοποιηθούν στο πλαίσιο "ΕΛΛΑΔΑ 2004".
Στην περιοχή της πόλης των Πατρών προωθούνται έργα αναβάθμισης των εισόδων της πόλης, του Εθνικού Σταδίου και του Σταδίου της Παναχαϊκής καθώς και έργα οδικής σύνδεσης των σταδίων με την εθνική οδό Αθηνών-Πατρών-Πύργου με σπουδαιότερο το έργο κάλυψης του χειμάρρου Διακονιάρη και την κατασκευή κεντρικής οδικής αρτηρίας που συνδέει το λιμάνι της Πάτρας με την περιμετρική.
Η υπόθεση της προετοιμασίας και της σωστής διοργάνωσης των Ολυμπιακών Αγώνων είναι υπόθεση όλων μας, Κυβέρνησης, κομμάτων, φορέων, επιχειρηματιών και απλών πολιτών.
Με σειρά διατάξεων παρέχεται η δυνατότητα συμμετοχής και απλούστευσης των διαδικασιών συνεργασίας με την Ο.Ε. "Αθήνα 2004" και με κρατικούς φορείς. 
Η σύντμηση των προθεσμιών, η απλούστευση των διαδικασιών και η οριοθέτηση των ευθυνών είναι οι τρεις αρχές που διαπνέουν σειρά διατάξεων του παρόντος σχεδίου νόμου προκειμένου να πετύχουμε το επιθυμητό αποτέλεσμα.
Οι πέντε κύκλοι του ολυμπιακού σήματος αποκτούν στη χώρα μας γεωγραφική διάσταση με τον καθορισμό πέντε γεωγραφικών ολυμπιακών πόλων - πόλεων προετοιμασίας και τέλεσης των ολυμπιακών αθλημάτων. 
Αθήνα, η πόλη τέλεσης των Ολυμπιακών Αγώνων, Θεσσαλονίκη, Πάτρα, Ηράκλειο, Βόλος, πόλεις προετοιμασίας και τέλεσης των προκριματικών αγώνων. 
Ιδιαίτερα για την Αθήνα, όπως ανέφερα και προηγούμενα, αντιμετωπίζονται θέματα αναβάθμισης της εικόνας της πόλης και της λειτουργίας της, αλλά και ευρύτερα στην Αττική εν όψει τέλεσης των αγώνων. Αντικείμενο των παρεμβάσεων που εισάγονται με το προτεινόμενο σχέδιο νόμου αποτελούν οι μεγάλοι οδικοί άξονες της ευρύτερης περιοχής της πρωτεύουσας, συνολικού μήκους περίπου εκατόν πενήντα χλμ., καθώς και άλλα σημαντικά στοιχεία του δημόσιου και ιδιωτικού χώρου, σταθμοί, λιμάνια, πλατείες, παράκτιες ζώνες, ιστορικά κέντρα της Αθήνας και Πειραιά, ο περιβάλλων χώρος των ολυμπιακών εγκαταστάσεων αλλά και άλλες κατηγορίες έργων όπου μπορούμε συνοπτικά να τα ομαδοποιήσουμε στις παρακάτω ενότητες: 
Ανάκτηση και ανάπλαση του παράκτιου μετώπου της πρωτεύουσας. Αναπλάσεις πυλών-εισόδου προς την πόλη. Έργα ανάδειξης των ιστορικών κέντρων. Αναπλάσεις στον περιβάλλοντα χώρο των Ολυμπιακών Αγώνων. Δράση βελτίωσης της εικόνας της πόλης.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Στις άλλες ολυμπιακές πόλεις προβλέπεται η εκτέλεση σημαντικών έργων ιδιαίτερα σε στάδια και οδικούς άξονες όπου πρόκειται να γίνουν οι διάφοροι αγώνες προκριματικοί κύρια και αγώνες ποδοσφαίρου. Αλλά μην ξεχνάμε ότι οι πόλεις αυτές θα χρησιμοποιηθούν και για την προετοιμασία διαφόρων ξένων αθλητικών ομάδων.
Επιπλέον με διατάξεις του παρόντος σχεδίου νόμου επεκτείνεται η εφαρμογή των ολυμπιακών διατάξεων και για την πραγματοποίηση αρχιτεκτονικών πολεοδομικών και άλλων παρεμβάσεων στην περιοχή της Αρχαίας Ολυμπίας, στα λιμάνια εκτός Αττικής καθώς και για την αναβάθμιση των πόλεων αυτών. Ειδικότερα προβλέπονται παρεμβάσεις όπως και στην περίπτωση της Αττικής σε πλατείες, λιμάνια εισόδους σε χώρους γύρω από τις αθλητικές εγκαταστάσεις και αυτές οι παρεμβάσεις δίνουν τη δυνατότητα παρέμβασης σε βάθος διακοσίων μέτρων ή ενός οικοδομικού τετραγώνου. Είναι μια ρύθμιση που θα δώσει τη δυνατότητα τουλάχιστον κατά την περίοδο τέλεσης των Ολυμπιακών Αγώνων να αποφύγουμε χρήσεις γης οι οποίες πραγματικά θα υποβαθμίζουν τους χώρους τέλεσης των ολυμπιακών αγώνων. 
Ολυμπιακή φιλοξενία. Οι ολυμπιακοί αγώνες δεν είναι μόνο οι κτιριακές υποδομές των αγωνιστικών χώρων. Η διαχείριση του ανθρώπινου δυναμικού πέραν των αθλητών είναι ένα μεγάλο κεφάλαιο και ένα μεγάλο στοίχημα. Πέραν των είκοσι οκτώ ολυμπιακών αθλημάτων υπάρχει και το εικοστό ένατο το άθλημα της φιλοξενίας. Στα χρυσά μετάλλια που στοχεύουμε σα χώρα θα πρέπει πρώτο στόχο να θέσουμε το χρυσό μετάλλιο στο άθλημα της φιλοξενίας.
Στα πλαίσια του παρόντος σχεδίου νόμου καθορίζονται περιοχές στις οποίες μπορεί να δημιουργηθούν εγκαταστάσεις φιλοξενίας των εκπροσώπων των Μέσων Μαζικής Ενημέρωσης (χωριά τύπου) και του προσωπικού ασφαλείας που θα χρησιμοποιηθεί στη διάρκεια των Ολυμπιακών Αγώνων. Οι περιοχές αυτές ανήκουν σε κρατικούς φορείς και σε δημόσιες επιχειρήσεις και οργανισμούς και θα χρησιμοποιηθούν μετά την τέλεση των ολυμπιακών αγώνων για την υποδοχή χρήσεων που είτε προβλέπονται από τον πολεοδομικό σχεδιασμό της οικείας περιοχής είτε καθίστανται αναγκαίες για τη εξυπηρέτηση των σκοπών των φορέων που σήμερα κατέχουν τις εκτάσεις αυτές ή τις διαχειρίζονται. 
Υπογραμμίζεται ότι η βασική προϋπόθεση για την προώθηση της διαδικασίας οικιστικής οργάνωσης των παραπάνω περιοχών αποτελεί η προηγούμενη σύναψη συμφωνίας με την οργανωτική Επιτροπή των Ολυμπιακών Αγώνων "Αθήνα 2004". Η ρύθμιση αυτή κρίνεται απαραίτητη για να μην αφεθεί τουλάχιστον η εντύπωση ότι το παρόν σχέδιο νόμου μπορεί να ανοίξει πόρτες ή να δώσει τη δυνατότητα να γίνει χρήση διατάξεων που τελικά οι χώροι αυτοί δεν θα χρησιμοποιηθούν ή δεν χρειάζεται να χρησιμοποιηθούν για τη φιλοξενία.
Σημειώνεται ότι το σύνολο των εκτάσεων που προορίζονται για τη δημιουργία των χωριών τύπου και εγκαταστάσεων φιλοξενίας του προσωπικού ασφαλείας δεν είναι ούτε δασικές ή αναδασωτέες εκτάσεις ούτε αρχαιολογικοί χώροι ούτε εκτάσεις που υπάγονται σε κάποιο άλλο καθεστώς προστασίας. Σημειώνεται δε ότι η οικιστική τους ανάπτυξη γίνεται σύμφωνα με τις χρήσεις γης και τους όρους δόμησης που καθορίζονται από το γενικό ή ειδικό πολεοδομικό σχεδιασμό των οικείων περιοχών. 
Θέματα προσωπικού. Η ολυμπιακή προετοιμασία και ο αθλητισμός στη σημερινή εποχή απαιτεί εξειδικευμένες γνώσεις εμπειρία και σύγχρονες μεθόδους διοίκησης και οργάνωσης. Η Κυβέρνηση έχοντας έγκαιρα διαγνώσει τις ανάγκες αυτές έστειλε ειδικούς επιστήμονες με υποτροφία της ελληνικής Κυβέρνησης για μεταπτυχιακές σπουδές επιπέδου master σε θέματα οργάνωσης και διοίκησης αθλητισμού και Ολυμπιακών Αγώνων στο πανεπιστήμιο του Σίδνευ. 
Με το παρόν σχέδιο νόμου όπως είχαμε υποχρέωση πιστεύω παρέχεται η δυνατότητα πρόσληψης ειδικού επιστημονικού προσωπικού με μεταπτυχιακό τίτλο σε θέματα οργάνωσης και διοίκησης αθλητισμού. Με τον τρόπο αυτό δίνεται η δυνατότητα αξιοποίησης κατά τη διάρκεια της ολυμπιακής προετοιμασίας και κατά τους Ολυμπιακούς Αγώνες του 2004 από τους εμπλεκόμενους φορείς της πολύτιμης εμπειρίας και γνώσης που απέκτησαν οι υπότροφοι της ελληνικής Κυβέρνησης.
Είναι γνωστό, κύριοι συνάδελφοι, ότι βασικός κορμός στήριξης της διοργάνωσης αποτελεί το Υπουργείο Πολιτισμού και ειδικότερα η Γενική Γραμματεία Αθλητισμού. Στα πλαίσια του παρόντος σχεδίου νόμου υπάρχει ιδιαίτερη νομοθετική μέριμνα για την ενίσχυση της Γενικής Γραμματείας Αθλητισμού με προσωπικό αλλά και για την ένταξη των διαφόρων αθλητικών εγκαταστάσεων εποπτείας της Γενικής Γραμματείας Αθλητισμού στη διαδικασία της προετοιμασίας αλλά και αυτής καθεαυτής της διοργάνωσης. Έτσι αντιμετωπίζονται θέματα καθορισμού συμπληρωματικών χρήσεων γης και ειδικών όρων δόμησης στην ευρύτερη περιοχή του Σταδίου Καραϊσκάκη και ρυθμίζεται το θέμα των αθλητικών εγκαταστάσεων της Γενικής Γραμματείας Αθλητισμού και των εποπτευομένων από αυτήν νομικών προσώπων που έχουν κατασκευαστεί μέχρι σήμερα χωρίς έκδοση οικοδομικής άδειας ή υπάρχουν υπερβάσεις ως προς τον συντελεστή δόμησης, τις χρήσεις γης κλπ. 
Η προτεινόμενη ρύθμιση όπως και για τα κτίρια του ΕΟΤ το 1993, κρίνεται απολύτως απαραίτητη και επείγουσα, τόσο γιατί επιλύει το θέμα της επέκτασης και εκσυγχρονισμού αυτών των εγκαταστάσεων που είναι απαραίτητες εξάλλου για τις ανάγκες τέλεσης των Ολυμπιακών Αγώνων του 2004, όσο και γιατί δίνει τέλος σε μία χρόνια αταξία που υπήρχε για σημαντικό αριθμό εγκαταστάσεων. 
Τέλος με ειδική διάταξη επεκτείνεται η δυνατότητα θέσης σε εκκαθάριση κατά το άρθρο 46 Α' του ν. 1892/90 και στις αθλητικές ανώνυμες εταιρείες. Με τη ρύθμιση αυτή διασφαλίζεται η συνέχεια της αθλητικής παρουσίας ιστορικών ομάδων που έχουν ουσιαστικά εγκαταλειφθεί και δεν μπορούν να συμμετάσχουν στο πρωτάθλημα που αρχίζει σε λίγες ημέρες.
Κυρίες και κύριοι συνάδελφοι, όλοι θα γνωρίζετε ότι το αγωνιστικό κομμάτι της Ολυμπιάδας του 2004 δεν θα κλείσει με την ολοκλήρωση των είκοσι οκτώ αγωνισμάτων, αλλά και με την ολοκλήρωση των Παραολυμπιακών Αγώνων, των αγώνων όπου δεν κυριαρχεί η δύναμη των μυών, αλλά η δύναμη της ψυχής.
Ακριβώς για την καλύτερη διοργάνωση των αγώνων αυτών αλλά και την ουσιαστική συμμετοχή της χώρας μας με έμψυχο υλικό, υπάρχει σειρά ρυθμίσεων στο προτεινόμενο σχέδιο νόμου: 
Συνιστάται στη Γενική Γραμματεία Αθλητισμού νομικό πρόσωπο ιδιωτικού δικαίου με την ονομασία "ΕΛΛΗΝΙΚΗ ΠΑΡΑΟΛΥΜΠΙΑΚΗ ΕΠΙΤΡΟΠΗ". Οι σκοποί του νομικού προσώπου είναι να εκπροσωπεί τη χώρα μας στη Διεθνή Παραολυμπιακή Επιτροπή...
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Έχετε ακόμη ένα λεπτό...
ΓΕΩΡΓΙΟΣ ΘΩΜΑΣ: Κύριε Πρόεδρε, θα χρειασθώ λίγο παραπάνω. Μου ζήτησαν να μιλάω αργά.
ΠΡΟΕΔΡΕΥΩΝ (Κωνσταντίνος Γείτονας): ...και μία μικρή ανοχή. 'Ομως επειδή το νομοσχέδιο είναι σοβαρό και μεγάλο, θα πρέπει να είμαστε λίγο προσεκτικοί με το χρόνο για να είμαστε στις προθεσμίες.
ΓΕΩΡΓΙΟΣ ΘΩΜΑΣ: Ευχαριστώ.
...να εισηγείται νομοθετικές ρυθμίσεις και τροποποιήσεις για όλα τα ζητήματα που αφορούν τον αθλητισμό ατόμων με αναπηρίες. Δρομολογείται, όπως ανέφερα προηγουμένως ειδικό κέντρο στη Θεσσαλονίκη.
Τέλος, κύριοι συνάδελφοι, ρυθμίζονται διάφορα θέματα αρμοδιότητας του κεντρικού Υπουργείου Πολιτισμού και εποπτευομένων από αυτό νομικών προσώπων. 
Διευκρινίζονται νομοθετικές ελλείψεις προηγούμενης ρύθμισης παραχώρησης δημόσιας έκτασης για την ανέγερση του κτιρίου του Μουσείου Σύγχρονης Τέχνης του Ιδρύματος Γουλανδρή. 
Προβλέπονται ειδικοί όροι δόμησης για την επέκταση του κτιριακού συγκροτήματος της Εθνικής Πινακοθήκης.
Ρυθμίζονται ζητήματα που έχουν σχέση με την αποκατάσταση και ανάδειξη του Ζαππείου Μεγάρου και επιπλέον θέματα προσωπικού, σύνταξης προϋπολογισμών του Υπουργείου Πολιτισμού, του Ταμείου Αλληλοβοηθείας και ειδικό βαθμολόγιο για υπαλλήλους του Υπουργείου Πολιτισμού. Τέλος, σύσταση σημαντικού αριθμού τριών χιλιάδων επτακοσίων πέντε (3.705) νέων οργανικών θέσεων για να στηρίξουν το έργο του Υπουργείου Πολιτισμού.
Κυρίες και κύριοι συνάδελφοι, οι Ολυμπιακοί Αγώνες είναι μία μεγάλη πρόκληση για την Ελλάδα της δημιουργίας, της αξιοκρατίας, της διαφάνειας και της αποτελεσματικότητας. Η επιτυχημένη διοργάνωση των αγώνων δεν αφορά μόνο την Κυβέρνηση, μας αφορά όλους. Οι άνθρωποι του αθλητισμού ιδιαίτερα πρέπει να συμβάλουν σε αυτήν τη μεγάλη εθνική προσπάθεια. Είμαστε υπερήφανοι για τις επιτυχίες του ελληνικού αθλητισμού τα τελευταία χρόνια. Μαζί τους θα είμαστε όλοι και πριν από όλους οι νέοι άνθρωποι. Ας μην ξεχνάμε ότι οι αγώνες εκτός απο το αθλητικό και πολιτιστικό τους περιεχόμενο, οφείλουν να φέρουν σε επαφή τους νέους Έλληνες με τους νέους όλων των χωρών της υφηλίου.
Σε αυτήν την προσπάθεια δεν πρέπει να ξεχνάμε τρία πράγματα: Πρώτον, οι Ολυμπιακοί Αγώνες αποτελούν μία μεγάλη ευκαιρία να προβάλουμε τη χώρα, να αναδείξουμε την ανάγκη μιας πολιτικής ειρήνης και φιλίας. Βρισκόμαστε σε μια γωνιά του κόσμου με πολλά προβλήματα. Αυτές τις ημέρες ζούμε μία ταραγμένη περίοδο σε παγκόσμιο επίπεδο και πολλά από αυτά τα προβλήματα ήρθαν και πάλι με τρόπο δραματικό δυστυχώς στην επιφάνεια. Εμείς πρέπει να είμαστε πρωτοπόροι στο μήνυμα της ειρήνης, της φιλίας, της σύνεσης, της ασφάλειας και της συνεργασίας των λαών. Οι Ολυμπιακοί Αγώνες μας δίνουν αυτήν την ευκαιρία. Μας δίνουν την ευκαιρία να αναδείξουμε αυτό το μήνυμα. 
Δεύτερον, οι Ολυμπιακοί Αγώνες του 2004 θα μας δώσουν την ευκαιρία και την δυνατότητα να αναδείξουμε πλευρές της ολυμπιακής ιδέας και του Ολυμπισμού που έχουν ξεχασθεί, που έχουν δεχθεί πλήγμα τα τελευταία χρόνια. Μιλάω ιδιαίτερα για την πολιτιστική και πνευματική πλευρά της Ολυμπιάδας. Εμείς αυτές τις πλευρές θα τις αναδείξουμε. Είναι χρέος απέναντι στο γνήσιο πνεύμα του Ολυμπισμού. Είναι χρέος μας απέναντι στην κληρονομιά μας. Η εμπορευματοποίηση δεν εκφράζει τον ελληνικό πολιτισμό, δεν εκφράζει την ιστορία μας!
Τρίτον, οι Ολυμπιακοί Αγώνες αποτελούν μεγάλη πρόκληση για την Ελλάδα της δημιουργίας και της διαφάνειας. Γι' αυτό από την πρώτη στιγμή διακηρύξαμε: Οι αγώνες αυτοί δεν πρόκειται να γίνουν μία ευκαιρία για πρόχειρες δουλειές, για ευκαιριακές δουλειές, για να κερδίσουν κάποιοι. Αυτή είναι η δέσμευσή μας απέναντι στο ελληνικό λαό. Αυτήν τη δέσμευση υπηρετεί και το παρόν σχέδιο νόμου.
Σας καλώ να δώσετε θετική ψήφο στο νομοσχέδιο, να δώσουμε θετική ψήφο στη διαφάνεια και στη συλλογική προσπάθεια για την πραγματοποίηση του ονείρου.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επανερχόμαστε στην ψήφιση στο σύνολο του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Όπως με ενημέρωσε ο κύριος Υπουργός, δόθηκαν οι διευκρινίσεις σε σχέση με το θέμα που προέκυψε από τη νομοτεχνική βελτίωση στο άρθρο 22.
ΙΩΑΝΝΗΣ ΚΕΦΑΛΟΓΙΑΝΝΗΣ: Μάλιστα.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει, λοιπόν, αντίρρηση.
Ερωτάται το Τμήμα: Γίνεται δεκτό και στο σύνολο το νομοσχέδιο του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας", ως διενεμήθη και με τις νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό και στο σύνολο κατά πλειοψηφία.
Συνεπώς το νομοσχέδιο του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας" έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρον και στο σύνολο και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς παρεσχέθη η ζητηθείσα εξουσιοδότηση.
Επανερχόμεθα στη συζήτηση του νομοσχεδίου του Υπουργείου Πολιτισμού: "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις".
Το λόγο έχει η εισηγήτρια της Νέας Δημοκρατίας κα Φάνη Πετραλιά- Πάλλη.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, Κυρίες και κύριοι συνάδελφοι, το πόσο μεγάλη σημασία δίνει η Κυβέρνηση στη συζήτηση του συγκεκριμένου νομοσχεδίου φαίνεται από το γεγονός, ότι ο καθ' ύλην Υπουργός, πρόεδρος της διυπουργικής επιτροπής, ο κ. Βενιζέλος δεν είναι καν παρών σε αυτήν εδώ την Αίθουσα.
ΜΙΛΤΙΑΔΗΣ ΕΒΕΡΤ: Ήρθε.
ΓΕΩΡΓΙΟΣ ΘΩΜΑΣ: Εδώ είναι.
ΦΑΝΗ ΠΕΤΡΑΛΙΑ-ΠΑΛΛΗ: Πού είναι; Ο κ. Βενιζέλος δεν είναι από εκείνους που μπορεί κανείς να μην βλέπει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εδώ είμαι, κυρία Πετραλιά.
ΦΑΝΗ ΠΕΤΡΑΛΙΑ-ΠΑΛΛΗ: Δεν ανήκετε σε αυτούς που μπορεί να μην δει κανείς στην πολυθρόνα, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Υπάρχει πολλές φορές και η άμεση διάψευση.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έγινε θαύμα. Θαύμα.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κυρίες και κύριοι συνάδελφοι, το νομοσχέδιο το οποίο συζητάμε σήμερα θα έλεγα ότι έχει ξεπεραστεί από τα ίδια τα γεγονότα. Είναι ένα νομοσχέδιο "προϊστορικό". Καταρτίστηκε με τα δεδομένα και τη νοοτροπία που επικρατούσε πριν από την 11η Σεπτεμβρίου, μία ημέρα-τομή για τα ζητήματα τα οποία αφορούν τη δημοκρατία, την ασφάλεια και την ελευθερία των κρατών και των ανθρώπων. Ξεπεράστηκε, λοιπόν, το νομοσχέδιο αυτό, πριν καν συζητηθεί, από τα ίδια τα γεγονότα.
Και αυτό συμβαίνει, πρώτον, επειδή έχει συνταχθεί με τη νοοτροπία της διασκόρπισης, και όχι της συγκέντρωσης. Και φέρνω ένα παράδειγμα: Καλούμεθα να νομοθετήσουμε για εννέα δημοσιογραφικά χωριά, τα οποία θα είναι σπαρμένα σε όλο το λεκανοπέδιο της Αττικής, σε εννέα διαφορετικούς χώρους. Και δεν είναι ανάγκη να είναι κανείς ειδικός για να αντιληφθεί όχι μόνο τις δυνάμεις που χρειάζονται και τις υποδομές, για να φυλαχτούν αυτά τα χωριά, αλλά επίσης και το τι χρειάζεται στο σχεδιασμό, μια και ο κάθε χώρος έχει τη δική του ιδιομορφία.
Το δεύτερο που καθιστά αυτό το νομοσχέδιο ξεπερασμένο είναι ότι πουθενά μέσα σε όλο αυτό το νομοθέτημα, των πλέον των είκοσι άρθρων, δεν υπάρχει ούτε μία φορά η λέξη "ασφάλεια". Αγνοείται τελείως η παράμετρος της ασφάλειας -και στέκομαι μόνο στο θέμα των δημοσιογραφικών χωριών που νομοθετούμε με το συγκεκριμένο νομοσχέδιο. Γιατί;
Περίμενα, κύριε Υπουργέ, ότι σήμερα, πριν ξεκινήσει η συζήτηση, θα είχατε κάτι να μας πείτε. Φέρνετε την τροπολογία του κ. Φλωρίδη, που ουσιαστικά θα έπρεπε να είναι ένα ολόκληρο νομοσχέδιο. Ή αυτήν την οποία εσείς επικαλεσθήκατε και ακόμη δεν καταθέσατε, αλλά αναφέρατε ότι θα την φέρετε στη Βουλή. Περίμενα να δούμε σήμερα μία τροπολογία η οποία να αναφέρεται σε αυτό που είναι το μεγάλο σας κενό και που σας το επισημαίνουμε -και η Νέα Δημοκρατία και εγώ προσωπικά- εδώ και παραπάνω από ένα χρόνο: Το περίφημο risk analysis, δηλαδή την ανάλυση των δεδομένων που αφορά στα θέματα της ασφάλειας και που δεν υπάρχει.
Ανάλυση δεδομένων, ανάλυση κινδύνων με τις σημερινές πλέον απαιτήσεις, που σημαίνει ότι η ανάλυση πρέπει να είναι διαφορετική είτε αφορά την ατμόσφαιρα, τον αέρα, ακόμα το νερό, τα πυρηνικά, τα χημικά. Θα θέλαμε σήμερα να φέρετε ένα πλαίσιο -δεν είπαμε ότι θα ερχόσασταν σήμερα να αναφερθείτε στις επιμέρους κινήσεις που θα πρέπει να γίνουν- αυτό το οποίο είναι γνωστό ότι σας ζητάει η ΔΟΕ και σας ζητούν και άλλοι με τα συστήματα ασφαλείας, το λεγόμενο risk analysis, το οποίο δεν έχει γίνει μέχρι αυτήν τη στιγμή. Αν υπήρχε το risk analysis, αν υπήρχε δηλαδή αυτή η ανάλυση των δεδομένων θα λέγαμε ότι ναι, πρέπει να επανεξεταστεί και να επανασχεδιαστεί η ασφάλεια των Ολυμπιακών Αγώνων. Αλλά για να επανασχεδιαστεί κάτι, πρέπει πριν απ' όλα να έχει σχεδιαστεί. Και στην περίπτωση αυτή φοβούμαι ότι δεν υπάρχει καν ένας σοβαρός σχεδιασμός. 
Μη μου πείτε, λοιπόν, ότι εκ των υστέρων θα γίνουν όλα αυτά, γιατί θα συμβεί και εδώ αυτό που συνέβη με το ολυμπιακό χωριό. Δώσατε με τη γνωστή μέθοδο της μελετοκατασκευής τα έργα στους κατασκευαστές, χωρίς να έχετε δώσει τις προδιαγραφές των όρων ασφαλείας, πράγμα που σημαίνει ότι και τοίχους θα γκρεμίσετε και παράθυρα πρέπει να φύγουν για να περάσουν καλώδια ή για να ανοίξουν ακόμη και οι δρόμοι του ολυμπιακού χωριού. Και γνωρίζετε πολύ καλά το πρόβλημα το οποίο αντιμετωπίζετε, και εννοώ με όσα λέω. 
Όμως, κυρίες και κύριοι συνάδελφοι, οφείλουμε το συγκεκριμένο νομοσχέδιο, έστω και έτσι όπως ήρθε, χωρίς, αν θέλετε, να είναι επικαιροποιημένο, να το συζητήσουμε. 
Πρώτα απ' όλα πρέπει να ξεκαθαρίσω ότι εμείς στη Νέα Δημοκρατία θεωρούσαμε, θεωρούμε και θα θεωρούμε ότι η Ολυμπιάδα είναι εθνική υπόθεση, είναι υπόθεση που αφορά όλους μας, είναι αυτό το εγχείρημα που θέλουμε όλοι να πετύχει. 
Υπενθυμίζω ότι ο ίδιος ο Πρόεδρος της Νέας Δημοκρατίας είναι εκείνος που έχει υπογράψει από τους πρώτους, το δελτίο του εθελοντή. Η Νέα Δημοκρατία έχει ξεκινήσει ολόκληρη εκστρατεία για το θέμα των εθελοντών. Και δεν τα λέω αυτά για έπαινο, ούτε για προβολή, αλλά για να μην τολμήσει κανείς να πει και να παρερμηνεύσει την κριτική η οποία θα γίνει σ' αυτήν εδώ την Αίθουσα, την κριτική που κάνουμε λέγοντας ή υπονοώντας ότι μπορεί μ' αυτήν την κριτική να στρεφόμαστε εναντίον της Ολυμπιάδας. Η κριτική μας αφορά εσάς, την Κυβέρνηση, κύριε Υπουργέ αποκλειστικά, τις παραλείψεις σας, την ανικανότητά σας, τις σκοπιμότητες που εξυπηρετεί και που όλα αυτά μαζί συναποτελούν την αποτυχία της Κυβέρνησης να προχωρήσει με γοργούς ρυθμούς, με διαφανείς διαδικασίες, με λογικό κόστος, την προετοιμασία των Ολυμπιακών Αγώνων του 2004. 
Αυτά που ζητάτε σήμερα κατά παρέκκλιση των πάντων να νομοθετήσουμε, είναι αυτά που σας έχω επισημάνει από το πρώτο νομοθέτημα του Φεβρουαρίου του 1998. Όποιος, λοιπόν, έχει παρακολουθήσει όλη αυτήν την πορεία στην υπόθεση του 2004, όπως η υποφαινόμενη, διαβάζοντας το νομοσχέδιο αυτό, πέρα από όσα έχω επισημάνει στην αρχή, καταλήγει σε γενικά συμπεράσματα. Είναι ψευδεπίγραφος ο τίτλος. Ένα τίτλο έπρεπε να έχει, κύριε Υπουργέ. Αυτό είναι ένα νομοσχέδιο πανικού. Το κείμενο αυτό είναι μια ηχηρή ομολογία της Κυβέρνησης ότι υπάρχουν μεγάλες καθυστερήσεις στην πορεία της Ολυμπιάδας, πράγμα που σήμερα το μεσημέρι το ομολόγησε ο ίδιος ο Πρωθυπουργός με δήλωσή του, βγαίνοντας από τη διϋπουργική. Όλα τα άρθρα του νομοσχεδίου δεν είναι παρά θεσμοθετήσεις παρεκκλίσεων απ' όλες τις νόμιμες διαδικασίες για όλα τα έργα, για όλες τις δραστηριότητες του 2004, τις απαλλοτριώσεις, τις αποζημιώσεις, τις εκδόσεις αδειών, τα πολεοδομικά σχέδια, τις μελέτες, τις προσλήψεις. 
Καταργούνται ή τροποποιούνται οι ισχύοντες νόμοι και οι διατάξεις. Ένας γενικός πανικός διακατέχει το συγκεκριμένο νομοσχέδιο. Γιατί αυτή η βία και η παράκαμψη όλων των νόμων; Θα έλεγε ο κ. Φλωράκης "για να προκάνουμε". Όμως, ξεχνάμε κάποια βασικά στοιχεία. Τους Ολυμπιακούς δεν τους πήραμε χθες. Το 1997 τους πήραμε και σήμερα έχουμε 2001. Έχουν περάσει τέσσερα χρόνια με την ίδια Κυβέρνηση και ουσιαστικά με τους ίδιους ακριβώς Υπουργούς.
Και έχετε τεράστια ευθύνη εσείς, κύριε Υπουργέ. Είμαστε με τους ίδιους Υπουργούς όλα αυτά τα χρόνια στα ίδια καίρια Υπουργεία. Όμως αυτές οι καθυστερήσεις είναι ένα μεγάλο ερωτηματικό. Είναι τυχαίες; Σκόπιμες; Και είτε είναι από ανικανότητα ή είναι από υστεροβουλία, διότι ουσιαστικά εδώ μας φέρνετε σήμερα να νομοθετήσουμε και ένα πιθανό δόλο, αυτό είναι ένα μεγάλο ερωτηματικό. Αυτά όμως, είτε είναι ανικανότητα, είτε είναι υστεροβουλία, έχουν ένα μεγάλο κόστος, ένα πολύ μεγάλο κόστος, που θα κληθεί να το πληρώσει ο ελληνικός λαός.
Το δεύτερο συμπέρασμα, στο οποίο καταλήγει ο αναγνώστης του νομοσχεδίου, είναι ότι στην Κυβέρνηση επεκράτησαν οι παραλιοκτόνοι έναντι των μαρουσιοκτόνων. Και θα εξηγήσω τι εννοώ. Είναι αυτοί που θέλουν να αναπτύξουν την παραλία έναντι αυτών που προσπάθησαν να αναπτύξουν το Μαρούσι.
Και πράγματι υπήρξε μία προηγούμενη έκδοση του συγκεκριμένου νομοσχεδίου, η οποία είχε δει το φως της δημοσιότητας. Και μη μου απαντήσετε, κύριε Υπουργέ, ότι ήταν σχέδιο, διότι εκείνη η συγκεκριμένη έκδοση του νομοσχεδίου έφερε ήδη τις υπογραφές των εννέα Υπουργών, όταν είδε το φως της δημοσιότητας. Είχε, λοιπόν, κυκλοφορήσει τότε το σχέδιο αυτό. Κύριος στόχος ήταν το Μαρούσι. Εκεί δινόταν η αύξηση στους συντελεστές δόμησης σαν ποσοστό κάλυψης στα ύψη, αλλαγές χρήσης γης και όλα τα υπόλοιπα μέσα, που έφταναν στο να μετατρέψουν το Μαρούσι σε Χονγκ Κονγκ. 
Τι κάνει τώρα το συγκεκριμένο νομοσχέδιο; Θα ήθελα να κάνω μία παρένθεση και να πω ότι από πληροφορίες γνωρίζουμε πως υπήρχαν πολλές συγκρούσεις ενδοκυβερνητικές τότε για το συγκεκριμένο νομοσχέδιο. Σήμερα λοιπόν, έρχεται ένα νέο νομοσχέδιο, που όλα αυτά μεταφέρονται στην παραλία, στο μέτωπο της θάλασσας, που ως γνωστόν -και είναι προφανές γιατί- από την εποχή του διαβόητου εκείνου σκανδάλου για το Φλοίσβο αποτελεί το φιλέτο και βεβαίως το μόνιμο στόχο των πάσης φύσεως συμφερόντων.
Εκτός από το συντελεστή δόμησης και κάλυψης, που σχεδόν διπλασιάζονται από όσο είχε υπολογιστεί ότι χρειαζόταν μόλις δύο χρόνια πριν, δηλαδή το 1999, στο νομοσχέδιο προστίθεται και μία φράση, η οποία φαινομενικά θα μπορούσε να ήταν αθώα, αλλά δεν είναι. Προστίθεται η φράση "ευρύτερη περιοχή του Φαληρικού Όρμου". Επίσης αυτή η ίδια φράση "ευρύτερη περιοχή" προστίθεται και για τον Άγιο Κοσμά. Τώρα το τι θα σημαίνει στην πράξη αυτή η φράση "ευρύτερη περιοχή", μπορεί να θυμίζει και λίγο εκείνο το περίφημο χρονογράφημα του Ψαθά της εποχής του 1960, που έλεγε "όπισθεν Χίλτον" και περιείχε όλο το τότε λεκανοπέδιο της Αττικής.
Με αυτό το συγκεκριμένο νομοθέτημα, κύριε Υπουργέ, υψώνετε μακρά τείχη στην Αθήνα, όχι για να προφυλάξετε τους Αθηναίους από τους εχθρούς τους, αλλά για να αποκλείσετε τους Αθηναίους από την παραλία και το θαλάσσιο μέτωπο. 
Κάθε πόλη που αναλαμβάνει Ολυμπιακούς Αγώνες, έχει πάντα ένα στόχο. Και ο στόχος της Αθήνας, όπως η κα Παπαζώη είχε αναφέρει επανειλημμένα, ήταν να βγει η Αθήνα στο θαλάσσιο μέτωπο, γιατί η Αθήνα είναι η μόνη παραθαλάσσσια πόλη σε όλον τον κόσμο, που δεν βλέπει στη θάλασσα και στην παραλία, αλλά βλέπει προς το εσωτερικό.
Ήταν, λοιπόν, η μεγάλη ευκαιρία για να αποκτήσει η πόλη θαλάσσιο μέτωπο. 'Όμως, δεν κάνετε κάτι τέτοιο. Αντίθετα, χτίζετε κατά το χειρότερο τρόπο όλη την παραλία. 
Και έρχομαι να δούμε το είδος, το μέγεθος και το εύρος αυτής της "ανάπτυξης", εντός εισαγωγικών, που λέτε. Και ας ξεκινήσουμε από τον Πειραιά, από τις περιοχές Παλατάκι και Βασιλειάδη, στις οποίες το εδάφιο ζ' της παραγράφου 1 του άρθρου 2 χορηγεί όλες τις παρεκκλίσεις από όλους τους υφιστάμενους νόμους για να γίνουν εκεί τουριστικές εγκαταστάσεις ειδικής τουριστικής υποδομής. Σε άλλο νόμο αναφέρεται ρητά ότι ειδική τουριστική υποδομή σημαίνει μαρίνες, ξενοδοχεία, καζίνο.
Αν, λοιπόν, στις παρεκκλίσεις των έργων του Πειραιά προσθέσουμε τις παρεκκλίσεις στην ευρύτερη περιοχή του Φαληρικού 'Όρμου, τις παρεκκλίσεις στην ευρύτερη περιοχή του Αγίου Κοσμά, τις παρεκκλίσεις του Καραϊσκάκη, τις παρεκκλίσεις των παρεκκλίσεων που έγιναν και θα γίνουν σ' αυτό το ταλαίπωρο Ελληνικό, που από μητροπολιτικό πάρκο έχει μεταβληθεί σε μητροπολιτική ολυμπιακή αποθήκη, μια αποθήκη όπου έχει ό,τι θέλετε μέσα χωρίς να έχει γίνει καμία χωροταξική μελέτη ακόμα -παρ' όλο που έχω καταθέσει επανειλημμένως εδώ και πολλούς μήνες ερωτήσεις στους αρμόδιους Υπουργούς και απάντηση δεν πήρα- παίρνουμε μια πρώτη γεύση του τι προετοιμάζεται στην παραλιακή.
Κυρίες και κύριοι συνάδελφοι, έχω εδώ δηλώσεις του ΥΠΕΧΩΔΕ, του κ. Λαλιώτη το 1999. Τότε ο κ. Λαλιώτης στις 14 Απριλίου στο "ΒΗΜΑ" είχε διαρρεύσει ένα παρόμοιο με το σημερινό νομοσχέδιο για τα ολυμπιακά έργα που αναφερόταν στην παραλιακή και τις αυξήσεις των συντελεστών και το είχε καταρτίσει η κα Παπαζώη η οποία είχε πάρει και τότε τις πρώτες υπογραφές. Λέει, λοιπόν, ο κ. Λαλιώτης ότι "με τους συντελεστές που πρότεινε η τότε Υπουργός Πολιτισμού η κα Παπαζώη, θα μπορούν να χτιστούν πάνω από τετρακόσιες χιλιάδες (400.000) κυβικά στην παραλιακή ζώνη, όταν για την τέλεση των Αγώνων αρκεί το 1/3". Αυτά είχε πει τότε ο κ. Λαλιώτης για το νομοσχέδιο της κα Παπαζώη, το οποίο φέρνει τώρα, το συγκεκριμένο που συζητάμε.
Και συνεχίζω, λοιπόν, το διάβασμα από την εφημερίδα "ΕΛΕΥΘΕΡΟΤΥΠΙΑ": Το ΥΠΕΧΩΔΕ σημείωσε ότι "οι προτεινόμενοι συντελεστές δόμησης είναι τριπλάσιοι του αναγκαίου για τον Ιππόδρομο, πενταπλάσιοι του αναγκαίου για τον 'Άγιο Κοσμά, πολλαπλάσιοι για τον Φαληρικό Όρμο. Και τότε υπερίσχυσε η άποψη του κ. Λαλιώτη και απεσύρθη το νομοσχέδιο της κα Παπαζώη και ήλθε το νομοσχέδιο 2730/99. Αυτό, λοιπόν, το νόμο που ψηφίστηκε τότε, το 1999, έρχεται σήμερα με αυτό το νομοθέτημα η Κυβέρνηση και τον καταργεί και φέρνει και παρεκκλίσεις επί των παρεκκλίσεων.
Ουσιαστικά ξέρετε τι γίνεται μ' αυτό το συγκεκριμένο νομοσχέδιο; Γίνεται ένα ολυμπιακό μπάϊ-πας σε όλη τη διοίκηση. Δεν ισχύει τίποτα, πουθενά και τίποτα. ολυμπιακό λοιπόν μπάϊ-πας σε όλη τη δημόσια διοίκηση. Και θα εξηγήσω τι εννοώ.
Πηγαίνω στις διαδικασίες που θεσπίζει το παρόν νομοσχέδιο, διαδικασίες που ελάχιστα απέχουν από την αυθαιρεσία. Είπαμε ότι ναι, υπάρχουν καθυστερήσεις. Είπαμε ότι ναι, πρέπει να προλάβουμε. Αλλά αυτό δεν σημαίνει, κύριε Υπουργέ, ότι ο σκοπός αγιάζει τα μέσα. Σας προειδοποιούμε ότι δεν έχει η Κυβέρνηση, δεν έχει κανένας ολυμπιακή ασυλία. 'Άφεση αμαρτιών δεν πρόκειται να σας δώσουμε.
Και τι κάνει αυτό το νομοσχέδιο από πλευράς διαδικασιών; Βαφτίζει ή δίνει εξουσιοδότηση να βαφτίζονται ολυμπιακά, έργα και δραστηριότητες σ' όλη τη χώρα. Βαφτίζονται ολυμπιακά, όχι μόνο αθλητικά έργα, αλλά τουριστικά, δρόμοι, λιμάνια, πάρκα, γκαράζ, μηχανές, αυτοκίνητα, υπηρεσίες, προσλήψεις, λειτουργίες υπηρεσιών. Η νοοτροπία που επικρατεί, είναι "βρήκαμε τον παπά, να τους θάψουμε όλους". Γιατί έτσι και κάτι απ' όλα βαφτιστεί ολυμπιακό, και όχι μόνο στους ολυμπιακούς πόλους -διότι υπάρχει παράθυρο στο νόμο- γίνεται όσιο και απαραβίαστο. 'Όλοι οι νόμοι του κράτους κλείνουν τα μάτια μπροστά τους.
Τα πολεοδομικά σχέδια παύουν να ισχύουν. Τροποποιούνται με απλές υπουργικές αποφάσεις. Οι οικοδομικές άδειες εκδίδονται σε χρόνο εξπρές ακόμα και από τη Γενική Γραμματεία Αθλητισμού ή από ειδική υπηρεσία του ΥΠΕΧΩΔΕ. Ακόμα και για τους σταθμούς και για τον περιαστικό οι οικοδομικές άδειες εκδίδονται από τη Γενική Γραμματεία Αθλητισμού, η οποία -βέβαια θα πούμε και στα άρθρα- δίνει ακόμα και την άδεια για τους νέους σταθμούς της ΔΕΗ. 
Οι απαλλοτριώσεις και οι αποζημιώσεις γίνονται σε χρόνους ρεκόρ και με ποσά προκαθορισμένα με υπουργικές αποφάσεις. Τα αυτοκίνητα, κάθε είδους, μπορούν να φθάνουν αφορολόγητα. Οι προσλήψεις γίνονται εκτός των γνωστών διαδικασιών και κάθε τι που θα βαπτιστεί "ολυμπιακό" χαίρει ασυλίας.
Τι σημαίνουν όλα αυτά; Σημαίνουν ότι από εδώ και πέρα εκατοντάδες κρατικές δραστηριότητες μπορεί να μπαίνουν στη σκιά και την αδιαφάνεια. Δημιουργείται ένα ολυμπιακό παραπέτασμα, το οποίο κανένας ουσιαστικός έλεγχος δεν μπορεί να το διαπεράσει. 
Ξέρω ότι η Κυβέρνηση θα απαντήσει με τη γνωστή της μεθοδολογία. Θα πει ότι η Νέα Δημοκρατία είναι εναντίον των Ολυμπιακών Αγώνων, η επάρατος Δεξιά που ευθύνεται για τα δεινά αυτού του τόπου και θα θέσει βέβαια και το ερώτημα που θέτει πάντοτε σε όποια κριτική και αν της γίνεται: Εσείς τι προτείνετε; 
Το ερώτημα είναι και κουτοπόνηρο και αφελές. Πρώτον, η Νέα Δημοκρατία δεν είναι κυβέρνηση, ακόμη. Ούτε συγκυβέρνηση είναι. Δεν ήταν κυβέρνηση της Νέας Δημοκρατίας, αλλά κυβέρνηση του ΠΑΣΟΚ, αυτή η ίδια Κυβέρνηση, ο ίδιος Πρωθυπουργός, ο ίδιος Υπουργός ο κ. Λαλιώτης που τον Σεπτέμβριο του 1997....
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Θα με αφήσετε λίγο, κύριε Πρόεδρε..
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω δύο λεπτά που πήρε και ο εισηγητής της Πλειοψηφίας. 
ΦΑΝΗ ΠΕΤΡΑΛΙΑ - ΠΑΛΛΗ: Δύο λεπτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Φύγετε όμως από το "μπάι-πας" και ελάτε στην κύρια "αρτηρία", για να ολοκληρώσετε στον χρόνο σας... 
ΦΑΝΗ ΠΕΤΡΑΛΙΑ-ΠΑΛΛΗ: Υπέγραψαν τις εγγυητικές επιστολές προς τη Διεθνή Ολυμπιακή Επιτροπή, επιστολές με τις οποίες δεσμεύονταν για την πιστή εκτέλεση του φακέλου υποψηφιότητας. 
Βέβαια να θυμίσω ότι ο κ. Βενιζέλος, τότε αρμόδιος Υπουργός, είχε χαρακτηρίσει αυτές τις δεσμεύσεις και τα σχέδια σε μια του επιστολή προς τον κ. Λαλιώτη ως εκθέσεις ιδεών. Αλλά δεν μπορεί να είναι έκθεση ιδεών αυτό το οποίο φέρνει την υπογραφή του ίδιου του Πρωθυπουργού! 
Ποιες δεσμεύσεις, λοιπόν, ο κ. Σημίτης ανέλαβε με την υπογραφή του: 
Με υπογραφή Σημίτη δεσμευθήκατε ότι η κατασκευή του ολυμπιακού χωριού θα ξεκινούσε το πρώτο εξάμηνο του 1998. Με υπογραφή Σημίτη δεσμευθήκατε ότι το Κέντρο Ιστιοπλοΐας στον Άγιο Κοσμά θα αρχίσει να κατασκευάζεται το Μάρτιο του 1998. Με υπογραφή Σημίτη δεσμευθήκατε ότι το Κέντρο Κωπηλασίας θα ξεκινούσε τον Σεπτέμβριο του 1998. Με υπογραφή Σημίτη δεσμευθήκατε ότι το καλοκαίρι του 1998 στη θέση του Ιππόδρομου, θα άρχιζε να κατασκευάζεται το κέντρο των πολλαπλών χρήσεων. Με υπογραφή Σημίτη δεσμευθήκατε για δεκάδες έργα, δραστηριότητες και προϋπολογισμούς, που έπρεπε να έχουν ήδη ολοκληρωθεί.
Ξέρω ότι θα υπάρξει απάντηση και θα λέει περί επαναχωροθετήσεων και ωριμάνσεων ή επανεκτιμήσεων. 
Όμως, έχω εδώ το "ΒΗΜΑ" της 10ης Ιανουαρίου του 1999, που είχαν τελειώσει οι επαναχωροθετήσεις, είχε περάσει ο χρόνος των ωριμάνσεων και ο Υπουργός, ο κ. Βενιζέλος -διαβάζω επί λέξει- λέει: "Αναλαμβάνω τη δέσμευση ότι δεν θα υπάρξει καμία απόκλιση από το χρονοδιάγραμμα των έργων". 
Ποιο είναι το χρονοδιάγραμμα; Τον Ιανουάριο του 2001 αρχίζει η κατασκευή του Ολυμπιακού κέντρου ιστιοπλοΐας στον Άγιο Κοσμά. Θα έχει λέτε, κύριε Υπουργέ, προηγηθεί η κατασκευή του νέου Ιπποδρόμου στο Μαρκόπουλο, προκειμένου να απελευθερωθεί η έκταση στο Φαληρικό Δέλτα.
Στην ίδια συνέντευξη υπόσχεται ο κύριος Υπουργός και άλλα πράγματα. Λέει, για παράδειγμα, ότι ο τελικός λογαριασμός των Ολυμπιακών Αγώνων θα είναι κερδοφόρος. Όχι μόνο κερδοφόρος δεν είναι, αλλά δεν υπάρχει καν προϋπολογισμός. Δεν υπάρχει "κλειδωμένος" προϋπολογισμός, να ξέρουμε επιτέλους που θα φθάσει αυτός ο προϋπολογισμός των Ολυμπιακών Αγώνων. 
(Στο σημείο αυτό ξαναχτυπάει το κουδούνι λήξεως του χρόνου ομιλίας της κυρίας Βουλευτού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Πετραλιά. Παρακαλώ.
ΦΑΝΗ ΠΕΤΡΑΛΙΑ-ΠΑΛΛΗ: Ο Αντιπρόεδρος της Ευρωπαϊκής Τράπεζας Επενδύσεων ο κ. Πουτσίνι ανακοίνωσε σε μια του συνέντευξη ότι συζητά με την ελληνική Κυβέρνηση και οργανώνει ομάδα εμπειρογνωμόνων για να προβούμε ως χώρα στη σύναψη ενός ολυμπιακού δανείου για να καλυφθούν οι Ολυμπιακοί Αγώνες.
Εκτός αν, κύριε Υπουργέ, ισχύει αυτό που μου απάντησαν στην Εθνική Επιτροπή ότι "το Γ' Κοινοτικό Πλαίσιο Στήριξης είναι δεκαεπτά τρισ., αν στοιχίσει και τρία τρισ. η Ολυμπιάδα δεν είναι και πολλά λεφτά". 
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, παρακαλώ. Έχετε και δευτερολογία. 
ΦΑΝΗ ΠΕΤΡΑΛΙΑ-ΠΑΛΛΗ: Θα ήθελα όμως, τελειώνοντας, κύριε Πρόεδρε, να πω, για να ολοκληρώσω, αν θέλετε, την αρχική μου τοποθέτηση και σκέψη, ότι υπάρχουν και άλλοι χαρακτηριστικοί αριθμοί που αναφέρονται στα θέματα των προϋπολογισμών. Θα αναφέρω μόνο ένα, δύο για να κατέβω από το Βήμα. Το Κέντρο Κωπηλασίας είχε προϋπολογισμό δέκα δισ. και πήγε στα τριάντα δισεκατομμύρια. Το Κέντρο Ραδιοτηλεόρασης τον Ιούνιο του 2000 ανακοινώθηκε με ποσό δέκα κόμμα επτά δισεκατομμύρια, σήμερα, μετά ένα χρόνο, έχει φθάσει στα τριάντα πέντε δισεκατομμύρια. Ο Ιππόδρομος ήδη ανακοινώθηκε στα εβδομήντα τέσσερα δισεκατομμύρια 
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, λυπάμαι πάρα πολύ, δεν έχετε άλλο χρόνο. 
ΦΑΝΗ ΠΕΤΡΑΛΙΑ-ΠΑΛΛΗ: Τελειώνω, λοιπόν...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, πείτε μόνο την τελευταία φράση.
ΦΑΝΗ ΠΕΤΡΑΛΙΑ-ΠΑΛΛΗ: Τελειώνοντας θα ήθελα να πω ότι εμείς, ως Νέα Δημοκρατία, αυτό το νομοσχέδιο που καταλύει κάθε έννοια των νόμων, καταλύει το κράτος, δεν αφήνει πλέον τίποτα όρθιο, δεν μπορούμε να το ψηφίσουμε. Πιστεύουμε ότι πολύ γρήγορα η πραγματικότητα θα επιβληθεί της εικόνας και θα καταλάβετε κι εσείς, κύριοι συνάδελφοι, ότι δεν έχουμε δικαίωμα και δεν έχετε και σεις δικαίωμα, κανείς δεν έχει δικαίωμα να ψηφίσει το συγκεκριμένο νομοσχέδιο.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος, κ. Νικόλαος Γκατζής, έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μας ανησυχεί το γεγονός ότι η εισηγήτρια της Νέας Δημοκρατίας άρχισε την εισήγησή της επί του νομοσχεδίου που συζητάμε, με τα μέτρα ασφαλείας. Σημείωσα το χαρακτηριστικό που είπε ότι τίποτα δεν ισχύει σήμερα σε σχέση με ό,τι ίσχυε χθες για τα μέτρα ασφαλείας. 
Πολύ φοβούμαστε ότι η τάση αυτή στο να αυξηθούν τα μέτρα ασφαλείας, όσον αφορά αυτό το λυπηρό κατά τα άλλα γεγονός της Αμερικής, θα αποτελέσει τη χρυσή ευκαιρία ίσως και στην ελληνική Κυβέρνηση να πάρει μέτρα ενάντια στις δημοκρατικές ελευθερίες και τα δικαιώματα του λαού μας.
Απ' αυτήν την άποψη, επειδή δόθηκε και συνέντευξη σήμερα και από τον κ. Βενιζέλο και από τον κ. Χυτήρη μετά το Υπουργικό Συμβούλιο, θα θέλαμε επί τη ευκαιρία να μας πει δυο λόγια, τι σημαίνουν αυτά τα οποία είπε σχετικά με τις συνεργασίες κλπ. Καταλαβαίνουμε ότι όταν πρόκειται να αντιμετωπισθεί το πρόβλημα της πραγματικής τρομοκρατίας και όχι της ιδεολογικής τρομοκρατίας, χρειάζεται και η συνεργασία. Αλλά δεν ξέρουμε σε ποια κατεύθυνση, με ποια μέτρα, αν αυτά έχουν σχέση με τις ελευθερίες και τα δικαιώματα του λαού μας.
Πέρα από κει θα ήθελα να πω, κύριοι Βουλευτές ότι αυτό το νομοσχέδιο δεν ξεφεύγει ουσιαστικά από την όλη πολιτική κατεύθυνση που έχει η Κυβέρνηση σε σχέση με ό,τι μέτρα έχουν παρθεί μέχρι σήμερα, με τις αναδιαρθρώσεις, με τις ιδιωτικοποιήσεις, με τα μέτρα που έχουν σχέση με τα εργασιακά δικαιώματα και τις ελευθερίες του λαού μας. Κι εδώ περνά ουσιαστικά αυτή η αντίληψη της εμπορευματοποίησης και των αθλητικών αγώνων. 
Πολύ περισσότερο το νομοσχέδιο αυτό θα αποτελέσει, όπως θα πω και παρακάτω, το κλειδί μέσα από το οποίο πολλοί θα θησαυρίσουν, αλλά εκείνος που θα την πληρώσει θα είναι ο ελληνικός λαός.
Πριν από δεκαπέντε μήνες περίπου, κύριοι Βουλευτές, σε εκτός ημερήσιας διάταξης συζήτηση που έγινε στη Βουλή με θέμα τους Ολυμπιακούς Αγώνες στην "Αθήνα του 2004", η Γραμματέας του Κόμματός μας στην τοποθέτησή της έβαλε ένα μεγάλο ερώτημα στον ελληνικό λαό. Ρώτησε αν αξίζει πραγματικά να υποστεί τέτοιες και τόσες θυσίες που του ετοιμάζει η Κυβέρνηση, μόνο και μόνο για να ζήσει δεκαπέντε ημέρες την Ολυμπιάδα στη χώρα μας, μια Ολυμπιάδα που πραγματικά αποτελεί κορυφαίο, παγκόσμιο θα λέγαμε αθλητικό γεγονός, που όμως προ πολλού, κατά την άποψή μας, έχει αλλοιωθεί πλήρως.
Απεδείχθη, κύριοι Βουλευτές, στην τετράχρονη πορεία προς τους Ολυμπιακούς Αγώνες με τα μέτρα τα οποία έχουν παρθεί οι νόμοι οι προηγούμενοι και επιβεβαιώνεται από τις διατάξεις του νομοσχεδίου που σε όλη την αυταρχική του δομή και φιλοσοφία θυμίζει ακριβώς το αποφασίζουμε και διατάζουμε των συνταγματαρχών. Γι' αυτό λέμε πως χίλιες φορές όχι δεν αξίζει να υποστεί ο ελληνικός λαός αυτές τις θυσίες, αυτά τα δεσμά που του προδιαγράφουμε.
Κύριε Υπουργέ, ευθυγραμμιστήκατε ως Κυβέρνηση πλήρως με την έως τώρα διεθνή πολιτική και πρακτική για τους Ολυμπιακούς Αγώνες, τους εντάξατε στους κανόνες της αγοράς με την εμπορευματοποίηση και την κερδοσκοπία και κερδοφορία και με ότι αυτό συνεπάγεται για το βιοτικό επίπεδο του λαού την ποιότητα ζωής και το περιβάλλον. 
Μας οδηγείτε πλέον σε μια Ολυμπιάδα ξένη από τα ιδανικά και τις αξίες των ολυμπιακών ιδεωδών και του αθλητισμού, αλλά και του πολιτισμού της δημοκρατίας και της ειρήνης. 
Κύριοι Βουλευτές, πριν μπω στις παρατηρήσεις που θέλω να κάνω επί του νομοσχεδίου αυτού, του περιβαλλοντοκτόνου ουσιαστικά νομοσχεδίου, θα θέσω ορισμένες ερωτήσεις για να διευκρινιστούν, γιατί ουσιαστικά δεν έχουμε πάρει πλήρεις απαντήσεις. Ποιες είναι οι συμβατικές υποχρεώσεις της χώρας μας που αναφέρονται στη σύμβαση ανάθεσης των Ολυμπιακών Αγώνων για τη φιλοξενία. Εκτός από τους αθλητές που θα φιλοξενήσουμε, ποιες είναι οι συμβατικές υποχρεώσεις όχι εκ των υστέρων με προθέσεις, αλλά υποχρεώσεις για φιλοξενία δημοσιογράφων και από που προκύπτει η φιλοξενία του προσωπικού ασφαλείας. Επίσης στις εννέα περιοχές φιλοξενίες που θα δομηθούν, πόσοι περίπου θα φιλοξενηθούν και αν είναι απαραίτητες, γιατί έχουμε την εντύπωση και έχει ειπωθεί και από κυβερνητικά χείλη, ότι δεν θα χρειαστούν όλοι αυτοί οι χώροι για τη φιλοξενία. Αν θα λειτουργήσουν οι κατασκηνώσεις στον 'Αγιο Ανδρέα το 2002 και το 2003, γιατί σήμερα πήρα ένα υπόμνημα από παρατάξεις του Δήμου της Αθήνας που λένε, ότι τελικά οι όροι που έβαλε ο Δήμος της Αθήνας προς το 2004 δεν έγιναν αποδεκτοί, όμως η παραχώρηση έγινε. Θα λειτουργήσουν οι κατασκηνώσεις; Οι εγκαταστάσεις που θα γίνουν θα χρησιμοποιηθούν μετά για τις κατασκηνώσεις, θα είναι προσαρμοσμένες. Εμείς αμφιβάλλουμε, γιατί όταν μιλάμε για δωμάτια του ενός και δύο ατόμων, αυτό αποκλείεται. 
Κύριε Πρόεδρε, το συζητούμενο νομοσχέδιο με αφορμή ουσιαστικά την ολυμπιακή φιλοξενία σαρώνει κάθε θεσμό, κάθε μέτρο προστασίας του φυσικού περιβάλλοντος που ισχύει ως σήμερα, καταστρέφει ό,τι ελεύθεροι χώροι εντός και εκτός σχεδίου έχουν απομείνει στην Αττική, καταστρέφει και το περιβάλλον. Καταργούνται οι θεσμοθετημένοι κανόνες ακόμα και για τη γνώμη των μαζικών φορέων και της Τοπικής Αυτοδιοίκησης για εντάξεις νέων περιοχών στο σχέδιο για τις χρήσεις και τους όρους δόμησης. 
Ξέρουμε όλοι ότι εκεί που υπήρχε η πολεοδομία, υπάρχει η πολεοδομία σε δήμους, έχει τη δυνατότητα το δημοτικό συμβούλιο να αποφασίσει για συντελεστές δόμησης, για ύψος των οικοδομών, για όρους δόμησης κλπ. Ανατρέπει το ρυθμιστικό της Αθήνας σε σημείο που ο ν. 1515 να καταστεί κουρελόχαρτο στις βουλές των υπουργικών αποφάσεων. Μάλιστα θα υπερισχύουν κάθε άλλου νόμου. Χωροθετεί ετσιθελικά δομώντας εννέα περιοχές της Αττικής από τις οποίες θα ξεφυτρώσουν εννέα πόλεις. Νομιμοποιούνται οι πάσης φύσεως παράνομες και αυθαίρετες κατασκευές της Γενικής Γραμματείας Αθλητισμού. 
Μας είπε ο κύριος Υπουργός, ότι έγιναν από το Υπουργείο, είναι δημόσιο εν πάση περιπτώσει, δεν είχαν κατατεθεί οι άδειες, τι θα γίνει όμως με τις οικοδομές που δεν έχουν στατική επάρκεια και μάλιστα είναι δημόσιοι χώροι, στεγάζουν παιδιά, αθλητές, κόσμο κλπ. Να σας πω τι συμβαίνει με το Στάδιο Βόλου, ότι όλη του η στατική επάρκεια στο στάδιο -λείπουν και οι δύο αρμόδιοι Υπουργοί, Υπουργός και Υφυπουργός- είναι ακατάλληλη για να καθίσει κόσμος και έχει αποκλειστεί μια σειρά κερκίδων. Να σας πω ότι οι πυλώνες φωτισμού που βρίσκονται στις πλευρές του σταδίου έχουν υποστεί στατική διάβρωση; Αυτά όμως όλα νομιμοποιούνται.
Και ενώ το νομοσχέδιο, κύριοι Βουλευτές, θα αποτελέσει την κότα η οποία θα μοιράσει χρυσά αυγά σε επιχειρηματικούς ομίλους και στα μεγάλα συμφέροντα, την πίτα του κόστους και της ποιότητας ζωής θα την πληρώσει ο ελληνικός λαός. 
Το Λεκανοπέδιο επιβαρύνεται ασφυκτικά περιβαλλοντικά με σοβαρές επιπτώσεις στην ποιότητα ζωής των κατοίκων της Αττικής. Όλες οι παρεμβάσεις που γίνονται σε καίρια σημεία στο Ελληνικό, στο Δέλτα Φαλήρου, στο Καραϊσκάκη, σε όλα τα παράλια της Αττικής και σε βάθος μάλιστα διακοσίων μέτρων αλλά και στο χερσαίο χώρο του ΟΛΠ όπου θα κάνουν τουριστικές εγκαταστάσεις, τα πάρκιν που θα γίνουν σε όλες τις πλατείας, η παραχώρηση της πλατείας Ριζάρη αλλά και των περιοχών Αμαρουσίου, Βούλας που θα γίνουν οικοδομικά κέντρα καθώς και τα χωριά φιλοξενίας σηματοδοτούν παραπέρα υποβάθμιση του περιβάλλοντος και καταστροφή σε ό,τι έχει μείνει ελεύθερο μέχρι σήμερα.
Επαναφέρεται η μεταφορά συντελεστή δόμησης σε περιοχές οικιστικού κέντρου μέσω της διάταξης και της ζώνης κοινωνικού συντελεστή. Και όποιοι είχαν ασχοληθεί με τον ν. 1337, μετά την τροποποίησή του, θα θυμούνται ότι το άρθρο 6 που λέει να ενταχθεί στις περιοχές αύξηση του συντελεστή πάνω από το 8%, αυτό το είχαμε καταργήσει, το ξαναφέραμε, ξανακαταργήσαμε τη μεταφορά συντελεστή ζώνης, είχαμε καταργήσει και τις ζώνες οικιστικού ελέγχου αλλά επαναφέρονται αστραπιαία και μεταφέρονται επίσης οι συντελεστές δόμησης σε οικιστικά κέντρα όπως ονομάζει της Βούλας, Χαλανδρίου κλπ. Και ξέρετε τι θα γίνει εκεί; Εκεί θα βγει το χρυσό ψάρι που λένε οι κατασκευαστές, γιατί αυτές οι περιοχές είναι πανάκριβες. 
Κύριε Υπουργέ, ρωτώ. Γιατί κάνετε αυτές τις τροποποιήσεις, επικαλείσθε παρεκκλίσεις, οικοδομείτε περιοχές και χωροθετείτε περιοχές όχι για τις ανάγκες των Ολυμπιακών Αγώνων, όπως λέει το νομοσχέδιο; 
Βλέπετε, λοιπόν, ότι αυτές τις περιοχές τις δομείτε χωρίς να λαμβάνετε υπόψη σας καμία από τις διατάξεις που προβλέπει ο νόμος του 23. Προς όφελος τίνος τις οικοδομείτε; Υπάρχει σήμερα έλλειψη κατοικίας και ανάγκη κάλυψης κατοικίας; Να υπήρχε κάτι τέτοιο και να προχωρούσε η Εργατική Εστία και να έφτιαχνα κατοικίες το καταλαβαίνουμε, αν και εμείς είμαστε άλλης αντίληψης για το πώς θα πρέπει να οικοδομείται η λαϊκή κατοικία. Αλλά τι ανάγκες καλύπτουν; 
Εμείς, κύριοι Βουλευτές, ξέρουμε. Είμαστε βέβαιοι ότι καλύπτουν τις ανάγκες του μεγάλου κεφαλαίου, των μεγάλων εταιρειών και όχι τις ανάγκες των Ολυμπιακών Αγώνων τουλάχιστον αυτές οι περιοχές για να μην εξομοιώσουμε και τις ανάγκες των ολυμπιακών χωριών.
Κύριοι Βουλευτές, για τους σκοπούς και τους στόχους αυτού του νομοσχεδίου η Κυβέρνηση, αποπροσανατολίζοντας τον ελληνικό λαό, προσπάθησε και προσπαθεί να τον τουμπάρει προβάλλοντας του Ολυμπιακούς Αγώνες ως εθνικό στόχο -ακούστηκε και αυτό σήμερα- και χρυσή ευκαιρία για να ευτυχήσει, να ζήσει και να διακριθεί αποκρύπτοντας επιμελώς την καταστρεπτική αλλοίωση που γίνεται στο περιβάλλον της Αττικής με τα άθλια σχεδιαγράμματα. Και αποπροσανατολίζουν και εμάς για την σκοπιμότητα των έργων.
Κύριοι Υπουργοί, πέρασαν τέσσερα χρόνια από τότε που είχε υπογραφεί η σύμβαση της ανάθεσης των Ολυμπιακών Αγώνων. Μένουν τρία χρόνια και μπαίνει το ερώτημα γιατί αυτή η καθυστέρηση, πολύ περισσότερο που τώρα χωροθετείται χωρίς να πολεοδομείται η Αττική.
Εμείς πιστεύουμε πως όλο το σκηνικό και η μεθοδολογία της καθυστέρησης στην υλοποίηση των έργων έγινε προκειμένου λόγω έλλειψης χρόνου -και αυτό θα επικαλεσθεί η Κυβέρνηση- να γίνει και η κατάλληλη μοιρασιά έργων και προμηθειών με απευθείας αναθέσεις, παρακάμπτοντας τις χρονοβόρες διαδικασίες του διαγωνισμού. Και δεν είναι μόνο τα έργα που είναι το μεγάλο φιλέτο που με φωτογραφικές διακηρύξεις και στοιχειώδεις διαδικασίες μπορεί να τις αναθέσει η Κυβέρνηση. Τι θα γίνει όμως και με τον τομέα των υπηρεσιών;
Είναι ένα μεγάλο κεφάλαιο. Ακόμη τι θα γίνει και με άλλα που αναφέρετε εδώ όπως εθελοντές, φιλοξενίας κλπ. Και ο τομέας του πολιτισμού γενικότερα, κύριοι Βουλευτές, είναι πεδίο μεγάλης οικονομικής σημασίας που πρέπει να προσεχθεί.
Κύριε Πρόεδρε, είμαστε ριζικά αντίθετοι με το μέχρι τώρα θεσμικό πλαίσιο που συγκρότησε η Κυβέρνηση για τους Ολυμπιακούς Αγώνες. Μιλάω για τον ν.2598/98, για τον ν.2730 αλλά και για αυτό το νομοσχέδιο που έρχεται ουσιαστικά σαν ταφόπλακα στο περιβάλλον κυρίως της Αττικής. 
Με κάθε νέο νόμο που θεσπίζετε για τους Ολυμπιακούς Αγώνες του 2004 γίνεται φανερή η ασφυκτική πίεση που υφίσταται το περιβάλλον από τη διοργάνωση. Γίνεται η μεγαλύτερη εκμετάλλευση γης. 'Εχει ειπωθεί και αναφέρεται και στο νομοσχέδιο. Υπάρχει αύξηση του συντελεστή δόμησης και κάλυψης ακόμη και η χωρίς σχεδιασμό ένταξη περιοχών στο σχέδιο. Επίσης η ευκαιρία για το βόλεμα υποθέσεων που χρόνια εκκρεμούσαν στο Συμβούλιο της Επικρατείας μετά από προσφυγές πολιτών, όπως η εγκατάσταση του Μουσείου Τέχνης στου Ριζάρη, η επέκταση εγκαταστάσεων του Εθνικού μέσα στον κηρυγμένο αρχαιολογικό χώρο του Ολυμπίου, η νομιμοποίηση των εγκαταστάσεων κύρια μέσα στο άλσος που επεκτείνεται, η χωρίς αρχές διαμόρφωση του μετώπου της παραλίας και της χερσαίας ζώνης -βλέπετε 'Αγιο Κοσμά, βλέπετε Δέλτα Φαλήρου, βλέπετε Ελληνικό- η αύξηση του συντελεστή δόμησης σε υφιστάμενες αθλητικές εγκαταστάσεις για την προσθήκη εμπορικών χρήσεων -π.χ. Καραϊσκάκη- η πανάκεια των υπογείων χώρων ως χώρων στάθμευσης σαν λύση του κυκλοφοριακού είναι μια ακόμη ανεύθυνη, θα λέγαμε εμείς και αντιεπιστημονική λένε οι ειδικοί, αντιμετώπιση που θα έχει ως συνέπεια την αποψίλωση των ελάχιστων δέντρων που υπάρχουν στην πόλη της Αθήνας αλλά και στη Θεσσαλονίκη.
Τέλος, με την ένταξη στο σχέδιο πόλης περιοχών που είναι εκτός για τις ανάγκες των διάφορων χωριών με αναγκαστικές απαλλοτριώσεις, θα στηθούν μικρές πολιτείες εκεί που σήμερα υπάρχουν ελεύθεροι χώροι αυξάνοντας ασφυκτικά -προσέξτε το κύριοι Βουλευτές- τον συντελεστή δόμησης πυκνότητας στην Αττική που δεν υπάρχει σε κανένα άλλο σημείο της γης. Και αυτό γιατί; Για τις ανάγκες μόνο τριάντα ημερών. Και χωρίς να έχουμε ένα σαφή προσδιορισμό της μετέπειτα χρήσης τους που όμως θα συνεχίσει να υφίσταται αυτή η δόμηση και όχι βέβαια προς όφελος των ευπαθών ομάδων.
Κύριοι Βουλευτές, όσον αφορά το σκέλος των έργων που προβλέπονται στο νομοσχέδιο από το άρθρο 1 έως το 16, το συμπέρασμα που βγαίνει είναι ότι η Κυβέρνηση, η πλουτοκρατία αξιοποιούν τους Ολυμπιακούς Αγώνες για να εμπορευματοποιήσουν τα κοινωνικά δικαιώματα του λαού μας σε ακόμη ανώτερο βαθμό. Αυτό το ελάχιστο δικαίωμα είναι οι ελεύθεροι χώροι, χώροι αναψυχής και περιπάτου, συνάθροισης και επικοινωνίας των ανθρώπων που έρχονται σε επαφή με τη φύση, χώροι που βοηθούν στη φυσιολογική ανάπτυξη των παιδιών και στη δημιουργική έκφραση των ανθρώπων. Τέτοιοι χώροι καταστρέφονται και παραδίδονται για τσιμεντοποίηση και εκμετάλλευση από επιχειρήσεις.
Αναφορικά τώρα με τα έργα των άλλων πόλεων. Θα αναφέρω ένα χαρακτηριστικό παράδειγμα. Τι γίνεται με τις εγκαταστάσεις που θα γίνουν στο ΧΑΘ της Θεσσαλονίκης . Αυτό βρίσκεται στο κέντρο της πόλης και θα γίνουν δύο νέα κτίρια. Είναι απορίας άξιον. Χρειάζεται και δεύτερο πολιτιστικό κέντρο η Θεσσαλονίκης, τη στιγμή που η Αθήνα έχει ένα; Και για ποιον; 
Κύριοι Βουλευτές, πριν μπω στα άρθρα που αναφέρονται γενικότερα στη Γενική Γραμματεία Αθλητισμού και ιδιαίτερα στο Υπουργείο Πολιτισμού, θα ήθελα να κάνω ορισμένες υποσημειώσεις τονίζοντας βασικά την άμετρη καταστροφή που θα επιφέρει αυτό το νομοσχέδιο. 
Οι κατασκηνώσεις του Αγίου Ανδρέα θα καταστραφούν. Δεν θα λειτουργήσουν αυτά τα χρόνια. Και οι εγκαταστάσεις που προβλέπονται είναι άγνωστο αν μετά τους Ολυμπιακούς Αγώνες θα χρησιμοποιηθούν για τις κατασκηνώσεις όχι μόνο του Δήμου Αθηναίων, αλλά και για τα παιδιά του ΝΑΤ και του Υπουργείου Υγείας. 
Δεν παίρνετε κανένα μέτρο για τη διαφύλαξη του χαρακτήρα των περιοχών σήμερα με τα έργα αλλά και πολύ περισσότερο με τη μετέπειτα χρήση. Να έλθω στο αμαρτωλό Ελληνικό. Ειπώθηκε και από την εισηγήτρια της Νέας Δημοκρατίας, ότι το Ελληνικό ουσιαστικά τσιμεντοποιείται. Είναι γεγονός.
Τσιμεντοποιείται, κύριοι Βουλευτές, το Ελληνικό και μάλιστα λαθραία. Αν δείτε το νομοσχέδιο, θα διαπιστώσετε ότι δεν αναφέρεται το τι θα γίνει στο Ελληνικό. Πού το βλέπουμε, όμως; Σε αυτούς τους χαριτωμένους χάρτες. Στο πρώτο σχέδιο του νομοσχεδίου φαίνεται ότι καλύπτεται ουσιαστικά με βάση του σχεδιαγράμματος αυτού το 50% του Ελληνικού. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει να το πει και ο νόμος, δεν φθάνει ο χάρτης. 
ΝΙΚΟΛΑΟΣ ΓΚΑΤΖΗΣ: Με βάση τα αντίστοιχα σχεδιαγράμματα, κύριε Πρόεδρε, θα έλθουν μετέπειτα με βάση τους χάρτες κλπ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εκεί καταντήσαμε.
ΝΙΚΟΛΑΟΣ ΓΚΑΤΖΗΣ: Ο κ. Σημίτης βγήκε το Φεβρουάριο και είπε ότι θα γίνει μητροπολιτικό πάρκο. Θα είναι το μεγαλύτερο της Ευρώπης. Έρχεται μετά με τροπολογία και γίνεται εκθεσιακό κέντρο. Θα γίνουν εκεί τα γκαράζ για τα τραμ και ερχόμαστε τώρα και κάνουμε εγκαταστάσεις, χωροθετούμε, το ενώνουμε αυτό ουσιαστικά με την ευρύτερη περιοχή του Αγίου Κοσμά. Το δείχνει ο χάρτης, έχουμε το παλιό τον 2730 πώς ακριβώς ήταν και πώς ακριβώς γίνεται σήμερα. Ενοποιείται, λοιπόν, όλο αυτό το κομμάτι και παραδίδεται πού; Σε τσιμεντοποίηση. Χώρια που θα περάσει και η μεγάλη λεωφόρος από εκεί.
Εμείς επιμένουμε ότι πρέπει να κρατηθεί ο αρχικός χαρακτήρας σύμφωνα με τις δηλώσεις του Πρωθυπουργού με τις οποίες είναι σύμφωνοι όλοι οι περίοικοι δήμοι της περιοχής, που λένε πράσινο με κοινωνικές και αθλητικές δραστηριότητες -όχι αυτού του είδους- καθώς και ψυχαγωγία για τους πολίτες.
Να έλθουμε τώρα να δούμε τι γίνεται παρακάτω με τον Ιππόδρομο. Φεύγουν οι αθλητικές εγκαταστάσεις. Ενώ προέβλεπε ο προηγούμενος νόμος, ότι εκεί θα γίνει το πολυδύναμο κέντρο, γίνονται αθλητικές ολυμπιακές εγκαταστάσεις, παραμένει ο χαρακτηρισμός του άρθρου 2, 3 του ν. 2730, όπου μπορεί εκεί να δομηθεί η περιοχή. Γιατί παραμένει; Είναι ένα ερώτημα αυτό. Η αρχική απόφαση ήταν ότι αυτό θα αποτελέσει πράσινο.
Πέρα από εκεί, κύριοι Βουλευτές, να πάμε στις ζώνες της αισθητικής αναβάθμισης. Και εδώ δεν ισχύει η παροιμία που λέει ένας Θεός ξέρει, γιατί ούτε ο Θεός ξέρει τι ακριβώς σκοπεύει να κάνει η Κυβέρνηση σε βάθος διακοσίων μέτρων της χερσαίας ζώνης σε όλο το μέτωπο της παραλίας της Αττικής. Εμείς ξέρουμε ότι όλο αυτό το μέτωπο θα δοθεί ιδιαίτερα στους ιδιώτες και όπως ο ΕΟΤ παραχώρησε φιλέτα παραλιών, έτσι και αυτό θα παραδοθεί στους ιδιώτες για εκμετάλλευση.
Δεν θα σταθώ στα άλλα που αναφέρονται στα γκαράζ κλπ. Αυτά θα τα πούμε και επί των άρθρων. Είναι όμως για εμάς αδύνατο να μη σταθούμε σε ορισμένα θέματα, όπως ακριβώς είναι οι οδικοί άξονες και τα μεγάλα έργα. Κατ' επανάληψη η Κυβέρνηση μιλάει για μεγάλα έργα, τα οποία θα είναι ο πόλος της ανάπτυξης. Και ρωτάμε, κύριοι συνάδελφοι, τι είναι σήμερα μεγάλο έργο και από τι χαρακτηρίζεται; Από τον όγκο του, από τον προϋπολογισμό του, από το μέγεθος του μήκους του; Δεν πρέπει να είναι ένα μεγάλο αναπτυξιακό έργο συνδεδεμένο με τις παραγωγικές διαδικασίες και ιδιαίτερα με τον πρωτογενή και το δευτερογενή τομέα; Ποιο απ' αυτά συνδέεται με αυτήν την υπόθεση για να πούμε ότι είναι αναπτυξιακό; Είναι ή δεν είναι αναπτυξιακό έργο η αντιμετώπιση σήμερα της λειψυδρίας; Η αντισεισμική θωράκιση της χώρας, οι αγροτικοί δρόμοι και τα έργα υποδομής άρδευσης στην ύπαιθρο, που ρυμοκτονεί σήμερα; Αυτά δεν είναι αναπτυξιακά έργα, δεν είναι επιλέξιμα γιατί προωθούν την αγροτική παραγωγή, προωθούν ουσιαστικά τον πρωτογενή και δευτερογενή τομέα που η Κυβέρνηση τα έχει δώσει όλα στο ιδιωτικό κεφάλαιο.
Πέρα απ΄ αυτά, κύριοι Βουλευτές, υπάρχουν τα δύο άρθρα που αθλητισμού, Υπάρχει το άρθρο για τα ΜΕΑ, τους ανθρώπους με ειδικές ανάγκες και του Υπουργείου Πολιτισμού. Για τα άρθρα του αθλητισμού θα πούμε δυο λόγια σε αυτά τα δύο άρθρα που αναφέρονται. Πρώτον, εδώ θα πρέπει να τονίσουμε ότι με τη συζήτηση που έγινε στην επιτροπή, ενώ ο κύριος Υπουργός δέχτηκε πολλά από τα αιτήματα των εργαζομένων δεν έχει λύσει ορισμένα βασικά. Θα πρέπει σ' αυτές τις τροποποιήσεις που θα φέρει, ιδιαίτερα για τους εργαζόμενους που έχουν δέκα, δώδεκα και δεκαπέντε χρόνια στο Υπουργείο Πολιτισμού και έχουν αποκτήσει μία εμπειρία -αυτό σημαίνει ότι έχουν περάσει στο πέμπτο έτος, άρα βρίσκονται έξω από τον ΑΣΕΠ- να πάρει ειδικά μέτρα. Όπως επίσης και για τους τεχνίτες, τους μαρμαροτεχνίτες, οι οποίοι έχουν δέκα χρόνια υπηρεσίας. 
Και πιστεύουμε ότι πρέπει η προϋπηρεσία να αποτελεί τεκμήριο και όχι εμπόδιο που έχουν υπηρετήσει όλα αυτά τα χρόνια και να βρίσκονται απέξω. 
Επίσης, δεν προβλέπεται....
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, παρακαλώ. Έχετε και δευτερολογία. 
ΝΙΚΟΛΑΟΣ ΓΚΑΤΖΗΣ: Θα τα πω και επί των άρθρων, για τα ΑΜΕΑ. Δεν υπάρχει καμία υποδομή σήμερα στο νομοσχέδιο. Ιδιαίτερα στις επαρχίες δεν υπάρχει καμία υποδομή σε σχολείο, σε εκπαίδευση, σε κυκλοφορία και πολύ περισσότερο για τις ιδιωτικές εγκαταστάσεις. Θα τα πούμε και επί των άρθρων. Ευχαριστώ για την ανοχή, κύριε Πρόεδρε.
Όπως καταλαβαίνετε, το κόμμα μας, εκτός του ότι ζητά να αποσυρθούν ορισμένες διατάξεις τις οποίες θα πούμε επί των άρθρων, καταψηφίζει αν θα ισχύσει, το νομοσχέδιο και επιμένει η Κυβέρνηση, ζητάμε να αποσυρθούν ορισμένες διατάξεις αλλά καταψηφίζουμε το νομοσχέδιο επί της αρχής. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η ειδική αγορήτρια του Συνασπισμού, της Αριστεράς και της Προόδου, κα Ασημίνα Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρίες και κύριοι συνάδελφοι, οι συνθήκες και το περιβάλλον για την Ολυμπιάδα του 2004 έχουν αλλάξει διεθνώς μετά από το τρομοκρατικό κτύπημα κατά των ΗΠΑ. Επιβάλλεται η Κυβέρνηση να επεξεργαστεί άμεσα το νέο πλαίσιο διαφύλαξης της Ολυμπιάδας του 2004 με τη βοήθεια και της Εθνικής Επιτροπής Ολυμπιακών Αγώνων, η οποία πρέπει να συνεδριάσει άμεσα με διευρυμένη θα λέγαμε εμείς συμμετοχή του ίδιου του Προέδρου της Δημοκρατίας, του Πρωθυπουργού και των αρχηγών των κομμάτων.
Επιτακτική είναι η ανάγκη να αποσταλεί παντού το μήνυμα της διαφύλαξης της Ολυμπιάδας ως προς το πνεύμα της, το περιεχόμενο και τις αρχές που έχει θέσει η χώρα μας. Να επικρατήσει το πνεύμα της ολυμπιακής εκεχειρίας μέσα στο νέο σκηνικό της απειλής της ειρήνης, τόσο από την τρομοκρατία, όσο και από τα γενικευμένα αντίποινα. Να αναδειχθεί ο ρόλος της Πολιτιστικής Ολυμπιάδας απέναντι στο ενδεχόμενο μιας σύγκρουσης των πολιτισμών. 
Για όλα αυτά, η Κυβέρνηση πρέπει να επιδιώξει μία αναβαθμισμένη σχέση με τη διεθνή ολυμπιακή επιτροπή, σχέση που να μην περιορίζεται μόνο σε ελέγχους έργων και χρονοδιαγράμματα, αλλά να καλύψει τις πρόσθετες ανάγκες για τη διεθνή διαφύλαξη της Ολυμπιάδας, όπως και το ενδεχόμενο της οικονομικής αποτυχίας, αν η σημερινή αβεβαιότητα επεκταθεί χρονικά μέχρι το 2004. 
Μέχρι τώρα, ο σχεδιασμός της προστασίας αφορούσε μία επιτυχημένη Ολυμπιάδα τόσο αθλητικά όσο και οικονομικά αλλά πολύ περισσότερο την ανάπτυξη των πολιτιστικών χαρακτηριστικών της χώρας μας. Επιβάλλεται η επανεκτίμηση των μεγεθών και η επαναβεβαίωση των νέων οικονομικών παραμέτρων. Σ' αυτό το νέο σύνθετο περιβάλλον η χώρα μας δεν πρέπει να απωλέσει, αλλά αντίθετα πρέπει να αναδείξει το κυρίαρχο πλεονέκτημά της που είναι η διοργάνωση των Ολυμπιακών Αγώνων σε μία χώρα την Ελλάδα, κοιτίδα των Ολυμπιακών Αγώνων, του πολιτισμού και της φιλοξενίας, όπως και το βαθύ αντιπολεμικό μήνυμα που είχαν οι Ολυμπιακοί Αγώνες στην κοιτίδα τους.
Επί του νομοσχεδίου. Είναι το πέμπτο κατά σειρά νομοσχέδιο το οποίο εισάγει πολύ σημαντικές ρυθμίσεις. 'Ερχεται όμως μετά από πέντε χρόνια από την ανάληψη των αγώνων και μόλις τρία χρόνια πριν από τη διοργάνωσή τους. Είναι γεγονός, ότι με το πολυνομοσχέδιο αυτό που κατατίθεται από το Υπουργείο Πολιτισμού υποκαθιστάται το ΥΠΕΧΩΔΕ, σε ό,τι αφορά πολύ σημαντικά θέματα χωροταξίας και περιβάλλοντος. 
Γενικά με έμμεσο τρόπο το νομοσχέδιο αυτό δημιουργεί μια δεύτερη και ειδική διοικητική δομή, ένα ειδικό ολυμπιακό κράτος, αφού καταργεί υπηρεσίες, τις υπάρχουσες διαδικασίες και διατάξεις και συγκροτεί εν ολίγοις ένα ολυμπιακό Υπουργείο, το οποίο όμως δεν κατονομάζει. Έτσι, μέχρι την περίοδο της τέλεσης των Ολυμπιακών Αγώνων του 2004 φαίνεται ότι το Υπουργείο Πολιτισμού ανέλαβε να εισηγείται και να χωροθετεί, να ρυθμίζει πολεοδομικά και να προστατεύει το πολιτιστικό και φυσικό μας περιβάλλον, με μία σειρά χωροταξικών και πολεοδομικών ρυθμίσεων και διατάξεων που καταργούν ή τροποποιούν βασικές αρχές της κείμενης νομοθεσίας, των γενικών πολεοδομικών σχεδίων που ισχύουν σήμερα, καθώς και του ρυθμιστικού της Αθήνας.
Δίδεται, λοιπόν, το προβάδισμα στις ανάγκες της τελευταίας στιγμής για την κάλυψη των μεγάλων ελλειμμάτων των Ολυμπιακών Αγώνων έναντι είτε της τήρησης του υπάρχοντος χωροταξικού και πολεοδομικού σχεδιασμού της χώρας μας είτε μιας συγκροτημένης υπεύθυνα και με σεβασμό προς το δημόσιο συμφέρον και το περιβάλλον αναθεώρησης του ρυμοτομικού σχεδίου.
Το 1998 είχε ανατεθεί μια τέτοια μελέτη αναθεώρησης του ρυθμιστικού, αλλά ουδέποτε προχώρησε αφού τα πράγματα συνεχώς αλλάζουν. Έχει πολύ μεγάλες πολιτικές ευθύνες γι' αυτό η Κυβέρνηση, γιατί δεν προετοίμασε έγκαιρα τις δομές που απαιτούνται για τη διεκπεραίωση του γιγάντιου αυτού εγχειρήματος. 
Εμείς στο Συνασπισμό ανεξάρτητα από τη θέση και τις επιφυλάξεις που διατυπώσαμε ως κόμμα σχετικά με τη σκοπιμότητα της ανάληψης των Ολυμπιακών Αγώνων από τη χώρα μας, θεωρούμε ότι μετά την ανάληψή τους και τη σοβαρότητα που διακρίνει το όλο εγχείρημα υπήρχε η δυνατότητα μέσα από μία συγκροτημένη διαδικασία με τα αρμόδια όργανα και τους φορείς, να διατυπωθούν και να προωθηθούν λύσεις καθώς και οι απαραίτητες τροποποιήσεις, ώστε τα έργα που θα πραγματοποιηθούν να συμβάλουν στη λειτουργία και την ποιότητα ζωής στο σύνολο του πολεοδομικού συγκροτήματος της Αθήνας, δηλαδή σε μια αναδιοργάνωση της πόλης και της περιοχής φιλικής προς τη φύση και τους κατοίκους της. 
Δυστυχώς όμως, οι προτάσεις του φακέλου υποψηφιότητας, αλλά πολύ περισσότερο οι τροποποιήσεις που εμφανίζονται σήμερα μέσα απ' αυτό το νομοσχέδιο όχι μόνο δεν ανταποκρίνονται σε όλους τους προβληματισμούς μας για τη βιώσιμη ανάπτυξη ή στα οράματα για την Αθήνα, όπως και στην αποκεντρωμένη ουσιαστικά λειτουργία του κράτους, αλλά είναι σε μεγάλο βαθμό έξω από τους άξονες των υφισταμένων πολεοδομικών σχεδιασμών και βέβαια είναι έξω από την αέναη προσπάθεια που κάνει η χώρα μας για μια χωροταξική ανασυγκρότηση υπέρ της περιφέρειας.
Η μη έγκαιρη και συστηματική τεκμηρίωση των επιλογών χωροθέτησης των ολυμπιακών εγκαταστάσεων και η συνεχιζόμενη ρευστότητα με τις υπουργικές αποφάσεις και ρυθμίσεις μπορεί τελικά να δημιουργήσουν, κυρίες και κύριοι συνάδελφοι, μη αναστρέψιμη κατάσταση. Για μας οι κύριοι άξονες του σχεδιασμού έπρεπε να είναι η ενίσχυση της μεγαλύτερης δυνατής αποκέντρωσης και διασποράς των εκτός Νομού Αττικής εγκαταστάσεων και δραστηριοτήτων των Ολυμπιακών Αγώνων. Ν΄ αναθεωρηθεί λοιπόν η λύση των λυόμενων κατασκευών και να ελαχιστοποιηθεί η εφαρμογή τους. Αναγκαία η δημιουργία ενός ολοκληρωμένου συνεκτικού πλέγματος μέσων σταθερής τροχιάς και οδικών αξόνων που θα λειτουργήσουν αποτελεσματικά στη διάρκεια των αγώνων, αλλά και την επόμενη μέρα.
Αντί όμως αυτών σήμερα με το πρόσχημα της ολυμπιακής φιλοξενίας και της καλύτερης τέλεσης των Ολυμπιακών Αγώνων, αλλά και τη δαμόκλειο σπάθη των καθυστερήσεων, το αθηνοκεντρικό μοντέλο και μάλιστα μέσω του Υπουργείου Πολιτισμού ενισχύεται όχι μόνο με επιπλέον θεσμικά εργαλεία, αλλά και με χωροταξικά, δηλαδή με συγκεκριμένες ρυθμίσεις και παροχές πολεοδομικού χαρακτήρα και έργων υποδομής.
Όσον αφορά βέβαια στον εθνικό χωροταξικό σχεδιασμό και στους άξονες της ισόρροπης αειφόρου και περιφερειακής ανάπτυξης, το νομοσχέδιο είναι τόσο προκλητικό, που επιβεβαιώνεται για μία ακόμη φορά ότι το μεγάλο πακέτο των πόρων του Γ' Κοινοτικού Πλαισίου Στήριξης, αλλά και το ενδιαφέρον της Κυβέρνησης θα εξαντληθεί στο λεκανοπέδιο της Αττικής. Εκεί όπου υπάρχουν, κυρίες και κύριοι συνάδελφοι, τα μεγάλα οικονομικά συμφέροντα. Όπου διευκολύνεται η ιδιωτική πρωτοβουλία, διευκολύνεται το αναποτελεσματικό κράτος να απορροφήσει τους κοινοτικούς πόρους χωρίς έλεγχο και διαφάνεια, διευκολύνονται οι συναλλαγές για τη συγχρηματοδότηση των έργων. Μόνο που τα έργα αυτά είναι τα ανταποδοτικά φιλέτα της Αττικής κι όχι τα έργα υποδομής και ανάπτυξης της περιφέρειας.
Καταφέρατε στο μέγιστο βαθμό αυτήν τη φορά να μετατρέψετε την ανταγωνιστικότητα της αγοράς σε ανταγωνιστικότητα των οικονομικών συμφερόντων του κέντρου, όταν η περιφέρεια ανίσχυρη σε διοικητικούς και αυτοδιοικητικούς θεσμούς και μηχανισμούς θ΄αδυνατεί να απορροφήσει τους πόρους.
Συνοπτικά στη φιλοσοφία των άρθρων: 
Έρχεστε στο άρθρο 1 να αυξήσετε σε πολλές περιοχές το μέγιστο ποσοστό κάλυψης και να προσθέσετε ότι με προεδρικά διατάγματα μπορεί να τροποποιούνται εγκεκριμένα ρυμοτομικά σχέδια και πολεοδομικές μελέτες κατά παρέκκλιση των νομοθετικών διαταγμάτων για τις ανάγκες των ολυμπιακών εγκαταστάσεων. Και τούτο στη συνέχεια θα αποτελέσει εγκεκριμένο σχέδιο πόλεως.
Με το άρθρο 2 και με το πρόσχημα της προσωρινής παραχώρησης της χρήσης ακινήτων του δημοσίου και του ευρύτερου δημόσιου τομέα για τις ανάγκες των Ολυμπιακών Αγώνων αλλάζουν οι χρήσεις των ακινήτων. Και το σημαντικότερο: οι χρήσεις γης και οι συντελεστές δόμησης στις περιοχές που βρίσκονται τα ακίνητα.
Είναι σε όλους, όμως, γνωστό ότι ουδέν μονιμότερο του προσωρινού, ακόμα και για τις παράγκες και για τα λυόμενα, πόσο μάλλον όταν για τις περιοχές αυτές θα υπάρξει ενδιαφέρον και πίεση από οικονομικά συμφέροντα λόγω της μεγάλης τιμής της εξαγοράς και της δυνατότητας εκμετάλλευσης. Όλοι οι επιχειρηματικοί όμιλοι στρέφουν τώρα τη δραστηριότητά τους, μετά το δύσκολο περιβάλλον στο χρηματιστήριο, στο περίφημο Real Estate. Αλήθεια, έχετε εξετάσει πόσες θέσεις εργασίας δημιουργεί αυτό; Και έτσι, η δομημένη, έστω και με προσωρινές εγκαταστάσεις, δημόσια γη, θα μπορεί να μεταβιβαστεί και να ιδιωτικοποιηθεί πολύ γρήγορα.
Ειδικότερα, με τις υπουργικές αποφάσεις και με τη γνώμη μόνο του κεντρικού ΣΚΟΠ ή καλύτερα την εκ των υστέρων επικύρωσή του, καθορίζονται οι γενικοί και οι ειδικοί όροι δόμησης, περιορισμοί και ειδικότερες χρήσεις γης. 
Επιπλέον, με τις αποφάσεις αυτές εγκρίνεται για τις περιπτώσεις του Στρατοπέδου Παπαστάθη, του Δήμου Αμαρουσίου, του Ο.Τ.Ε. στο Δήμο Παλλήνης, η υπέρβαση βέβαια ως προς το μέγιστο συντελεστή δόμησης και το ποσοστό κάλυψης.
Στο ίδιο άρθρο δίνεται η δυνατότητα να καταργείται κάθε αντίθετη ή διαφορετική, προς τις παραπάνω, ρύθμιση ή διάταξη των γενικών πολεοδομικών σχεδίων, ζωνών οικιστικού ελέγχου, σχεδίων πόλεων, μελετών, χρήσεων γης κλπ., γιατί βέβαια δεν μπορείτε να κάνετε αλλιώς λόγω έλλειψης χρόνου, και το οποίο συμφωνεί τελικά και με την πολιτική σας.
Ένα σύγχρονο, όμως, συγκροτημένο και δημοκρατικό κράτος ρυθμίζει τα παραπάνω έγκαιρα, με όλα τα θεσμικά του εργαλεία και όχι με βεβιασμένες υπουργικές αποφάσεις. 
Στο άρθρο 2, στην παράγραφο 3β', καθορίζονται με λεπτομέρειες και κατοχυρώνεται η πλήρης δυνατότητα τοποθέτησης προσωρινών κατασκευών, λυομένων και βασικών δικτύων με δήθεν ήπιες αντιστρεπτές μεθόδους κατασκευής, χωρίς καμία άδεια παρά μόνο με μία έγκριση εργασιών.
Και σαν να μην έφθαναν αυτές οι περιοχές, το μέτρο επεκτείνεται και σε όλες τις περιοχές του Νομού Αττικής. Ούτε σε έκτακτη ανάγκη να είχε βρεθεί η χώρα από σεισμούς ή βομβαρδισμούς. Και το πολύ σημαντικότερο είναι ότι δεν θεσμοθετείται με σαφήνεια ότι αυτές οι εγκαταστάσεις θα αποσυρθούν μετά από έξι μήνες. Πρέπει να αναφέρεται η απόσυρση τους σε ρητή διάταξη αυτού του νομοσχεδίου και όχι να αναφέρεται απλά στην εγκριτική απόφαση των εργασιών της υπηρεσίας που θα το αναλάβει.
Για τις εγκαταστάσεις διανομής ρεύματος: Φοβούμεθα ότι η μεγάλη καθυστέρηση στην αντιμετώπιση του προβλήματος της ηλεκτροδότησης και η βεβιασμένη πλέον διαδικασία εκπόνησης των οριστικών περιβαλλοντικών μελετών και κατά πολύ περισσότερο το επείγον της κατασκευής, θα οδηγήσουν σε σημαντικές παραλείψεις έργων και μέτρων για την πρόληψη και μείωση οποιωνδήποτε επιπτώσεων στο ανθρωπογενές και φυσικό περιβάλλον. Διευκολύνετε μήπως κατ' αυτόν τον τρόπο τη Δ.Ε.Η. για τα έργα που χρονίζουν ή μήπως τελικά τις νέες ιδιωτικές επιχειρήσεις που θα αναλάβουν τα θέματα της ενέργειας; 
Όσον αφορά τη χωροθέτηση των οδικών αξόνων, πρόκειται για οδικούς άξονες που πριν από πολλά χρόνια είχαν ενταχθεί στο σχεδιασμό των εν λόγω περιοχών. Πως διασφαλίζεται σήμερα ότι θα επιταχυνθούν οι μελέτες και θα εξευρεθούν όλοι οι απαραίτητοι πόροι για την ολοκλήρωση των έργων αυτών;
Επιπλέον, πρέπει να επισημάνουμε ότι οι σημαντικοί άξονες για την εξυπηρέτηση των Ολυμπιακών Αγώνων μετά τις πολλαπλές αλλαγές μέχρι την τελευταία στιγμή στις χωροθετήσεις των εγκαταστάσεων και εν γένει το χάος που επικρατεί σήμερα, φαίνεται ότι δεν εξυπηρετούν πλέον. 
Έχουν όλα αυτά ελεγχθεί πρόσφατα; Πόσο επικαιροποιημένος είναι ο σχεδιασμός τους; Θα τον παραπέμπετε συνεχώς σε βεβιασμένες υπουργικές αποφάσεις ή θα μας δίνετε τις μακέτες του Καλαντράβα, όπως μας τις δώσατε, ως μία ένδειξη των έργων που έχετε προετοιμάσει για τους Ολυμπιακούς Αγώνες;
Η Ειδική Υπηρεσία Δημοσίων Έργων μπορεί να αποδώσει σημαντικά αν στελεχωθεί με ικανό αριθμό έμπειρου προσωπικού. Σε καμία, όμως, περίπτωση δεν συμφωνούμε με υπουργικές αποφάσεις να αλλάζουν επί τω έλαττον οι προϋποθέσεις, οι απαραίτητες μελέτες και τα δικαιολογητικά που ισχύουν σήμερα για τα λοιπά έργα της χώρας. Μία οργανωμένη με επάρκεια και αξιόπιστη υπηρεσία του δημοσίου, θα πρέπει να είναι σε θέση να αποδίδει άμεσα με όλα τα μέσα στο ίδιο πλαίσιο και καθεστώς διαδικασιών και ελέγχου τόσο για την έκδοση των οικοδομικών εργασιών, όσο και για τις μελέτες και την κατασκευή των έργων.
Το ίδιο ισχύει και για τις εμπλεκόμενες υπηρεσίες, όπως παραδείγματος χάριν για τη Γενική Γραμματεία Αθλητισμού. 
Όσον αφορά την αυστηρότητα στην απόδοση ευθυνών προς τους αρμόδιους οργανισμούς όσο και προς τους αναδόχους που τυχόν θα κηρυχθούν έκπτωτοι θα συμφωνούσαμε, αλλά από τη στιγμή που πια διαφαίνεται το πόσο πρόχειρα θα προχωρήσουν αυτά τα έργα, εάν φθάσετε στη φάση της έκπτωσης του αναδόχου, δύσκολα τα πράγματα διορθώνονται. Ξέρουμε πάρα πολύ καλά ότι μέχρι τώρα ποτέ μία έκπτωση αναδόχου δεν είχε οποιοδήποτε θετικό αποτέλεσμα, με την έννοια ότι το έργο σταμάτησε και ο ανάδοχος αργότερα στα δικαστήρια δικαιώθηκε και πήρε και όλα τα λεφτά του. Άλλωστε με το νομοσχέδιο που έχετε κάνει με τις συγχωνεύσεις των εργοληπτικών επιχειρήσεων και τις καθυστερήσεις που υπάρχουν στα έργα, αυτήν τη στιγμή ο αριθμός των τεμαχίων της πίτας έχει καθοριστεί. Είσαστε όμηροι σε αυτούς, σ' αυτούς που έχετε κάνει πανίσχυρους και δεν ξέρω τελικά όχι αν καταφέρετε να κηρύξετε έκπτωτους, αλλά ούτε καν κάποιο διαγωνισμό να τον κηρύξετε άγονο, γιατί έμπρακτα και με όλα τα στοιχεία θα φαίνεται ότι είναι προσυνεννοημένο κ.ο.κ. 
Τελικά οι ευθύνες πρέπει να αποδοθούν στα αρμόδια όργανα και τα στελέχη της Κυβέρνησης όπως και οι ποινές. Τουλάχιστον αναλάβετε έστω την τελευταία στιγμή τις ευθύνες σας και μην τις αναθέτετε με ανεφάρμοστες ως επί το πλείστον ρυθμίσεις σε τρίτους, τους οποίου ήδη έχετε κάνει πανίσχυρους. 
Στο άρθρο 7 για την αναβάθμιση της αισθητικής και της εικόνας της Αθήνας, είμαστε επιφυλακτικοί για το πώς θα συμβιώσουν δύο ακριβώς αντίθετες πρωτοβουλίες. Η μία αφορά την επιβολή ειδικών όρων και τον περιορισμό στη δόμηση, τη μορφολογία και την αισθητική των κτιρίων και των ακάλυπτων χώρων. Η άλλη ρύθμιση μέσω των υπουργικών αποφάσεων επιτρέπει να γίνονται επεμβάσεις και ρυθμίσεις πολεοδομικού χαρακτήρα που θα κατισχύουν κάθε άλλης αντίθετης ή διαφορετικής ρύθμισης γενικών πολεοδομικών σχεδίων, ζωνών και μελετών ακόμα και σχεδίων χρήσεων γης. 
Είναι γεγονός ότι ο Οργανισμός Ρυθμιστικού της Αθήνας δεν λειτούργησε ποτέ ως θεσμός και ως όργανο, αλλά πάντα καλείται εκ των υστέρων να επιβεβαιώσει αποφάσεις που ελήφθησαν χωρίς τη συμμετοχή των αρμοδίων οργάνων της πολιτείας στα θέματα του χωροταξικού και πολεοδομικού σχεδιασμού. Το ίδιο με μαθηματική ακρίβεια θα κληθεί να κάνει και τώρα. 
Επίσης, ιδιαίτερα επιφυλακτικοί έως αρνητικοί είμαστε με τη διαδικασία του κατεπείγοντος που πάτε να εφαρμόσετε για πολεοδομικές και άλλες παρεμβάσεις και για τις υπόλοιπες περιοχές της χώρας και ιδιαίτερα για τις παραλιακές ζώνες και τις ακτές, ζώνες ενοποίησης πρασίνου. 
Διαβλέπουμε εδώ ότι με το πρόσχημα των Ολυμπιακών Αγώνων προετοιμάζετε όλες τις φυσικού κάλλους και τουριστικού ενδιαφέροντος περιοχές της χώρας να έχουν την ίδια τύχη με το άμεσο ξεπούλημα που ετοιμάζει σήμερα για τις ακτές της Αττικής η "Τουριστικά Ακίνητα Α.Ε." του Υπουργείου Ανάπτυξης. 
Σε όλη αυτήν την άναρχη κατ' εμάς διαδικασία της τελευταίας στιγμής θα βρίσκαμε θετική τη σύσταση της Ειδικής Υπηρεσίας Επιθεωρητών Περιβάλλοντος. Είναι γεγονός ότι ο ν. 1650/86 για το περιβάλλον ήταν ένα πολύ καλό πλαίσιο νόμου. Παρέμεινε όμως δυστυχώς πλαίσιο, γιατί, λόγω της μη έκδοσης των προεδρικών διαταγμάτων του, σημαντικές διατάξεις του και ειδικότερα αυτές που αφορούσαν τη διαδικασία και τα όργανα για τις ποινές στον έλεγχο του περιβάλλοντος, δεν ενεργοποιήθηκαν. Αυτό σε συνδυασμό με την πολυδιάσπαση σε διάφορους φορείς της άσκησης του ελέγχου στο περιβάλλον και όχι μέσω του ΥΠΕΧΩΔΕ που ο ν. 1650 όριζε, δημιουργήθηκε μία χαώδης κατάσταση και δεν έφερε κανένα αποτέλεσμα στα θέματα των περιβαλλοντικών μελετών και των ελέγχων καθώς και στη λήψη των κατάλληλων μέτρων. 
Είμαστε, λοιπόν, θετικοί με τη σύσταση της ΕΥΕΠ αρκεί να μην παραμείνει μία ακόμα ανενεργός κεντρική υπηρεσία, αλλά να βρει το οργανωτικό και λειτουργικό σχήμα και τα μέσα και το προσωπικό για να συνδεθεί με τα αντίστοιχα κλιμάκια της νομαρχιακής και κυρίως της πρωτοβάθμιας αυτοδιοίκησης και της υπηρεσίας περιβάλλοντος της περιφέρειας. Ανησυχούμε όμως πώς θα πετύχετε τα παραπάνω για δύο κυρίως λόγους: 
Γιατί δεν αποσαφηνίζετε,ποιοι ήταν οι λόγοι που οδήγησαν σε αποτυχία το Ειδικό Σώμα Ελεγκτών Περιβάλλοντος και γιατί η επέκταση των αρμοδιοτήτων της ΕΥΕΚ στα δημόσια έργα μπορεί να ταυτίσει τον ελεγχόμενο με τον ελέγχοντα. 
Όσον αφορά τις ρυθμίσεις των θεμάτων των λατομείων εκτός Νομού Αττικής με τη οξύμωρη συνύπαρξη στο ίδιο άρθρο της υπηρεσίας προστασίας περιβάλλοντος και των διευκολύνσεων στα λατομεία, είμαστε αντίθετοι. 
Η Κυβέρνηση εκμεταλλευόμενη για μια ακόμη φορά την αναθεώρηση του άρθρου 27 ή 24 του Συντάγματος με τον ορισμό των έργων ως εθνικής σημασίας, αφήνει ανοικτούς τους δρόμους για παρεμβάσεις σε δάση και δασικές περιοχές.
Πρέπει να επισημάνουμε ότι από το 1984 η νομοθεσία για τη λειτουργία και απομάκρυνση των λατομείων από κατοικημένες περιοχές δεν έχει εφαρμοστεί. Παρανομείτε συνεχώς. Παράδειγμα τα λατομεία Ασβεστοχωρίου στη δική μου περιοχή. Τώρα έρχεστε να επιβαρύνετε ακόμη περισσότερο αυτήν την κατάσταση.
Όσον αφορά την έγκριση χωροθέτησης τριάντα πέντε υπόγειων χώρων και είκοσι επτά υπόγειων χώρων στη Θεσσαλονίκη θα βλέπαμε ότι επισπεύδετε την έκδοση των προεδρικών διαταγμάτων. Δεν έχουμε δει όμως από αυτά τα έργα ούτε ένα πάρκιν μέχρι τώρα και ούτε στο άμεσο μέλλον βλέπουμε να υλοποιείται κάτι ανάλογο για τη Θεσσαλονίκη.
Στο άρθρο 14 επιχειρείτε τη χωροθέτηση του Μουσείου Σύγχρονης Τέχνης, δηλαδή τσιμεντοποιείτε με αυτό το σημαντικό Άλσος Ριζαρίου. Η δημιουργία ενός Μουσείου Σύγχρονης Τέχνης είναι πραγματικά ένα σημαντικό έργο. Η χωροθέτησή του θα μπορούσε να γίνει κάλλιστα σε άλλους χώρους.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Κύριε Πρόεδρε, θα ήθελα τρία λεπτά τουλάχιστον ακόμα.
ΠΡΟΕΔΡΕΥΩΝ (Κωνσταντίνος Γείτονας): Θα έχετε τα δύο, τρία λεπτά που είχαν και οι προηγούμενοι ομιλητές. Παρακαλώ όμως να ολοκληρώσετε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για την αποκατάσταση του Ζαππείου μεγάρου η μεταφορά των αρμοδιοτήτων στο Υπουργείο Πολιτισμού είναι θετική. Η κατασκευή όμως του υπόγειου χώρου στάθμευσης στον κήπο του Ζαππείου μας βρίσκει εντελώς αντίθετους και για λόγους περιβαλλοντικούς, αλλά και γιατί η περιοχή είναι γεμάτη αρχαιότητες. Δεν είναι τυχαίο ότι οι αρχαιολόγοι του Υπουργείου σας, κύριε Υπουργέ, ανησυχούν πάρα πολύ, μήπως αυτό το νομοσχέδιο τελικά ακυρώσει και πολλές διατάξεις του νόμου για τη διαφύλαξη των αρχαιοτήτων. Αυτό θα πρέπει να μας το ξεκαθαρίσετε πάρα πολύ καλά. 
Όσον αφορά τα θέματα του Υπουργείου Πολιτισμού συνιστώνται νέες οργανικές θέσεις απαραίτητες για τη λειτουργία του. Δεδομένου, ότι Οργανισμός του 1997 είναι από τους λίγους οργανισμούς όπου δεν έχουν αναμορφωθεί οι οργανικές θέσεις που προτείνονται σήμερα. Θεωρούμε ότι είναι ελάχιστες. Στα πλαίσια αυτά σε καμία περίπτωση δεν ικανοποιούνται οι επτά χιλιάδες έκτακτοι του Υπουργείου. Έχετε υποσχεθεί ορισμένες ρυθμίσεις, έχετε αφήσει όμως σε εκκρεμότητα πολλά άλλα θέματα ακόμα για τους εργαζόμενους αυτούς, οι οποίοι εργάζονται επί σειρά ετών και δεν μπορούν να τεκμηριώσουν το δικαίωμα της μονιμοποίησής τους. Ίσως μέσα από ειδικές ρυθμίσεις στο διαγωνισμό του ΑΣΕΠ να μπορέσει να λυθεί το πρόβλημα.
Για όλους τους παραπάνω λόγους είναι σαφές ότι θα καταψηφίσουμε το νομοσχέδιο επί της Αρχής. Στη Θεσσαλονίκη, κυρίες και κύριοι συνάδελφοι, ο Πρωθυπουργός αξιοποίησε τη θεωρία της ωρίμανσης των έργων, για να δικαιολογηθεί για τις καθυστερήσεις των έργων στην περιφέρεια. Στην Αθήνα εφαρμόζει τις διαδικασίες εξπρές με σοβαρές καταστρατηγήσεις. Προφανώς για να προλάβει την τελευταία στιγμή να μην εκτεθεί ανεπανόρθωτα η Κυβέρνηση και δυστυχώς και η χώρα μας.
Επαναλαμβάνω και πάλι ότι παρά τις επιφυλάξεις που είχαμε για τη σκοπιμότητα της ανάληψης των αγώνων θεωρούμε ότι είναι μεγάλη η σοβαρότητα και η εθνική σημασία του εγχειρήματος της διεξαγωγής τους. Θα μας βρείτε μαζί σας σε κάθε προσπάθεια και σε κάθε μέτρο που θα πάρετε, ώστε να αναβαθμιστεί η ζωή και το περιβάλλον της πρωτεύουσας. Να μην πληγεί όμως άλλο η ανάπτυξη της περιφέρειας. Και θα μας βρείτε μαζί σας για κάθε μέτρο που θα πάρετε, ώστε οι Ολυμπιακοί Αγώνες του 2004 να μην υποκύψουν στην τρομοαπειλή και την αβεβαιότητα της απειλής, αλλά η Ελλάδα να μεταφέρει το πανάρχαιο αντιπολεμικό μήνυμα των Ολυμπιακών Αγώνων, τον κλάδο της ειρήνης, τα οράματα του πολιτισμού και της φιλοξενίας. Εάν καταφέρουμε να πετύχουμε αυτό θα δώσουμε και εμείς το δικό μας στίγμα σ' αυτόν τον κόσμο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Πολιτισμού κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, θέλω να ευχαριστήσω κατ' αρχάς τον εισηγητή της Πλειοψηφίας κ. Γιώργο Θωμά για το συστηματικό και συγκροτημένο τρόπο με τον οποίο παρουσίασε το νομοσχέδιο και επί της αρχής και επί των άρθρων.
Αυτό με απαλλάσσει από το καθήκον να κάνω και εγώ το ίδιο. Έχω έτσι την άνεση να αναφερθώ στο γενικότερο πολιτικό πλαίσιο της ολυμπιακής προετοιμασίας, στο επίπεδο στο οποίο αυτή βρίσκεται και στα σημεία με τα οποία εφάπτεται το νομοσχέδιο, το οποίο βεβαίως αποκτά το πλήρες κανονιστικό περιεχόμενό του μόνο αν συνδυαστεί με το γενικότερο σχεδιασμό της ολυμπιακής προετοιμασίας.
Θα μου επιτρέψετε, όμως, να προτάξω και εγώ μία πολιτική παρατήρηση σε σχέση με το τραγικό συμβάν της 11ης Σεπτεμβρίου, που συνιστά μία τομή στην ιστορία της ανθρωπότητος. Αλλάζει τα πολιτικά δεδομένα μέσα στα οποία κινείται το διεθνές σύστημα και επηρεάζει όλες τις χώρες του κόσμου, επηρεάζει και τη χώρα μας και αυτοτελώς και ως μέλος της Ευρωπαϊκής 'Ενωσης, ως μέλος του ΝΑΤΟ και ως χώρα οργανώτρια των Ολυμπιακών Αγώνων του 2004. Αυτά είναι προφανή και αυτονόητα πράγματα. Προφανώς δεν μπορούσε να τα προβλέψει ένα νομοσχέδιο το οποίο αντιμετωπίζει οριζόντια όλα τα θέματα της ολυμπιακής προετοιμασίας. Και μετά το συμβάν αυτό που έχει τόσο καταλυτική επίδραση, δεν χρειάζεται όντως να προσθέσουμε ή να αφαιρέσουμε τίποτα σε σχέση με το συγκεκριμένο νομοσχέδιο, γιατί θέλω να σας υπενθυμίσω ότι η νομοθετική, αλλά και η πραγματική προετοιμασία μας σε σχέση με την ασφάλεια των Ολυμπιακών Αγώνων είναι μέχρι του σημείου αυτού πλήρης, επαρκέστατη, διεθνώς ελεγχόμενη και εγκεκριμένη. Και θέλω να εξηγήσω τι εννοώ.
Με προγενέστερες νομοθετικές ρυθμίσεις που έχουν ψηφιστεί από το Σώμα, έχει συγκροτηθεί ειδική Διεύθυνση Ασφάλειας Ολυμπιακών Αγώνων στο Υπουργείο Δημόσιας Τάξης. Πρόκειται για μία υπηρεσία που στελεχώνεται από αξιωματικούς της Ελληνικής Αστυνομίας με ιδιαίτερα προσόντα, με αξιωματικούς που θα παραμείνουν στη θέση τους μέχρι και την τέλεση των Ολυμπιακών Αγώνων του 2004. Πρόκειται για μία υπηρεσία επιτελικού χαρακτήρα, η οποία τελεί υπό πολιτικό έλεγχο από ειδικό όργανο που έχει συγκροτηθεί στο οποίο μετέχουν οι γενικοί γραμματείς των εμπλεκομένων υπουργείων. Επίσης τελεί υπό υπηρεσιακό έλεγχο, από άλλο όργανο στο οποίο μετέχουν οι γενικοί διευθυντές των υπουργείων. Αυτή η υπηρεσία από μόνη της δεν θα σήμαινε τίποτα, εάν δεν υπήρχε ένα ολοκληρωμένο στρατηγικό σχέδιο ασφάλειας των Ολυμπιακών Αγώνων. Και στην κατάρτιση και την εξειδίκευση αυτού του στρατηγικού σχεδίου ασφάλειας των Ολυμπιακών Αγώνων η Ελλάδα δεν ανακαλύπτει την πυρίτιδα, δεν κινείται μόνη της, δεν αυτοσχεδιάζει, αλλά αξιοποιεί πλήρως την εμπειρία και την τεχνογνωσία όλων των χωρών που έχουν αντιμετωπίσει παρόμοια προβλήματα, που έχουν οργανώσει Ολυμπιακούς Αγώνες ή άλλα μεγάλα συγκρίσιμα διεθνή γεγονότα. Είμαστε δε ανοιχτοί στη συνεργασία με όλες τις χώρες που έχουν να συνεισφέρουν γνώση, γνώμη και προτάσεις. Και αυτό γιατί η αντιμετώπιση της τρομοκρατίας και η εμπέδωση ενός συστήματος ασφάλειας είναι ένα διεθνές πρόβλημα και μόνο ως τέτοιο πρέπει να το δούμε, χωρίς επιφυλάξεις και χωρίς όρους, πέραν των επιφυλάξεων της εθνικής κυριαρχίας και της εθνικής αξιοπρέπειας. Πρέπει να στρατεύονται όλες οι χώρες μαζί.
Η Ελλάδα συνεργάζεται ήδη με επτά χώρες και τις αντίστοιχες υπηρεσίες τους, που έχουν να συνεισφέρουν πολύ σημαντική εμπειρία και γνώση γύρω από τα θέματα αυτά. Θέλω δε να διαβεβαιώσω τη Βουλή πως ό,τι πρέπει να γίνει γύρω από τα θέματα αυτά, γίνεται με τρόπο συστηματικό, αθόρυβο και θέλουμε να ελπίζουμε και με τρόπο αποτελεσματικό. 
Επειδή όμως το τραγικό αυτό συμβάν, το μοναδικό θέλω να ελπίζω στην ιστορία της ανθρωπότητας και ανεπανάληπτο, της 11ης Σεπτεμβρίου έγινε στις Ηνωμένες Πολιτείες, είναι σκόπιμο να θυμηθούμε, για να μην οδηγούμαστε στη ταραχή και στην αυτοταπείνωση, ότι πριν από τους αγώνες του 2004 μεσολαβούν οι Χειμερινοί Ολυμπιακοί Αγώνες του 2002 που θα διεξαχθούν στο Salt Lake City, δηλαδή σε αμερικανικό έδαφος. Είπα και σήμερα μετά τη Διϋπουργική Επιτροπή της ολυμπιακής προετοιμασίας ότι η Ελλάδα βεβαίως μέσω της ειδικής αυτής υπηρεσίας που έχει συγκροτήσει, όπως και πολλές άλλες χώρες, θα παρακολουθήσουν εκ του σύνεγγυς την οργάνωση των Χειμερινών Ολυμπιακών Αγώνων του Salt Lake City και από την οπτική γωνία των μέτρων ασφάλειας. Θα δούμε τι επιλογές θα κάνουν οι Αμερικάνοι στο έδαφός τους, τι εμπειρία θα δημιουργηθεί, ποιο θα είναι το αποτέλεσμα που θέλουμε όλοι να ελπίζουμε ότι θα είναι άψογο. Βέβαια όλη αυτήν την τεχνογνωσία θα την εφαρμόσουμε και εμείς στο πλαίσιο του Συντάγματος, της ευρωπαϊκής νομοθεσίας και της Ευρωπαϊκής Σύμβασης Δικαιωμάτων του Ανθρώπου και στη χώρα μας το 2004.
Και το Σύνταγμα και η Ευρωπαϊκή Σύμβαση των Δικαιωμάτων του Ανθρώπου και το ευρωπαϊκό κεκτημένο προβλέπουν ρήτρες, που μπορούν να εφαρμοστούν και μας επιτρέπουν, χωρίς να προσβάλουμε τις ατομικές ελευθερίες, το κράτος δικαίου, τα κεκτημένα μιας σύγχρονης αντιπροσωπευτικής δημοκρατίας, να καταπολεμήσουμε την τρομοκρατία. 
Το ζητούμενο είναι η δημοκρατία ως αντίληψη να κατανικήσει την τρομοκρατία. Σε καμία περίπτωση δεν πρέπει αυτός ο διεθνής αγώνας κατά της τρομοκρατίας, που όπως είπα είναι αγώνας σαφής και άνευ επιφυλάξεων, να διολισθήσει σε έναν αγώνα ιδεολογικό, σε έναν αγώνα μεταξύ πολιτισμών σε μία σύγκρουση πολιτισμών. Εμείς ειδικά που διοργανώνουμε τους αυθεντικούς Ολυμπιακούς Αγώνες του 2004 και την Πολιτιστική Ολυμπιάδα, έχουμε την οικουμενική υποχρέωση να αντιτάξουμε στις ποικίλες θεωρίες της σύγκρουσης των πολιτισμών τη δική μας αντίληψη για τον "πολιτισμό των πολιτισμών".
Εάν η σύγκρουση είναι ανάμεσα στον πολιτισμένο κόσμο από τη μια μεριά και την τρομοκρατία από την άλλη, πρέπει να πούμε με σαφήνεια ότι πολιτισμένος κόσμος δεν είναι μόνο ο δυτικός κόσμος -αυτό φαίνεται από τις διεθνείς κινήσεις, που η ίδια η αμερικανική κυβέρνηση κάνει τις τελευταίες μέρες- όπως επίσης πρέπει να τονίσουμε ότι υπάρχουν και στο δυτικό κόσμο προβλήματα τρομοκρατίας, τα οποία πρέπει να αντιμετωπιστούν. Αυτό δεν είναι ελληνικό "προνόμιο" ή μονοπώλιο. Όλες οι χώρες έχουν τέτοια προβλήματα. Έχει η Μεγάλη Βρετανία σε σχέση με την Ιρλανδία, έχει η Ισπανία σε σχέση με τους Βάσκους, έχει η Γαλλία σε σχέση με την Κορσική κ.ο.κ. Δεν αποτελούμε μία μοναδική, δακτυλοδεικτούμενη περίπτωση. Πρέπει να έχουμε μία αίσθηση της παγκόσμιας πραγματικότητας και να τοποθετούμε τον εαυτό μας χωρίς μικρομεγαλισμούς, αλλά και χωρίς αυτοταπεινώσεις, συλλογικές και εθνικές, στο σημείο που πρέπει.
Η Ελλάδα θα οργανώσει άψογους και ασφαλείς Ολυμπιακούς Αγώνες συνεργαζόμενη με όλες τις χώρες του κόσμου και με όλους τους αρμόδιους διεθνείς οργανισμούς. Αυτό θα παρακαλούσα θερμά να ειπωθεί από όλες τις πτέρυγες με την ίδια σαφήνεια και με τον ίδιο απόλυτο τρόπο, γιατί δεν νομίζω ότι προσφέρουμε υπηρεσία στη χώρα μας και στην ολυμπιακή προετοιμασία όταν δημιουργούμε εσωτερικές αμφισβητήσεις και επιφυλάξεις. Θεωρώ αυτονόητο πως δεν θα καταστεί το θέμα αυτό ένα αντικείμενο κομματικής διεκδίκησης ή μικροκομματικής τακτικής. Είμαι βέβαιος ότι όλα τα κόμματα και όλοι οι Βουλευτές θα σταθούν στο ύψος των περιστάσεων. Επειδή ποτέ άλλοτε μετά το Β΄ Παγκόσμιο Πόλεμο η ανθρωπότητα δεν βρέθηκε αντιμέτωπη με τέτοιου είδους υπαρξιακά διλήμματα, είμαι βέβαιος ότι όλοι έχουν βαθύτατη συνείδηση των περιστάσεων αυτών.
Κυρίες και κύριοι συνάδελφοι, η ολυμπιακή προετοιμασία είναι το πιο συγκροτημένο και απαιτητικό σχέδιο πραγματικού εκσυγχρονισμού της χώρας, που έχει εφαρμοστεί από την ίδρυση του νέου ελληνικού κράτους μέχρι σήμερα. Θα έλεγα, για να είμαι ιστορικά ακριβέστερος, ότι μετά από τις μεγάλες θεσμικές μεταρρυθμίσεις του Ιωάννη Καποδίστρια και του Ελευθερίου Βενιζέλου για πρώτη φορά η χώρα έρχεται αντιμέτωπη με τόσες πολλές απαιτήσεις θεσμικές, οργανωτικές, οικονομικές, κοινωνικές, νοοτροπιακές.
Εγώ θα συνομολογήσω, απαντώντας στην κ. Ξηροτύρη, που ήταν η τελευταία ομιλήτρια, ότι όντως στόχος μας είναι να μετατρέψουμε το κράτος σε ολυμπιακό κράτος και την ελληνική δημόσια διοίκηση σε ολυμπιακή δημόσια διοίκηση. Μακάρι να αποκτήσουμε ρυθμούς τέτοιους, που να μας επιτρέψουν να είμαστε αξιόπιστοι και εμπρόθεσμοι στη διοργάνωση των Ολυμπιακών Αγώνων και να αξιοποιήσουμε αυτήν την εμπειρία, αυτό το νομοθετικό πλαίσιο και αυτήν την υποδομή 
Απαντώντας δε στον κύριο συνάδελφο εισηγητή του Κ.Κ.Ε., θέλω να τονίσω για μια ακόμη φορά ότι ο ελληνικός λαός δεν καλείται να υποστεί θυσίες για τη διοργάνωση των Ολυμπιακών Αγώνων. Η διοργάνωση των Ολυμπιακών Αγώνων είναι πολύ απαιτητική υπόθεση. Είναι μία υπόθεση πραγματικού εκσυγχρονισμού, που δημιουργεί ένα ολυμπιακό κεκτημένο εξαιρετικά πολύτιμο για όλη την Ελλάδα και για όλα τα κοινωνικά στρώματα, αλλά ο προϋπολογισμός των Ολυμπιακών Αγώνων είναι ένα μικρό ποσοστό της μεγάλης επένδυσης, που πραγματοποιείται στη χώρα την ίδια ακριβώς περίοδο, από τώρα έως το τέλος του 2006, λόγω του Γ' Κοινοτικού Πλαισίου Στήριξης.
Από πλευράς επιπτώσεων και όγκου οικονομικού, επενδυτικού και αναπτυξιακού, το Γ' Κοινοτικού Πλαισίου Στήριξης είναι μία υπόθεση δεκαπλάσια της ολυμπιακής προετοιμασίας. Αυτό είναι το μεγάλο γεγονός. Αυτό που συμβαίνει σε σχέση με τους Ολυμπιακούς Αγώνες είναι κάτι πολύ μικρότερο και κάτι που, το τονίζω για μια ακόμη φορά, δεν αφορά μόνο το λεκανοπέδιο Αττικής, αφορά όλη τη χώρα.

Γι' αυτό δεν είναι καθόλου τυχαίο το ότι δίνουμε τόσο μεγάλη έμφαση στο πρόγραμμα ΕΛΛΑΔΑ 2004 που χρηματοδοτείται με 450 δσεκατομμύρια δραχμές και αφορά όλη τη χώρα και όχι μόνο τις τέσσερις Ολυμπιακές πόλεις, Θεσσαλονίκη, Πάτρα, Ηράκλειο και Βόλο. Δεν αφορά μόνο τις πύλες εισόδου στα λιμάνια, δεν αφορά μόνο τους ιστορικούς τόπους όπως η Αρχαία Ολυμπία. Αφορά όλη τη χώρα. Αφορά κάθε δήμο αυτής της χώρας. Αλλάζει ο χάρτης από πλευράς αθλητικών και πολιτιστικών υποδομών. Έχει, λοιπόν, πολύ μεγάλη σημασία να τονίσουμε ότι το εγχείρημα είναι μεγάλο, είναι εκτεταμένο. Κινητοποιεί όλο το κράτος, όλη την κοινωνία και όλο τον ιδιωτικό τομέα της οικονομίας.
Φυσικά, μπορεί σε συγκεκριμένα σημεία να υπάρχουν προβλήματα και καθυστερήσεις. Όμως, έχουμε τον πλήρη έλεγχο του σχεδίου. 'Εχουμε μια ασφαλή μέθοδο εργασίας. Με αποτελεσματικότητα ξεπερνάμε όλα τα προβλήματα. Το νομοσχέδιο αυτό, όπως και οι προηγούμενοι ολυμπιακοί νόμοι που συζητήθηκαν και ψηφίστηκαν από τη Βουλή, είναι πολύ σημαντικά εργαλεία για μια άρτια και αποτελεσματική Ολυμπιακή προετοιμασία. Έχω πει από την πρώτη στιγμή, όταν εισηγήθηκα τον πρώτο Ολυμπιακό νόμο τον 2598/98 πριν απουσιάσω για δύο χρόνια από την προσπάθεια της ολυμπιακής προετοιμασίας μέχρι την επάνοδό μου στο Υπουργείο Πολιτισμού, ότι η μέθοδος της νομοθέτησης από τη Βουλή με τυπικούς νόμους, είναι μια μέθοδος με πολλά προσόντα.
Πρώτον, η μέθοδος αυτή έχει το στοιχείο της πολιτικοποίησης του θέματος και της διαφάνειας. Η Βουλή γνωρίζει, συζητά σε λεπτομέρειες, ψηφίζει και αποφασίζει. Η ολυμπιακή προετοιμασία τελεί υπό κοινοβουλευτικό δημοκρατικό έλεγχο. Αυτό είναι πολύ καλύτερο και προτιμότερο από τη διοικητική διαδικασία η οποία είναι αδιαφανής και η οποία δεν τελεί υπό τον άμεσο έλεγχο των Βουλευτών.
Δεύτερον, η επιλογή αυτής της νομοθετικής μεθόδου μας επιτρέπει να επιλύουμε όλα τα προβλήματα με ριζικό τρόπο. Και πρέπει να πω για μια ακόμα φορά ότι τα προβλήματα δεν είναι τα κατασκευαστικά έργα, τα οικοδομικά, τα έργα πολιτικού μηχανικού. Αυτά θα γίνουν. Υπάρχει μεγάλη εμπειρία σ' αυτά τα έργα. Πολύ σημαντικότερη είναι η ολυμπιακή προετοιμασία ως προς τα άλλα κεφάλαιά της, τα μη κατασκευαστικά, γιατί εκεί θα κριθούμε. Δεν υπάρχει περίπτωση να μας λείπουν αθλητικοί χώροι ή χώροι για τη στέγαση άλλων υπηρεσιών και δραστηριοτήτων. Δεν κρίνονται εκεί οι Ολυμπιακοί Αγώνες.
Τα προβλήματα είναι λειτουργικά και αφορούν τις κρίσιμες ημέρες και τη λειτουργία της πόλης, του πολεοδομικού συγκροτήματος. Εκεί θα κριθεί το παιχνίδι της επιτυχίας των Ολυμπιακών Αγώνων που είναι ένα σύνθετο εγχείρημα, αθλητικό, οικονομικό, αναπτυξιακό αλλά κυρίως επικοινωνιακό και αφορά την ικανότητα της χώρας να οργανώνει μεγάλα γεγονότα και να προβάλει το σύνθετο πρόσωπό της το ιστορικό, το διαχρονικό, το πολιτιστικό, αλλά και το ανταγωνιστικό, το ευρωπαϊκό, αυτό που αφορά την εποχή μας, την νέα οικονομία κ.ο.κ.
Θέλω επίσης να πω ευθέως ότι πολλές φορές όντως εμφανίζονται μικρές υπερβάσεις των χρονοδιαγραμμάτων. Ο μέσος όρος υπέρβασης αυτήν τη στιγμή δεν ξεπερνά τον ένα μήνα, αλλά αυτό στις συντριπτικά περισσότερες περιπτώσεις, αφορά δικές μας υπερβολικές και γενναιόδωρες αυτοδεσμεύσεις. Εμείς μόνοι μας δίνουμε χρονοδιαγράμματα τα οποία είναι αυστηρότερα απ' αυτά που πρέπει. Μετά, ελεγχόμαστε με βάση την υπόσχεσή μας. Έχουμε λάβει απόφαση στη Διϋπουργική Επιτροπή να μην είμαστε τόσο χαλαροί και γενναιόδωροι, αλλά να λέμε την απόλυτη αλήθεια λαμβάνοντας υπόψη και μη ελεγχόμενους παράγοντες. Μη ελεγχόμενος παράγοντας, είναι η στάση της δικαιοσύνης. Καμία κυβέρνηση δεν μπορεί να εγγυηθεί τις αποφάσεις του Συμβουλίου της Επικρατείας ή του Ελεγκτικού Συνεδρίου. Καμία κυβέρνηση δεν μπορεί να εγγυηθεί ότι δεν θα υπάρξουν απροσδόκητα αρχαιολογικά ευρήματα.
Δεν είμαστε ούτε ΗΠΑ ούτε Αυστραλία ούτε Κίνα. Είμαστε μια ευρωπαϊκή ηπειρωτική χώρα.
Έχουμε ένα νομικό σύστημα ευρωπαϊκό με διάχυτο έλεγχο της συνταγματικότητας, με αναλυτικό και διεισδυτικό έλεγχο της νομιμότητας των διοικητικών πράξεων, έχουμε ευαισθησίες οικολογικές και αρχαιολογικές, κατοικούμε πάνω σε έναν αρχαιολογικό χώρο. Τα προβλήματα των κατασκευαστικών έργων είναι προβλήματα οικολογικά, δασικά, νομικά, συνταγματικά, δικαστικά, δευτερεύοντος χρηματοοικονομικά και όλως τριτεύοντος είναι και τεχνικά. Αφ' ης στιγμής εκκαθαριστεί το τοπίο, απ' όλες αυτές τις απόψεις, το έργο γίνεται. Αφ' ης στιγμής εγκατασταθεί το εργοτάξιο και δεν έχουμε πρόβλημα αναστολής εκτελέσεως από το Συμβούλιο της Επικρατείας, δεν υπάρχει περίπτωση να μη γίνει το έργο. Έχουμε, λοιπόν, όλο το νομικό εξοπλισμό και όλη την προετοιμασία. 
Και πήρα την πρωτοβουλία κατά την επεξεργασία στην επιτροπή να δώσω στα Πρακτικά και άρα σε όλους τους Βουλευτές ένα φάκελο στον οποίο συνοπτικά περιγράφεται το επίπεδο στο οποίο βρίσκεται αυτήν τη στιγμή η ολυμπιακή προετοιμασία σε όλα τα μεγάλα κεφάλαια. Έχετε δε στα χέρια σας αναλυτικό κατάλογο των έργων και του χρονοδιαγράμματός τους. Ακριβώς για να μην κάνουμε αόριστες και καμιά φορά, θα έλεγα, και κακόπιστες παρατηρήσεις στη Βουλή. Ο καθένας έχει τον κατάλογο στα χέρια του και αν τον αμφισβητεί σε κάποιο σημείο μπορεί να το αναφέρει, για να ελέγξουμε την παρατήρησή του και να δώσουμε απάντηση. Όμως ο κατάλογος είναι πλήρης και είναι θετικός. Διότι ή είμαστε εντός χρονοδιαγραμμάτων ή τα ελέγχουμε. Με κριτήριο βέβαια το χρόνο παράδοσης, ο οποίος προκύπτει από τη σύμβαση ανάθεσης των αγώνων και από τις προδιαγραφές που η ίδια η Διεθνής Ολυμπιακή Επιτροπή υπαγορεύει.
Οι Ολυμπιακοί Αγώνες δεν είναι ένα μοναδικό γεγονός που διοργανώνεται για πρώτη φορά στην Αθήνα το 2004. Πρόκειται για μια τυποποιημένη προετοιμασία. Η κάθε χώρα και η κάθε πόλη προσκομίζει και τη δική της συνεισφορά, αλλά υπάρχει ο κορμός της προετοιμασίας ο οποίος είναι τυποποιημένος και δοκιμασμένος, ο οποίος είναι επαναλαμβανόμενος και αναλύεται με τη μορφή τεχνικών προδιαγραφών για όλα τα τεχνικά έργα και για όλα τα άλλα κεφάλαια της ολυμπιακής προετοιμασίας που δεν είναι κατασκευαστικά, όπως εισιτήρια, μάρκετιγκ, τελετές, πολιτιστικά κλπ. .
Άρα ακόμη και για τα θέματα της ασφάλειας βεβαίως υπάρχουν αναλυτικότατες προδιαγραφές για το πώς πρέπει να είναι το Ολυμπιακό Χωριό, πώς πρέπει να είναι τα χωριά των δημοσιογράφων κλπ. Δεν αυτοσχεδιάζουμε, δεν διαμορφώνουμε τώρα ένα δικό μας σχήμα ολυμπιακής προετοιμασίας. Το δεδομένο, επαναλαμβανόμενο ανά τετραετία, σχήμα το προσαρμόζουμε στα δικά μας δεδομένα και νομίζω ότι το προσαρμόζουμε συνεισφέροντας πολλά πολύτιμα στοιχεία στην ολυμπιακή ιδεολογία και στην ολυμπιακή παγκόσμια κίνηση. Γιατί δεν ήρθαν τυχαία οι Ολυμπιακοί Αγώνες στην Αθήνα. Η Διεθνής Ολυμπιακή Επιτροπή θέλει μια αυθεντικότητα, μια αναβάπτιση σε μια ιδεολογία, θέλει μια επαφή με την ιστορικότητα των Ολυμπιακών Αγώνων, θέλει μια επαφή με αυτό που λέγεται πολιτιστική στάση των Ολυμπιακών Αγώνων κλπ.
Η Ελλάδα των δέκα εκατομμυρίων διοργανώνει Ολυμπιακούς Αγώνες και τη διαδέχεται η Κίνα του ενός τρισεκατομμυρίου τριακοσίων εκατομμυρίων πληθυσμού, το 2008. Εκεί βέβαια δεν υπάρχει η διαδικασία του Συμβουλίου της Επικρατείας ή του Ελεγκτικού Συνεδρίου, ούτε λειτουργεί ο Τύπος και η κοινωνία των πολιτών με τον τρόπο που λειτουργεί στην Ελλάδα. Αλλά φαντάζομαι ότι πρέπει να διαφυλάξουμε όλα τα αγαθά. Πρέπει να κινηθούμε ισορροπημένα. Κινούμαστε με απόλυτο σεβασμό στο Σύνταγμα, στη δικαιοσύνη, στην κοινωνία των πολιτών, με απόλυτο σεβασμό ακόμη και στις τεράστιες και προκλητικές αντιφάσεις που υπάρχουν πολλές φορές. 
Ένα παράδειγμα για την Αξιωματική Αντιπολίτευση με τη μορφή ερώτησης, που κάποια στιγμή θα απαντηθεί στη διάρκεια των συζητήσεων για το νομοσχέδιο αυτό. Έτσι για να καταλάβω για ένα ολυμπιακό έργο που προκάλεσε πολύ μεγάλη αμφισβήτηση, ποια είναι η οριστική και επίσημη άποψη της Αξιωματικής Αντιπολίτευσης που διεκδικεί θεσμικά να γίνει κάποτε κυβέρνηση της χώρας: για το κοπηλατοδρόμιο του Μαραθώνα. Ο κ. Μάνος που είναι συνεργαζόμενος Αρχηγός μικρότερου κόμματος της Αντιπολίτευσης, είναι απολύτως αρνητικός. Διάβασα κείμενα του κ. Βαρβιτσιώτη και δηλώσεις και ερώτηση που μου υπέβαλε, είναι απολύτως αρνητικός. 

΄Eχω κι εγώ την περιέργεια να μάθω για ένα έργο τόσο σημαντικό, που αφορά προσωπικά τον Πρόεδρο της Συντονιστικής Επιτροπής κ. του Όσβαλτ, που είναι Πρόεδρος της Διεθνούς Κωπηλατικής Ομοσπονδίας, ποια είναι η άποψη της Αξιωματικής Αντιπολίτευσης. Θα μπορούσα αυτά τα ερωτήματα να τα πολλαπλασιάσω για ένα μεγάλο κατάλογο θεμάτων. Πρέπει όμως με ειλικρίνεια και με απόλυτη καθαρότητα να συνεννοούμαστε μεταξύ μας. Η ολυμπιακή προετοιμασία είναι υπόθεση του ΠΑΣΟΚ, είναι υπόθεση της Κυβέρνησης; Δεν είναι υπόθεση όλων των κομμάτων; Δεν είναι υπόθεση της Αντιπολίτευσης; Προφανώς και είναι υπόθεση όλων μας και ως τέτοια πρέπει να την αντιμετωπίσουμε. 
Αντιλαμβάνεστε, λοιπόν, ότι με αυτές τις σκέψεις εισάγεται προς συζήτηση το παρόν νομοσχέδιο, το οποίο εισάγεται από όλα τα Υπουργεία του κράτους. Το υπογράφουν δεκαπέντε Υπουργοί και καλύπτει οριζόντια την ύλη όλων των εμπλεκομένων Υπουργείων. Γιατί φυσικά δεν είναι υπόθεση ενός Υπουργείου ο ολυμπιακή προετοιμασία και το Υπουργείο Πολιτισμού έχει απλώς την ευθύνη του συντονισμού, όπως την έχει και στους κόλπους της Διυπουργικής Επιτροπής. 
Θα έλεγα ότι η ύλη του νομοσχεδίου συμπίπτει με την ύλη της ολυμπιακής προετοιμασίας. Το νομοσχέδιο καλείται να ρυθμίσει έργα ολυμπιακά-αθλητικά, που τα χειρίζεται κατά βάση η Γενική Γραμματεία Αθλητισμού και συμπληρωματικά το ΥΠΕΧΩΔΕ. Καλείται να ρυθμίσει έργα επικοινωνιακά, όπως το Διεθνές Κέντρο Γραπτού Τύπου και το Διεθνές Κέντρο Οπτικοακουστικών Μέσων Ενημέρωσης, που τα χειρίζεται η Γενική Γραμματεία Αθλητισμού. 
Δεύτερον, καλείται να ρυθμίσει θέματα που αφορούν όχι μόνο την Αθήνα, αλλά και τις άλλες ολυμπιακές πόλεις. 
Τρίτον, καλείται να ρυθμίσει θέματα ολυμπιακής φιλοξενίας και ιδίως θέματα χωριών Τύπου. 
Τέταρτον, καλείται να ρυθμίσει θέματα οδικών αξόνων και γενικότερα μεταφορικών υποδομών, που τα χειρίζεται το ΥΠΕΧΩΔΕ και το Υπουργείο Μεταφορών, το τραμ και τον περιαστικό σιδηρόδρομο. 
Πέμπτον, θέματα που αφορούν τις ενεργειακές υποδομές και πιο συγκεκριμένα τους υποσταθμούς της ΔΕΗ, ζήτημα που χειρίζεται το Υπουργείο Ανάπτυξης. 
Έκτον, καλείται να ρυθμίζει ζητήματα αστικών αναπλάσεων και αισθητικής αναβάθμισης της Αθήνας και των άλλων ολυμπιακών πόλεων. Και θέλω, εν παρενθέσει, να πω, απαντώντας σε μια επίμονη παρατήρηση του κ. Μανώλη Κεφαλογιάννη στην Επιτροπή και σε μια παρατήρηση που επανέλαβε τώρα η κ. Ξηροτύρη, ότι βεβαίως και αυτοί οι ειδικοί όροι και περιορισμοί δόμησης για λόγους αισθητικής αναβάθμισης θα υπακούουν στα εγκεκριμένα γενικά πολεοδομικά σχέδια και θα σέβονται τις ζώνες οικιστικού ελέγχου, όπως αυτές υπάρχουν. 
(Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ήταν σωστές οι παρατηρήσεις αυτές. Θα προστεθεί αυτό μετά από συνεννόηση που έκανα με τον κ. Λαλιώτη. 
Έβδομον, το νομοσχέδιο αντιμετωπίζει θέματα πολιτιστικών υποδομών, όπως είναι το Μουσείο Σύγχρονης Τέχνης, η Εθνική Πινακοθήκη, το Εθνικό Αρχαιολογικό Μουσείο, το Ζάππειο κλπ.
Όγδοον, αντιμετωπίζει θέματα αθλητικών θεσμών και θέματα υπηρεσιών αθλητικής πολιτικής. Αθλητικός θεσμός είναι για παράδειγμα η Διεθνής Ολυμπιακή Ακαδημία που την αναβαθμίζουμε.
΄Ενατον, αντιμετωπίζει θέματα πολιτιστικών θεσμών, όπως είναι αυτά που ανέφερα ήδη, η Εθνική Πινακοθήκη για παράδειγμα και θέματα υπηρεσιών του Υπουργείου Πολιτισμού που είναι κεντρικός φορέας της ολυμπιακής προετοιμασίας. Οι ρυθμίσεις δε αυτές που γίνονται και στις οποίες θα αναφερθώ στην κατ' άρθρο συζήτηση, είναι ρυθμίσεις απολύτως αναγκαίες, προκειμένου να γίνει ένας πλήρης και εφαρμόσιμος, σύγχρονος, κανονισμός του Υπουργείου Πολιτισμού. 
Δέκατον, ρυθμίζει θέματα δραστηριοτήτων και λειτουργιών του ίδιου του "2004", η χρήση αυτοκινήτων, τα γραμματόσημα, οι διαδικασίες των απαλλοτριώσεων, ζητήματα τα οποία μόνο νομοθετικά μπορούν να ρυθμιστούν και μόνο με νόμο - μέτρο, όπως λέμε στη νομική επιστήμη.
Ενδέκατον, είναι η νέα θεσμική υποδομή που διαμορφώνεται σε σχέση με τους Παραολυμπιακούς Αγώνες και σε σχέση με τον αθλητισμό ατόμων με αναπηρίες. 
Οι Παραολυμπιακοί Αγώνες είναι ισότιμοι με τους Ολυμπιακούς Αγώνες. Προσδίδουμε την ίδια σημασία. Έχουμε κάνει ήδη μια πολύ σημαντική κίνηση, απαλλάσσοντας τους αθλητές με αναπηρίες από το τέλος συμμετοχής και τώρα διαμορφώνουμε την Εθνική Επιτροπή των Παραολυμπιακών Αγώνων και την Αθλητική Ομοσπονδία των ατόμων με αναπηρίες, έτσι ώστε να είναι ισότιμη αντιμετώπιση όχι μόνο θεσμικά, αλλά και στην πράξη, γιατί οι Παραολυμπιακοί Αγώνες είναι αγώνες που έχουν σχέση με την ανθρώπινη αντοχή και το ανθρώπινο ήθος. 
Βεβαίως ένα τόσο εκτενές νομοσχέδιο, ένα νομοσχέδιο που αντιμετωπίζει θέματα έργων, αστικών αναπλάσεων, πολεοδομικών ρυθμίσεων, πολιτιστικής πολιτικής, αθλητικής πολιτικής, μπορεί να προκαλεί αντιθέσεις σε συγκεκριμένα σημεία. Όπως θα έχετε αντιληφθεί και από τη στάση της Κυβέρνησης στη συζήτηση στην επιτροπή είμαστε απολύτως ανοικτοί σε κάθε καλόπιστη και τεκμηριωμένη παρατήρηση. Όπως αποδέχθηκα μεταβολές στο κείμενο του νομοσχεδίου στην επιτροπή, αυτό θα γίνει και τώρα. Θα συζητήσουμε τα πάντα με πολύ μεγάλη ειλικρίνεια και με απόλυτη σαφήνεια γιατί οι στόχοι είναι καθαροί είναι δεδηλωμένοι και είναι εθνικοί. 
Νομίζω ότι είναι μια ευκαιρία μετά και την αλλαγή του διεθνούς κλίματος και της διεθνούς συγκυρίας, η συζήτηση του νομοσχεδίου αυτού να ανυψώσει λίγο το επίπεδο του δημοσίου διαλόγου σε σχέση με τους Ολυμπιακούς Αγώνες και την ολυμπιακή προετοιμασία. Αυτή είναι η πρόθεση της Κυβέρνησης, αυτήν τη στάση θα κρατήσουμε και είμαι βέβαιος ότι όλοι οι Βουλευτές, κυρίες και κύριοι συνάδελφοι, και όλα τα κόμματα θα συμπράξουν με την Κυβέρνηση στην κατεύθυνση αυτή.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ο Κοινοβουλευτικός Εκπρόσωπος της Νέας Δημοκρατίας ο κ. Μανώλης Κεφαλογιάννης έχει το λόγο για είκοσι λεπτά.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρίες και κύριοι συνάδελφοι, η κατάθεση του υπό συζήτηση νομοσχεδίου αποτελεί την ομολογία της αποτυχίας για την πορεία προετοιμασίας των Ολυμπιακών Αγώνων του 2004. Δείχνει το άγχος, την πίεση χρόνου τα αδιέξοδα της κυβερνητικής πολιτικής και αποδεικνύει την προχειρότητα με την οποία νομοθετεί η Κυβέρνηση του κ. Σημίτη.
Είναι το πέμπτο κατά σειρά νομοθέτημα στα τελευταία τριάμισι χρόνια και μάλιστα κατατίθεται στο Θερινό Τμήμα της Βουλής. Ένα νομοσχέδιο που κατατίθεται υπό την πίεση της επίσκεψης του Προέδρου της Διεθνούς Ολυμπιακής Επιτροπής του κ. Ρογκ. Νομοσχέδιο κατά βάση του ΥΠΕΧΩΔΕ μείζονος σημασίας που κατατίθεται από τον Υπουργό Πολιτισμού. Νομοσχέδιο Λαλιώτη με πρόσωπο Βενιζέλου χαρακτηρίστηκε πολύ εύστοχα. Είναι ένα νομοσχέδιο που τροποποιεί ό,τι έχει νομοθετήσει η Κυβέρνηση τα τελευταία χρόνια. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κ.Λαλιώτης τρέπεται εις φυγήν.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως τρέπεται εις φυγήν, κύριε Πρόεδρε και μάλλον η Κυβέρνηση χρειαζόταν συνταγματολόγο για να στηρίξει ένα τέτοιο νομικό ανοσιούργημα. Το νομοσχέδιο αυτό τροποποιεί δεκαέξι άρθρα που ψηφίστηκαν από την ελληνική Βουλή τα τελευταία δύο χρόνια. 
Κυρίες και κύριοι συνάδελφοι, η πολιτική του "ράβε-ξήλωνε", η πολιτική της προχειρότητας, της αδιαφάνειας, σε πολλές περιπτώσεις της συναλλαγής, η πολιτική της ακατάσχετης ρουσφετολογίας, των νομικών ακροβασιών, της περιφρόνησης των θεσμών είναι τα βασικά χαρακτηριστικά του συζητούμενου νομοσχεδίου που φέρει τις υπογραφές σχεδόν ολόκληρου του Υπουργικού Συμβουλίου.
Κυρίες και κύριοι συνάδελφοι, η πολυπλοκότητα του εγχειρήματος, η δυσκολία στην υλοποίησή του ήταν εμφανής από την εποχή της κατάθεσης του φακέλου διεκδίκησης. Είναι χαρακτηριστικό ότι τριάντα δύο μέρες μετά την ανάθεση των Ολυμπιακών Αγώνων του 2004 ο τότε πρωθυπουργικός σύμβουλος ο γνωστός από την έκθεση για το ασφαλιστικό κ. Σπράος προειδοποιούσε τα στελέχη της Κυβέρνησης. Έλεγε ο κ. Σπράος: Οι κίνδυνοι από τη χαλαρή διαχείριση, υπερβάσεις προϋπολογισμών, πελατειακές συναλλαγές, είναι σοβαροί. Αν δεν αποφευχθούν αυτά. οι συνέπειες θα είναι επώδυνες.
Τι έκανε, κυρίες και κύριοι συνάδελφοι, η Κυβέρνηση; Απολύτως τίποτε. Αντί για εγρήγορση επέλεξε τον εφησυχασμό. Είναι χαρακτηριστικές οι δηλώσεις των κυβερνητικών στελεχών.
Ο παριστάμενος Υπουργός κ. Βενιζέλος στην πρώτη θητεία του στο Υπουργείο Πολιτισμού το Σεπτέμβριο του 1998 έλεγε: "Με πλήρη αίσθηση του χρόνου, η προετοιμασία των Ολυμπιακών Αγώνων του 2004 είναι εντός χρονοδιαγράμματος".

Ο Κυβερνητικός Εκπρόσωπος κ. Ρέππας, στις αρχές του 1999, μετά το διορισμό του κ. Μπακούρη, επεσήμανε: "Είμαστε μέσα στο χρονοδιάγραμμα". Ο ίδιος ο κ. Σημίτης, τον Ιούλιο του 1999, απαντώντας σε επιστολή που του είχε αποστείλει ο πρώην Πρόεδρος της Νέας Δημοκρατίας κ. Έβερτ επισημαίνοντάς του τις ολιγωρίες και τα προβλήματα στη διοργάνωση των Ολυμπιακών Αγώνων, διαβεβαίωνε: "Η Κυβέρνηση προωθεί με συστηματικό και ολοκληρωμένο τρόπο την προετοιμασία των Ολυμπιακών Αγώνων του 2004". Στις αρχές του 2000 η τότε Υπουργός Πολιτισμού και συντονιστής της προετοιμασίας των Ολυμπιακών Αγώνων κα Παπαζώη σημείωνε: "Όλα προχωρούν απολύτως κανονικά για την προετοιμασία των Ολυμπιακών Αγώνων". Αλλά ακόμη και μετά τις εκλογές, ο Πρωθυπουργός στις προγραμματικές δηλώσεις τον Απρίλιο του 2000 διαβεβαίωνε και πάλι: "Θα ανταποκριθούμε με επιτυχία. Οι Ολυμπιακοί Αγώνες θα αποτελούν πρώτη προτεραιότητά μας".
Ποια είναι, κυρίες και κύριοι συνάδελφοι, τα αποτελέσματα; Πολλαπλάσιο κόστος, δραματικές καθυστερήσεις. Πολλαπλάσιο κόστος που δημιουργεί τον κίνδυνο οικονομικής αποτυχίας των Ολυμπιακών Αγώνων. Πρέπει κανείς να φέρνει στο νου του το παράδειγμα των Ολυμπιακών Αγώνων στο Μόντρεαλ του 1976. Από τότε οι Καναδοί πληρώνουν το κόστος της οικονομικής αποτυχίας των Ολυμπιακών Αγώνων εκείνης της εποχής μέχρι σήμερα. Αυτό να έχετε κατά νου, όταν αναφέρεσθε σε κόστος και σε προϋπολογισμούς. Οι δε δραματικές καθυστερήσεις έχουν οδηγήσει στο να πηγαίνουμε σε απευθείας αναθέσεις, σε προκατασκευασμένες κατασκευές, σε μείωση στο ελάχιστο της μεταολυμπιακής χρήσης των ολυμπιακών έργων.
Ποια είναι η κατάσταση σήμερα συνοπτικά, κύριοι συνάδελφοι; Το συνολικό κόστος των Αγώνων θα ξεπεράσει κατά πολύ τα τρία τρισεκατομμύρια δραχμές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και ο κύριος Υπουργός δεν είπε λέξη για το κόστος.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως δεν είπε λέξη για το κόστος, αλλά θα του το θυμίσω εγώ.
Για όσους έχουν μία μικρή εμπειρία...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι τα πάντα στο φάκελο που έδωσα στην Επιτροπή.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα σας πω για το φάκελο, κύριε Υπουργέ, έχετε λίγο υπομονή. Θα σας πω και για το φάκελο.
Όποιος έχει μία μικρή εμπειρία ή παρακολούθησε τους προηγούμενους Ολυμπιακούς Αγώνες εύκολα θα καταλήξει στο συμπέρασμα ότι ο προϋπολογισμός μόνος για το "ΑΘΗΝΑ 2004" θα ξεπεράσει το ένα τρισεκατομμύριο και ο γενικός προϋπολογισμός των Υπουργείων, παρά τις διαβεβαιώσεις, παρά τις αναθεωρήσεις συνέχεια από την Κυβέρνηση και την κυβερνητική επιτροπή, είναι βέβαιο ότι θα ξεπεράσει τα δύο τρισεκατομμύρια δραχμές.
Τρία τρισεκατομμύρια δραχμές λοιπόν -και πλέον- το κόστος των Ολυμπιακών Αγώνων, χωρίς να συμπεριλαμβάνονται σε αυτά τα κόστη και οι υπέρμετρες δαπάνες για το μετρό, για τα Σπάτα, για τον προαστιακό σιδηρόδρομο που θα γίνει, για το Σπάτα- Σταυρό Ελευσίνας και για τις χαριστικές ρυθμίσεις που έκανε το Υ.ΠΕ.ΧΩ.Δ.Ε. και η Κυβέρνηση στους ολίγους έχοντες και κατέχοντες φίλους της. Ένας προϋπολογισμός, λοιπόν, που θα προσεγγίσει τα πολλά τρισεκατομμύρια δραχμές.
Ενδεικτικά, κυρίες και κύριοι συνάδελφοι, θα σας πω μερικά παραδείγματα για τις υπερβάσεις στα ολυμπιακά έργα, από μία πολύ σημαντική μελέτη του συναδέλφου Βουλευτή κ. Κατσιγιάννη. Το Γυμναστήριο στο Γαλάτσι ξεκίνησε με προϋπολογισμό τρία δισεκατομμύρια και έχει φτάσει χωρίς καλά-καλά να αρχίσουν τα έργα στα δεκατέσσερα. Η Άρση Βαρών στη Νίκαια από τρία στα δεκατρία. Το Κέντρο Αντισφαίρισης του Ο.Α.Κ.Α. από τρία σε επτάμισι. Το Κέντρο Ιστιοπλοΐας στον Άγιο Κοσμά από τέσσερα σε δεκαπέντε. Η Κωπηλασία και το Κανό ή Καγιάκ από δέκα σε τριάντα. Το Μπιτς Βόλεϊ και η ανάπλαση του Φαληρικού Όρμου από δύο σε σαράντα τρία. Το Ιππικό Κέντρο και ο νέος...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πενήντα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πενήντα. Τα λέτε και μόνος σας.
Το Ιππικό Κέντρο και ο νέος Ιππόδρομος...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σας έχω δώσει τον κατάλογο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μη με προκαλείτε, κύριε Υπουργέ, γιατί θα σας ξαναθυμίσω...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν σας προκαλώ. Εδώ είναι όλα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... θα σας ξαναθυμίσω τις χαριστικές σκανδαλώδεις συμβάσεις για τον Ιππόδρομο -μιας και έχω φτάσει εκεί- που αναγκαστήκατε, μετά από παρέμβαση της Νέας Δημοκρατίας και της Ευρωπαϊκής Ένωσης, να τον πάρετε πίσω.
Αυτό, λοιπόν, το έργο, κύριοι συνάδελφοι, που ξεκίνησε με προϋπολογισμό έξι δισεκατομμύρια προσεγγίζει τα πενήντα και για άλλους μπορεί να ξεπεράσει και τα εβδομήντα πέντε δισεκατομμύρια δραχμές.
ΦΑΝΗ ΠΕΤΡΑΛΙΑ-ΠΑΛΛΗ: Με εβδομήντα τέσσερα βγήκε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:Το χρονοδιάγραμμα -επειδή ο κύριος Υπουργός κατέθεσε στην Διαρκή Επιτροπή Μορφωτικών Υποθέσεων της Βουλής το χρονοδιάγραμμα εκτέλεσης των έργων- έχει φύγει πέρα από κάθε προγραμματισμό. Όλα τα έργα, κύριοι συνάδελφοι, έπρεπε να είχαν ξεκινήσει με βάση το φάκελο διεκδίκησης το καλοκαίρι του 1998. και θα έπρεπε σε λίγους μήνες, την άνοιξη του 2002, να παραδοθούν. Σήμερα τα περισσότερα έργα δεν έχουν καν ξεκινήσει. Ακόμα και σήμερα στη σημερινή συζήτηση ο Υπουργός αναγκάστηκε να μας πει για συγκεκριμένες χωροθετήσεις έργων που έπρεπε να ήταν έτοιμα το 2002. Και ο Υπουργός ΠΕΧΩΔΕ κ. Λαλιώτης μας κατέθεσε στη Βουλή έγγραφα και μας διαβεβαιώνει ότι τα έργα θα είναι έτοιμα το Μάιο του 2004, λίγες δηλαδή βδομάδες πριν από την έναρξη των Ολυμπιακών Αγώνων. Και στο φάκελο που μας κατέθεσε ο κύριος Υπουργός Πολιτισμού αναφέρεται ότι τα έργα των Υπουργείων, και κυρίως του Υπουργείου Πολιτισμού, θα είναι έτοιμα το τελευταίο τρίμηνο του 2003 και το πρώτο τρίμηνο του 2004. 
Θα καταθέσω για τα Πρακτικά, κυρίες και κύριοι συνάδελφοι, έναν πίνακα που δείχνει τις προθεσμίες περαίωσης των ολυμπιακών αθλητικών έργων, σύμφωνα με το φάκελο διεκδίκησης, αυτά που κατέθεσε ο Υπουργός ΠΕΧΩΔΕ το Φεβρουάριο του 2001, αυτά που μας κατέθεσε το Υπουργείο Πολιτισμού το Μάιο του 2001 και αυτά που κατέθεσε ο παριστάμενος Υπουργός στη Διαρκή Επιτροπή Μορφωτικών Υποθέσεων πριν μερικές μέρες, για να δείτε το αλαλούμ που επικρατεί στην εκτέλεση και στην παράδοση κυρίως των ολυμπιακών έργων, για να φθάσουμε στο σημείο να ανησυχούμε ακόμα και για το εάν θα παραδοθούν έγκαιρα τα ολυμπιακά έργα, όχι για να γίνουν τα test events όπως λέγεται, αλλά ακόμα και λίγες μέρες πριν από την τέλεση των Ολυμπιακών Αγώνων. 
(Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κυρίες και κύριοι συνάδελφοι, ας έλθουμε τώρα στο νομοσχέδιο. 
Ο Υπουργός ένιωσε την ανάγκη να ευχαριστήσει τον εισηγητή της Πλειοψηφίας γιατί ο ίδιος, πέρα από την ανάγνωση των τίτλων του νομοσχεδίου δεν ήθελε να μπει σε επιμέρους διατάξεις. 
Εγώ θα θέσω δύο τρία θέματα και θα τον παρακαλέσω να μου απαντήσει στη δευτερολογία του. 
Θέμα πρώτον: Θεσπίζει διατάξεις το νομοσχέδιο που ανατρέπουν ολόκληρη την πολεοδομική νομοθεσία για τις περισσότερες περιοχές της Αττικής και τις ολυμπιακές πόλεις. Με υπουργικές αποφάσεις, όπως λέει το νομοσχέδιο, υπερισχύουν κάθε άλλης ρύθμισης, καταργούνται γενικά πολεοδομικά σχέδια, ζώνες οικιστικού ελέγχου, σχέδια πόλεων, πολεοδομικές μελέτες και σχέδια χρήσης γης. Δεν είναι δικά μου λόγια. Αυτά αναφέρονται επί λέξει στο νομοσχέδιο στην παράγραφο 2 του άρθρου 2.
Επίσης με υπουργικές αποφάσεις τροποποιούνται προεδρικά διατάγματα, άρθρο 5 παράγραφος 3, νομικές ακροβασίες της Κυβέρνησης. Εγώ δεν είμαι νομικός, αλλά και ένα δευτεροετή φοιτητή της Νομικής να ρωτήσει κανείς θα του πει ότι μόνο ισοδύναμες κανονιστικές πράξεις μπορεί να τροποποιήσουν κάποιες άλλες. 
Το νομοσχέδιο, επίσης, περιλαμβάνει τη ρύθμιση αμφιβόλου συνταγματικότητας για τις ενστάσεις και τις απαλλοτριώσεις, άρθρα 5,7 και 11 του νομοσχεδίου. 
Είναι δυνατόν, κυρίες και κύριοι συνάδελφοι, να μην μπορεί κανείς να καταθέσει ένσταση κατά διοικητικής πράξεως; Υπάρχει κανείς που να έχει στοιχειώδεις γνώσεις των νομικών θεμάτων και να μην κατανοεί ότι αυτά θα καταπέσουν στα διοικητικά δικαστήρια και στο Συμβούλιο της Επικρατείας; Γι' αυτό χρειάζεται η Κυβέρνηση συνταγματολόγο, για να στηρίξει ένα τέτοιο νομοσχέδιο που περιλαμβάνει αυτά τα τερατουργήματα τα νομικά, κυρίες και κύριοι συνάδελφοι. 
Κάτω, λοιπόν, από την πίεση του χρόνου και προκειμένου να αποσοβήσει τις κόκκινες και κίτρινες κάρτες από την επίσκεψη των Ρόντ και Πάουντ, η Κυβέρνηση προσπαθεί να νομοθετήσει με εξουσιοδοτήσεις. Καταργεί τα πάντα. Όλα γίνονται με υπουργικές αποφάσεις. Παρακάμπτεται η Βουλή, παραγκωνίζεται η δικαιοσύνη, καταστρατηγούνται βασικά δικαιώματα των πολιτών. Αυτό, για να θυμηθούμε και την τραγική επικαιρότητα των ημερών, δεν μπορεί παρά να θυμίζει λίγο από νομοθεσία Ταλιμπάν στο Αφγανιστάν. 
Δεύτερο θέμα: Με πρόφαση την αισθητική αναβάθμιση της Αθήνας και των ολυμπιακών πόλεων, αποθεώνεται η αδιαφάνεια και σε πολλές περιπτώσεις η συναλλαγή. 
Με υπουργικές αποφάσεις που κατισχύουν κάθε άλλης διάταξης όπως ορίζει το νομοσχέδιο στο άρθρο 7 παράγραφος 2 επιβάλλονται ειδικοί όροι δόμησης, αυτό που μετά τις πιέσεις της Αντιπολίτευσης και κυρίως της Αξιωματικής Αντιπολίτευσης είπε ο κύριος Υπουργός -και είναι προς τιμήν του- ότι θα κάνει κάποιες τροποποιήσεις. Να τις συζητήσουμε αυτές τις τροποποιήσεις. Τι όμως προσπαθούσε να περάσει η Κυβέρνηση, κυρίες και κύριοι συνάδελφοι; Ειδικοί όροι δόμησης όπως ορίζει το νομοσχέδιο, ορίζονται σε βάθος ενός οικοδομικού τετραγώνου για περιοχές εντός σχεδίου και διακοσίων μέτρων για περιοχές εκτός σχεδίου. 
Για να δώσουμε μια τάξη μεγέθους -το είπε άλλωστε και ο εισηγητής της Πλειοψηφίας- μιλάμε για παρεμβάσεις σε εκατόν πενήντα χιλιόμετρα δρόμων μόνο για την Αττική. Είναι ένα σκάνδαλο πρώτου μεγέθους. Εγώ είπα και στην επιτροπή στον κύριο Υπουργό ένα παράδειγμα. Στο Μαρούσι ό,τι βλέπει τη λεωφόρο Κηφισίας είναι μόνο στο σχέδιο πόλεως. Τίποτε άλλο. Όλα τα άλλα είναι εκτός σχεδίου. Ίσως κάποιοι, λοιπόν, που είχαν γνώση της συγκεκριμένης διάταξης και είχαν μικρά οικόπεδα με όψεις στη λεωφόρο Κηφισίας αγόρασαν από ιδιώτες -του είπα ότι ενδεχομένως αγόρασαν και από τον ίδιο τον δήμο του Αμαρουσίου και αυτό είναι ένα πραγματικό γεγονός- τα συνεχόμενα "τυφλά" και εκτός σχεδίου αγροτεμάχια για να βρεθούν σήμερα με τις ρυθμίσεις που προέβλεπε αυτό το νομοσχέδιο με περιουσίες αμύθητης αξίας. Δηλαδή δεκαπέντε Υπουργοί που υπογράφουν αυτό το νομοσχέδιο ήθελαν τη Βουλή την κολυμβήθρα του Σιλωάμ και αυτό που ζητούσε ο Πρωθυπουργός με τις υπογραφές των 15 Υπουργών του είναι να νομιμοποιήσει το Εθνικό Κοινοβούλιο η Εθνική Αντιπροσωπεία τέτοιες ρυθμίσεις.
Θέμα τρίτον: Η Κυβέρνηση με τις διατάξεις περιφρονεί το περιβάλλον. Αναγορεύει τη Βουλή σε εκτελεστικό μηχανισμό περιβάλλοντος άρθρο 3 και 4 παράρτημα 1 και 2 . Ενσωματώνει, δηλαδή, στο νομοσχέδιο αυτό που με υπερηφάνεια μας ανέφερε ο παριστάμενος Υπουργός ότι η Βουλή πρέπει να συζητά σε βάθος τα πάντα, περιβαλλοντικές μελέτες που δεν έχουν έγκριση και καλεί τους συναδέλφους Βουλευτές να κρίνουν αν τετρακόσια κιλοβάτ ή διακόσια ή εκατό βλάπτουν την υγεία των πολιτών στις συγκεκριμένες περιοχές τέλεσης των ολυμπιακών έργων. Αυτό είναι αναβάθμιση του Εθνικού Κοινοβουλίου! 
Καλεί επίσης τους Βουλευτές να δώσουν εγκρίσεις σε περιβαλλοντικές μελέτες και χωροθετήσεις. Αυτά, κυρίες και κύριοι συνάδελφοι, είναι με την πιο, αν θέλετε, επιεική έκφραση, αστειότητες. Διότι αποδεικνύουν ότι είτε το ΥΠΕΧΩΔΕ και τα συναρμόδια Υπουργεία βρίσκονται σε πλήρη διάλυση και δεν υπάρχουν αρμόδιες διευθύνσεις για να ρυθμίσουν αυτά τα θέματα είτε η Κυβέρνηση προσπαθεί με νομικές εξουσιοδοτήσεις από τη Βουλή να παρακάμψει τις αποφάσεις του Συμβουλίου της Επικρατείας.
Θεσπίζει επίσης ειδική υπηρεσία επιθεωρητών περιβάλλοντος, άρθρο 9, όπου υπάγεται απευθείας στον Υπουργό ΠΕΧΩΔΕ ως εξαρτημένη υπηρεσία και οι επιθεωρητές όπως πολύ εύκολα μπορείτε να αντιληφθείτε θα γνωμοδοτούν κατά παραγγελία του Υπουργού και θα εκδίδουν αρνητικές αποφάσεις για τις περιβαλλοντικές επιπτώσεις των ολυμπιακών έργων.
Με τις ρυθμίσεις αυτές ένα είναι βέβαιο, κυρίες και κύριοι συνάδελφοι, ότι η Κυβέρνηση λίγο ενδιαφέρεται και λίγο την απασχολεί το περιβάλλον.
Στο δεύτερο κεφάλαιο του νομοσχεδίου και λιγότερο σημαντικού που αναφέρεται αν θέλετε στον τίτλο με τη φράση "και άλλες διατάξεις" ρυθμίζονται όλες οι εκκρεμότητες του Υπουργείου Πολιτισμού και άλλες πολλές εκκρεμότητες ρουσφετολογικού χαρακτήρα της εκλογικής περιφέρειας του Υπουργού Πολιτισμού, κομματικών ρουσφετιών και προσλήψεων του κυβερνώντος κόμματος και χαριστικές ρυθμίσεις ισχυρών εξωθεσμικών παραγόντων. Το κεφάλαιο αυτό περιλαμβάνει ρυθμίσεις από την ανάρτηση διαφημίσεων στο ιστορικό κέντρο της Αθήνας μέχρι τη συνδιαχείριση, κύριε Λιάνη του Μεγάρου Μουσικής Θεσσαλονίκης με το Σύλλογο Φίλων της Μουσικής. Επειδή είχατε την απορία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Σήμερα ψηφίστηκε στο σύνολο το νομοσχέδιο του Υπουργείου Εσωτερικών.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, φαίνεται ότι έχουν μείνει και εκκρεμότητες, οι οποίες ρυθμίζονται στο παρόν νομοσχέδιο.
Κυρίες και κύριοι συνάδελφοι, ιδιαίτερη αναφορά πρέπει να γίνει στις ρουσφετολογικές ρυθμίσεις του άρθρου 17 και 19, όπου με πρόφαση την ολυμπιακή προετοιμασία προβλέπονται προσλήψεις ορισμένου και αορίστου χρόνου σε προσωπικό. Προκηρύσσονται με υπουργικές αποφάσεις, με αόριστα γενικόλογα φωτογραφικά κριτήρια από επιτροπή, κατά παρέκκλιση του νόμου 2190 περί προσλήψεων, άρθρο 17, παράγραφοι 1 και 4.
Επιτρέπονται, δηλαδή, προσλήψεις απεριορίστως στο Υπουργείο Πολιτισμού, στη Γενική Γραμματεία Αθλητισμού, στη Γενική Γραμματεία Ολυμπιακών Αγώνων, ακόμη και σε κάθε είδους εποπτευόμενα πρόσωπα ιδιωτικού δικαίου. Δηλαδή, κυρίες και κύριοι συνάδελφοι, επιτρέπεται η πρόσληψη προσωπικού σε όλα τα αθλητικά σωματεία και στους συνδέσμους της Ελλάδας. 
Σε τι αποβλέπουν αυτές οι ρυθμίσεις; Σε τι αποβλέπει, κυρίες και κύριοι συνάδελφοι, αυτό το ρουσφετολογικό όργιο, το οποίο μας προτείνει η Κυβέρνηση να ψηφίσουμε με τις διατάξεις που σας ανέφερα; Στο άρθρο 19 δημιουργούνται τρεις επτακόσιες θέσεις εργασίας, προσωποπαγείς θέσεις, για να ικανοποιήσει η Κυβέρνηση προσωπικά ρουσφέτια για υμετέρους.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Οργανικές θέσεις, όχι προσωποπαγείς.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Οργανικές θέσεις. Αυξάνεται, αν θέλετε κύριε Υπουργέ, η δυναμικότητα του Υπουργείου σας κατά 50% και γνωρίζετε πολύ καλά ότι το Υπουργείο σας δεν έχει οργανισμό λειτουργίας. Ας φτιάχνατε πρώτα οργανισμό λειτουργίας στο Υπουργείο Πολιτισμού και μετά ας προκηρύσσατε αυτές τις 3700 θέσεις. 
Τελειώνω, κύριε Πρόεδρε, λέγοντας ότι όταν συζητάμε για τους Ολυμπιακούς Αγώνες του 2004, μιλάμε για ένα θέμα που ενώνει όλους τους Έλληνες ή πρέπει να ενώνει όλους τους Έλληνες, για ένα θέμα που θα πρέπει να μας κάνει να ατενίζουμε με αυτοπεποίθηση και αισιοδοξία το μέλλον, να οραματιζόμαστε ένα καλύτερο αύριο για την πατρίδα μας. Όμως σήμερα κινδυνεύει να γίνει η ευκαιρία πρόβλημα, η συναίνεση πεδίο αντιπαράθεσης, το όνειρο εφιάλτης. 
Η Νέα Δημοκρατία είχε πολλές φορές την ευκαιρία να πει ότι θα συνδράμει με όλες της τις δυνάμεις για την επιτυχία των Ολυμπιακών Αγώνων του 2004. Για μας οι Ολυμπιακοί Αγώνες είναι εθνική υπόθεση. Είμαστε υπέρ της συνεργασίας και της συναίνεσης. Συναίνεση όμως σημαίνει συμμετοχή. Συναίνεση δεν σημαίνει ανοχή στην αδιαφάνεια, επικύρωση προειλημμένων αποφάσεων και πολύ περισσότερο δεν σημαίνει συνενοχή.
Καλούμε έστω και την ύστατη ώρα την Κυβέρνηση να ζητήσει εθνική συστράτευση όλων των δυνάμεων του τόπου για τη μεγάλη αυτή υπόθεση των Ολυμπιακών Αγώνων, να θεσμοθετήσει επιτέλους το Εθνικό Ολυμπιακό Συμβούλιο υπό τον Πρόεδρο της Δημοκρατίας και τη συμμετοχή όλων των αρχηγών των κομμάτων, για να βγει από το τέλμα η προετοιμασία των Ολυμπιακών Αγώνων.
Αγαπητοί συνάδελφοι, οι Ολυμπιακοί Αγώνες βρίσκονται στο πιο κρίσιμο σημείο. Είναι βέβαιο ότι το συζητούμενο νομοσχέδιο δεν μπορεί να βοηθήσει προς αυτήν την κατεύθυνση. Δεν μπορεί να βοηθήσει προς την κατεύθυνση της επίλυσης των μεγάλων προβλημάτων για τους Ολυμπιακούς Αγώνες. Και η Νέα Δημοκρατία είναι υποχρεωμένη να καταψηφίσει το παρόν νομοσχέδιο επί της αρχής.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, η ανάληψη της διοργάνωσης των Ολυμπιακών Αγώνων του 2004 υπήρξε ένα εθνικό γεγονός, το οποίο πανηγυρίστηκε τότε δεόντως από τον ελληνικό λαό. Η διοργάνωση των Ολυμπιακών Αγώνων είναι μια εθνική υπόθεση. Η επιτυχής διοργάνωση των Ολυμπιακών Αγώνων ασφαλώς χρειάζεται πανεθνική προσπάθεια και εθνική ομοψυχία. Κάτω απ' αυτό το πρίσμα, αν δούμε το συζητούμενο σήμερα νομοσχέδιο, τότε θα μπορέσουμε να συμφωνήσουμε. Και βεβαίως τα δύο μικρότερα κόμματα της Αντιπολίτευσης τα οποία είχαν τότε ζωηρές επιφυλάξεις και αν θέλετε και σοβαρές αντιρρήσεις όσον αφορά την αναγκαιότητα ανάληψης των Ολυμπιακών Αγώνων, "νομιμοποιούνται" να εγείρουν κάποιες αιτιάσεις. 
Όμως, από πλευράς της Νέας Δημοκρατίας δεν υπάρχει αυτή η νομιμοποίηση. Και εξηγούμαι τι θέλω να πω.
Κύριοι συνάδελφοι, βεβαίως κατά καιρούς, όπως και σήμερα, η εισηγήτρια της Νέας Δημοκρατίας είπε ότι η διοργάνωση των Ολυμπιακών Αγώνων είναι εθνική υπόθεση. ΄Η ο κ. Κεφαλογιάννης προ ολίγου κατελθών του Βήματος είπε ότι χρειάζεται εθνική συνδρομή για την επιτυχή διοργάνωση των Ολυμπιακών Αγώνων. Θα μου επιτρέψετε όμως, κύριοι συνάδελφοι, να έχω σοβαρές επιφυλάξεις κατά πόσον αυτές οι δηλώσεις, οι κατά καιρούς γενόμενες δηλώσεις από στελέχη της Νέας Δημοκρατίας, είναι ειλικρινείς.
Και το γεγονός ότι ο Αρχηγός της Νέας Δημοκρατίας υπέγραψε, όπως έμαθα τώρα από την κυρία εισηγήτρια της Νέας Δημοκρατίας, την κάρτα του εθελοντού για τους Ολυμπιακούς Αγώνες, είναι ένα γεγονός σημαντικό, είναι ένα σοβαρό εγχείρημα. Δεν το παραλληλίζω βέβαια με την υπογραφή του δημοψηφίσματος για τον κ. Χριστόδουλο και ασφαλώς δεν θέλω να έχει την ίδια κατάληξη. Αλλά, εν πάση περιπτώσει, θεωρώ ότι αυτά είναι προσχηματικά.
Και γιατί λέω ότι είναι προσχηματικά; Άρχισε την αγόρευσή της η εισηγήτρια της Νέας Δημοκρατίας αναφερόμενη στην ασφάλεια της διοργάνωσης των Ολυμπιακών Αγώνων. Συνέδεσε τους Ολυμπιακούς Αγώνες του 2004 με το τραγικό γεγονός της 11ης Σεπτεμβρίου και είπε ότι στο νομοσχέδιο αυτό δεν αναφέρεται πουθενά η λέξη "ασφάλεια". Και είπε επίσης ότι η Κυβέρνηση πρέπει να επανασχεδιάσει το θέμα της ασφάλειας των Ολυμπιακών Αγώνων. Αλλά πώς να το επανασχεδιάσει αφού ούτε καν το έχει σχεδιάσει; 
Θα μου επιτρέψετε να πω, όχι απευθυνόμενος στην εισηγήτρια της Νέας Δημοκρατίας αλλά προς όλους, ότι η αναφορά και μόνον του θέματος της ασφάλειας των Ολυμπιακών Αγώνων κάνει πάρα πολύ κακό, εθνικό κακό και η σύνδεσή της με το τραγικό γεγονός της 11ης Σεπτεμβρίου είναι ατυχέστατη. Γιατί κακά τα ψέματα, όχι τώρα που συνέβη το γεγονός, το προηγούμενο διάστημα, εβάλετο η χώρα μας όσον αφορά τη διοργάνωση των Ολυμπιακών Αγώνων στο επίπεδο της ασφάλειάς τους και θα έλεγα ότι εβαλόμεθα αδικαιολόγητα, κύριοι συνάδελφοι, και θα το πω.
Δεν πρέπει βεβαίως να σεμνυνόμεθα για την καταπολέμηση της τρομοκρατίας στη χώρα μας, -δεν λέω κάτι τέτοιο- αλλά δεν είμαστε δα και η πιο ανασφαλής χώρα του κόσμου. Στην Ευρώπη, σε μεγάλες χώρες της Ευρώπης, είχαμε δεκάδες θύματα της τρομοκρατίας. Σε μεγάλες χώρες! Ακόμη-ακόμη, μια που μιλάμε για Ολυμπιακούς Αγώνες, ποιος ξέχασε τη σφαγή του Μονάχου στους Ολυμπιακούς Αγώνες του 1972; 'Όμως εμείς είμαστε η χώρα η ανασφαλής!
ΦΟΙΒΟΣ ΙΩΑΝΝΙΔΗΣ: Και στην Ατλάντα...
ΑΛΕΞΑΝΔΡΟΣ ΑΚΡΙΒΑΚΗΣ: Και στην Ατλάντα και αλλού. Δεν θέλω να πω πολλά πράγματα.
Είναι άδικη αυτή η επίθεση που δέχθηκε και δέχεται η Ελλάδα όλα αυτά τα χρόνια. Επαναλαμβάνω όχι ότι θα πρέπει να υπερηφανευόμαστε για τις επιδόσεις μας στην καταπολέμηση της τρομοκρατίας -δεν λέω αυτό το πράγμα- αλλά σίγουρα δεν είμαστε άξιοι τέτοιας μεταχείρισης από κάποια κέντρα και πέραν του Ατλαντικού και προς τα εδώ του Ατλαντικού. 
Γι' αυτό λοιπόν, αγαπητοί κύριοι συνάδελφοι, η αναφορά και η σύνδεση της λέξεως "ασφάλεια" με τη διοργάνωση των Ολυμπιακών Αγώνων πιστεύω ότι κάνει πολύ κακό στη χώρα μας. Βεβαίως αναφέρθηκε ο κύριος Υπουργός στο θέμα αυτό, γιατί έπρεπε να αναφερθεί μετά από αυτά τα οποία ελέχθησαν. Και είπε ότι όχι μόνον έχει αντιμετωπιστεί το θέμα, αλλά υπάρχει και συγκεκριμένος σχεδιασμός. Και βεβαίως δεν θα μπορούσε να πει και περισσότερες λεπτομέρειες για ένα τέτοιο λεπτό θέμα.
Λέγω, λοιπόν, ότι αυτές τις απλές σκέψεις που κάνω τώρα για το θέμα της ασφάλειας -που δεν πρέπει να αναφέρεται- ασφαλώς τις κάνουν και τα στελέχη της Νέας Δημοκρατίας. Και όμως αναφέρεται στο θέμα της ασφάλειας συνεχώς. Και αν δεν κάνω λάθος, και ο επίτιμος Πρόεδρος της Νέας Δημοκρατίας σήμερα, από ό,τι άκουσα στις ειδήσεις, ανεφέρθη και συνέδεσε πάλι το θέμα της ασφάλειας με τους Ολυμπιακούς Αγώνες. Το θεωρώ ατυχές γεγονός. Ασφαλώς πρέπει να κάνουμε οτιδήποτε για την ασφάλεια. Αλλά συνέχεια το ίδιο και το ίδιο!
Κύριοι συνάδελφοι, επίσης θα μου επιτρέψετε να πω ότι και αυτό το νομοσχέδιο το οποίο συνδέεται άρρηκτα με την πορεία της διοργάνωσης των Ολυμπιακών Αγώνων αντιμετωπίστηκε από την πλευρά της Νέας Δημοκρατίας σαν ένα νομοσχέδιο από τα γνωστά, όπου η Αξιωματική Αντιπολίτευση θα πρέπει να αναπτύξει την αντιπολιτευτική της τακτική και να ψηφίσει ΟΧΙ ανευρίσκοντας επιχειρήματα κατά το γνωστό σύστημα της Αντιπολίτευσης. Βέβαια αυτό το κάναμε και μεις όταν ήμασταν Αντιπολίτευση. Να εξηγούμαστε. Αλλά δεν μπορεί να λέμε ότι είναι εθνική υπόθεση οι Ολυμπιακοί Αγώνες και από την άλλη πλευρά να κάνουμε μικροπολιτική, διότι είναι απλά τα πράγματα. Βεβαίως δεν είμαι αυτός που θα πω ότι δεν υπήρξε καθυστέρηση. Υπήρξαν καθυστερήσεις. Αλλά από το σημείο αυτό μέχρι να μηδενίζουμε, να ισοπεδώνουμε τα πάντα, ότι δεν έχει γίνει τίποτα, υπάρχει τεράστια διαφορά, όταν στην επιτροπή ο κύριος Υπουργός μοίρασε σε όλους μας την πορεία και το χρονοδιάγραμμα των έργων, που θα μου επιτρέψετε να πω ότι σε αυτόν το φάκελο, που είναι κρίσιμος φάκελος, δεν ανεφέρθη καθόλου η Νέα Δημοκρατία. Αυτός ο φάκελος είναι όλη η ιστορία της διοργάνωσης των Ολυμπιακών Αγώνων. Δεν ανεφέρθη, επαναλαμβάνω σε αυτόν ούτε η εισηγήτρια της Νέας Δημοκρατίας ούτε ο Κοινοβουλευτικός Εκπρόσωπος και να πουν ότι δεν είναι έτσι αλλά είναι έτσι.
Προηγουμένως προκάλεσε ο κύριος Υπουργός λέγοντας, πέστε μου πού αμφισβητείτε αυτόν το φάκελο που σας έδωσα για να δώσω απαντήσεις. Δεν ελέχθη κουβέντα, ούτε λέξη διετυπώθη από τη Νέα Δημοκρατία επί συγκεκριμένου θέματος.
Θα κάνω όμως και μια απλουστάτη σκέψη για να αποδείξω τον ισχυρισμό μου, ότι δηλαδή η Νέα Δημοκρατία δεν επιθυμεί την τέλεση των Ολυμπιακών Αγώνων. Όχι την επιτυχή διοργάνωση, αλλά την τέλεση των Ολυμπιακών Αγώνων. 
Θα κάνω έναν απλό συλλογισμό που αυτό απαιτεί ο καθαρός πολιτικός λόγος. Θα σας πω το εξής. Υπάρχει καθυστέρηση. Είπατε και προηγουμένως ότι δεν θα προκάνουμε. Αυτό το νομοσχέδιο, λοιπόν, έρχεται με τις συντμήσεις των προθεσμιών, με τις απλουστεύσεις των διαφόρων διαδικασιών να συντάμει το χρόνο για να προκάνουμε, όπως το είπατε. Τότε, λοιπόν, γιατί δεν το ψηφίζετε; Εάν, λοιπόν, έχετε κάτι άλλο να προτείνετε αντ' αυτού του νομοσχεδίου για να προκάνουμε, ιδού κάντε την πρότασή σας και να τη δεχθούμε για να προκάνουμε όπως είπατε. Εάν δεν έχετε να προτείνετε τίποτα, εάν δεν έχετε άλλη πρόταση απέναντι σε αυτό το νομοσχέδιο, που να μας δίνει τη δυνατότητα να προχωρήσουμε στην επιτυχή διοργάνωση των Ολυμπιακών Αγώνων. τότε ευπροσώπως υποστηρίζω ότι δεν θέλετε να γίνουν οι Ολυμπιακοί Αγώνες. Κάντε τις προτάσεις σας.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Όχι όλοι.
ΑΛΕΞΑΝΔΡΟΣ ΑΚΡΙΒΑΚΗΣ: Όχι όλοι. Με συγχωρείτε να μην τα ισοπεδώνω. Σωστό. Έχει δίκιο ο κ. Γιαννόπουλος. Δεν το λέγω για όλους, αλλά θα μου επιτρέψετε να πω ότι αυτή η τακτική, η οποία δεν είναι καθαρή τακτική, υποκρύπτει κάτι διαφορετικό. 
Όμως εδώ συνέβη και το εξής παράδοξο. Αυτά τα οποία προτείνει σήμερα το νομοσχέδιο, άκουσα από την εισηγήτρια της Νέας Δημοκρατίας να λέγει ότι τα είχαν προτείνει το Φεβρουάριο του 1998.
Καθυστέρησε η Κυβέρνηση, τα φέρνει τώρα. Γιατί δεν τα ψηφίζετε; Επειδή καθυστέρησε; Αφού τα είχατε προτείνει εσείς, μας είπατε. Αυτά δεν τα καταλαβαίνω εγώ. Δώστε μία απάντηση σε όλα αυτά τα ερωτήματα, τα οποία είναι καταλυτικά.
Μάλιστα, εγώ να δεχθώ ότι υπάρχουν καθυστερήσεις. Σας το είπα, να το δεχθώ. Δεν θα πω εγώ ότι έγιναν όλα τέλεια. Τώρα, λοιπόν, τι κάνουμε; Εγκαταλείπουμε τους Ολυμπιακούς Αγώνες -πάρτε θέση καθαρή- ή πρέπει να κάνουμε οτιδήποτε για να προλάβουμε;
Προσέξτε, με μία παρατήρηση: Με διαφάνεια, διότι δεν είπατε τίποτα για έλλειψη διαφάνειας στο νομοσχέδιο. Δεν μιλάμε για αναθέσεις έργων αδιαφανείς. Δεν μιλήσατε καθόλου για αδιαφάνεια. Μιλήσατε για τι; Για συντμήσεις προθεσμιών, για τις απαλλοτριώσεις, για την καταβολή των αποζημιώσεων...
ΦΑΝΗ ΠΕΤΡΑΛΙΑ ΠΑΛΛΗ: Για αδιαφάνεια, για δόλο...
ΑΛΕΞΑΝΔΡΟΣ ΑΚΡΙΒΑΚΗΣ: ...που, αν θα μου επιτρέψετε, θα σας έλεγα, μακάρι αυτή η διαδικασία να μην ισχύει μόνο για τους Ολυμπιακούς Αγώνες. Να βγαίνουν γρήγορα οι οικονομικές άδειες, να τελειώνουν γρήγορα οι απαλλοτριώσεις, να καταβάλλονται γρήγορα οι αποζημιώσεις, όχι μόνον εν όψει των Ολυμπιακών Αγώνων, γιατί ο πολίτης ταλαιπωρείται και το ξέρουμε όλοι ότι ταλαιπωρείται από αυτές όλες τις ιστορίες. 
Και τώρα, λοιπόν, εν όψει των Ολυμπιακών Αγώνων έρχεται ένα νομοσχέδιο που αυτές τις διαδικασίες θα τις απλουστεύσει. Αυτό είναι το πρόβλημα. Να μην τις απλουστεύσει. Να συνεχίσουμε να έχουμε αυτές τις χρονοβόρες διαδικασίες, ούτως ώστε να μην προκάνουμε τους Ολυμπιακούς Αγώνες. 
Προτείνετε κάτι άλλο. Εάν δεν έχετε να προτείνετε κάτι άλλο, διαφορετικό προς αυτήν την κατεύθυνση, προς αυτόν το στόχο, τότε έχετε υποχρέωση να ψηφίσετε αυτό το νομοσχέδιο. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Το περιεχόμενο αυτού του νομοσχεδίου επιβεβαιώνει τις σοβαρές επιφυλάξεις που είχαμε από την αρχή για την ανάληψη των Ολυμπιακών Αγώνων.
Η πρώτη σοβαρή επιφύλαξη έχει σχέση με το οικονομικό κόστος και τα βάρη. Θα συμφωνήσω με την εισηγήτρια της Νέας Δημοκρατίας ότι -και σύμφωνα με δικούς μας υπολογισμούς- το κόστος που θα πληρώσει ο ελληνικός λαός θα ξεπεράσει τα τρία τρισεκατομμύρια (3.000.000.000.000). Αυτή είναι η εκτίμηση. 
Η δεύτερη επιφύλαξή μας έχει σχέση με την επιβάρυνση του περιβάλλοντος. Αυτό το νομοσχέδιο απαντάει ακριβώς θετικά στις δικές μας επιφυλάξεις. Όποια διάταξη και να κοιτάξεις, βλέπεις ότι έχουμε επιβάρυνση του περιβάλλοντος και θα αναφερθώ πιο αναλυτικά μετά. 
Τρίτο ζήτημα. Φαίνεται να αλλάζει σε τίποτα η λογική της εμπορευματοποίησης του αθλητισμού και των Ολυμπιακών Αγώνων γενικότερα; Πλήρης ευθυγράμμιση θα υπάρχει από την ελληνική Κυβέρνηση.
Τέταρτο θέμα. Από αυτούς τους Ολυμπιακούς Αγώνες, που θα τελειώσουν τον Αύγουστο του 2004, τι θα μείνει για την Ελλάδα, εκτός από το καμάρι ότι τους οργανώσαμε; Τι θα μείνει για τη νεολαία της Ελλάδας, για τον αθλητισμό των νέων μας; Ποια είναι τα προγράμματα, εκτός από κάποια μαθήματα περί Ολυμπισμού που πήραν κάποιους καθηγητές στα σχολεία και που δεν τους έχουν κιόλας επιμορφώσει σωστά για να κάνουν και σωστά το μάθημα; Τι γίνεται με το σχολικό, με το μαζικό λαϊκό αθλητισμό; Ποια προγράμματα υπάρχουν, ώστε μετά τους Ολυμπιακούς Αγώνες να ασχοληθούν οι νέοι μας με τον αθλητισμό; 
Και η πέμπτη σοβαρότατη επιφύλαξη έχει σχέση με την ασφάλεια των Ολυμπιακών Αγώνων, όχι ακριβώς με αυτή καθαυτή την ασφάλεια αλλά και με την τεχνογνωσία που χρειάζεται και τις εφαρμογές. 
Και βεβαίως πρέπει να παρθούν μέτρα προστασίας των Ολυμπιακών Αγώνων, με τις σύγχρονες εφαρμογές και την πείρα που υπάρχει από άλλες χώρες. Αλλά η ανησυχία μας είναι ότι θα χρησιμοποιηθεί η ασφάλεια αυτή σαν πρόσχημα για να περιορισθούν παραπέρα οι δημοκρατικές ελευθερίες και τα ατομικά δικαιώματα. Πριν συμβούν τα γεγονότα στις Ηνωμένες Πολιτείες, είχαμε μπαράζ νομοσχεδίων και προετοιμασία της κοινής γνώμης με καινούρια νομοσχέδια για τον περιορισμό αυτών των ελευθεριών.
Περιμένουμε από το Υπουργείο Δημόσιας Τάξης νομοσχέδιο -διέρρευσε στη δημοσιότητα- για τον περιορισμό των διαδηλώσεων. Ήρθε εδώ και ευτυχώς αντέδρασαν τα κόμματα της Αντιπολίτευσης και δεν πέρασε η ταύτιση, η ισοπέδωση της πολιτικής δραστηριότητας με την εμπορική αφίσα. Αλλά είπε η Υπουργός Εσωτερικών ότι θα το ξανασυζητήσουμε. Σκέφτεται να το επαναφέρει. 
Σκεφθείτε τι έχει να γίνει στον τομέα των δημοκρατικών ελευθεριών μετά τα γεγονότα στις Ηνωμένες Πολιτείες. Και εμείς ανησυχούμε γι' αυτό, παρά τις εκκλήσεις ότι πρέπει με ψυχραιμία να δουν τα θέματα αυτά τα ισχυρά κράτη και να μη θιγούν αδίκως οι λαοί και οι δημοκρατικές ελευθερίες. 
Πέρα από τις εκκλήσεις, υπάρχουν συγκεκριμένες πρακτικές που τις βλέπουμε, ότι τέτοια γεγονότα και μάλιστα μικρότερης σημασίας χρησιμοποιούνται συστηματικά σε βάρος των δημοκρατικών ελευθεριών και για να λυθούν τα χέρια των Αμερικάνων και των συμμάχων τους να επεμβαίνουν σε όποια χώρα επιθυμούν. 
Ερχόμαστε εδώ στη Βουλή και ο κ. Βενιζέλος ανοίγει την ομιλία του, λέγοντας ότι άλλαξε η ροή του κόσμου και το λένε και άλλοι στα κανάλια. Δηλαδή εννοούν ότι θα κάνει τώρα ό,τι θέλει ο πλανητάρχης και είμαστε υποχρεωμένοι να συναινέσουμε στο να κάνει ό,τι θέλει. Αυτή είναι η αλλαγή της ροής του κόσμου, που λένε, σαν να είναι κανένα φυσικό φαινόμενο και δεν μπορούμε να αντισταθούμε. Με αυτό ευθυγραμμίζεται η Κυβέρνηση Σημίτη. 
Όταν λέγονται τέτοιες κουβέντες και σε ζητήματα ασφάλειας, όχι της τεχνογνωσίας και της πραγματικής προστασίας των Ολυμπιακών Αγώνων, αλλά της χρησιμοποίησης και αυτής της ανάγκης σαν πρόσχημα σε βάρος των δημοκρατικών ελευθεριών, είναι να μην ανησυχούμε; Δεν βλέπουμε την πορεία στην Ευρώπη, στις Ηνωμένες Πολιτείες; 
Μια άλλη παρατήρηση σε σχέση με αυτά που είπε ο κύριος Υπουργός είναι ότι πρέπει -και ακόμα λέμε ότι δεν το έχουμε πετύχει- να έχουμε δυο μεγάλες ιδέες. Εγώ λέω μεγάλες ιδέες, αυτός το είπε διαφορετικά. Πρώτο, το κράτος όλο να δουλεύει για τους Ολυμπιακούς Αγώνες, ολυμπιακό κράτος και δεύτερη μεγάλη ιδέα το Κοινοτικό Πλαίσιο Στήριξης. 
Δεν χρειάζεται να πω πολλά για τα περιβόητα Κοινοτικά Πλαίσια Στήριξης και ποιοι κερδίζουν απ' αυτήν την υπόθεση. Θα τα πληρώσουμε και σε σχέση μ' αυτά τα προγράμματα σύγκλισης και σε σχέση με τους Ολυμπιακούς Αγώνες, διότι η όποια ανάπτυξη γίνεται σε τομείς και σε κατευθύνσεις που μας επιτρέπει η Ευρωπαϊκή Ένωση -αυτό είναι το ένα- και δεύτερον, για να κερδίσουν κυρίως οι μεγάλες επιχειρήσεις. 
Έρχομαι τώρα στο νομοσχέδιο πιο συγκεκριμένα, σε σχέση με την επιβάρυνση του περιβάλλοντος. Αυτά τα έργα που πρόκειται να γίνουν στην Αθήνα, στο λεκανοπέδιο της Αττικής, αν δεν είχαμε Ολυμπιακούς Αγώνες θα γίνονταν όλα; Όλοι αυτοί οι δρόμοι, όλες αυτές οι καινούριες χωροθετήσεις, χωριά καινούρια, θα γίνονταν; Κατά τη γνώμη μας, όχι. Ορισμένα θα γίνονταν. Παραδείγματος χάρη θα έπρεπε να γίνει το μετρό, το τραμ, κάποιος δρόμος εδώ ή εκεί. Αλλά τα περισσότερα απ' αυτά πιθανόν να μη γίνονταν. Γίνονται αποκλειστικά για τις ανάγκες των Ολυμπιακών Αγώνων για εκείνες τις δεκαπέντε μέρες. Και φορτώνεται ήδη το περιβάλλον με περιορισμό των ελεύθερων χώρων, με διάνοιξη δρόμων που ίσως να μη χρειάζονταν σε άλλη περίπτωση. Αυτή είναι μεγάλη, ανεπανόρθωτη ζημιά για το Λεκανοπέδιο. 
Αλλά δεν είναι μόνο αυτό. Ακόμα και γι' αυτά τα έργα, τα αθλητικά ή συγκοινωνιακά ή για την εγκατάσταση και τη φιλοξενία κάποιων, τα οποία θεωρεί η Κυβέρνηση απαραίτητα για να λειτουργήσουν οι Ολυμπιακοί Αγώνες, ακόμα και αν περιοριζόμασταν σ' αυτά που είναι επί τούτου για τους Ολυμπιακούς Αγώνες θα μπορούσε να υπάρχει συζήτηση. Αλλά επεκτείνετε τα μέτρα, τις όποιες εξαιρέσεις, τις όποιες αποκλίσεις, λύνετε τα χέρια της Κυβέρνησης με υπουργικές αποφάσεις, ώστε να ευνοούνται και άλλα συμφέροντα για εκτάσεις που δεν έχουν καμία σχέση με τις ανάγκες των Ολυμπιακών Αγώνων.
Αυτό είναι μια μεγάλη υπόθεση. Δεν λες, θα κάνω κατ' απόκλιση μόνο αυτό το συγκεκριμένο γήπεδο ή μόνο αυτό το συγκεκριμένο δρόμο. Βάζεις ολόκληρες περιοχές. Διακόσια μέτρα από τις ακτές, εκεί που δεν υπάρχει ρυμοτομικό σχέδιο σε επέκταση ενός τετραγώνου κλπ. Μιλάμε για μεγάλες εκτάσεις. Να πω και πιο συγκεκριμένα παραδείγματα. Έχει ξεκαθαριστεί, έχει δηλώσει η Κυβέρνηση ότι στο Ελληνικό θα υπάρξουν κάποιες παρεμβάσεις προσωρινού χαρακτήρα μόνο για τους Ολυμπιακούς Αγώνες. Αφού θα είναι τέτοιου χαρακτήρα, γιατί τα εντάσσετε στην ευρύτερη περιοχή του Αγίου Κοσμά; Για να λυθούν τα χέρια σας, διότι έχετε άλλους στόχους και πέραν από τους στόχους των Ολυμπιακών Αγώνων. Το ίδιο ισχύει και για τον Ιππόδρομο και το ίδιο ισχύει και για πολλές άλλες παρεμβάσεις τις οποίες κάνετε.
Οι αποκλίσεις, οι εξαιρέσεις, οι έκτακτες διαδικασίες, οι συνοπτικές διαδικασίες δεν βοηθούν τη διαφάνεια οπωσδήποτε. Το ότι καθυστερήσατε τέσσερα χρόνια ως ένα βαθμό, πιστεύουμε ότι έχει στόχο στο να φτάσουμε σε τέτοιες διαδικασίες και από τέτοιες διαδικασίες βγαίνουν κερδισμένοι οι μεγαλοεργολάβοι, οι κατασκευαστές και μια σειρά άλλοι επιχειρηματίες. Ταυτόχρονα περιορίζετε μ' αυτές τις διαδικασίες τα δικαιώματα των κοινωνικών φορέων και του λαού να έχει γνώμη επάνω σ' αυτά τα ζητήματα. Στερείτε το δικαίωμα των δήμων και άλλων φορέων να έχουν γνώμη και με αυτήν τη διαδικασία παρεμποδίζετε όσο μπορείτε και τις κοινωνικές αντιδράσεις που θα υπήρχαν σε άλλη περίπτωση. 
Με λίγα λόγια δυστυχώς το περιβάλλον ιδίως στην Αττική μετά τους Ολυμπιακούς Αγώνες θα έχει επιβαρυνθεί και μάλιστα ανεπίστρεπτα.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Για όλους αυτούς τους λόγους, εμείς δεν μπορούμε να στηρίξουμε με την ψήφο μας το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Αρχίζει ο κατάλογος των ομιλητών. 
Ο κ. Αναστάσιος Σπηλιόπουλος έχει το λόγο.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, κύριε Πρόεδρε, όπως είχα επισημάνει και στην επιτροπή, το συζητούμενο νομοσχέδιο είναι στο μεγαλύτερο μέρος του ψευδεπίγραφο και αποτελεί πλίνθους και κεράμους ατάκτως ερριμμένους, ότι επιβεβαιώνει τη σύγχυση και το διαγκωνισμό που υπάρχει μεταξύ στελεχών της Κυβέρνησης σε ό,τι αφορά ρόλους και αρμοδιότητες για το θέμα των Ολυμπιακών Αγώνων. Ότι επιβεβαιώνει επίσης την προχειρότητα, την ανευθυνότητα, την τσαπατσουλιά και θα προσέθετα απόψε και τις σκοπιμότητες που υποκρύπτονται πίσω από τις κινήσεις και τις αποφάσεις τους. 
Επιβεβαιωτικό των χαρακτηρισμών αυτών είναι ότι, πρώτον με το συζητούμενο νομοσχέδιο τροποποιούνται ούτε λίγο ούτε πολύ δεκαέξι άρθρα νόμων που αφορούν στα θέματα αυτά και που ψηφίστηκαν από το 1999 μέχρι σήμερα μέσα στην τελευταία διετία. Και αυτό σημαίνει πάρα πολλά.
Δεύτερον, το νομοσχέδιο αυτό έρχεται με καθυστέρηση εννέα ολόκληρων μηνών, παρά τις περί του αντιθέτου δημόσιες δεσμεύσεις του κυρίου Υπουργού, όταν απ' όλους αναγνωρίζεται ότι ο χρόνος τρέχει επικίνδυνα σε βάρος μας και ότι τα χρονικά περιθώρια στένεψαν ασφυκτικά. 
Τρίτον, το νομοσχέδιο αυτό κατετέθη κακήν κακώς κάτω από την πίεση της επικείμενης επίσκεψης των κυρίων Ρογκ και Όσβαλτ, όταν είναι γνωστό ότι τα ολυμπιακά έργα, όσα φυσικά άρχισαν, μια που τα περισσότερα βρίσκονται ακόμη στα χαρτιά και στον αέρα σε επίπεδο χωροθέτησης, όπως χαρακτηριστικά επεσήμανε λίγο πιο μπροστά ο κ. Κεφαλογιάννης, καρκινοβατούν από δικά σας τραγικά λάθη και παραλείψεις. 
Χαρακτήρισα εισαγωγικά, κύριε Υπουργέ, το συζητούμενο νομοσχέδιο, ως ψευδεπίγραφο. 
Αλήθεια, για ποια ολυμπιακή φιλοξενία μιλάτε, όταν, όπως καταγγέλλεται, δεν είχατε τη στοιχειώδη, ευαισθησία ως Κυβέρνηση να στείλετε εκπροσώπους σας στην παγκόσμια συνάντηση της Βαρκελώνης, που διοργάνωσε σχετικά πρόσφατα η ΔΟΕ, με θέμα "Ολυμπιακοί Αγώνες και τουριστική ανάπτυξη". Όταν μέσα από τη σύμβαση που υπογράψατε με την Ένωση Ξενοδόχων, διαπιστώνεται ότι εξασφαλίζεται μέρος μόνο των απαιτούμενων κρεβατιών για τη φιλοξενία των επισκεπτών μας. Όταν προγραμματίζετε την κατασκευή εννιά δημοσιογραφικών χωριών, και μάλιστα σε εννιά διαφορετικές περιοχές, γεγονός που δημιουργεί τεράστιο πρόβλημα ασφάλειας και ας μη μας ενοχλεί η αναφορά αυτή, των χώρων αυτών και όχι μόνο, ύστερα και από τα πρόσφατα δραματικά γεγονότα. Και όταν, όπως αποκάλυψε και ο κ. Σπανουδάκης, ο διευθύνων σύμβουλος του 2004, υπογράψατε και μάλιστα εκ των υστέρων, γιατί δεν περιλαμβάνονταν στο φάκελο διεκδίκησης, μια προγραμματική σύμβαση για τη φιλοξενία ενός τεράστιου αριθμού δημοσιογράφων, είκοσι δύο χιλιάδων (22.000) δημοσιογράφων όταν στο Σίδνεϋ τελικά πήγαν μόνο έξι χιλιάδες πεντακόσιοι (6.500) δημοσιογράφοι, έναντι των έντεκα χιλιάδες (11.000) που αναμένονταν. Όλα αυτά τι σημαίνουν; Σημαίνουν ανευθυνότητα, τσαπατσουλιά, προχειρότητα και απουσία προγραμματισμού. Θα ήθελα εδώ να ανοίξω μια μικρή παρένθεση και να επισημάνω ότι τα τελευταία δραματικά γεγονότα στις Η.Π.Α. μας υποχρεώνουν όλους να δούμε και να αντιμετωπίσουμε πλέον τους Ολυμπιακούς Αγώνες του 2004 από άλλη οπτική γωνία, προτάσσοντας πλέον το θέμα της ασφάλειας. Υπό την έννοια αυτή, η ανάθεση της τεράστιας ευθύνης σε αρχηγούς και υπαρχηγούς της ΕΛΑΣ, που αποπέμφθηκαν πρόσφατα ως ανίκανοι και ακατάλληλοι, απλά και μόνο προκειμένου να τους χρυσωθεί το χάπι και να σιωπήσουν μέσα από τους παχυλότατους μισθούς, που, όπως διαβάσαμε, τους εξασφαλίσατε αποτελεί λάθος τραγικό. Υπάρχει πρόβλημα, πρέπει να το αντιληφθείτε, γιατί ακούσαμε για οργανογράμματα, για συστήματα, για ομάδες εργασίας, που εγγυώνται την ασφαλή τέλεση των Ολυμπιακών Αγώνων. Εμείς ανησυχούμε. Δεν είναι κακό που το λέμε και βεβαίως δεν είναι καθόλου κακό ότι σας κάνουμε αυτές τις επισημάνσεις, γνωρίζοντας ποιοι ηγούνται σήμερα αυτής της προσπάθειας.
Από εκεί και πέρα, κύριε Υπουργέ, μέσα από ακροβασίες νομικές, μέσα από τη δυνατότητα τροποποίησης ακόμα και προεδρικών διαταγμάτων με κοινές υπουργικές αποφάσεις, μέσα από την καθιέρωση των παρεκκλίσεων ως θεσμού οδηγείτε, πιστεύουμε, συνειδητά στη διαμόρφωση ενός ειδικού ολυμπιακού καθεστώτος, ενός καθεστώτος ασυδοσίας, αδιαφάνειας, παρανομίας. Και παραφράζοντας, το γνωστό παράδειγμα του καλόγερου, που βάφτιζε το κρέας νηστίσιμο και το έτρωγε, θα έλεγα ότι εσείς βαφτίζετε ό,τι βρίσκετε μπροστά σας ως ολυμπιακό, δίνοντάς το βορά στα μεγάλα και οργανωμένα συμφέροντα. Αυτό γίνεται σε μεγάλο βαθμό με το συζητούμενο νομοσχέδιο. Και μάλιστα γίνεται με έναν τρόπο τόσο απροκάλυπτο, ο οποίος σας εκθέτει ανεπανόρθωτα. Αυτό κάνετε με το αεροδρόμιο του Ελληνικού, το οποίο ενώ διά νόμου χαρακτηρίζατε το 1997 ως μητροπολιτικό πάρκο, σήμερα το μετατρέπετε ασύστολα σε αποθήκη αθλητικών και λοιπών εγκαταστάσεων. Ακόμα στο χώρο αυτό δίνετε σε συγκεκριμένα οργανωμένα συμφέροντα, σε συγκεκριμένους εκδότες, σε συγκεκριμένες κατασκευαστικές εταιρίες τη δυνατότητα να δημιουργήσουν τεράστιο εκθεσιακό και συνεδριακό κέντρο, σε βάρος της Διεθνούς Εκθέσεως Θεσσαλονίκης, την οποία κατά τα άλλα λίγες μέρες πριν εγκαινίασε ο κύριος Πρωθυπουργός. Θα προσέθετα και με το κλείσιμο όλου του θαλάσσιου μετώπου, όπως σας είπε και η κ. Πετραλιά, από τον Πειραιά μέχρι τη Βουλιαγμένη, διπλασιάζοντας το ποσοστό κάλυψης και μετατρέποντας την Αθήνα σε πόλη περίκλειστη, ενώ οφείλατε, κατά την άποψή μας, να αναδείξετε αυτό το θαλάσσιο μέτωπο, περιοριζόμενοι στις απόλυτα αναγκαίες παρεμβάσεις προστατεύοντας ταυτόχρονα το φυσικό το περιβάλλον, το οποίο περιφρονείτε.
Αυτό το κάνετε, όχι για λόγους επείγοντος, όπως προσχηματικά διατείνεσθε, αλλά για λόγους αδιαφάνειας, δημιουργώντας μάλιστα ειδικές υπηρεσίες στο ΥΠΕΧΩΔΕ και στη Γενική Γραμματεία Αθλητισμού για την έκδοση κατά παρέκκλιση των υφιστάμενων πολεοδομικών διατάξεων αδειών εξπρές, ακόμα και για κτίσματα σε χώρους, όπου αυτό είναι ανεπίτρεπτο.
Η Γενική Γραμματεία Αθλητισμού θα δίνει άδειες για εγκατάσταση και λειτουργία τουριστικών μονάδων, εστιατορίων ή άλλων παρεμφερών δραστηριοτήτων. Αυτά είναι πρωτοφανή και απαράδεκτα πράγματα.
Θεσμοθετείτε, λοιπόν, ασύστολα την αδιαφάνεια και τη ρεμούλα. Αυτή είναι η πραγματικότητα, κύριε Υπουργέ.
Στο σημείο αυτό, για να αποδώσω τα του Καίσαρος τω Καίσαρι, θα ήθελα να χαρακτηρίσω ως θετική την απόφαση, αν την ερμηνεύω σωστά, του Υπουργού, να δώσει ένα τέλος στα καταχθόνια σχέδια του Δημάρχου Αμαρουσίου, της παρέας του και όσων βρίσκονται πίσω απ' αυτόν, για το μεγάλο έγκλημα που πήγε να διαπραχθεί στην περιοχή αυτή. ΄Εχω τις επιφυλάξεις μου και ελπίζω μέχρι το τέλος της διαδικασίας αυτής να ξεκαθαρίσουν, ακόμη περισσότερο τα πράγματα γιατί το θέμα είναι πάρα πολύ σοβαρό.
Συνεχίζοντας, δεν μπορώ να μην αναφερθώ και στη διάταξη του νόμου που αναφέρεται στις χιλιάδες των προσλήψεων, του βολέματος, θα έλεγα, των ημετέρων, στο Υπουργείο Πολιτισμού. Θα ήμουν ο τελευταίος, κύριε Υπουργέ, που θα αμφισβητούσα τις ανάγκες αυτού του Υπουργείου σε εξειδικευμένο προσωπικό. Όμως, αδυνατώ και εγώ να αντιληφθώ τον προσδιορισμό αυτών των αναγκών στα επίπεδα που παρουσιάζονται μέσα από το συζητούμενο νομοσχέδιο, μέσα από έναν οργανισμό του 1973, όπως άλλωστε και ο ίδιος αναγνωρίσατε. Αυτά είναι πράγματα πρωτοφανή, πράγματα που δεν περιποιούν τιμή σε κανέναν. Θα προκηρύξετε θέσεις εξειδικευμένες βάσει ενός οργανισμού ο οποίος υπάρχει από το 1973; 
Σε όλα, λοιπόν, υπάρχουν και όρια, κύριε Υπουργέ. Βεβαίως, αδυνατώ να αντιληφθώ ότι παίρνετε μια τέτοια θέση, όταν υπάρχουν εργαζόμενοι στο ίδιο το Υπουργείο σας, οι οποίοι για πέντε (5), δέκα (10), δεκαπέντε (15) χρόνια τώρα ζουν μέσα σ' ένα καθεστώς αβεβαιότητας και ομηρίας χωρίς να δίνεται απάντηση στο πρόβλημά τους αυτό. 
Συνεχίζοντας, θα ήθελα λίγο να σταθώ στη διάταξη του άρθρου 17 αυτού του νομοσχεδίου που ρυθμίζει χρέη των αθλητικών ανωνύμων εταιρειών μέσα από το καθεστώς της προτεινόμενης ειδικής εκκαθάρισης, δηλαδή ουσιαστικά της πτώχευσης. 
Το γεγονός ότι ψηφίζω τη διάταξη αυτή -το είπα και στην επιτροπή, το επαναλαμβάνω και τώρα- δεν μου στερεί το δικαίωμα να κάνω αυστηρή κριτική. Διότι ο κύριος Υπουργός έχει βαρύτατη πολιτική ευθύνη διότι το θέμα αυτό σέρνεται, και διογκώνεται εδώ και πέντε (5) χρόνια, παρά τις περί του αντιθέτου δικές μας πιέσεις. Σας λέγαμε από τότε ότι θα πρέπει να ρυθμιστεί το πρωτογενές χρέος, και να απαλειφθούν οι προσαυξήσεις. Μας αγνοήσατε με αποτέλεσμα να φθάσουμε εκεί που φθάσαμε και η ρύθμιση αυτή , να θεωρείται σήμερα από πάρα πολλούς, ακόμα και ως προκλητική .
Θα ήθελα να τονίσω ότι μέσα από την προτεινόμενη ρύθμιση δεν λύνεται το πρόβλημα. Διότι το ζητούμενο, δεν είναι μόνο η απάλειψη των χρεών, αλλά και η επιβίωση αυτών των ιστορικών αθλητικών εταιρειών οι οποίες υποτίθεται πως ευεργετούνται από τη συγκεκριμένη διάταξη. Γιατί είναι γνωστό ότι η ρύθμιση αυτή αφορά κυρίως συγκεκριμένες καλαθοσφαιρικές ανώνυμες εταιρείες η διάταξη αυτή.
Εμάς μας ενδιαφέρει παράλληλα και η επιβίωση αυτών των καλαθοσφαιρικών ανωνύμων εταιρειών. Αυτό δεν φαίνεται να διασφαλίζεται μέσα από τις προτεινόμενες ρυθμίσεις και θα πρέπει να είμαστε περισσότερο προσεκτικοί, όπως και στο θέμα της διαιτησίας. Από τη στιγμή που θα φέρετε σε λίγο καιρό αθλητικό νομοσχέδιο, δεν υπήρχε κανένας λόγος να φέρετε αποσπασματικά αυτές τις διατάξεις με τις οποίες ουσιαστικά επιδιώκετε να κομματικοποιείτε και να ελέγξετε όλο αυτό το σύστημα της διαιτησίας κατά τρόπο εντελώς απροκάλυπτο. Αυτό είναι το ζητούμενο; Αυτή ήταν η κάθαρση και η εξυγίανση του χώρου του αθλητισμού για την οποία όλο αυτόν τον καιρό μας μιλούσατε; Δεν νομίζω ότι έχετε δίκιο. Έχουμε και πολλές και μεγάλες επιφυλάξεις, για όλες τις διατάξεις του συζητούμενου νομοσχεδίου οι οποίες δεν μας δίνουν το δικαίωμα να ψηφίσουμε αυτό το νομοσχέδιο, με εξαίρεση, όπως προανέφερα, τη διάταξη που αφορά τη ρύθμιση των χρεών των αθλητικών ανωνύμων εταιρειών. Ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, άφησα το πανεπιστημιακό βήμα για να περάσω από τη θεωρία στην πολιτική μάχιμη πράξη. Δυστυχώς σήμερα ακούσαμε διαλέξεις θεωρητικού επιπέδου και μάλιστα είδαμε και τον Υπουργό να μας αναλύει πώς φαντάζεται τη διοργάνωση των Ολυμπιακών Αγώνων. Και βεβαίως τα μαθήματα αυτά τα έδινε προς τον εαυτό του, χωρίς όμως να είναι καλός μαθητής. 
Και βεβαίως θα αρχίσω την ομιλία μου με ένα υποθετικό παράδειγμα. Εάν υποθέσουμε, κυρίες και κύριοι συνάδελφοι, ότι στην κυβέρνηση της χώρας ήταν η χειρότερη κυβέρνηση που μπορούσε να φανταστεί κανείς και αν τη διαχείριση των Ολυμπιακών Αγώνων την είχε η χειρότερη κυβέρνηση που μπορείτε να φανταστείτε, τι θα έκανε; Πρώτον, θα καθυστερούσε τα έργα. Δεύτερον, θα ήταν κρυψίνους, δεν θα είχε συγκεκριμένο σχεδιασμό, θα παλινδρομούσε, θα υπέτασσε την πόλη στην υπηρεσία των Ολυμπιακών Αγώνων, αντί να συμβαίνει το αντίθετο, θα υπήρχε πλήρης υποταγή στα εργολαβικά συμφέροντα, θα είχε νομοθετική αστάθεια και νομοθετική αστοχία, θα υπήρχε ένα αυξημένο κόστος κατασκευής των έργων, μια μειωμένη ποιότητα κατασκευής και βεβαίως για μεταολυμπιακή χρήση δεν θα υπήρχε αυτό που όλοι προσδοκούμε. 
Αυτό είναι η Κυβέρνηση του ΠΑΣΟΚ. Με τη μόνη διαφορά ότι προστίθεται και η άρνηση της πραγματικότητος και ένα θράσος να εμφανίζεται εδώ ο Υπουργός και ο Κοινοβουλευτικός Εκπρόσωπος της Πλειοψηφίας ότι όλα πάνε καλά. 
Και βεβαίως πάλι καλά που παραδεχθήκατε ότι υπάρχουν καθυστερήσεις στα έργα, αλλά προσπαθήσατε να μας πείτε ότι οι καθυστερήσεις αυτές οφείλονται σε φιλόδοξες εκτιμήσεις αρχικές. Αυτό νομίζουμε, κύριε Υπουργέ, υποτιμά τη νοημοσύνη μας και θα σας πω τι σημαίνει καθυστέρηση του έργου. 
Καθυστερήσεις των έργων σημαίνει πρώτον, ότι την "πληρώνει" η ελληνική νομοθεσία και στην προκειμένη περίπτωση με αυτό το νομοσχέδιο την "πληρώνει" η ελληνική πολεοδομική νομοθεσία. Επειδή είστε εκπρόθεσμοι και δεν προλαβαίνετε τις ημερομηνίες, καταργείτε όλη την πολεοδομική νομοθεσία που ισχύει στη χώρα μας μέχρι σήμερα, που χτίστηκε βήμα βήμα με κριτήρια άλλα και την ακυρώνετε σήμερα, για να προλάβετε τους Ολυμπιακούς Αγώνες.
Δεύτερον, εμείς δεν σας λέμε ότι δεν θα κάνετε τους Ολυμπιακούς Αγώνες. Θα γίνουν οι Ολυμπιακοί Αγώνες και θα τους κάνετε, αν θα είστε Κυβέρνηση, που δεν θα είστε Κυβέρνηση μέχρι το 2004. 
Εμείς σας κρίνουμε και σας κατηγορούμε για το κόστος που θα έχει η διοργάνωση των Ολυμπιακών Αγώνων από σας. Θα πάτε με αυξημένο κόστος. Σας είπαν οι προηγούμενοι συνάδελφοι, ότι θα τριπλασιάσετε και θα τετραπλασιάσετε το κόστος των Ολυμπιακών Αγώνων. Είστε όμηροι των εργολάβων, μιας κι από δω και στο εξής θα σας εκβιάζουν μέχρι να φτάσουμε στους Ολυμπιακούς Αγώνες. Και αυτό γιατί δώσατε τα ολυμπιακά έργα με ανάθεση μελέτης και κατασκευής, με αποτέλεσμα οι εργολάβοι να φτιάχνουν ήδη τις μελέτες και βεβαίως, όπως στην περίπτωση του Ολυμπιακού Χωριού, που θα αναφέρω στη συνέχεια, να υπάρχει μεγάλη αντιδικία μεταξύ του εργολάβου και του Οργανισμού Εργατικής Κατοικίας, στην προκειμένη περίπτωση. Και καθυστερήσεις των έργων σημαίνει ότι για την μετα-ολυμπιακή χρήση δεν θα βρούμε αυτό που προσδοκούσαμε και που ήταν ο στόχος για τον οποίο, αν θέλετε, εν μέρει αναλάβαμε και τους Ολυμπιακούς Αγώνες και θα ήταν και το κέρδος της πατρίδος. Αυτό φαίνεται ήδη στο παρόν νομοσχέδιο. 
Αρχίσατε και μας μιλάτε για λυόμενες κατασκευές που δεν υπήρχαν στο φάκελο διεκδίκησης των Ολυμπιακών Αγώνων και δεν ανεφέρετο πουθενά. Και βεβαίως όχι μόνο αυτό. Τις χρησιμοποιείτε ως μέσον για να καλύψετε τα κενά που θα προκύψουν από τον ελλιπή σχεδιασμό σας. 
Έρχομαι συγκεκριμένα να σας πω ότι με το παρόν νομοσχέδιο ακυρώνετε τη χωροθέτηση του σλάλομ κανό - καγιάκ στο Ριζάρι. Στο "παρά πέντε" ακυρώνετε και δεν χωροθετείτε πού θα γίνει το κανό - καγιάκ. Μας είπατε στην Επιτροπή Μορφωτικών Υποθέσεων ότι με διυπουργική απόφαση θα το πάτε στο Ελληνικό. Χωροθετείτε εννέα δημοσιογραφικά χωριά, χωρίς να μας λέτε ότι και σ' αυτά τα χωριά, σ' αυτές τις εννέα περιοχές θα χωροθετηθούν και θα γίνουν δημοσιογραφικά χωριά. Θα επιλέξετε στη συνέχεια. 
Και ερωτώ: Γιατί τότε αλλάζετε τους συντελεστές δόμησης σ' αυτές τις περιοχές, εάν δεν πρόκειται να κάνετε δημοσιογραφικά χωριά στο τέλος; 
Και βεβαίως τις περιπτώσεις εκείνες για τις οποίες σκέπτεστε να βάλετε λυόμενες κατασκευές, θα πρέπει να μας τις ορίσετε τώρα, διότι στις περιοχές αυτές δεν θα πρέπει να μεταβάλλεται ο συντελεστής δόμησης. Έτσι θα μας πείθατε ότι μόνο αυτό είναι στις προθέσεις σας και όχι τίποτε άλλο. 
Επιπλέον με το παρόν νομοσχέδιο, κύριε Υπουργέ, αποδεικνύεται πόσο πρόχειρα νομοθετείτε. Νομοθετείτε στο πόδι μέχρι και το τελευταίο τομίδιο που μας παρουσιάσατε στην Επιτροπή Μορφωτικών Υποθέσεων, το περιβόητο Σύγχρονο Τομίδιο, το οποίο έχει ημερομηνία, Σεπτέμβριος του 2001, και που είχατε το θράσος να αναφέρετε σήμερα ότι θα έπρεπε να αναφερθούμε. Σας είπαμε, λοιπόν, ότι ακόμα αναφέρεται σε κόστος του Ολυμπιακού Κέντρου κανό-σλάλομ στο Ριζάρη. Σας το είπαμε και στην επιτροπή. Μέχρι τώρα ούτε καν το διορθώσατε για να μας φέρετε ένα νέο τομίδιο που να αλλάζει και να είναι με βάση τη νέα χωροθέτηση που κάνετε. 
Και σας είπαμε ότι το τομίδιο αυτό εκτός από το ότι είναι πολύ εκπρόθεσμο από τις προθεσμίες που έχετε ορίσει και αρχικώς, αλλά και στο ενδιάμεσο χρονοδιάγραμμα, εκτός από το ότι πιστοποιεί και ομολογεί τον τριπλασιασμό του κόστους της διοργάνωσης των Ολυμπιακών Αγώνων και των έργων, είναι και πρόχειρο. Στο πόδι κι αυτό. Άρα φέρεται το κόστος του Ολυμπιακού Κέντρου κανό-σλάλομ-καγιάκ στο Ριζάρη, το οποίο με το νομοσχέδιο αυτό έχετε ήδη ακυρώσει. Ποια εμπιστοσύνη να δείξουμε στα γραφόμενά σας και στα τομίδια που μας παρουσιάζετε; Προφανώς όμως δεν τα βλέπετε κι εσείς. 
Σ΄ αυτό το σημείο και για την κριτική που έκανε ο Κοινοβουλευτικός Εκπρόσωπος του ΠΑΣΟΚ, ο κ. Ακριβάκης, δεν θα αναφερθώ και δεν θα το σχολιάσω, γιατί θεωρώ ότι ήταν εκτός θέματος. Απλά μίλησε για να μιλήσει. Δεν πρέπει να διάβασε ούτε τις εισηγήσεις ούτε στην Επιτροπή Μορφωτικών Υποθέσεων. 
Όσον αφορά στην ολυμπιακή φιλοξενία, που τιτλοφορείται το νομοσχέδιο, κύριε Υπουργέ, βεβαίως σας ανέφεραν και σας ανέφερε και ο κ. Σπηλιόπουλος ότι προφανώς θα αγνοείτε ότι δεν έχετε κάνει τίποτα προς αυτήν την κατεύθυνση. Ο σύνδεσμος Ελληνικών Τουριστικών Επιχειρήσεων σας καταγγέλλει ότι επί τρία χρόνια και τρία χρόνια πριν από τους Ολυμπιακούς Αγώνες δεν υπάρχει καθόλου επικοινωνιακή πολιτική στήριξης του ελληνικού τουρισμού. Κι αυτό βεβαίως αποδεικνύεται και από την απουσία της επίσημης Ελλάδας από την παγκόσμια συνάντηση της Βαρκελώνης που διοργάνωσε η ΔΟΕ με θέμα "Ολυμπιακοί Αγώνες και Τουριστική Ανάπτυξη".
Ακόμα και σήμερα δεν έχετε εξασφαλίσει τις κλίνες όπου θα μείνουν οι δημοσιογράφοι. Ακούσαμε το διευθύνοντα σύμβουλο του "Αθήνα 2004" να μας λέει στην επιτροπή ότι υπάρχει ακόμα εκκρεμότητα για τρεις με τέσσερις χιλιάδες κλίνες. Και βεβαίως με τον υπολογισμό ότι δεν θα έχουμε αυξημένη ζήτηση, όπως συνέβη στο Σίδνεϊ, όπως γνωρίζουμε. Δεν μου απαντήσατε στην επιτροπή ούτε για τις αμφιβόλου ποιότητας κλίνες που θα υπάρχουν και που προβλέπεται στα κρουαζιερόπλοια, αλλά δεν μου απαντήσατε επίσης για τις κλίνες τρίτης, τετάρτης και πέμπτης κατηγορίας με τις οποίες έχετε συμβληθεί για να χρησιμοποιηθούν για φιλοξενία δημοσιογράφοι. Και σας τα λέμε αυτά για να μην εκτεθούμε όταν έλθει η ώρα. 
Όσον αφορά στις περιοχές χωροθέτησης δημοσιογραφικών χωριών και για να είναι συγκεκριμένος: Οι περισσότερες απ' αυτές, κύριε Υπουργέ, είναι επισφαλείς. Στις περισσότερες οι κάτοικοι έχουν προσφύγει στα δικαστήρια και δεν είναι βέβαιο εάν θα μπορέσετε μέχρι το τέλος να δημιουργήσετε εκεί χωριά. 
Όσον αφορά στο Δήμο Αμαρουσίου: Εκεί προσπαθείτε να νομιμοποιήσετε ένα τρομακτικό σκάνδαλο, το οποίο έχουν καταγγείλει οι ίδιοι οι δημοτικοί σύμβουλοι του δημάρχου που ανήκει στο δικό σας κομματικό χώρο και που βρίσκεται ήδη στα δικαστήρια. Είπατε στην επιτροπή ότι θα σκεφθείτε πολύ μήπως και το ακυρώσετε. Βεβαίως μέχρι σήμερα δεν πήρατε τέτοια πρωτοβουλία. Προφανώς θα συγκαλύπτετε κι εσείς το σκάνδαλο αυτό. 
Αλλά και όλες οι χωροθετήσεις υπό μια έννοια είναι σκάνδαλα. Με ένα νέο καθεστώς ανταποδοτικότητας προσπαθείτε να αναθέσετε τα δημόσια έργα. Να σας το εξηγήσω. Αυτό είναι καινούριο φαινόμενο: Ούτε με αναθέσεις θα πάτε ούτε και με διαγωνισμούς. Δίνετε στους δημόσιους οργανισμούς, είτε ΟΤΕ λέγεται αυτός είτε δήμοι είτε Υπουργείο Εθνικής ΄Αμυνας είτε ΟΕΚ, τη δυνατότητα να πάνε απευθείας με αναθέσεις και υπεργολαβίες. 
Δηλαδή να βρουν τους εργολάβους αυτοί και με ένα σύστημα αντιπαροχής να μοιραστούν στο τέλος με τα Ολυμπιακά αυτό που θα προκύψει και που στις περισσότερες περιπτώσεις είναι η χρήση πολεοδομικού κέντρου. Αυτό φιλοδοξείτε για τον ΟΕΚ στο Μαρούσι; Αυτή είναι η δουλειά του ΟΕΚ; 
Ο ΟΕΚ θα έπρεπε μετά τους Ολυμπιακούς Αγώνες τις κατοικίες να τις δώσει στους δικαιούχους, στους αστέγους και όχι να δημιουργείται χρήση πολεοδομικού κέντρου.
Στο τέλος, κύριε Υπουργέ -και κλείνοντας- θα αναφερθώ με δύο λόγια στις διατάξεις για τους υπαλλήλους που προσπαθείτε να προσλάβετε στο Υπουργείο Πολιτισμού. 
Σας είπαν και οι προηγούμενοι συνάδελφοι ότι στο Υπουργείο σας έχετε τον οργανισμό του 1977 τον οποίο και δεν έχετε εκσυγχρονίσει. Και αντί να πάτε να φτιάξετε οργανισμό σύγχρονο -είστε το μόνο Υπουργείο που δεν έχει- έρχεστε και ορίζετε τις θέσεις χωρίς τίποτα άλλο. Και βεβαίως δεν μας έχετε απαντήσει σε πολλά ερωτήματα στην επιτροπή, ούτε στο τι θα κάνετε με τους έξι χιλιάδες πεντακοσίους (6.500) περίπου εποχιακούς και έξτρα υπαλλήλους που έχετε στο Υπουργείο σας. Και περιμένω, σας παρακαλώ, απάντηση για το τι πρόκειται να κάνετε με αυτούς τους έξι χιλιάδες πεντακοσίους (6.500) περίπου εκτάκτους υπαλλήλους του Υπουργείου Πολιτισμού, διότι οι άνθρωποι μας έχουν ρωτήσει και περιάγονται στη Βουλή για να βρουν απάντηση μιας και τους έχετε υποσχεθεί ότι θα κάνετε κάποια ρύθμιση, αλλά δεν την είδαν.
Τελειώνοντας θα ήθελα να πω ότι δεν είναι δυνατόν να ψηφίσουμε αυτό το νομοσχέδιο το οποίο ομολογεί τις καθυστερήσεις, ομολογεί την έλλειψη σχεδιασμού, ομολογεί την πρόθεση να υπάρχει εξάρτηση από τους εργολάβους, κάτι το οποίο θα συμβεί. Και σας προειδοποιούμε ότι από εδώ και στο εξής το πρόβλημά σας δεν θα είναι οι νόμοι, αλλά θα είναι οι εργολάβοι τους οποίους δεν μπορείτε να τους κηρύξετε έκπτωτους για τους λόγους τους οποίους ξέρετε. Θα σας πιέζουν τα χρονοδιαγράμματα, αυτοί θα σας εκβιάζουν επειδή δεν θα έχετε άλλα περιθώρια μπροστά σας και στο τέλος θα βγουν αυτοί κερδισμένοι.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τρυφωνίδης έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, τα πολλά λόγια είναι φτώχεια. Εγώ θα έλεγα ότι αν θα θέλαμε με δύο λόγια να περιγράψουμε την κατάσταση που επικρατεί σήμερα στην προετοιμασία των Ολυμπιακών Αγώνων του 2004 θα χρησιμοποιούσα τη λαϊκή παροιμία που λέει "στην αναμπουμπούλα χαίρεται ο λύκος". 
Αν δούμε την πολιτική του ΠΑΣΟΚ τα τελευταία χρόνια, εδώ και τέσσερα χρόνια που η Ελλάδα είχε την τιμή να αναλάβει την τέλεση των Ολυμπιακών Αγώνων του 2004, θα δούμε ότι με συνέπεια το ΠΑΣΟΚ ξόδεψε το χρόνο που είχε στη διάθεσή του και δημιούργησε συνθήκες ώστε να δημιουργηθεί αυτή η αναμπουμπούλα για να χαρεί ο λύκος τα επόμενα τρία χρόνια που απομένουν. Και όταν αναφέρω λύκο, εννοώ τα μεγάλα κομματικά και ιδιωτικά συμφέροντα τα οποία ασύστολα το ΠΑΣΟΚ υπηρετεί και πρόκειται να υπηρετήσει μέσω των Ολυμπιακών Αγώνων.
Ποιος θα πληρώσει; Ο άμοιρος λαός και η χώρα. Το περιβάλλον και ιδίως το ευαίσθητο περιβάλλον της Αττικής.
Η εσκεμμένη αυτή καθυστέρηση της προετοιμασίας των Ολυμπιακών Αγώνων χρησιμοποιείται από την Κυβέρνηση σαν άλλοθι ώστε να προχωρήσει σε ενέργειες θα έλεγα εγκληματικές έχοντας την κάλυψη αυτού του νομοσχεδίου το οποίο έφερε σήμερα στην ελληνική Βουλή, ένα νομοσχέδιο το οποίο εγώ θεωρώ ότι θέλει να παίξει το ρόλο της κολυμπήθρας του Σιλωάμ μέσα στο οποίο θα κοιτάξει η Κυβέρνηση να νομιμοποιήσει όλες τις ενέργειες τα επόμενα τρία χρόνια κατά τη διάρκεια των οποίων ο λύκος θα χαίρεται.
Έτσι, λοιπόν, βιάζεται το ισχύον νομικό καθεστώς της χώρας, ασύστολα θα έλεγα και μέσω αυτού τα κατά τεκμήριον συμφέροντα του ελληνικού λαού τα οποία εξυπηρετεί το ισχύον νομικό καθεστώς με συνέπειες στο περιβάλλον, στην ανάπτυξη της χώρας και γενικότερα στη σωστή προετοιμασία των Ολυμπιακών Αγώνων που θα είναι και ένα κριτήριο της χώρας μας τα επόμενα χρόνια και στα οποία νομίζω ότι έχουμε την υποχρέωση να υπηρετήσουμε με τον καλύτερο δυνατό τρόπο όλες οι πολιτικές δυνάμεις της χώρας.
Δυστυχώς πιστεύω ότι τα υπόλοιπα κόμματα δεν μπορούμε να ακολουθήσουμε αυτήν την πολιτική του ΠΑΣΟΚ που δημιουργεί αυτό το αλαλούμ και έρχεται εκ των υστέρων με αυτό το νομοσχέδιο να δημιουργήσει ένα νομικό καθεστώς για να μπορέσει να προχωρήσει στη λύση του. Έτσι σήμερα η χώρα είναι παγιδευμένη. Θα ήθελα να πω ότι έχουμε συνέπειες και πρώτα πρώτα την τεράστια αύξηση του κόστους κατασκευής που από εφτακόσια δισεκατομμύρια (700.000.000.000) θα ξεπεράσει τα τρία τρισεκατομμύρια (3.000.000.000.000). Και αυτό θα έχει τεράστια επίπτωση στην περιφερειακή ανάπτυξη της χώρας.
Θα σας αναφέρω ένα παράδειγμα από μια τελευταία επίσκεψη που κάναμε στην εταιρεία "ΕΓΝΑΤΙΑ Α.Ε" στη Θεσσαλονίκη. Εκεί μας αναφέρθηκε ότι λόγω της έλλειψης χρηματοδότησης περίπου εκατό δισεκατομμυρίων (100.000.000.000) δραχμών πρόκειται ένα μεγάλο κομμάτι της Εγνατίας Οδού να δοθεί μέσω της χρηματοδότησης στην ιδιωτική εκμετάλλευση μέσω των διοδίων. 
Καταλαβαίνετε, λοιπόν, ότι για εκατό δισεκατομμύρια (100.000.000.000) δραχμές ο ευαίσθητος αυτός εθνικός δρόμος όπως είναι η Εγνατία Οδός αντί να είναι ελεύθερος στη διακίνηση αυτών των κατοίκων της απομακρυσμένης περιοχής, της τόσο εθνικά ευαίσθητης, αυτό το βασικό έργο υποδομής θα προσφερθεί βορά στα ιδιωτικά συμφέροντα μόνο και μόνο για εκατό δισεκατομμύρια (100.000.000.000) δραχμές, όταν εδώ έχουμε μία αύξηση κόστους τριπλάσια και τετραπλάσια. 
Καταλαβαίνετε αντίστοιχα πόσα μεγάλα έργα στη περιφέρεια της χώρας στερούνται χρηματοδότησης μόνο και μόνο γιατί το ΠΑΣΟΚ ήθελε να παίξει αυτό το παιχνίδι της καθυστέρησης των τεσσάρων (4) χρόνων που είχε στη διάθεσή του. Αντί με σύνεση με προγραμματισμό να ελαχιστοποιήσει το κόστος του έργου το οποίο και στα πραγματικά επίπεδα αν έφτανε πάλι θα ήταν δυσβάστακτο, έχουμε τον κύριο Υπουργό να επαίρεται και να λέει "εμείς έχουμε το Γ΄ Κοινοτικό Πλαίσιο Στήριξης που είναι δεκαεπτά τρισεκατομμύρια (17.000.000.000.000), τι είναι να ξοδέψουμε και τρία δισεκατομμύρια (3.000.000.000) για τους Ολυμπιακούς Αγώνες;" 
Ξέρετε πόσα έργα στην ελληνική περιφέρεια είναι μισοτελειωμένα κύριε Υπουργέ; Ξέρετε ότι πολυκλαδικό λύκειο στη Πρέβεζα περιμένει για 400 ψωροεκατομμύρια έξι-επτά χρόνια να ολοκληρωθεί και οι μαθητές φιλοξενούνται στις ναυτικές σχολές Πρεβέζης πέντε-έξι χρόνια που ούτε και αυτές λειτουργούν ούτε το σχολείο εξυπηρετείται και εδώ έχουμε τα τρισεκατομμύρια και τα ξοδεύουμε; Αυτή είναι η νοοτροπία. Δηλαδή η ασύδοτη δημιουργία αυτού του αλαλούμ, της αναμπουμπούλας για να χαρεί ο λύκος.
Είναι ντροπή να έρχεται στη Βουλή ο Υπουργός και να ζητάει από εμάς την εν λευκώ εξουσιοδότησή μας. Καταργεί όλο το ισχύον νομικό καθεστώς της χώρας και θέλει η ελληνική Βουλή να του δώσει εν λευκώ εξουσιοδότηση να χειρίζεται αυτός τα τρία τελευταία χρόνια όπως θέλει τα πράγματα. Και φθάνουμε στο σημείο να έχουμε τη χαρακτηριστική περίπτωση κοινών υπουργικών αποφάσεων να μπορούν λέει να τροποποιούν προεδρικά διατάγματα. Αν είναι δυνατόν , όταν ξέρουμε ότι αντίστοιχες κανονιστικές πράξεις τροποποιούν ή αναιρούν δεδομένες πράξεις, δηλαδή αντίστοιχα προεδρικά διατάγματα.
Ακόμα και τέτοια αρμοδιότητα θέλει ο Υπουργός να του δώσουμε προκειμένου να διαχειρισθεί αυτά τα τρισεκατομμύρια για τα επόμενα χρόνια; 
Ανέφερα προηγουμένως ότι καταργείται η νομική θωράκιση της χώρας και έτσι δεν εξυπηρετούνται τα καλώς εννοούμενα συμφέροντα του ελληνικού λαού που προασπίζει αυτό το νομικό καθεστώς. Και δεν είναι μόνο ότι προσβάλλεται το περιβάλλον, πολεοδομούμε χωρίς χωροθέτηση, κάνουμε όλες αυτές τις τρομερές παρεμβάσεις στο ευαίσθητο περιβάλλον της Αττικής. Είναι και ότι δίνουμε στον Υπουργό το δικαίωμα , ολυμπιακά έργα ή έργα τα οποία βαφτίζει αυτός ολυμπιακά ή έργα τα οποία εξυπηρετούν τους Ολυμπιακούς Αγώνες, με απόφαση του Υπουργού να τίθενται κάτω από ειδικό νομικό καθεστώς με τεράστια οικονομικά μπόνους. 
Δηλαδή, αμέσως το έργο μπαίνει κάτω από ειδικό φορολογικό καθεστώς, έχουμε μείωση του Φ.Π.Α., κατάργηση όλων των διαδικασιών αναθέσεως των έργων, αυτά ανατίθενται κατευθείαν, δεν ελέγχονται, καμία άδεια δεν ζητείται όπως είναι θεσμοθετημένη, απλώς λέει πάει σε μια επιτροπή μια ασαφής μελέτη και αυτή "στο γόνατο" αποφασίζει κι από κει και ύστερα τρέχει το τρένο και ο ελληνικός λαός πάει και πληρώνει. Όχι, κύριοι, προς Θεού! Αυτή είναι η αλήθεια, σχετικά με αυτό το νομοσχέδιο. Μην μπλέκουμε σε λεπτομέρειες. 
Εγκληματείτε εις βάρος του ελληνικού λαού με το να σπαταλάτε τόσα χρήματα στην περιοχή που θα γίνουν οι Ολυμπιακοί Αγώνες, όταν η ελληνική περιφέρεια είναι "ζήτουλας" και ζητάει 5, 10 και 100 εκατομμύρια για να καλύψει τις βασικές ανάγκες. Χρησιμοποιείτε ένα ιδανικό, τη σύγχρονη μεγάλη ιδέα του έτους, όπως πάτε να παρουσιάσετε τους Ολυμπιακούς Αγώνες για να καταληστεύσετε τον ελληνικό λαό και να χαρίσετε τα τελευταία "φιλέτα" της Αττικής γης στα μεγάλα κομματικά πρώτα και ιδιωτικά συμφέροντα. ΄Ορα περιοχή Αμαρουσίου, αεροδρόμιο του Ελληνικού. Ακούστηκε τελευταία ότι θα γίνει κι ένα γήπεδο δέκα χιλιάδων (10.000) θέσεων, στεγασμένο. Θα γίνει και συνεδριακό κέντρο. Πού είναι το μεγάλο μητροπολιτικό πάρκο, που έλεγε η Κυβέρνηση του ΠΑΣΟΚ, με τα "παχιά λόγια"; Ο νόμος.
ΒΥΡΩΝ ΠΟΛΥΔΩΡΑΣ: Ο νόμος του κράτους.
ΓΕΩΡΓΙΟΣ ΤΡΥΦΩΝΙΔΗΣ: Πάει τώρα, ψευτοσχέδια, μέσα από αυτό το νομοθέτημα, που μας προσβάλλει σαν Βουλή, προσβάλλει τον ελληνικό λαό, να τα ανατρέψετε όλα αυτά, για να υπηρετήσετε ορισμένα συμφέροντα. 
Δεν λέω για τους οικισμούς αντιπαροχής, όπως είναι τα δημοσιογραφικά χωριά. Ελεγαν στο Σίδνεϊ ότι θα έχουν ένδεκα χιλιάδες (11.000) δημοσιογράφους και πήγαν τέσσερις χιλιάδες (4.000). λένε ότι εδώ θα έρθουν είκοσι μία χιλιάδες (21.000) δημοσιογράφοι και θα χωροθετήσουμε εννέα (9) χωριά, από τα οποία τελικά θα γίνουν τα έξι (6). Ξέρετε τι σημαίνει αντιπαροχή σε οικισμό, με μειωμένη φορολογία, μειωμένο Φ.Π.Α., χωρίς άδειες, χωρίς έλεγχο, χωρίς τίποτα. 
Επιφυλάσσομαι, στα άρθρα που θα συζητήσουμε, να είμαι πιο αναλυτικός.
Εκείνο που θέλω να πω σήμερα είναι ότι ειλικρινά αυτό το νομοσχέδιο, αυτή η "κολυμβήθρα του Σιλωάμ" προσβάλει την ελληνική Βουλή και τον ελληνικό λαό. Εγώ αισθάνομαι προσβεβλημένος, ειλικρινά, που μου ζητάτε να σας εξουσιοδοτήσω να βιάζετε το περιβάλλον, να χαρίζετε έργα από εδώ κι από εκεί κι όλα αυτά κάτω από τη λεοντή της μεγάλης ιδέας των Ολυμπιακών Αγώνων. Φτάνει πια η υποκρισία. Ο ελληνικός λαός σας ξέρει και λέω αυτό που είπα στην αρχή, "ο λύκος στην αναμπουμπούλα φαίνεται", αλλά να ξέρετε ότι "σας πήραμε χαμπάρι".
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ένας παρατηρητής της αποψινής συζήτησης θα έβγαζε εύκολα το συμπέρασμα ότι η Νέα Δημοκρατία, τουλάχιστον είναι αδιάφορη για το αν θα γίνουν ή όχι Ολυμπιακοί Αγώνες. Μάλλον διακατέχεται από μια υποκριτική ανησυχία μήπως γίνουν σωστά.
ΒΥΡΩΝ ΠΟΛΥΔΩΡΑΣ: Εσφαλμένο συμπέρασμα.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Αυτό αποδεικνύεται από το εξής, ότι για ένα τέτοιο σοβαρότατο θέμα εθνικής σημασίας, για ένα ζήτημα, για μια διαδικασία, όπως είναι οι Ολυμπιακοί Αγώνες, μέσω της οποίας η χώρα μας παίρνει το πρόκριμα για την πορεία μας στη νέα χιλιετία, η Αξιωματική Αντιπολίτευση έρχεται χωρίς πρόταση, με την εύκολη δικαιολογία ότι δεν είναι Κυβέρνηση. Προφανώς, λοιπόν, δεν επιθυμεί να γίνει κυβέρνηση, για να μην παίρνει τέτοιες σοβαρές αποφάσεις, οι οποίες σαφώς και δεν θα είναι ευχάριστες σε όλους. 
Ένα δεύτερο χαρακτηριστικό είναι η κινδυνολογία για την ασφάλεια των αγώνων στη χώρα μας. Εγώ ερμηνεύω αυτήν τη στάση, την έλλειψη πρότασης και την κινδυνολογία για την ασφάλεια των αγώνων από τη διαπίστωση που υπάρχει στο χώρο της Αξιωματικής Αντιπολίτευσης ότι προφανώς και μετά τις επόμενες εκλογές θα είναι Αντιπολίτευση, άρα υπάρχει πεσμένη ψυχολογία και δεν τους ενδιαφέρουν πολύ οι Ολυμπιακοί Αγώνες.
Εάν δεν ισχύει αυτό, τότε είναι πιο πονηρό το σενάριο: Υπονομεύουμε αυτήν την εθνική πορεία για να έχουμε επιχειρήματα προεκλογικά κοντά στους Ολυμπιακούς Αγώνες μπας και κερδίσουμε με αυτό το χαρτί τις εκλογές. Εάν υπάρχει τρίτη απάντηση, θα έπρεπε να δώσετε πρώτα την πρότασή σας και μετά να λέγατε κάποια άλλη απάντηση. 
Πιστεύω ότι είναι εθνικό θέμα οι Ολυμπιακοί Αγώνες και δεν είναι θέμα μιας παράταξης ούτε βέβαια θέμα μιας κυβέρνησης. Είναι θέμα όλης της κοινωνίας όπως αυτή εκφράζεται και από την κυβέρνησή της και από τους θεσμούς της. Είναι μια διαδικασία από την οποία θα κριθούν όλοι οι θεσμοί της πατρίδας μας. Θα κριθεί η ελληνική κοινωνία εάν μπορεί να σηκώσει αυτό το φορτίο. 
Όμως κανένας Έλληνας πατριώτης δεν σκέφθηκε οικονομοτεχνικά γύρω από τους Ολυμπιακούς Αγώνες. Η εθνική περηφάνια του λαού μας έχει συγκροτηθεί μέσα από θυσίες αίματος. Και σε ένα τέτοιο ζήτημα που δοκιμάζεται η εθνική περηφάνια κανένας πατριώτης δεν βάζει θέμα οικονομοτεχνικό. Εξάλλου για εμάς δεν ισχύει το αμερικάνικο ότι όλα έχουν μια τιμή. Για τους Έλληνες η τιμή, το φιλότιμο δεν διατιμάτε, χωρίς βεβαίως να σημαίνει ότι πάμε σε οικονομική αυτοκτονία, χωρίς αυτό να σημαίνει ότι τελούμε σε παραλήρημα. Όχι. Υπάρχουν τα οικονομικά οφέλη και τα άμεσα και τα μακροπρόθεσμα. Αλλά πρέπει να μείνουμε στα μακροπρόθεσμα που είναι οφέλη εθνικής σημασίας, κοινωνικής σημασίας, αλλά και καθαρά οφέλη που έχουν να κάνουν με τις υποδομές και την οικονομική ανάπτυξη της χώρας μας.
Οι αθλητικές υποδομές των τετρακοσίων πενήντα δισεκατομμυρίων (450.000.000.000) δεν θα απομείνουν μόνο στο λεκανοπέδιο Αττικής. Μέσω του προγράμματος της Ολυμπιάδας 2004 δεν θα υπάρχει δήμος στην Ελλάδα που να μην έχει ένα αθλητικό κέντρο. Αυτό δεν είναι προσφορά και στην περιφέρεια, αλλά κυρίως και στη νεολαία; Οι αθλητικές υποδομές δεν διευκολύνουν τη δραστηριότητα των νέων γύρω από τον αθλητισμό σαν μια εναλλακτική απάντηση στις παραβατικές συμπεριφορές που τόσο πια έντονα προωθούνται από διάφορα κέντρα σήμερα; 
Έργα βασικών υποδομών. Στο νομοσχέδιο βλέπουμε πλειάδα έργων στην ελληνική περιφέρεια: Οδοποιίες, λιμάνια, αεροδρόμια. Αυτά δεν θα χρησιμοποιούνται από Έλληνες στο μέλλον; Αυτά δεν θα είναι υποδομές για τον τουρισμό; Για παράδειγμα στην πατρίδα μου στην Ηλεία, στην περιοχή της Αρχαίας Ολυμπίας υλοποιείται πρόγραμμα υποστηρικτικό των τριάντα δισεκατομμυρίων (30.000.000.000). Γίνεται η παράκαμψη της Αρχαίας Ολυμπίας, ώστε να μην περνούν τα αυτοκίνητα μέσα από τον αρχαιολογικό χώρο όπως γίνεται σήμερα. Αυτό δεν ήταν μια υποχρέωση απέναντι στην ιστορία; Αυτό δεν είναι ένα έργο αναπτυξιακό; 
Πώς επιλέχθηκαν αυτά τα έργα; Στην περιφέρεια δυτικής Ελλάδας επιλέχθηκαν μέσα από διάλογο με τους θεσμούς, με τη Νομαρχιακή Αυτοδιοίκηση, με την Τοπική Αυτοδιοίκηση, με το Περιφερειακό Συμβούλιο. Η ελληνική κοινωνία μέσα από τους θεσμούς που την εκφράζει -και έχει δώσει περιεχόμενο σ' αυτούς- έδωσε προτεραιότητες.
Ο τουρισμός δεν θα κερδίσει μακροπρόθεσμα από την υπόθεση των Ολυμπιακών Αγώνων; Η εμπειρία τουλάχιστον, εκτός του Καναδά, αυτό αποδεικνύει. Δεν θα αλλάξει αν θέλετε και η ζήτηση του τουριστικού προϊόντος στη χώρα μας σε σχέση με τον τουρισμό αναψυχής; 
Όσον αφορά την παιδεία, μέσω του εθελοντισμού πόσα παιδιά θα βιώσουν τις αξίες της άμιλλας του ευ αγωνίζεσθαι και του αλτρουισμού; 
Πολλά είναι μεγέθη μη οικονομικά, μετρήσιμα. Σαφώς όμως πολιτευόμαστε με την αξία ότι ο άνθρωπος είναι το κέντρο και τα κέρδη είναι κάτω από τον άνθρωπο και όχι πάνω από αυτόν. 
Είμαστε η μικρότερη χώρα που ποτέ στην ιστορία έχει αναλάβει τους Ολυμπιακούς Αγώνες. Τι συνέβη, λοιπόν. Παραπλανήθηκε η ολυμπιακή οικογένεια και μας τους ανέθεσε; Σαφώς και όχι. Γνωρίζουν πολύ καλά ότι τα τελευταία χρόνια η πατρίδα μας έχει κάνει άλματα, όσον αφορά και τη συγκρότηση των θεσμών και την ποιότητα λειτουργίας. Ακόμη γνωρίζει και την αθλητική δραστηριότητά μας. Πλέον είμαστε μια από τις υπερδυνάμεις θα έλεγα του παγκόσμιου αθλητισμού. Αυτό καταγράφτηκε στους τελευταίους Ολυμπιακούς Αγώνες στο Σίδνεϊ. 
Ναι, είμαστε μια κολυμπήθρα του Σιλωάμ που όμως έρχεται να απαλλάξει από τις επίκτητες αναπηρίες το σύγχρονο ολυμπισμό. Και γι' αυτό ήταν ένα από τα επιπλέον κριτήρια, που επιλέχθηκε η χώρα μας να διοργανώσει τους Ολυμπιακούς Αγώνες. 
Επιπλέον έχουμε διακριθεί για άρτια διοργάνωση μεγάλων αθλητικών γεγονότων ευρωπαϊκού και παγκόσμιου επιπέδου. Εμείς μπορούμε να επαναφέρουμε στο προσκήνιο τις αξίες του ολυμπισμού. 
Όσον αφορά στο ζήτημα της ασφάλειας των Ολυμπιακών Αγώνων, αυτό έχει απασχολήσει ιδιαίτερα την ελληνική πολιτεία και πριν από το ατυχές γεγονός της 11ης Σεπτεμβρίου. Έχουμε κατακτήσει έναν υψηλό δείκτη ασφάλειας στη χώρα το τελευταίο χρονικό διάστημα, εκτός από νομοθετικές πρωτοβουλίες, όπως το νομοσχέδιο για την αντιμετώπιση της τρομοκρατίας, που συζητήθηκε στις αρχές του καλοκαιριού και το νέο σύστημα χαρτογράφησης νομιμοποίησης των οικονομικών μεταναστών, ούτως ώστε να μην υπάρχουν στη χώρα ύποπτα στοιχεία. Η ένταση της αστυνόμευσης με προσλήψεις χιλιάδων, αλλά και η σύσταση νέου σώματος ειδικών φρουρών, φυλάκων συνοριακών, λιμενοφυλάκων αυξάνει την ασφάλεια της χώρας. Η εξωτερική πολιτική απαλλαγμένη από παρεξηγήσιμους συναισθηματισμούς, χωρίς να απεμπολεί τα εθνικά συμφέροντα, έχει κατατάξει τη χώρα μας επαξίως σε μια καθαρά ευρωπαϊκή χώρα.
Κάποιοι κινδυνολογούν. Πιστεύω ότι μειοδοτούν τούτη την ώρα. Η τρομοκρατία πλέον είναι μετά τις 11 Σεπτεμβρίου και επίσημα παγκόσμιο πρόβλημα. Είναι πρόβλημα όλων των λαών και μόνο με τέτοιους όρους θα αντιμετωπιστεί. Η διεθνής κοινότητα μαζί με την Ελλάδα, αλλά σε ισότιμο ρόλο είναι υπεύθυνη για την απρόσκοπτη διεξαγωγή των Ολυμπιακών Αγώνων. Εμείς έχουμε τον υπηρεσιακό έλεγχο, αλλά όπως πλέον διαφάνηκε μετά την 11η Σεπτεμβρίου η τρομοκρατία δεν έχει πατρίδα. Η τρομοκρατία δεν μπορεί να χρεώνεται σε μία χώρα, γι' αυτό και σύντομα, στις 26 Σεπτεμβρίου, που θα γίνει η συνάντηση των Υπουργών Εθνικής Άμυνας του ΝΑΤΟ, πιστεύω ότι εκεί θα χαρακτηριστεί σαν ο πρώτος εχθρός και της πατρίδας μας. Επομένως με συλλογικούς παγκόσμιους όρους θα αντιμετωπιστεί.
Θέλω να ρωτήσω κάποιους το εξής: Εάν οι Ολυμπιακοί Αγώνες του 2004 ήταν να γίνουν στη Γερμανία, θα κινδυνολογούσαν απόψε εδώ; 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ποιος κινδυνολογεί, κύριε συνάδελφε;
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κινδυνολογούν όσοι λέγουν ότι κινδυνεύουμε να χάσουμε τους Ολυμπιακούς Αγώνες, εάν δεν αποκαταστήσουμε τη δημόσια ασφάλεια όπως χρειάζεται. Τώρα, με ποιες διαπιστώσεις το λένε και πώς αυτό αύριο θα είναι ίσως και πρωτοσέλιδο, δεν γνωρίζω.
Έρχομαι, λοιπόν, σε κάποια συγκεκριμένα θέματα, τα οποία θα μπορούν είτε νομοτεχνικά να συμπεριληφθούν στο νομοσχέδιο είτε να είναι ζητήματα κανονιστικών διοικητικών πράξεων. Είμαι ένας Βουλευτής της επαρχίας από το Νομό Ηλείας, όπου πολύ καλά γνωρίζετε ότι εκεί ήταν η κοιτίδα των Ολυμπιακών Αγώνων, η γενέτειρα, η Αρχαία Ολυμπία. 
Πιστεύω ότι οφείλουμε να αποκαταστήσουμε και ιστορικά τα πράγματα και μέσα από σύγχρονες παρεμβάσεις. Έτσι, πιστεύω ότι είναι καιρός να εκδοθεί το προεδρικό διάταγμα για τη θεσμοθέτηση της αφής της Ολυμπιακής Φλόγας με ξεχωριστό ρόλο στην Τοπική Αυτοδιοίκηση της Αρχαίας Ολυμπίας. Πιστεύω ότι το Ολυμπιακό Φεστιβάλ Νέων πρέπει να μένει ανοιχτό στη λογική που το έχουμε συλλάβει ως Έλληνες είτε ως μέρος της Πολιτιστικής Ολυμπιάδας είτε ως αυτοτελές γεγονός. Για να υλοποιηθεί, όπως εμείς το σκεπτόμαστε και το επιθυμούμε, θα πρέπει ο χώρος του Καϊάφα και της Αρχαίας Ολυμπίας να έχει διασφαλιστεί ως χώρος χρησιμοποίησης για όλους τους νεολαίους που θα έλθουν από όλο τον κόσμο.
Νέα αθλήματα, όπως είναι το θαλάσσιο σκι, θα πρέπει να διεκδικηθούν να είναι στους Ολυμπιακούς Αγώνες του 2004. Έχουμε το δικαίωμα ως χώρα να ζητήσουμε και νέα αθλήματα. Το θαλάσσιο σκι ταιριάζει απόλυτα στη φυσιογνωμία της χώρας και είναι και ανέξοδο. Οι εγκαταστάσεις του Καϊάφα είναι σχεδόν έτοιμες και έχουν γίνει εκεί αρκετοί πανευρωπαϊκοί αγώνες.
Ο εθελοντισμός πιστεύω ότι θα λειτουργήσει πιο καλά σε συνεργασία με το ΣΑΕ, με τον Απόδημο Ελληνισμό, που πλέον κατοχυρώθηκε και συνταγματικά.
Η Αρχαία Ολυμπία ως κοιτίδα, ως γενέτειρα των Ολυμπιακών Αγώνων σημειολογικά σαφώς θα πρέπει να είναι σε έναν από τους πέντε κύκλους του σήματος των Ολυμπιακών Αγώνων. Στην περιφέρεια δυτικής Ελλάδος το σήμα αυτό περιλαμβάνει μόνο την Πάτρα. Εάν ανοίξει λίγο και περιλαμβάνει και την Αρχαία Ολυμπία, δεν πιστεύω ότι θα ζημιωθεί κανένας. Μάλλον θα αναβαθμιστεί ως σήμα, αφού θα καλύπτει και την Αρχαία Ολυμπία.
Όσον αφορά κάποια έργα υποδομών, μόνο καθαρά για λόγους λειτουργικούς, επιχειρησιακούς το αεροδρόμιο της Ανδραβίδας θα λειτουργήσει πλέον ως πολιτικό μετά την έγκριση του Υπουργείου Μεταφορών. Πιστεύω ότι πρέπει να συμπεριληφθεί στο νομοσχέδιο με την έννοια της λειτουργικής του κατοχύρωσης, αλλά και περισσότερο με την έννοια ότι προβάλλουμε στη διεθνή κοινότητα ένα αεροδρόμιο δίπλα στην Αρχαία Ολυμπία.
Όσον αφορά τη διατροφή των ολυμπιακών αποστολών. Ο κλάδος της ελαίας εκτός από σύμβολο ειρήνης και εκτός από σύμβολο ηθικής επιβράβευσης της νίκης, συνδέεται και με το ευλογημένο ελαιόλαδο. Είναι μια ευκαιρία μέσα από τους Ολυμπιακούς Αγώνες να προβάλουμε τη μεσογειακή διατροφή και το κυρίαρχο στοιχείο αυτής που είναι το ελληνικό λάδι.
Πιστεύω ότι τέτοιες ευκαιρίες στην ιστορία ενός λαού δίδονται σπάνια. Πιστεύω ότι μπορούμε να γράψουμε και στις ειρηνικές σελίδες της ιστορίας. Είναι η ώρα να πρωταγωνιστήσει ο ελληνισμός σε ειρηνικές περιόδους. Γι' αυτό σας καλώ να στηρίξετε αυτό το νομοσχέδιο. Να καταγράψετε τις διαφωνίες σας και τις συγκεκριμένες προτάσεις σας. Η ιστορία θα γράψει και τους παρόντες και τους απόντες από τους Ολυμπιακούς Αγώνες του 2004.
ΠΡΟΕΔΡΕΥΩΝ (Κωνσταντίνος Βρεττός): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Ας πούμε για μια ακόμη φορά ότι είμαστε ένθερμοι υποστηρικτές της τελέσεως των Ολυμπιακών Αγώνων στην Αθήνα το 2004. Και αυτό διότι μπορεί να παρεξηγηθούμε εντελώς. Εμείς ξεκινήσαμε τη διαδικασία ως Νέα Δημοκρατία για τη διεκδίκηση της χρυσής ολυμπιάδας. Εμείς υπήρξαμε η λοκομοτίβα για τη μεγάλη ιδέα των Ολυμπιακών Αγώνων και τους στηρίζουμε. 
Φθάσαμε στο σημείο, κύριε Υπουργέ, να λέμε τα αυτονόητα απ' αυτό το Βήμα. Δικαιούμεθα να ελέγξουμε την Κυβέρνηση για τη δραματική καθυστέρηση. Δεν θα απολογηθείτε; Μάλιστα νομικώς, κύριε Νεράντζη, υπάρχει το εξής παράδοξο: Έχουμε ομολογία της ενοχής, χωρίς απολογία. 
ΑΝΑΣΤΑΣΙΟΣ ΝΕΡΑΝΤΖΗΣ: Δηλαδή εξώδικο;
ΒΥΡΩΝ ΠΟΛΥΔΩΡΑΣ: Παράξενο. Εννοώ εκ πλαγίου. Το όλον συνθέτει μια ομολογία της ενοχής, αλλά δεν λαμβάνουν τον κόπο να μας πουν ότι με το παρόν νομοσχέδιο ομολογούν την ενοχή τους και ότι απολογούνται για την καθυστέρηση μήπως και προλάβουμε την υστάτη ώρα. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πρώτα η εκτέλεση της ποινής και ύστερα η απολογία.
ΒΥΡΩΝ ΠΟΛΥΔΩΡΑΣ: Έτσι το κάνετε. Είναι όμως λογικό, είναι έντιμο να πείτε ότι αργήσατε γι΄ αυτόν και γι΄ αυτόν το λόγο. Ποιος είναι ο λόγος; Διότι είμαστε ανίκανοι, διότι δεν μπορούμε, διότι είμαστε λαχανιασμένοι εκ γενετής, διότι οι προτεραιότητες είναι στη λοβιτούρα και στη ρεμούλα, διότι φτιάχνουμε τη συρρίκνωση του χρόνου, ολιγωρία, δηλαδή ολίγη ώρα να έχουμε, ώστε να μπορέσουμε να κάνουμε τις αναθέσεις και τις λοβιτούρες και τον καλό συνεταιρισμό με τους εργολάβους. Έχετε και κάποια διάταξη για έκπτωση εργολάβου. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Γιατί δεν μας λέτε μια ανάθεση που έγινε;
ΒΥΡΩΝ ΠΟΛΥΔΩΡΑΣ: Δεν είναι μόνο η ανάθεση η παραδοσιακή συνταγή. Εσείς έχετε πάει σε σοφιστικέ τρόπους για τη λοβιτούρα. Μη θέλετε μόνο την παραδοσιακή συνταγή της ανάθεσης. Έχετε, λοιπόν, κάποια διάταξη για την έκπτωση. Σας λέω, λοιπόν, ότι έτσι όπως τα έχετε κάνει και είστε όμηροι όπως είπε ο κ. Σαλμάς η Κυβέρνηση εκπίπτει, αλλά ο εργολάβος δεν εκπίπτει. Εννοώ τη δική σας κυβέρνηση την εν ομηρεία τελούσα. 
Από την Ατλάντα και μετά η ΔΟΕ -ευφυείς άνθρωποι- σκέφτηκε ότι χάνει πολύτιμη ύλη από τις ανεξάρτητες αρχές που διοργανώνουν παγκόσμια αθλητικά γεγονότα. Γι΄ αυτό σκέφθηκε σοβαρά την έννοια της αναβάπτισης. 
Ο Σάμαρανγκ, εξαιρετικά ευφυής άνθρωπος, έλεγε καταχρηστικά για να φθάσουμε στην ανάθεση ότι η ιστορική και ηθική διάσταση των αγώνων είναι στην αρμοδιότητα της Ελλάδος. Πουθενά δεν βγήκε από τους πέντε νόμους αυτή η ιστορική και ηθική διάσταση των αγώνων, ως προπαρασκευή, ως διαδικασία προετοιμασίας. Μας έδωσε μια λευκή σελίδα η ΔΟΕ να τη συμπληρώσουμε. Θα συνέθετε την ιστορική και ηθική διάσταση των αγώνων. Παραμένει λευκή η σελίδα. Μάλιστα όταν ο κ. Βενιζέλος -τόσο συγκεκριμένος είμαι- ήταν εκτός Υπουργείου συνέγραψε σπουδαίο άρθρο στο "ΒΗΜΑ", επιχειρώντας να αρθρώσει λόγο που θα κάλυπτε, θα γέμιζε τη λευκή σελίδα που ήταν η ηθική και ιστορική διάσταση των αγώνων, η αναβάπτιση. Το έχω το άρθρο. 
Όταν πήγε στο Υπουργείο το εγκατέλειψε. Και τώρα μιλάμε για κάτι φολκλορικά είδη να καλύψουν την ηθική και ιστορική διάσταση των Ολυμπιακών Αγώνων του 2004 εν Ελλάδι. Αυτή είναι η ουσία των ελλείψεων. 
Ερχόμαστε στην υπόθεση του νομοσχεδίου με ολιγωρία, τι να κάνουμε, πρέπει να καταστρέψουμε το σύμπαν. Αντέχει ο Φαληρικός όρμος για τα περισσότερα -και πόσα περισσότερα, που είναι άγνωστα και μαγική εικόνα; Διαβάζω από την εισηγητική έκθεση: "Η τροποποίηση αυτή" -δηλαδή για την αύξηση του συντελεστού δόμησης και του ποσοστού κάλυψης- "υπαγορεύεται από το γεγονός ότι η ευρύτερη περιοχή του Φαληρικού όρμου θα υποδεχθεί και άλλες ολυμπιακές αθλητικές εγκαταστάσεις", που δεν μας τις λέει. Έτσι είναι η προπαρασκευή; 
Σας είπαν οι συνάδελφοί μου το κόστος. Εδώ στην Ελλάδα εσείς είστε υπεράνω χρημάτων. Από επτακόσια δισεκατομμύρια (700.000.000.000) έρχονται οι λογαριασμοί να ξεπερνούν τα τρία τρισεκατομμύρια (3.000.000.000.000) δραχμές και είστε πολύ γενναιόδωροι. Μην προκαλείτε το δημόσιο αίσθημα. Έχουν πέσει σαν τα λυκόρνια επάνω άπαντες οι ενδιαφερόμενοι για το πώς θα λεηλατήσουν αυτά τα κονδύλια. 
Ακούει κανείς "Επιτροπή Ολυμπιακών Αγώνων", ακούει "Εκτέλεση έργων", ακούει τον οδοστρωτήρα για το περιβάλλον το ανθρωπογενές και το φυσικό και ανατριχιάζει για την θρασύτητα, την προκλητικότητα στη σύλληψη. Έρχεται το Υπουργικό Συμβούλιο και μας λέει ότι εδώ θέλω μια λευκή εξουσιοδότηση. Δεν την έχετε από την ελληνική Βουλή. Με υπουργική απόφαση να καταργείτε προεδρικό διάταγμα. Πού βρέθηκε αυτό; Σε ποια έννομη τάξη; Σε ποιο Σύνταγμα; Σε ποιο δικαιϊκό σύστημα; 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Στο ετσιθελικό. 
ΒΥΡΩΝ ΠΟΛΥΔΩΡΑΣ: Συμπίπτει να είναι και βενιζελικό! 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Εσείς δεν είστε βενιζελικός;
ΒΥΡΩΝ ΠΟΛΥΔΩΡΑΣ: Εγώ είμαι βενιζελικός παλαιός! 
Ποιο προεδρικό διάταγμα δε; Του περιβάλλοντος, που θέλει μια σοβαρότητα, να είναι ρυθμιστικό σχέδιο, να είναι σχεδίαση. Κάθε φορά μου δημιουργούν τετελεσμένα γεγονότα και μου λένε, τώρα θέλω ένα προεδρικό διάταγμα, κάποια κανονιστική πράξη, βρε αδερφέ για να προχωρήσω στην ασυδοσία μου. Δηλαδή τι είναι η Βουλή; Νομιμοποιητικός μηχανισμός τετελεσμένων γεγονότων, διεκπεραιωτής; Αντέχει χωροταξικά χωροθέτες το Μενίδι, οι Αχαρναί; Αντέχουν αυτό το φόρτο; Αντέχει ο Άγιος Ανδρέας; Αντέχει ο Φαληρικός όρμος; Τα εξετάσατε αυτά και πότε, που το κράτος φωνάζει να καταστρέψουμε την πόλη; Δεν τον αντέχει η πόλη, αλλά δεν σας νοιάζει. Εκείνο που σας νοιάζει είναι πώς θα πάρουν το μπον-φιλέ, το ψαχνό της Αττικής οι εργολάβοι, οι ενδιαφερόμενοι. 
Εγώ να συνυπογράψω τα υπαινικτικά αιτήματα των συναδέλφων από την Ολυμπία. Να τα συνυπογράψω όλα. Τα αγγίζει η νομοθετική πρωτοβουλία και η προπαρασκευή; Ποια προπαρασκευή όταν έχουμε τέσσερα χρόνια καθυστέρηση και τρία χρόνια τώρα; Τα αγγίζει πουθενά; Ακόμα και για το ελαιόλαδο. Γιατί να μην πάει ένα αγώνισμα στην Ολυμπία που ήταν εκδοχή για την ηθική και ιστορική διάσταση των Ολυμπιακών Αγώνων του 2004. Εγώ φαντάζομαι ρομαντικά ένα σαλόνι πυγμαχίας να έχει γύρω-γύρω τις πόζες από τα ερυθρόμορφα και μελανόμορφα αγγεία, τις πυγμαχικές πόζες της αρχαιότητας, να γίνεται λυόμενη κατασκευή ένα σπουδαίο σαλόνι πυγμαχίας και ο εικονολήπτης να παίρνει τη φυσική πόζα της πυγμαχίας και να τη μεταφέρει στο ταμπλό που θα έχουμε στο σαλόνι της πυγμαχίας και θα έχει την έμπρακτη, την εμπράγματη φυσικότατη απόδειξη της συνέχισης των Ολυμπιακών Αγώνων τεσσάρων χιλιάδων ετών ιστορίας. 
Σας λέω απλές σκέψεις αλλά δεν ήταν στις προτεραιότητές σας να φτιάξετε Ολυμπιακούς Αγώνες. Και τι σημαίνει το ερώτημα, να δούμε τι λέτε για το Μαραθώνα. Λέμε να αποφευχθεί και να πάμε στην Καστοριά. Εάν μου δημιουργήσετε τετελεσμένα γεγονότα και έρθω αύριο, θα προχωρήσει ο Μαραθώνας. Τόσο απλά είναι τα θέματα και ο δόλος αποκαλύπτεται πίσω από όλα αυτά. 
Η υπόθεση της ασφάλειας είναι τα νέα δεδομένα. Μας είπατε πως θα τα δούμε μετά τους χειμερινούς αγώνες, αλλά θα είναι αργά. Η ασφάλεια των Ολυμπιακών Αγώνων -δεν κινδυνολογούμε- αλλά όταν έγιναν τα τερατώδη στη Νέα Υόρκη και στην Ουάσιγκτον θέλω να μιλήσουμε για μία άλλη διάσταση για την υπόθεση της ασφάλειας. Τόσο τίμια μιλάμε εμείς. Εσείς στην υπηρεσία των δέκα πλουσίων που πλουτίζουν όπως είπε ο κ. Παναγιωτακόπουλος στην κεντρική επιτροπή συμμορφώνεστε και με νομοσχέδια. Επιτέλους, αιδώς Αργείοι!
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Μάλιστα αμαρτάνετε, κάνετε ιεροσυλία όταν αυτά τα νομοσχέδια τα φέρνετε με το μέγα πρόσχημα των Ολυμπιακών Αγώνων. Παρακαλώ εντιμότητα και ειλικρίνεια, αυτά θέλει ο λαός, κύριοι του ΠΑΣΟΚ, που με δεκαπέντε υπογραφές φέρνετε το πιο υποκριτικό νομοσχέδιο. Εδώ πρόκειται για μία λευκή επιταγή και όποιον πάρει ο χάρος. Φθάνει πια! Ευχαριστώ πολύ.
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Παναγιώτης Σγουρίδης): Ο Γ΄ Αντιπρόεδρος της Βουλής κ. Κωνσταντίνος Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Κύριε Πρόεδρε, το νομοσχέδιο που συζητάμε σήμερα είναι πολύ σημαντικό, θεωρώ δε ότι θα διευκολύνουμε την πορεία μας προς τους Ολυμπιακούς Αγώνες είτε περιορίζοντας το χρόνο κατασκευής των έργων είτε επισπεύδοντας διαδικασίες και άλλες ενέργειες που γίνονται στο πλαίσιο των Ολυμπιακών αγώνων.
Σε γενικές γραμμές θεωρώ ότι είναι ένα πολύ σημαντικό νομοσχέδιο και πρέπει όλοι μας να το ψηφίσουμε. Πάντως να μου επιτρέψετε να αναφερθώ σε μερικά ειδικότερα θέματα, που νομίζω ότι θα πρέπει ο κύριος Υπουργός να δώσει ιδιαίτερη σημασία. 
Ο κύριος Υπουργός είναι ένας άνθρωπος που έχει βαθύτατη γνώση των αντικειμένων που πραγματεύεται το νομοσχέδιο και μας έχει συνηθίσει ότι φέρνει στη Βουλή να το έχει μελετήσει σοβαρά. Επίσης ο Υπουργός είναι ένας άνθρωπος με πρακτικό μυαλό και αποτελεσματικότητα. Θα ήθελα να λάβει πολύ σοβαρά υπόψη ορισμένα παραδείγματα που θα τα θέσω που αφορούν με την περιοχή της Αττικής.
Έχω τρία παραδείγματα, κύριε Πρόεδρε. Το ένα αφορά το ιππικό κέντρο του Μαρκόπουλου. Στο Μαρκόπουλο έχει προγραμματιστεί να γίνει το ιππικό κέντρο και έχουν βγει οι τιμές μονάδος, οι οποίες είναι πολύ χαμηλές στα υπερκείμενα. Αδικαιολόγητα χαμηλές τιμές χωρίς βέβαια να φταίει το Υπουργείο γι΄ αυτό. Έχουμε τις τιμές των αμπελιών να είναι σε εξευτελιστικά επίπεδα με αποτέλεσμα να αντιδράσουν οι κάτοικοι και να μη προχωρούν τα έργα. Θα μου πείτε τι φταίει το Υπουργείο. Δεν ξέρω αν μπορεί να γίνει κάποια πρόταση μέσα απ΄ αυτό το που να δίνει στον Υπουργό τη δυνατότητα να ζητάει να γίνουν γρήγορα οι δίκες που αφορούν τον προσδιορισμό των τιμών μονάδων, σε όλα τα επίπεδα των δικαστηρίων και στον Άρειο Πάγο όταν γίνονται αιτήσεις αναπομπής στους προηγούμενους βαθμούς.
Ένα δεύτερο θέμα αφορά το ολυμπιακό χωριό του Δήμου Αχαρνών. Εκεί έχουν εκδικαστεί οι τιμές μονάδων, οι οποίες είναι σε λογικά επίπεδα. Θα έλεγα ότι αν δεν υπάρχει λόγος δεν χρειάζεται να πάμε στον Άρειο Πάγο. Γιατί να καθυστερήσουμε; 
Ένα άλλο θέμα όμως που έχει σχέση το Ολυμπιακό Χωριό αυτή αφορά τους δικαιούχους. Είναι πάρα πολλοί δικαιούχοι, είναι αρκετές εκατοντάδες άνθρωποι και η διαδικασία είναι πολύ δύσκολη εκ των πραγμάτων. Το νομοσχέδιο φέρνει κάποιες διατάξεις, οι οποίες διευκολύνουν πράγματι τη γρήγορη αντιμετώπιση του θέματος. Θα έλεγα ότι θα μπορούσαμε, κύριε Υπουργέ, να εκμεταλλευτούμε και παλιότερες αποφάσεις των δικαστηρίων που έχουν αναγνωρίσει δικαιούχους διευκολύνουμε την πορεία των έργων και να μην έχουμε ανθρώπινες αντιδράσεις. Διότι δεν είναι εύκολο ξέρετε να προχωρεί ή να ολοκληρώνεται το έργο και οι άνθρωποι να μην έχουν πάρει τα χρήματα.
Τώρα ένα τρίτο θέμα, κύριε Πρόεδρε, αφορά το δημοσιογραφικό χωριό στο Στρατόπεδο Παπαστάθη στο Μενίδι. Εκεί σύμφωνα με το νομοσχέδιο γίνεται μια χωροθέτηση του χωριού αυτού με ένα συντελεστή 1,8. Στο Δήμο Αχαρνών ο οποίος είναι μάλιστα και σεισμόπληκτος δήμος, ήδη έχουν παρθεί αποφάσεις τις οποίες έχει υιοθετήσει το Υπουργείο για μείωση του συντελεστή του κεντρικού Μενιδίου από 1,8 σε 1,2 και εκκρεμεί η υπόθεση στο Συμβούλιο της Επικρατείας. Νομίζω ότι δεν θα έχει κανένα πρόβλημα να πάει στο 1,2. Επίσης στα καινούρια σχέδια ο συντελεστής είναι 0,8 και 0,6 σύμφωνα με το ν. 1337.
Θεωρώ αδιανόητο να συζητούμε πλέον να κάνουμε καινούριες επεμβάσεις με συντελεστή 1,8 και μάλιστα να έχουμε και μειωμένο πράσινο διότι προβλέπεται μέσα το νομοσχέδιο ότι οι κοινόχρηστοι χώροι θα είναι 40%, που σημαίνει μόνο δρόμοι και τίποτε άλλο.
Θεωρώ, κύριε Υπουργέ, ότι εκεί θα πρέπει να δείξετε την ευαισθησία σας και σεις και η Κυβέρνηση, διότι είναι δύσκολο πραγματικά για έναν άνθρωπο, ο οποίος γνωρίζει την περιοχή, ο οποίος μένει εκεί και γνωρίζει ότι αυτό θα είναι σίγουρη υποβάθμιση, να έχει θετική άποψη. Άλλωστε έχω και διαμαρτυρία του δημάρχου Αχαρνών που λέει ότι μπορεί ίσως να δέχεται να γίνει εκεί το δημοσιογραφικό χωριό, αλλά δεν το δέχεται σε καμία περίπτωση με έναν τέτοιο συντελεστή.
Αυτά τα είπα, κύριε Υπουργέ διότι ξέρετε ότι όλα μπορεί να τα προγραμματίσει κανείς, σε ένα έργο, θέματα, τεχνικά θέματα οικονομικά, θέματα νομικά. Αλλά τον ανθρώπινο παράγοντα είναι δύσκολο να τον προγραμματίσει κανείς και μάλιστα όταν έχει ένα συγκεκριμένο χρονικό περιθώριο για να ολοκληρώσει τα έργα. Συνεπώς εάν κάτι παρουσιαστεί απρόβλεπτο που οφείλεται σε ανθρώπινο παράγοντα είναι πιθανόν να έχουμε δυσάρεστες εκπλήξεις. Γι΄ αυτό όσο μπορούμε τώρα που κάνουμε τη νομοθετική αυτή δουλειά πρέπει να προβλέψουμε ορισμένα πράγματα.
Τα λέω αυτά έχοντας συνείδηση δύο δεδομένων . Πρώτα-πρώτα θέλω και το θέλω ειλικρινά να ολοκληρωθούν τα έργα στην ώρα τους. Και δεύτερον, θέλω αυτά τα έργα όταν παραδοθούν σε νέες χρήσεις να διευκολύνουν και να αναβαθμίσουν τη ζωή των κατοίκων της περιοχής Αττικής. 
Δεν θα ήθελα να μου δώσετε απαντήσεις σήμερα, ίσως είναι καλύτερα να το πράξουμε αύριο στη συζήτηση των άρθρων. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς.
Ο κ. Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, δεν ξέρω στ΄ αλήθεια για ποιο πρέπει να στεναχωρηθεί κανείς περισσότερο. Για την αστοχία του συζητούμενου σχεδίου νόμου ή για την αστοχία κάποιων απόψεων που ακούστηκαν εδώ; Ο προτελευταίος συνάδελφος της Συμπολίτευσης, όχι ο κ. Βρεττός ο οποίος μόλις τελείωσε, μίλησε περί ελαιολάδου. Αλλά αυτό δημιουργεί ατυχείς συνειρμούς ξέρετε. Το ελαιόλαδο αναφέρεται και στο λάδωμα, το νομοσχέδιο κατηγορήθηκε ότι ευνοεί αυτές τις συνθήκες, έτσι δεν θα έλεγα ότι ήταν ευτυχής αυτή η επίκληση εκ μέρους του συναδέλφου, όπως δεν ήταν ευτυχής η εκ μέρους του ιδίου απόδοση ευθυνών στη Νέα Δημοκρατία για έλλειψη προτάσεως.
ΠΡΟΕΔΡΕΥΩΝ (Παναγιώτης Σγουρίδης): Το ελαιόλαδο είναι αγνό και παρθένο στην Ελλάδα!
ΑΝΑΣΤΑΣΙΟΣ ΝΕΡΑΝΤΖΗΣ: Ναι, αλλά δεν έχει σχέση με τους Ολυμπιακούς Αγώνες, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κότινος είναι εξ ελαίας!
ΑΝΑΣΤΑΣΙΟΣ ΝΕΡΑΝΤΖΗΣ: Η ελαία ναι, αλλά το ελαιόλαδο δεν έχει και μάλιστα σ΄ ένα τόσο διαβληθέν αντικείμενο!
Αλλά και το δεύτερο σημείο το οποίο μου κάνει εντύπωση, είναι ότι ζήτησε ο συνάδελφός μας πρόταση από τη Νέα Δημοκρατία. Μα, η πρότασή μας είναι σαφής. 'Επρεπε να νομοθετήσετε εγκαίρως και όχι καθυστερημένα. Έπρεπε να νομοθετήσετε και να θεσπίσετε τη διαφάνεια και τη νομιμότητα και δεν το κάνατε. Αφού, λοιπόν, δεν το κάνατε ή έπρεπε να αφήσετε εμάς από τώρα να νομοθετήσουμε και να κυβερνήσουμε ή δεν θα έπρεπε να μας ζητάτε αυτή ακριβώς την πρωτοβουλία εκ μέρους μας. Δεν είναι μέσα στους κανόνες του πολιτεύματος αυτό που ζητάει ο συμπαθής συνάδελφος!
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Και ας έλθουμε τώρα στα άλλα. Χρειάστηκε να επιστρατευθεί ένας διακεκριμένος συνάδελφός μας, συνταγματολόγος μάλιστα, ο κ. Βενιζέλος, για να διασκεδασθεί η παραβίαση του Συντάγματος. Έθεσε την υπογραφή του κάτω από ένα σχέδιο νόμου, το οποίο πραγματεύεται άσχετες διατάξεις -από τη μια Ολυμπιακοί Αγώνες και από την άλλη διαιτησία ποδοσφαίρου- Ο ίδιος ο καθηγητής του Συνταγματικού Δικαίου τόλμησε, με το ειδικό του βάρος, να υποστηρίξει ότι είναι δυνατόν να ανακληθεί προεδρικό διάταγμα, η σωρεία προεδρικών διαταγμάτων δι΄ υπουργικών αποφάσεων.
Αυτή ακριβώς η ανεπιτυχής επιστράτευση ενός πολύ διακεκριμένου συνταγματολόγου, τι αποδεικνύει; Όχι μόνο την άστοχη και την αστόχαστη έμπνευση αυτού του σχεδίου νόμου, αλλά και κάτι επιπλέον ότι τίποτε δεν μπορεί να συγκαλύψει όλο αυτό το συνονθύλευμα που αποτελεί το σχέδιο νόμου. Ατύχησε, λοιπόν, όχι μόνο το σχέδιο νόμου και η νομοθετική πρωτοβουλία αυτή της Κυβερνήσεως, αλλά ατύχησε και αυτή η έκθεση της Επιστημονικής Επιτροπής της Βουλής, η οποία δεν ξέρω για ποιο λόγο, αλλά φαίνεται ότι θεώρησε ότι ολόκληρο αυτό το σχέδιο νόμου, περιλαμβάνει μόνο ένα άρθρο και δεν αναφέρεται πουθενά αλλού. Τι συνιστά αυτό τώρα; Αμέλεια, αδιαφορία, αδυναμία στήριξης, συνθηκολόγηση; Είναι ερωτηματικά στα οποία πραγματικά δεν μπορώ εγώ να τα απαντήσω και δεν επιθυμώ.
Αν θέλαμε να χαρακτηρίσουμε, έτσι επί τροχάδην, αυτό το σχέδιο νόμου, θα λέγαμε ότι είναι απατηλώνυμο και ψευδεπίγραφο, γιατί στην επικεφαλίδα του βλέπουμε, φαρδιά πλατιά, "θέματα Ολυμπιακής φιλοξενίας". Εγώ μάλλον βλέπω θέματα ολυμπιακής αφιλοξενίας και τούτο, γιατί υπάρχει η συμφωνία που έκανε το "2004" με την Ένωση Ξενοδόχων και η οποία περιλαμβάνει δώδεκα χιλιάδες (12.000) κλίνες, αντί των είκοσι πέντε χιλιάδες (25.000) κλινών που είχε το Σίδνεϊ. Περαιτέρω, γιατί απουσιάζει η Ελλάδα από μια λαμπρή εκδήλωση που οργανώνει η ΔΟΕ και αφορά τον τουρισμό και τους Ολυμπιακούς Αγώνες.
Πώς, λοιπόν, εν όψει αυτών, έτσι σταχυολογημένων, μπορεί να μιλήσει κανείς για ολυμπιακή φιλοξενία; Επίσης ο τίτλος του ιδίου αυτού σχεδίου νόμου, μιλάει και για έργα ολυμπιακής υποδομής. Μάλλον ολυμπιακή αποδομή εγώ βλέπω. Και γιατί; Δεν έχουμε παρά μόνο τρία (3) χρόνια περίπου για τους Ολυμπιακούς Αγώνες και τέσσερα (4) από τα βασικότερα έργα δεν έχουν δει να στήνονται τα εργοτάξια. Στην ιδιαίτερη περιφέρειά μου, την οποία την ξέρει πολύ καλά και ο φίλος μου κ. Γιαννόπουλος, στη Νίκαια πρόκειται να ανεγερθεί το σπίτι της άρσεως βαρών.
Ας ερωτηθούν οι αρμόδιοι παράγοντες που βρίσκεται αυτό το έργο. Το ίδιο γίνεται και στο χώρο του πινγκ-πονγκ στο Γαλάτσι, το ίδιο γίνεται και στο Φλοίσβο, το ίδιο γίνεται και στον Άγιο Κοσμά. 'Αρα που είναι τα ολυμπιακά έργα, τα οποία έρχεται να προωθήσει περίπου τρία χρόνια πριν από την τέλεση των Ολυμπιακών Αγώνων το συζητούμενο σχέδιο νόμου;
Δεν είναι όμως μόνο το απατηλώμενο και ψευδεπίγραφο αυτό του σχεδίου νόμου το οποίο προκαλεί τη δικαιολογημένη αντίθεση της Αξιωματικής Αντιπολίτευσης. Είναι και άλλα στοιχεία. Είναι το πέμπτο κατά σειρά σχέδιο νόμου, το οποίο έρχεται να ρυθμίσει αυτά τα θέματα. Γιατί αυτή η προχειρολογία; Γιατί, ενώ παρείχετο τόσος χρόνος, δεν υπήρξε μία σύλληψη στο σύνολο του προβλήματος, ούτως ώστε να μπορούσε να προχωρήσουμε σε μία σωστή πορεία. Άλλο διορθωτικές παρεμβάσεις και άλλο αυτές οι κατεδαφιστικές για τις οποίες θα μιλήσω παρακάτω. Το κόστος της Ολυμπιάδας; Το κόστος της Ολυμπιάδας έχει εκτιναχθεί. Προβλέφθηκε σε 1,7 δισεκατομμύρια δολάρια και στη συνέχεια ο κόσμος γνωρίζει και ο Τύπος αναφέρει ότι αυτό σχεδόν υπερδιπλασιάζεται.
Το περίεργο είναι ότι η Κυβέρνηση τροποποιεί τους νόμους, τους οποίους η ίδια εψήφισε. Χαρακτηριστικός είναι ο ν. 2730/1999. Ακυρώνεται επίσης με κοινές υπουργικές αποφάσεις προεδρικά διατάγματα, κατά τρόπο "βενιζελικό" -είπε ο άρτι κατελθών Βύρων Πολύδωρας- κατά τρόπο πάντως ο οποίος πάσχει, θα προσέθετε εγώ. Υπάρχουν και άλλοι επιτυχέστεροι χαρακτηρισμοί, αλλά δεν έχω την άδεια των "πατέρων" των χαρακτηρισμών αυτών να τους χρησιμοποιήσω.
Επίσης αυτός ο κατακερματισμός των τόπων ανεγέρσεως ολυμπιακών χωριών για τους δημοσιογράφους σε εννιά σημεία πέραν του ότι δημιουργεί δυσλειτουργίες, γεννά και ένα άλλο πρόβλημα. Το πρόβλημα αυτό ανάγεται στην ασφάλεια όλων αυτών των ανθρώπων, που θα μετακινούνται από διαφορετικά σημεία της Αττικής.
Εκείνο που είναι άξιο προσοχής και κατακρίσεως είναι ότι εντάσσει το σχέδιο νόμου εκατοντάδες έργα κάτω από την ομπρέλα των ολυμπιακών έργων, προκειμένου αυτά τα έργα να απολαύσουν των ευεργετικών διαδικασιών, τις οποίες προβλέπει το σχέδιο νόμου. Ευεργετικών διαδικασιών και ως προς το χρόνο -απαλλοτριώσεις και εκδόσεις αδειών- και ως προς τον τρόπο αναθέσεως της μελέτης και της κατασκευής τους, αλλά και ως προς το ειδικό καθεστώς απαλλαγής από τέλη και φόρους.
΄Ένα άλλο περίεργο είναι ότι ρυθμίζονται εδώ όλες οι εκκρεμότητες του Υπουργείου Πολιτισμού. Και το ότι έπρεπε κάποτε εν πάση περιπτώσεις οι εκκρεμότητες αυτές να ρυθμιστούν είναι περάν πάσης αμφιβολίας. Βεβαίως, όχι πάντοτε με τον τρόπο που ακολουθείτε. Αλλά το ότι αυτή η ρύθμιση δεν θα έπρεπε να έχει ως χώρο υποδοχής και επωάσεώς της ένα τέτοιο κορυφαίο, ως εκ του αντικειμένου του, νομοσχέδιο, αυτό νομίζω ότι είναι πέραν πάσης αμφιβολίας.
Τέλος κάνετε και μία βάπτιση: Βαπτίζετε ως ολυμπιακούς άξονες και τους υπάγετε στο καθεστώς των Ολυμπιακών Αγώνων δεκάδες δρόμους στο λεκανοπέδιο Αττικής και στη Θεσσαλονίκη. Ενώ εξάλλου νομιμοποιείτε με απλές αποφάσεις του Γενικού Γραμματέα Αθλητισμού όλα τα κτίσματα -αυθαίρετα και παράνομα- της Γενικής Γραμματείας.
Εν πάση περιπτώσει, ενταφιάζετε εντελώς το ν. 2190. ΄Ηδη έχουμε πληροφορηθεί από τον Τύπο ότι ετοιμάζετε μνημόσύνό του, διότι εξαιρείτε όλες τις Δ.Ε.Κ.Ο. από την εφαρμογή του. Τώρα δε συμπληρώνετε αυτό τον ενταφιασμό και αυτό το μνημόσυνο και με τη ρητή εξαίρεσή τους από εδώ.
Και τέλος παρέχετε δυνατότητες αποσπάσεως δημοσίων υπαλλήλων στο 2004.
Εάν δηλαδή θέλουμε να πούμε τι κάνει αυτό το σχέδιο νόμου, η απάντηση είναι ότι τούτο θεσμοθετεί την παρέκκλιση. Το σχέδιο νόμου βοηθάει το κράτος και την Κυβέρνηση να παρεκκλίνει από τους νόμους, πολλούς από τους οποίους η ίδια είτε υπό άλλη σύνθεση είτε και με την ίδια, έχει θεσπίσει και εφαρμόσει. Αυτός δεν είναι τρόπος νομοθετικής πρωτοβουλίας. Αυτός δεν είναι τρόπος εύρυθμης λειτουργίας του πολιτεύματος. Αυτός δεν είναι τρόπος νόμιμης επιδιώξεως εκείνου του αντικειμένου, το οποίο στοχεύει αυτό το σχέδιο νόμου και είναι η διευκόλυνση των Ολυμπιακών Αγώνων.
Τελειώνω, κύριε Πρόεδρε. Το συζητούμενο σχέδιο νόμου αποδεικνύει και την έλλειψη περιβαλλοντικής πολιτικής εκ μέρους της παρούσας -είναι παρούσα ακόμη- ηγεσίας του ΥΠΕΧΩΔΕ. Διότι παρά το ότι παρήλθαν δύο χρόνια από το ν. 2742/1999, δεν έχει συγκληθεί κανένα, μα, κανένα από τα όργανα που προβλέπει ο νόμος αυτός.
Κύριε Πρόεδρε, η Νέα Δημοκρατία έχει δηλώσει επανειλημμένως ότι στηρίζει ενσυνείδητα, με όλες τις δυνάμεις της, την τέλεση των Ολυμπιακών Αγώνων. 'Oμως, επ΄ ουδενί λόγω δικαιούται να κλείσει τα μάτια στην αδιαφάνεια -η αδιαφάνεια που υπάρχει είναι εκείνη που συγκλονίζει- ούτε να κλείσει τα αυτιά της στα όσα ο ελληνικός λαός ψιθυρίζει. Δεν τορπιλίζουμε την ομαλή διεξαγωγή των Ολυμπιακών Αγώνων, υποδεικνύοντας εδώ, στο φυσικό αυτό χώρο, τις ατέλειες, τις καθυστερήσεις και τις υπερβάσεις. Αντίθετα στηλιτεύοντας αυτά τα γεγονότα, τουλάχιστον ευελπιστούμε ότι μπορεί να προλάβουμε τη μη συνέχισή τους. Έτσι όπως έχει το σχέδιο νόμου, δεν μπορεί να αποσπάσει τη δική μας συναίνεση. Επιφυλάσσομαι για τα υπόλοιπα θέματα να διατυπώσω τις παρατηρήσεις μου κατά τη συζήτηση των άρθρων, κύριε Πρόεδρε. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Πυθαγόρας Βαρδίκος έχει το λόγο.
ΠΥΘΑΓΟΡΑΣ ΒΑΡΔΙΚΟΣ: Συμφωνήσαμε όλοι πως οι Ολυμπιακοί Αγώνες είναι μία εθνική υπόθεση. Αλλά η εθνική υπόθεση θέλει ομοψυχία, θέλει συνοχή, θέλει και γενναιότητα, στοιχεία που δεν τα είδα στις περισσότερες, για να μην πω όλες, τοποθετήσεις των αγαπητών συναδέλφων της Αντιπολίτευσης, τόσο απόψε στην Αίθουσα αυτήν όσο και στη συζήτηση που είχαμε στη Διαρκή Επιτροπή Μορφωτικών Υποθέσεων. 
Αν πρέπει να δοθεί μια εξήγηση, αυτή είναι η εξής. Απλά οι συνάδελφοι επικαλούνται τώρα την εθνική υπόθεση, ώστε μετά το τέλος των αγώνων, όταν θα είναι η εποχή για τα συγχαρητήρια, μια που οι αγώνες θα είναι επιτυχημένοι, να έχουν να λένε "μα, εμείς από τότε λέγαμε ότι πρόκειται για εθνική υπόθεση". 
Στη φόρα που πήρανε, έφθασαν μέχρι του σημείου να βγάζουν άχρηστα και τα τρεις χιλιάδες κρεβάτια, που θα βρεθούν στα ελληνικά κρουαζιερόπλοια. Ειπώθηκε και αυτό στη Διαρκή Επιτροπή, όταν τα πλοία αυτά είναι από τα καλύτερα του είδους τους. Πριν τη δουν έβγαλαν άχρηστη και την Ειδική Υπηρεσία Επιθεωρητών Περιβάλλοντος. Μάλιστα είπανε ότι θα εισηγείται ψέματα στον Υπουργό. Σε τέτοιες περιπτώσεις, στα παραπολιτικά στις εφημερίδες, υπάρχει παραδίπλα μέσα σε παρένθεση ένα "sic".
'Εβαλαν στο στόχαστρο το γεγονός ότι συζητιέται το νομοσχέδιο στο θερινό Τμήμα. Είναι σίγουρο ότι αν το συζητούσαμε στην Ολομέλεια, θα έβαζαν στο στόχαστρο, γιατί συζητιέται στην Ολομέλεια. Και άκουσα πολλές φορές, σχεδόν από όλες τις πτέρυγες, ότι όπου γίνεται ολυμπιακό έργο, αυτός ο τόπος είναι "φιλέτο", λες και πρέπει τα ολυμπιακά έργα να τα πάμε στα κόκαλα. Αλλά βέβαια το φιλέτο έχει ταυτιστεί με το σκάνδαλο και επομένως, "ρίξε ένα φιλέτο να μυρίζει σκάνδαλο η υπόθεση, άφησέ το να αιωρείται, κερδισμένοι θα βγούμε". Απλά να πω ότι ταυτίζουν τα φιλέτα με τα σκάνδαλα όσοι πεινάνε και στην Ελλάδα πεινασμένους δεν θα βρεις σήμερα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Αυτό είναι είδηση απόψε.
ΠΥΘΑΓΟΡΑΣ ΒΑΡΔΙΚΟΣ: Βεβαίως είναι είδηση.
Άκουσα ακόμα και για το μέγα σκάνδαλο του Δημάρχου Αμαρουσίου. Δεν ξέρω το θέμα, αλλά έτσι όπως ειπώθηκε στην αρχή, κατάλαβα ότι ο ίδιος ο δήμαρχος αγόραζε φθηνά στην αρχή, για να πουλήσει μετά ακριβά και να κερδίσει. Μετά πληροφορήθηκα ότι αυτά τα αγοράζει και τα πουλάει ο Δήμος. Επομένως αν αμάρτησε γι' αυτό το μέγα σκάνδαλο ο δήμαρχος, το έκανε για το Δήμο του. Δεν ξέρω, ίσως ο αρμόδιος Υπουργός ξέρει, έβαλαν στο στόχαστρο ακόμα και τη νομιμοποίηση των αυθαιρέτων της Γενικής Γραμματείας Αθλητισμού, λες και θα πρέπει να τα γκρεμίσουμε. 
Σίγουρα δε, κάποια από αυτά, θα έχουν κατασκευαστεί την περίοδο 1990 - 1993, αν και τότε ελάχιστα αθλητικά έγιναν.
Όταν όμως, κυρίες και κύριοι συνάδελφοι της Αντιπολίτευσης, μηδενίζεις και αχρηστεύεις ό,τι βρεις μπροστά σου, στο τέλος οι μηδενισμένοι και οι αχρηστευμένοι θα πάρουν την εκδίκησή τους. ΄Ετσι, όταν θέλεις να τα βάλεις με ό,τι βλέπεις, φτάνεις να αυτοαναιρείσαι. Καταγγέλλετε από τη μία τρομακτικές καθυστερήσεις και από την άλλη καταγγέλλετε κάθε τι που θέλει να επιταχύνει τους ρυθμούς επίτευξης των έργων. 
Στους φιλάθλους του ΠΑΟΚ και του Άρη λέτε ότι θα στηρίξετε τη ρύθμιση για να βρεθούν οι ομάδες στα πρωταθλήματα και εδώ μέσα -η αλήθεια είναι ότι εδώ ήταν η πιο ήπια από τις υποθέσεις που στοχεύσατε, αγαπητοί συνάδελφοι- λέτε ότι πρόκειται για φωτογραφική ρύθμιση. Δεν είναι καθόλου φωτογραφική ρύθμιση. Όταν τα χρέη όλων των συλλόγων είναι δεκατέσσερα δισεκατομμύρια (14.000.000.000) και τα 7,5 είναι του ΠΑΟΚ και τα 3,5 είναι του Άρη, σαφώς πρόκειται η ρύθμιση αυτή να αφορά κυρίως αυτές τις δύο ομάδες. Δεν υπάρχει καμιά φωτογραφία.
Δεν είναι πολύς καιρός που σ' αυτήν την Αίθουσα χειροκροτούσατε ένθερμα και χειροκροτήσαμε κι εμείς τον κ. Μητσοτάκη να κατακεραυνώνει τη νομολογία του Ε' Τμήματος του Συμβουλίου της Επικρατείας, που είχε δημιουργήσει μύρια όσα προβλήματα για τα δάση. Τώρα επικαλεσθήκατε και αυτήν τη νομολογία, αρκεί να τα βάλετε με τα έργα τα ολυμπιακά. Και σας πόνεσε το τι έγινε με την όλη νομολογία του Ε' Τμήματος.
Επειδή πρόσφατα έχουμε και αυτά τα θλιβερά επεισόδια στη Νέα Υόρκη, σίγουρα ήσασταν επηρεασμένοι από τα γεγονότα αυτά. Γι' αυτό αποκαλέσθηκε το νομοσχέδιο -νομίζω από την κ. Πετραλιά- "νομοσχέδιο πανικού". Πανικός στη Νέα Υόρκη, πανικός και στο νομοσχέδιο. 'Η ότι το σχέδιο νόμου δεν θα αφήσει τίποτα όρθιο. Εδώ δύο πύργοι έπεσαν στη Νέα Υόρκη και έφεραν τα πάνω κάτω σε όλον τον κόσμο. Σκεφθείτε τι θα γίνει, λοιπόν, εδώ, που το σχέδιο νόμου δεν αφήνει τίποτα όρθιο. Η υπερβολή είναι καλή όταν χρησιμοποιείται στη λογοτεχνία. Όταν χρησιμοποιείται όμως στη νομοπαρασκευή, νομίζω πως είναι άχρηστη.
Ο φίλος μου Μανώλης Κεφαλογιάννης μέχρι τους Ταλιμπάν επικαλέστηκε. Δεν θα έλειπαν και αυτοί από την κριτική που ασκήσαμε.
Η ουσία όμως είναι μία και θα ξαναγυρίσω στο σημείο με το οποίο άρχισα: Να συμβάλουμε όλοι να βοηθηθεί η Κυβέρνηση απ' όλους, να φέρουμε σε πέρας αυτήν την πράγματι -αφού συμφωνούμε όλοι- εθνική υπόθεση. Η άρνηση δεν προσφέρει, πόσο μάλιστα η στείρα άρνηση, που εκτός από το ότι δεν προσφέρει τίποτα, κάνει και ζημιά.
Ξέρετε πολύ καλά ότι η Κυβέρνηση είναι αποφασισμένη, και είναι σίγουρο, πως θα πετύχει. Έχουμε όλοι μας την ευκαιρία να συμβάλουμε, έτσι ώστε όλοι να πιστωθούμε αυτήν την εθνική επιτυχία. Ας μην κλωτσήσουμε αυτήν την ευκαιρία και ας δώσουμε όλοι σ' αυτό το προσκλητήριο το παρόν. Κανείς να μην ακολουθήσει το δρόμο της άρνησης. Έτσι κι αλλιώς η Κυβέρνηση θα τα καταφέρει και μόνη της. Όποιος αρνηθεί, θα χάσει. 
Τελειώνοντας, θέλω να πω στον αγαπητό Υπουργό, και με την εμπειρία μου τεσσάρων ετών στη θέση Νομάρχη, πως όλες οι ρυθμίσεις επιταχύνουν την εκτέλεση των ολυμπιακών έργων είναι σαφώς προς τη σωστή κατεύθυνση γι' αυτό η Κυβέρνηση πρέπει να περάσει και για τα υπόλοιπα έργα. 
(Χειροκροτήματα από την πτέρυγα του ΠΑΣΟΚ)
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βρέθηκε κάποιος συνάδελφος να στηρίξει το νομοσχέδιο!
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το στηρίζει η Κυβέρνηση.
ΠΡΟΕΔΡΕΥΩΝ (Κωνσταντίνος Βρεττός): Η κα Παπακώστα - Σιδηροπούλου έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν θα ανεβείτε στο Βήμα;
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Όχι, δεν πειράζει, κύριε Υπουργέ, δεν έχει σημασία το Βήμα. "Τα ράσα δεν κάνουν τον παπά". Θέλω να σας βλέπω απευθείας.
Κύριε Πρόεδρε, κύριοι εναπομείναντες συνάδελφοι, κυρία συνάδελφε, θα ήθελα πραγματικά, έτσι με το χέρι στην καρδιά, ο κύριος Υπουργός να μας απαντήσει εάν αισθάνεται ευτυχής σήμερα, φέρνοντας το συγκεκριμένο νομοσχέδιο στη Βουλή των Ελλήνων, για τα αποτελέσματα της μέχρι τώρα ασκηθείσας πολιτικής στο ζήτημα για το οποίο συζητούμε. Με το χέρι στη καρδιά να μας απαντήσει εάν αισθάνεται ευτυχής για τις καθυστερήσεις των έργων, εάν αισθάνεται ευτυχής για το γεγονός ότι επικρέμαται και αιωρείται μία θολή κατάσταση σχετικά με το καθεστώς της ανάθεσης των έργων, εάν αισθάνεται ευτυχής για το γεγονός ότι τα περισσότερα από τα επονομαζόμενα Ολυμπιακά έργα είναι ακόμα στο στάδιο, εάν θέλετε, της ευφάνταστης σκέψης, όλων και του Υπουργείου και των υπολοίπων μελών του Κοινοβουλίου και εάν βεβαίως θα αισθανόταν ευτυχής ο κύριος Υπουργός, ο σημερινός Υπουργός, εάν αυτό το νομοσχέδιο ερχόταν επί ημερών διακυβέρνησης της χώρας από τη Νέα Δημοκρατία, από τα έδρανα της Αντιπολίτευσης ήθελα να γνωρίζω ποια θα ήταν η στάση του, ποια θα ήταν η θέση του, ποιες θα ήταν, εάν θέλετε, οι κριτικές του και οι αντιπολιτευτικές του αιχμές έναντι ενός τέτοιου νομοσχεδίου;
Αυτό είναι ένα ρητορικό ερώτημα. Δεν περιμένω ασφαλώς απάντηση, διότι φύσει και θέσει είναι αδύνατον ο συγκεκριμένος Υπουργός, ο οποίος φέρει και άρα συναινεί, συγκατατίθεται, παροτρύνει και παρεμβαίνει, εάν θέλετε, με αυτήν τη διαδικασία, στη διάθεση των μελών του Ελληνικού Κοινοβουλίου, να μην υπερασπιστεί αυτό το νομοσχέδιο. 
Εγώ, μη θέλοντας να επαναλάβω τα όσα πολύ αριστοτεχνικά, πολλές φορές με εξαιρετική λογοτεχνική δεξιοτεχνία, αλλά και με πολιτική, εάν θέλετε, ευθυκρισία είπαν οι προλαλήσαντες συνάδελφοί μου, θέλω να εστιάσω την προσοχή σε κάποια άλλα ζητήματα τα οποία, κατά την άποψή μου, θεωρώ εξόχως σημαντικά. 
Ποια είναι αυτά; Πρώτα απ' όλα εκμεταλλεύομαι και αξιοποιώ την εισηγητική έκθεση, την οποία έφερε προς τη Βουλή των Ελλήνων ο Υπουργός. Και λέει σχετικά με την ολυμπιακή προετοιμασία θεωρώντας, σύμφωνα με αυτά που είπε ο τελευταίος ομιλών συνάδελφός μου της Συμπολιτεύσεως ο οποίος εάν και προσπάθησε να μας διασκεδάσει τις εντυπώσεις κατόρθωσε να διασκεδάσει μόνο εμάς με τον τρόπο με τον οποίο είπε αυτά τα οποία είπε. Ως εκεί όμως. Διότι εδώ αγαπητοί κύριοι συνάδελφοι, η ίδια η Κυβέρνηση λέει και μάλιστα επιχαίρει και μάλιστα θεωρεί ως σημείο υπερηφάνειας και επαίνου που πρέπει να της αποδώσουμε για τα εξής σημεία - αρχές που επιχειρεί με το συγκεκριμένο σχέδιο νόμου.
Πρώτον, λέει: Η σύντμηση των προθεσμιών -αυτό που είπατε και σεις, κύριε συνάδελφε- η απλούστευση των διαδικασιών και η οριοθέτηση των ευθυνών, είναι οι τρεις αρχές που διαπνέουν σειρά διατάξεων του παρόντος νομοσχεδίου. Δηλαδή σύμφωνα με το εξ αντιδιαστολής συναγόμενο επιχείρημα, το argumentum a contrario, κύριε Υπουργέ, μας λέτε ότι μέχρι τώρα η μη σύντμηση των προθεσμιών σήμαινε καθυστέρηση, η απλούστευση των διαδικασιών σήμαινε χαοτική Δημόσια Διοίκηση και γραφειοκρατία και η οριοθέτηση των ευθυνών, η τρίτη αρχή την οποία εισάγετε με το παρόν νομοσχέδιο, σήμαινε ότι υπήρχε ασυδοσία και ίσχυε αυτό το οποίο λέει ο λαός. Γιατί ξέρετε, κυρίες και κύριοι συνάδελφοι, κάποτε σε αυτήν την Αίθουσα πρέπει να θυμόμαστε το λαό ο οποίος είναι ο εντολέας μας και ο οποίος περιμένει και αναμένει να αρθούμε κατ' αρχήν στο ύψος των περιστάσεων, δεύτερον -βασική αρχή- να ανταποκρινόμαστε στα αιτήματά του και τρίτον να υπηρετούμε το εθνικό συμφέρον. Ο λαός, λοιπόν, λέει ότι η μη οριοθέτηση σημαίνει στις λαϊκές γειτονιές "μπέστε σκύλοι αλέστε και αλεστικά μη δίνετε". Αυτό μας λέει ο κύριος Υπουργός και επιχαίρει σήμερα ότι με το παρόν νομοσχέδιο, βάζει φραγμό, κατά την άποψή του, σε αυτές τις τρεις ελλείψεις οι οποίες, κατά την άποψή μου, είναι εγκληματικές. 
Ερώτημα το οποίο γεννάται προς απάντηση: Πρώτον, οι καθυστερήσεις δεν συνεπάγονται απολογία και απόδοση ευθυνών; Ποιος καθυστέρησε; Γιατί καθυστέρησε; Ποίοι ήταν εκείνοι οι οποίοι οδήγησαν σε εμπλοκή, εάν θέλετε, των έργων αυτών, των λεγομένων ολυμπιακών έργων, ώστε σήμερα να μην έχουμε έγκαιρη, εμπρόθεσμη, εάν θέλετε, δημιουργία τους και να φθάνουμε σε αυτά τα οριακά χρονικά σημεία με ό,τι αυτό συνεπάγεται; 
Δεύτερο θέμα: Εξατομίκευση της ευθύνης, κύριε Πρόεδρε και κυρίες και κύριοι συνάδελφοι. Κάποτε σε αυτόν τον τόπο, στον 21ο αιώνα, όπου εν πάση περιπτώσει τα δημοκρατικά καθεστώτα και όχι τα καθεστώτα, οι δημοκρατίες και όχι, εάν θέλετε, εκείνοι οι οποίοι λειτουργούν με ολοκληρωτικές νοοτροπίες έρχονται και αποδίδουν και λογαριασμό και αποδίδονται ευθύνες. 
Ο λογαριασμός, κύριε Υπουργέ, πού είναι; Γιατί να πληρώσει, κύριε Υπουργέ, ο ελληνικός λαός από εξακόσια ογδόντα δισεκατομμύρια (680.000.000.000), τα οποία είχαν προϋπολογισθεί περίπου τρία τρισεκατομμύρια; Ποιος θα τον πληρώσει τον λογαριασμό αυτό, κύριε Υπουργέ; Ο ελληνικός λαός φυσικά, είναι η απάντηση. Γιατί, κύριε Υπουργέ; Ποιος φταίει γι΄ αυτό; Ποιος σας εμπόδισε στο έργο σας; Μήπως η Αντιπολίτευση; Μήπως η Νέα Δημοκρατία ειδικότερα; Μήπως κάποιοι αστάθμητοι παράγοντες; Μήπως κάποιος αόρατος, άυλος εχθρός τον οποίο δεν μπορέσατε να αντιμετωπίσετε; 
Και γιατί αν κάποια από αυτά συνέβησαν, κύριε Υπουργέ και κύριοι της Κυβέρνησης, δεν ήρθατε εγκαίρως στη Βουλή των Ελλήνων, στο λίκνο της Δημοκρατίας να πείτε: Ξέρετε κάτι; Θέλουμε τη συναίνεσή σας, θέλουμε τη συγκατάνευσή σας, θέλουμε τη συμμετοχή σας. Βοηθήστε μας, πάσχουμε εκεί. Μας υπονομεύουν, μας δυναμιτίζουν, μας δημιουργούν πρόβλημα. Και το κάνουμε επειδή είναι εθνική υπόθεση και όχι μόνο, κύριε Υπουργέ, να τη θυμόμαστε για την έξωθεν νομιμοποίηση της Κυβερνήσεως, όταν βρίσκει τα δύσκολα ή τα ζόρικα, όπως λέει ο λαός, να ερχόμαστε στη Βουλή. Για να νομιμοποιήσουμε τις ατέλειές μας, την ανικανότητά μας, την έλλειψη διαφάνειας, τις αδιαφανείς και θολές διαδικασίες, τότε ενθυμούμαστε τη Βουλή. 
Για απαντήστε μας, κύριε Υπουργέ. Αυτά είναι ερωτήματα στα οποία πρέπει να απαντήσετε. 
Και ξέρετε κάτι; Επειδή τελευταία, όλα τα έχουμε αναγάγει στη διαδικασία και στη σφαίρα του ότι εν πάση περιπτώσει η Νέα Δημοκρατία ασκεί αντιπολίτευση για την Αντιπολίτευση, θέλω να σας απαντήσω. 
Κύριε Υπουργέ, κύριε Πρόεδρε, η Νέα Δημοκρατία ασφαλώς και εδράζει την αντιπολιτευτική της κριτική σε σοβαρότατα έννομα συμφέροντα. Έχει έννομο δημοκρατικό συμφέρον η Νέα Δημοκρατία, διότι είναι η αυριανή κυβέρνηση του τόπου, να γνωρίζει τι, πώς, ποιος, τι θα παραλάβει, με ποιες διαδικασίες, πως θα το παραλάβει και να ενημερώσει τον ελληνικό λαό. Και ασφαλώς η κριτική μας σήμερα και στο παρόν νομοσχέδιο σε αυτήν τη βάση εδράζεται. 
Χαρακτηριστικά του νομοσχεδίου, κατά τη δική μου πάντοτε άποψη και φαντάζομαι και κατά την άποψη απ΄ ό,τι άκουσα των προλαλησάντων συναδέλφων. 
Πρώτο χαρακτηριστικό του νομοσχεδίου. Δεν υπάρχει, κύριε Πρόεδρε, κυρίες και κύριοι συνάδελφοι, προηγούμενο τέτοιων ρυθμίσεων σε άλλες χώρες και σε πόλεις ανά τον κόσμο, οι οποίες ανέλαβαν μέχρι σήμερα Ολυμπιακούς Αγώνες. Τέτοια καταστρατήγηση του κείμενου θεσμικού πλαισίου, τέτοια κατάφωρη παραβίαση, κύριε Υπουργέ, του νομικού πλαισίου βεβαίως δεν έχει υπάρξει πουθενά. 
Ο Σωκράτης, κύριε Υπουργέ -και το γνωρίζετε πολύ καλά και εσείς, όπως το γνωρίζουμε και εμείς- έλεγε μια συγκεκριμένη φράση, όταν έπινε το κώνειο: "Νόμοις πείθου καν άδικοι ώσι", να πειθόμεθα στους νόμους ακόμα και όταν είναι άδικοι. Ποια πειθώς ποια αξιοπιστία του κράτους δικαίου, κύριε Υπουργέ, απέναντι στους πολίτες; Πώς θα πείσετε, κύριε Υπουργέ, τον πολίτη να συμμορφώνεται προς τους νόμους, όταν το κράτος δικαίου -στη συγκεκριμένη περίπτωση εσείς που κυβερνάτε- παραβιάζει τους νόμους; Πώς θα πείσετε τον πολίτη, κύριε Υπουργέ, να μην καταστρατηγεί και να μην παραβιάζει τους νόμους, όταν πρώτος δίνετε το παράδειγμα; 
Αναρωτήθηκε προηγουμένως ο τελευταίος συνάδελφος της Συμπολίτευσης: Μα -λέει- η Νέα Δημοκρατία θα ασκούσε κριτική και αν το νομοσχέδιο ερχόταν στην ολομέλεια. 
Σύμπτωση, κύριε συνάδελφε, το γεγονός ότι είναι το πέμπτο κατά σειρά νομοσχέδιο που αφορά τα ολυμπιακά έργα και τους Ολυμπιακούς Αγώνες το οποίο έρχεται σε θερινό Τμήμα; Σύμπτωση, κύριε συνάδελφε, ή τυχαίο περιστατικό το γεγονός ότι η ίδια η Κυβέρνηση η οποία νομοθετούσε μέχρι πρότινος έρχεται σήμερα και αναιρεί, ακυρώνει και εντελώς εξαφανίζει τα όσα μέχρι τώρα νομοθέτησε; Σύμπτωση ή τυχαίο περιστατικό, κύριε Πρόεδρε και κυρίες και κύριοι συνάδελφοι το γεγονός ότι έχουμε υπό αίρεση δημοσιογραφικά χωριά; Μπορείτε να μου εξηγήσετε, κύριε Υπουργέ, γιατί αυξάνετε το συντελεστή δόμησης σε δημοσιογραφικά χωριά, τα οποία ενδεχομένως μπορεί να κατασκευαστούν μονάχα από λυόμενες κατασκευές; Αν οι κατασκευές είναι λυόμενες, προς τι η πρεμούρα, ας μου επιτραπεί η έκφραση, να αυξήσετε το συντελεστή δόμησης;
Τελειώνοντας θέλω να πω το εξής. Οι προσωπικές πολιτικές, κύριε Πρόεδρε και η ρασπουτίνειας έμπνευση εισαγωγή αυτού του νομοσχεδίου με δύο συντελεστές τον ΥΠΕΧΩΔΕ, κατά την εκκλησιαστική ορολογία, και τον του Πολιτισμού, όπως ακριβώς υπήρχε η ανησυχία στην πάλαι ποτέ αυτοκρατορική οικογένεια της Ρωσίας δηλ. ο Ρασπούτιν, ο ιθύνων νους και η αυτοκρατορική οικογένεια το εκτελεστικό όργανο. 
Θέλω να πιστεύω ότι ο κύριος Υπουργός του Πολιτισμού, επειδή ακριβώς κατέχει την επιστήμη του Δικαίου και επειδή, εν πάση περιπτώσει, η αρχή της επιείκειας είναι εκείνη η οποία το διαπνέει, θα αντιληφθεί τι πρόκειται να κάνει με το παρόν νομοσχέδιο και τι θα καταγράψει η ιστορία.
Οι Ολυμπιακοί Αγώνες ενδεχομένως να πραγματοποιηθούν. Το θέμα δεν είναι να πραγματοποιηθούν -όπως όπως και με όποια μελανά σημεία. Το ζήτημα είναι να έχουμε Ολυμπιακούς Αγώνες τέσσερις χιλιάδες χρόνια μετά, όπου πραγματικά οι πολιτικοί αυτού του τόπου θα τιμήσουν τις υπογραφές τους και τη συμμετοχή τους στο ελληνικό Κοινοβούλιο σ' αυτήν την εθνική υπόθεση.
Τελειώνοντας, κύριε Πρόεδρε, ήθελα να πω ότι μια κυβέρνηση, η οποία συμπεριφέρεται έτσι, είναι μια κυβέρνηση non grata, είναι μια κυβέρνηση ανεπιθύμητη, είναι μια κυβέρνηση, η οποία επί της ουσίας δεν έχει την έξωθεν καλή νομιμοποίηση και την έξωθεν καλή μαρτυρία για να επιχειρεί αυτά τα οποία επιχειρεί.
Ας συμμαζευτούν λοιπόν, για να μπορέσουν επιτέλους να έρχονται κόσμια και αξιοπρεπώς στην ελληνική Βουλή και να μη φέρνουν τα νομοσχέδια τα οποία φέρνουν. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στο στάδιο των δευτερολογιών.
Ο κ. Θωμάς έχει ζητήσει το λόγο. Πόσο χρόνο θέλετε στη δευτερολογία σας;
ΓΕΩΡΓΙΟΣ ΘΩΜΑΣ: 'Ενα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Σας δίνω δύο λεπτά, κύριε συνάδελφε.
ΓΕΩΡΓΙΟΣ ΘΩΜΑΣ: Εδώ και χρόνια που έχει αναλάβει η χώρα τη διοργάνωση των Ολυμπιακών Αγώνων πάντα είχα τη σκέψη ότι έπρεπε να προτείνω στον Υπουργό Πολιτισμού να δημιουργήσει μια υπηρεσία αρχείου, θα έλεγα μουσείου όπου θα παρουσιαστεί μετά από χρόνια η ιστορία από τη διεκδίκηση, την προετοιμασία και την τέλεση. Φαντάζομαι ότι σε ένα τέτοιο ιστορικό αρχείο, μνημείο υποκρισίας και καταστροφολογίας θα αποτελούν οι τοποθετήσεις απόψε των συναδέλφων της Αντιπολίτευσης.
Κύριε Υπουργέ, σας θυμίζω ότι αν ανατρέξετε στο αρχείο του Εθνικού Μουσείου θα δείτε ότι, όταν στις αρχές του αιώνα έγινε το Μουσείο στην Πατησίων, η τότε Αντιπολίτευση είχε κατακεραυνώσει την κυβέρνηση μέσα στο Κοινοβούλιο ότι πηγαίνει το Εθνικό Μουσείο των Αθηνών μακράν της πόλεως, για να εξυπηρετήσει το πλούσιο Στρέφη και να αξιοποιήσει την περιουσία του, που ήταν πίσω από το Μουσείο. Μάλιστα βάζει το Μουσείο σε ένα ποτάμι- γιατί εκεί κατέβαινε το ποτάμι της Λεωφόρου Αλεξάνδρας- που στο μέλλον θα το παρασύρει ο ποταμός. 
Φαντάζομαι ότι όπως εμείς διαβάζουμε αυτά σήμερα και "θαυμάζουμε" πραγματικά την Αντιπολίτευση εκείνης της εποχής, κάποιες άλλες γενιές θα διαβάζουν τα σημερινά Πρακτικά και θα "θαυμάζουν" την Αντιπολίτευση. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η εισηγήτρια της Νέας Δημοκρατίας κα Φάνη Πετραλιά-Πάλλη έχει το λόγο.
Πόσο χρόνο θέλετε, κυρία Πετραλιά;
ΦΑΝΗ ΠΕΤΡΑΛΙΑ-ΠΑΛΛΗ: 'Οσο πάει η ρύμη του λόγου μου. Δεν θα μιλήσω πολύ.
Κατ' αρχήν, μου κάνει εντύπωση, κύριε Υπουργέ, κύριοι συνάδελφοι, ότι δεν παίρνει το λόγο ούτε ο παριστάμενος Υφυπουργός ΠΕΧΩΔΕ ούτε ο παριστάμενος Υφυπουργός Αθλητισμού, αλλά κυρίως θα έλεγα ο Υφυπουργός ΠΕΧΩΔΕ, γιατί υπάρχουν πάρα πολλές ρυθμίσεις που αφορούν κυρίως το ΥΠΕΧΩΔΕ και θεωρούσα ότι πριν από την ψήφιση του νομοσχεδίου επί της αρχής, θα έπρεπε να έχουμε ακούσει και τις απόψεις των εμπλεκομένων Υπουργείων, γιατί μιλήσαμε εδώ για συντελεστές, για αλλαγές χρήσεις κλπ. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα μιλήσουν τώρα από μισή ώρα ο καθένας. Προσέξτε!
ΦΑΝΗ ΠΕΤΡΑΛΙΑ-ΠΑΛΛΗ: Δεν έχουμε πρόβλημα, δεν φεύγουμε καθόλου. Αντίθετα, θα ήταν ευχάριστο να ακούσουμε κάποιες απαντήσεις, πριν περάσουμε στην ψήφιση του νομοσχεδίου επί της αρχής. 
Κύριε Υπουργέ, θα ήθελα να σταθώ λίγο στην έκθεση της Επιστημονικής Επιτροπής. Θα έλεγα ότι με έναν πολύ περίκομψο τρόπο, "βενιζέλειο" τρόπο απ' αυτούς που υπαγορεύετε και χρησιμοποιείτε εσείς ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αν κατάφερε η Επιστημονική Επιτροπή να χρησιμοποιήσει "βενιζέλειο" τρόπο, τότε εντάξει, την εγκρίνω.
ΦΑΝΗ ΠΕΤΡΑΛΙΑ-ΠΑΛΛΗ: Η Επιστημονική Επιτροπή της Βουλής ουσιαστικά υποδεικνύει εμμέσως την αντισυνταγματικότητα του νόμου αυτού. Δεν είναι τυχαίο ότι αυτή είναι μια από τις πιο ενδιαφέρουσες εκθέσεις που έχει συντάξει η Επιστημονική Επιτροπή της Βουλής. Δεν είναι τυχαίο ότι επικαλείται παραδείγματος χάριν, στην παράγραφο 3 τις νομολογίες του Συμβουλίου της Επικρατείας, όπου απαγορεύουν κάποια πράγματα και λέει, τη διατάραξη της χρήσης του αστικού πρασίνου από άλλες χρήσεις, όπως δημόσιους υπόγειους σταθμούς. Ακόμα λέει ότι θα πρέπει να διαφυλάσσεται -και πάντα παραπέμποντας στο Συμβούλιο της Επικρατείας- η μορφολογία των ακτών, να εξασφαλίζεται η ακώλυτη πρόσβαση σε αυτές και αναφέρεται και στα γκαράζ και στα χωριά. 
Και βεβαίως, επειδή δεν μπορεί ευθέως να πει ότι είναι αντισυνταγματικό ή δεν θέλει να πει ευθέως ότι είναι αντισυνταγματικό, η έκθεση ουσιαστικά καταλήγει υποδεικνύοντας και λέγοντας ότι στην προσφυγή στο Συμβούλιο της Επικρατείας, όταν μπορεί να γίνει εκεί θα αποδειχθεί ότι και το νομοσχέδιο έχει πρόβλημα. Ουσιαστικά αυτό λέει η έκθεση της Επιστημονικής Επιτροπής.
Ακούσαμε βεβαίως σε χαμηλούς τόνους τον κύριο Υπουργό -για τους δικούς του λόγους, δεν χρειάζεται να πω και να αναλύσω- είναι όμως πολλά τα ερωτήματα στα οποία δεν πήραμε απαντήσεις.
Κατ' αρχήν ακούστηκε η έννοια της μεταολυμπιακής κρίσης. Πραγματικά τι έγινε εκείνη η επιτροπή υπό τον κ. Καρτάλη, η οποία μέχρι τις 10 Ιουνίου έπρεπε να είχε αναφερθεί στις μεταολυμπιακές κρίσεις; Τις χάσαμε στο δρόμο τις μεταολυμπιακές κρίσεις. Βεβαίως δεν έχουμε χάσει τον κ. Καρτάλη, αλλά τις μεταολυμπιακές κρίσεις τις έχουμε χάσει στο δρόμο. Και ακούμε σήμερα ή πληροφορούμεθα σήμερα ότι στη διυπουργική επιτροπή ελήφθη μία απόφαση να γίνει μια νέα τριμελής επιτροπή, η οποία θα αποτελείται από τον κ. Καρτάλη, τον κ. Χρυσικόπουλο και τον Πυργιώτη, ο οποίος θα πάρει όλη την εποπτεία των έργων και όλο το συντονισμό, δηλαδή αυτά τα οποία λέγαμε. Πάλι επικαλύψεις, κάνουμε ένα καινούριο όργανο που αποδεικνύει ότι απέτυχαν τα μέχρι τώρα όργανα, που θα πάρει τα πάντα από μέσα είτε λέγονται ολυμπιακά έργα είτε λέγονται αθλητικά, είτε λέγονται κόμβοι και δρόμοι. Άρα, λοιπόν, πηγαίνουμε σε μια ειδική επιτροπή. Τι θα γίνει, θα καταργηθούν οι άλλες επιτροπές;
Έχετε αναλάβει και νομοθετικά το έχουμε ψηφίσει εδώ, δέσμευση κάθε τρεις μήνες να ενημερώνετε τη Βουλή για το τι ακριβώς συμβαίνει και πού είναι η προετοιμασία. Δεν το είδαμε.
Θέλω να αναφερθώ στο σλάλομ. Το σλάλομ έφυγε από το Ριζάρι και πάει στο Ελληνικό χωρίς να χωροθετείται. Βεβαίως θα το πούμε στο άρθρο, γιατί είδα την απάντηση την οποία δώσατε στα Πρακτικά. Πολύ γρήγορα έγινε όλο αυτό.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σλάλομ είναι και κατεβαίνει γρήγορα.
ΦΑΝΗ ΠΕΤΡΑΛΙΑ-ΠΑΛΛΗ: Ναι, κύριε Υπουργέ, αλλά μήπως εκείνη τη νεροτσουλήθρα που κάποιοι σας ζήταγαν, τη στείλαμε κατευθείαν στο Ελληνικό; Ετοιμάζουμε τη νεροτσουλήθρα; Ξέρουμε ότι όταν λέμε σλάλομ -και απευθύνομαι στον πρόεδρο της Green Peace και νυν Υφυπουργό του ΥΠΕΧΩΔΕ- εννοούμε εννέα μέτρα μπετόν, όπου πρέπει να υπάρξει το τοιχίο για να γίνει ο φυσικός καταρράκτης; 
Από την άλλη μεριά από τους παρθενώνες του κ. Βερελή έχουμε καταλήξει σε λυόμενες παράγκες και θα σας πω τι εννοώ. Ο κ. Βερελής έλεγε ότι θα φτιάξουμε τους νέους παρθενώνες. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Οι "σύγχρονοι παρθενώνες"; Το είπε ο Παναγιώτης ο Κανελλόπουλος.
ΦΑΝΗ ΠΕΤΡΑΛΙΑ-ΠΑΛΛΗ: Το έχει πει ο κ. Βερελής. Βέβαια όχι στην επιστολή που του στείλατε εσείς και του λέγατε αυτά που του λέγατε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εγώ δεν έστειλα επιστολή στον κ. Βερελή.
ΦΑΝΗ ΠΕΤΡΑΛΙΑ-ΠΑΛΛΗ: Στείλατε και στον κ. Βερελή, τις έχουμε τις επιστολές.
Ο κ. Βερελής είχε μιλήσει για τους σύγχρονες παρθενώνες και από εκεί καταλήξαμε στις λυόμενες παράγκες. Και βεβαίως ο κ. Σπανουδάκης, επειδή άρχισε να μιλά στην επιτροπή απ΄ ό,τι είδα για τα δημοσιογραφικά χωριά και έλεγε για λυόμενα, επενέβητε εσείς και είπατε τη φράση: Μα, τα λυόμενα δεν είναι τζάμπα και δεν είπαμε ότι θα γίνουν λυόμενα. Γιατί; Γιατί τα λυόμενα δεν χρειάζεται να νομοθετηθούν και να θεσμοθετηθούν με ειδικούς όρους δόμησης. Άρα, λοιπόν, αν έχετε σκοπό να κάνετε τα δημοσιογραφικά χωριά λυόμενα, τότε για ποιο λόγο θέλετε νέα δημοσιογραφικά χωριά να τα θεσμοθετήσετε την ώρα που ξέρετε πολύ καλά κάποια μέλη της ΔΟΕ τι σας απήντησαν εις άπταιστον αγγλική στη σύσκεψη που έγινε για τους φόρους των διαφόρων δημοσιογραφικών χωριών.
Θα σας πω και κάτι άλλο, το οποίο βέβαια θα το πούμε στα άρθρα, αλλά αξίζει να το πούμε και τώρα. Γιατί μιλάμε για τόσα δημοσιογραφικά χωριά; Ξέρουμε πάρα πολύ καλά ότι στο Σίδνεϊ το ένα δημοσιογραφικό χωριό από τα δύο ήταν λυόμενα, το εγκατέλειψαν αμέσως οι δημοσιογράφοι. Δεν έμειναν εκεί, διότι ήταν κόλαση παρ' όλο που είχαν προβλεφθεί air condition κλπ. Ξέρουμε, όμως και κάτι άλλο, ότι δεν χρειάζονται τα εννέα δημοσιογραφικά χωριά.
Και ξέρετε γιατί; Γιατί οι δημοσιογράφοι των μεγάλων καναλιών, των πιο γνωστών χωρών, μένουν όλοι σε ξενοδοχεία. Μέσα στα δημοσιογραφικά χωριά μένουν συνήθως μικρές χώρες, φτωχιές χώρες, που δεν μπορούν να ανταπεξέλθουν οικονομικά. 'Αρα γιατί θεσμοθετείτε εννέα χωριά; Αυτό καλό είναι να μας το απαντήσετε.
Μιλήσατε για oλυμπιακή διοίκηση και είπατε ότι καλό θα ήταν να υπάρξει αυτή η oλυμπιακή διοίκηση. 'Aλλο όμως oλυμπιακή διοίκηση και άλλο κατάλυση του κράτους και των νόμων. Και επειδή αναφερθήκατε -και θα τελειώσω με αυτό- στα όσα μοιράσατε στην επιτροπή, κύριε Υπουργέ, ως προς τα χρονοδιαγράμματα και τους προϋπολογισμούς, ας μην πάμε, αν θέλετε στους προϋπολογισμούς της διεκδίκησης, γιατί είπατε κιόλας ότι κάπου υπήρξατε ιδιαίτερα ανεκτικοί ή ενδοτικοί στο θέμα των προθεσμιών. Εδώ το Διεθνές Κέντρο της Ραδιοτηλεόρασης τον Ιούλιο του 2000 ανακοινώθηκε ότι θα στοίχιζε δέκα δισεκατομμύρια επτακόσια (10.700.000.000). Σήμερα έχει φθάσει μέχρι τα τριάντα πέντε δισεκατομμύρια. Και βεβαίως είναι γνωστό ότι και εσείς έχετε πιέσει τον κ. Ρομέρο, διότι ακόμη δεν έχει δώσει τις όποιες προδιαγραφές και ξέρουμε και πολύ καλά και σας το είχα επισημάνει στο προηγούμενο νομοσχέδιο ότι δύο στοιχεία μέσα από την προσφορά του κ. Ρομέρο, επίτηδες δεν είχε διευκρινισθεί και εσείς το είχατε υποδείξει -και όταν λέω εσείς, εννοώ η Κυβέρνηση- διότι ενώ σε άλλες προσφορές η προσφορά αναφερόταν δωρεάν, δηλαδή ήταν υποχρέωση του κ. Ρομέρο και οι γεννήτριες και κάποια άλλα θέματα, σήμερα έρχεται πάλι ο κ. Ρομέρο και ζητάει και τις γεννήτριες και κάποιες καλωδιώσεις και όλα αυτά που σαφώς δεν ήταν στις αρχικές υποτιθέμενες προδιαγραφές.
Κέντρο Γραπτού Τύπου έντεκα δισεκατομμύρια τριακόσια εκατομμύρια (11.300.000.000) ανακηρύχθηκε φέτος δεκατέσσερα δισεκατομμύρια οκτακόσια εκατομμύρια (14.800.000.000). Το 1999, το Κέντρο Αντισφαίρισης ήταν έξι δισεκατομμύρια (6.000.000.000) φέτος προκηρύχθηκε για δέκα δισεκατομμύρια οκτώ εκατομμύρια (10.800.000.000). Κέντρο Σκοποβολής πέρσι τεσσερισήμισι δισεκατομμύρια (4.500.000.000), φέτος δεκατέσσερα δισεκατομμύρια επτά εκατομμύρια (14.700.000.000). Και βεβαίως όταν θα μας δοθεί η ευκαιρία στα άρθρα θα μιλήσουμε για το Ολυμπιακό Χωριό.
Θα ήθελα όμως πριν τελειώσω να παρακαλέσω εσάς, κύριε Υπουργέ, καθώς και τους άλλους Υπουργούς που θα μιλήσουν αύριο να είσθε πιο συγκεκριμένοι στις απαντήσεις. Εμείς σας κάναμε ερωτήσεις στις οποίες δεν πήραμε απαντήσεις, διότι σαφέστατα βοηθάει. Εμείς δεν έχουμε αντιπολιτευτική τακτική, αυτό έχει φανεί, διότι εν όψει της αφίξεως του κ. Ροκ, αν δεν φέρνατε αυτό το νομοσχέδιο, είδατε πολύ καλά ότι εμείς είμαστε ιδιαίτερα ανεκτικοί, ως Αντιπολίτευση, αυτό τον καιρό, ακριβώς γιατί περιμένουμε την έλευση του κ. Ροκ. 'Ομως μη μας προκαλείτε, διότι εσείς ξέρετε ότι εμείς ξέρουμε την πραγματικότητα και εμείς ξέρουμε να κάνουμε αντιπολίτευση. Εμείς δεν κάνουμε στείρα αντιπολίτευση, κάνουμε εποικοδομητικές προτάσεις.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είχαμε κάνει τις παρατηρήσεις μας στο άρθρο 18 σχετικά με τις ειδικές ανάγκες αυτών των ανθρώπων, την υποδομή κλπ. Μιλώ για τις αθλητικές εγκαταστάσεις των ανθρώπων με ειδικά προβλήματα. Η επαρχία δεν έχει καμία υποδομή. Δεν είπατε όμως τίποτα γι' αυτό στην επιτροπή και ούτε σήμερα στην ομιλία σας σταθήκατε σε ένα τόσο σοβαρό θέμα, που απασχολεί μια ειδική κατηγορία συνανθρώπων μας. 
'Εχω στα χέρια μου ορισμένες προτάσεις και υπομνήματα που έχουν κάνει, σας έχουν δοθεί και σας αυτές οι προτάσεις, ζητάνε στην επαρχία οπωσδήποτε να υπάρχει η υποδομή με βάση το Ειδικό Σχολείο και τη γειτονιά. Ζητάνε να έχουν προπονητές, οι οποίοι θα τους εκπαιδεύουν και σήμερα πολλά είναι τα σωματεία που δεν έχουν να πληρώσουν ουτε τους προπονητές, γι' αυτό ζητάμε μόνιμα στελέχη και επαρκή χρηματοδότηση.

Επίσης, θα ήθελα να πω δυο λόγια για το προσωπικό του Υπουργείου Πολιτισμού. Είναι γνωστό ότι βρίσκονται σήμερα σε ακινητοποιήσεις οι εργαζόμενοι στο Ταμείο Αρχαιολογικών Πόρων και Απαλλοτριώσεων, έχουν συνεχόμενες σαρανταοκτάωρες απεργίες και ζητούν τελικά το νομοσχέδιο, το οποίο δίνει τη δυνατότητα μεταφοράς οργανικών μονάδων και κάθε είδους προσωπικό από το ταμείο τους σε άλλες υπηρεσίες, να αποσυρθεί γιατί θα απονευρωθεί ουσιαστικά μια υπηρεσία και ιδιαίτερα μια υπηρεσία, η οποία κρατά σήμερα όλο τον τεχνικό προγραμματισμό του Υπουργείου Πολιτισμού. 
Δεύτερον, θα ήθελα να θέσω ορισμένα αιτήματα που έχουν οι εργαζόμενοι και ιδιαίτερα οι μηχανικοί που εργάζονται στο Υπουργείο Πολιτισμού, οι οποίοι έχουν άνισες μεταχειρίσεις σε σχέση με αντίστοιχους συναδέλφους τους που δουλεύουν σε άλλες υπηρεσίες και ζητούν να αρθεί αυτή η αδικία και να εξισωθούν με αυτούς για λόγους ισονομίας καθώς και με άλλους κλάδους του Υπουργείου Πολιτισμού.
Επίσης, οι ίδιοι ισχυρίζονται ότι τα προβλήματα που αντιμετωπίζουν, δηλαδή και το πρόβλημα των μεταθέσεων και το πρόβλημα της μισθοδοσίας κλπ. θα δυσχεράνουν και την προώθηση των ολυμπιακών έργων. Εφόσον δεν θα συμμετέχουν στους διαγωνισμούς, δεν θα μπορεί από την άποψη αυτή να προχωρήσουν τα έργα.
Ακόμα σας είχαμε θέσει και ένα ερώτημα στην επιτροπή, πότε τελικά θα γίνουν οι προσλήψεις των τριών χιλιάδων τετρακοσίων (3.400) περίπου ατόμων και τι θα γίνει με τα προβλήματα που έχουν οι άλλοι εργαζόμενοι όλων των κλάδων. Εσείς βέβαια είπατε ότι θα μεριμνήσετε να τακτοποιηθούν ορισμένα από αυτά τα προβλήματα που έχουν οι εργαζόμενοι, όπως το θέμα των προσλήψεών τους, και θα κάνετε τέτοιες διαδικασίες, ούτως ώστε να μπορέσει να διευθετηθεί και να μπορεί να αποτελεί η προϋπηρεσία τους σαν επιπλέον στοιχείο για την πρόσληψή τους. 
'Ομως, κύριε Υπουργέ, θα πρέπει να δούμε ότι σε όλους τους κλάδους και ιδιαίτερα στον κλάδο ΥΕ που οι εργαζόμενοι είναι ωρομίσθιοι. Είναι αδύνατο να δουλέψει το Υπουργείο με ωρομίσθιες καθαρίστριες και ωρομίσθιους φύλακες, όταν η πολιτισμική μας κληρονομιά, δηλαδή όλα αυτά τα στοιχεία που βρίσκονται μέσα στα μουσεία φυλάσσονται από τους ανθρώπους αυτούς, οι οποίοι εναλλάσσονται μετά το οκτάμηνο και ίσως οι ίδιοι να εγκυμονούν και κινδύνους.
Εκτός από αυτό, κύριε Πρόεδρε, θα ήθελα να πω και ορισμένα πράγματα τα οποία δεν έχουμε επισημάνει, όπως είναι η τροπολογία η οποία έχει ενσωματωθεί στο άρθρο 20...
ΠΡΟΕΔΡΕΥΩΝ (Κωνσταντίνος Βρεττός): Αυτά θα τα πείτε στη συζήτηση επί των άρθρων. 
ΝΙΚΟΛΑΟΣ ΓΚΑΤΖΗΣ: Τότε όμως, κύριε Πρόεδρε, θα μας πείτε ότι έχουμε μόνο δέκα λεπτά στη διάθεσή μας για δέκα άρθρα και δεν θα προλάβουμε.....
ΠΡΟΕΔΡΕΥΩΝ (Κωνσταντίνος Βρεττός): Πέστε, αν θέλετε, δυο κουβέντες τώρα. 
ΝΙΚΟΛΑΟΣ ΓΚΑΤΖΗΣ: Δεν έχουμε αντίρρηση να τα συζητήσουμε τότε, αρκεί να μας δώσετε τη δυνατότητα περισσότερου χρόνου. Γιατί, όπως βλέπετε, λίγοι είμαστε αυτοί που καθόμαστε και παίρνουμε μέρος στη συζήτηση και να μην γίνει αυτό εμπόδιο στην έκφραση των θέσεών μας. 
Ακόμα, κύριε Υπουργέ, θα ήθελα να σας πω ότι υπάρχει ένα αίτημα των εργαζομένων στο ΣΕΓΑΣ. Μου είπαν μάλιστα ότι θα το δείτε το πρόβλημά τους αυτό με κατανόηση. Λύστε και αυτό το θέμα για να τελειώνουμε μ' αυτούς τους ανθρώπους για να αισθάνονται εν πάση περιπτώσει, ικανοποιημένοι.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Περιμένουμε την απάντηση του Υπουργείου Οικονομικών. 
ΦΑΝΗ ΠΕΤΡΑΛΙΑ-ΠΑΛΛΗ: Με το θέμα του ΣΕΓΑΣ συμφωνούμε και εμείς.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σας είπα ότι περιμένω απάντηση από το Υπουργείο Οικονομικών.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, ακούσαμε την τοποθέτηση του κυρίου Υπουργού που έθεσε έναν προβληματισμό, που σε ορισμένα σημεία συμπίπτουμε, ότι δηλαδή θα προσπαθήσουμε σ' αυτήν την Ολυμπιάδα πραγματικά να κατοχυρώσουμε το πνεύμα της, που είναι η διαφύλαξη των πολιτισμών με τον πολιτισμό, η διαφύλαξη της ειρήνης, του αντιπολεμικού χαρακτήρα, των αγώνων κλπ. Όμως, δεν είχαμε σαφείς απαντήσεις για μια σειρά ενεργειών που κατά τη δική μας άποψη επειγόντως θα πρέπει να γίνουν μετά από το δυσμενές περιβάλλον, το οποίο έχει δημιουργηθεί. 
Εγώ στην τοποθέτησή μου δεν κινδυνολόγησα για όλα αυτά τα θέματα και δεν έβαλα στο στόχαστρο της τρομοκρατίας τους Ολυμπιακούς Αγώνες του 2004.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν αναφέρομαι σε σας. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Γενικά το λέω, κύριε Υπουργέ, και θέλω τις απαντήσεις σας. Απλώς είπα ότι όντως είναι σύνθετο το περιβάλλον και όντως εμείς πρέπει να πάρουμε, να αναλάβουμε κάποιες πρόσθετες πρωτοβουλίες. Σας ζήτησα να συγκλiθεί άμεσα η Εθνική Επιτροπή με διευρυμένη παρουσία. Σας ζήτησα να έχετε μία άλλου τύπου αναθεωρημένη σχέση με τη ΔΟΕ, προκειμένου να δούμε αυτά τα πράγματα. Και είπα ότι πρέπει να πάρουμε και τα μέτρα μας, διότι όλο αυτό το καινούριο το περιβάλλον θα δημιουργήσει πάρα πολλά πρόσθετα οικονομικά έξοδα, τεράστιες επιβαρύνσεις οι οποίες, αν προστεθούν στις μεγάλες επιβαρύνσεις που έχουμε λόγω της μεγάλης καθυστέρησης των έργων και των ενεργειών μας για τη διεκπεραίωση των Ολυμπιακών Αγώνων, η κατάστασή μας θα είναι πάρα πολύ δύσκολη. Επομένως νομίζω ότι με νηφαλιότητα διαπιστώνουμε πολύ δύσκολα πράγματα μέχρι να φθάσουμε στην ολοκλήρωση αυτού του γιγαντιαίου εγχειρήματος για τη χώρα. Επομένως εδώ θα πρέπει κανείς να δέχεται εύκολα την κριτική της Aντιπολίτευσης και να προσπαθήσετε μαζί με μας να βρούμε αυτές τις λύσεις, έστω της τελευταίας στιγμής, από τις οποίες θα έχουμε τις μικρότερες δυνατές επιπτώσεις. 
Δεν απαντήσατε στα μεγάλα και σοβαρά θέματα, όπως δεν μας απάντησε και ο κύριος Υφυπουργός ΠΕΧΩΔΕ, που τίθενται με την όλη καταστρατήγηση, η οποία επιχειρείται μέσα απ' αυτό το νομοσχέδιο των γενικών πολεοδομικών σχεδίων, των ζωνών οικιστικού ελέγχου κλπ. 
Θα κρατήσω μία σας αναφορά ότι στην κατ' άρθρο συζήτηση πραγματικά μερικά εξόφθαλμα πράγματα θα μπορέσουμε να τα τακτοποιήσουμε για να μη φθάσουμε σε καταστάσεις, οι οποίες δεν θα είναι αναστρέψιμες σε καμία περίπτωση. 
Επιμένω και πάλι ότι πρέπει να υποχωρήσετε και να βρείτε έναν τρόπο να μη γενικεύσετε τις προσωρινές κατασκευές κατ' αυτόν τον τρόπο. Ουδέν μονιμότερο του προσωρινού και τίποτα δεν θα μπορέσετε να κάνετε μετά. Επιμένω ότι θα πρέπει να δούμε τα προβλήματα των υπαλλήλων του Υπουργείου Πολιτισμού και των υπολοίπων εκτάκτων. Αυτούς τους ανθρώπους τους είχατε μέχρι τώρα και τώρα τους χρειαζόσαστε ακόμα περισσότερο. 
Επιμένω ακόμα, κύριε Υπουργέ, ότι θα πρέπει να διασφαλιστεί εδώ πλήρως -φοβάμαι ότι υπάρχει κάτι ανοιχτό- το ότι σε καμία περίπτωση δεν θα καταστρατηγηθεί ο νόμος για τις αρχαιότητες. Είναι ένα πρόβλημα το οποίο βάζουν και οι Έλληνες αρχαιολόγοι, είναι ένα πρόβλημα το οποίο μας ανησυχεί και μας. Το ότι καταστρατηγούνται οι πολεοδομικές διατάξεις και ο χωροταξικός σχεδιασμός της χώρας μας είναι προφανές. Και εμείς γι' αυτό το λόγο καταψηφίζουμε το νομοσχέδιο, αλλά θα κοιτάξουμε να δούμε μέσα από τα άρθρα του να έχουμε το μικρότερο δυνατό κακό. 
ΠΡΟΕΔΡΕΥΩΝ (Κωνσταντίνος Βρεττός): Ήρθε η ώρα να απαντήσει ο κύριος Υπουργός. 
Ορίστε, κύριε Υπουργέ, έχετε το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, στην αγόρευσή μου επί της αρχής έθεσα το πολιτικό πλαίσιο της ολυμπιακής προετοιμασίας. Ουσιαστικά κάλεσα τα κόμματα της Aντιπολίτευσης να συμπράξουν με την Kυβέρνηση και να επιβεβαιώσουμε για μια ακόμη φορά ότι υπάρχει μια ευρεία πολιτική, κοινωνική, θα έλεγα, εθνική συμφωνία ως προς την ολυμπιακή προετοιμασία της χώρας. 
Στη συζήτηση επί της αρχής θα μπορούσα να αναφερθώ και εγώ στις επιμέρους διατάξεις. Δεν το έκανα. Το έχω κάνει όμως στην επιτροπή. Έχω δώσει σε επαρκή, πιστεύω και πειστικό βαθμό απαντήσεις σε διάφορα ερωτήματα. 
Θα απαντήσουμε σε όλα τα σημεία στην κατ' άρθρον συζήτηση, διότι, όταν υπάρχει μια αμηχανία της Αντιπολίτευσης και δεν μπορεί να αντικρούσει τη βασική πολιτική επιχειρηματολογία της Κυβέρνησης, τίθενται διάφορα ρητορικά ερωτήματα ή εκ του πλαγίου ερωτήματα, διάφοροι υπαινιγμοί, ενώ εμείς δίνουμε άμεσες, καθαρές, ευθείες απαντήσεις σε όλα τα ζητήματα. 
Δειγματοληπτικά: Προϋπολογισμός των Ολυμπιακών Αγώνων. Ο προϋπολογισμός των Ολυμπιακών Αγώνων, κυρίες και κύριοι συνάδελφοι, είναι μια υπόθεση εθνική. Ουδείς μας επιβάλλει να κάνουμε όλα όσα κάνουμε. Εμείς αξιοποιούμε την ευκαιρία των Ολυμπιακών Αγώνων για να εκσυγχρονίσουμε και να συμπληρώσουμε τις υποδομές μας όλων των κατηγοριών και όλων των ειδών. Ένα μόνο παράδειγμα θα δώσω. Τα πεντακόσια δισεκατομμύρια (500.000.000.000) του προγράμματος "Ελλάδα 2004", οι αθλητικές υποδομές σε όλη τη χώρα εκτός Αττικής, επιβάλλονται από τη σύμβαση ανάληψης των αγώνων; Μας τις υπαγορεύει η ΔΟΕ; Είμαστε υποχρεωμένοι για να κάνουμε αγώνες στην Αθήνα, να κάνουμε ένα αθλητικό κέντρο σε κάθε καποδιστριακό δήμο της χώρας; Όχι. Αυτό είναι ένα εθνικό αναπτυξιακό πρόγραμμα που μειώνει τις περιφερειακές ανισότητες και διασφαλίζει την εθνική συνοχή και είναι μια δική μας επιλογή. Μα αυτό είναι το 1/3 του προϋπολογισμού. 
Δημοσιογραφικά χωριά. Δεύτερο παράδειγμα. Εμείς αξιοποιούμε την ευκαιρία αυτή των δημοσιογραφικών χωριών, προκειμένου να διαμορφώσουμε ένα κοινωνικό απόθεμα. Εκσυγχρονίζουμε τις κατασκηνώσεις του Αγίου Ανδρέα, θα εκσυγχρονίσουμε τις φοιτητικές εστίες του Πανεπιστημίου Αθηνών και του Μετσόβιου Πολυτεχνείου. Δημιουργούμε υποδομές διασφαλισμένης μεταολυμπιακής χρήσης με κοινωνική ευαισθησία. Η επιλογή, το ολυμπιακό χωριό -για να πάρω ένα τρίτο παράδειγμα- να είναι ένα έργο του Οργανισμού Εργατικής Κατοικίας και η μεταολυμπιακή του χρήση να είναι η διάθεσή του σε δυόμισι χιλιάδες δικαιούχους του Οργανισμού Εργατικής Κατοικίας, δεν είναι μια κοινωνική επιλογή που κάτι σημαίνει για τους αγώνες; Όταν η ολυμπιακή προετοιμασία δίνει απαντήσεις στο πρόβλημα της εργατικής στέγης ή στο πρόβλημα της φοιτητικής στέγης ή στο πρόβλημα των κατασκηνώσεων για τα παιδιά των εργαζομένων, αυτά δεν είναι κοινωνική ευαισθησία που υπερβαίνει κατά πολύ τις ολυμπιακές υποχρεώσεις και τη σύμβαση της Λοζάνης;
'Αρα μπορούσα να μιλάω ad infinitum -αλλά έφυγε η κα Παπακώστα η οποία χρησιμοποιεί λατινικά για τα θέματα αυτά θα μπορούσα να χρησιμοποιήσω άπειρα παραδείγματα. Παίρνω μόνο δύο ακόμη για να είναι σαφές το στίγμα αυτών που λέω: Προσωρινές κατασκευές. Εμείς θέλουμε να αποφύγουμε τις προσωρινές κατασκευές, εάν μπορούμε να διαθέσουμε τα κονδύλια αυτά για μόνιμες κατασκευές που θα μείνουν στον τόπο και θα έχουν μακρά μεταολυμπιακή χρήση. Προφανώς αυτό θέλουμε να κάνουμε. Αλλά όταν πάμε να χωροθετήσουμε μόνιμες κατασκευές, δεχόμαστε κριτική όταν διατηρούμε τη δυνατότητα για λόγους ασφαλείας να έχουμε μερικές προσωρινές κατασκευές, πάλι δεχόμαστε κριτική. Ε, δυοίν θάτερον. Κάτι πρέπει να μας επιτρέψετε να κάνουμε, κάπου πρέπει να συμφωνήσετε. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Και πέμπτο παράδειγμα, ο δικαστικός έλεγχος. Πρέπει να σας πω ότι εδώ πραγματικά φοβούμαι ότι συνάδελφοι όπως ο κ. Ακριβάκης, ο κ. Βαρδίκος που εξέφρασαν την άποψη ότι η Νέα Δημοκρατία δεν θέλει να τελεστούν οι αγώνες, έχουν κάποιο δίκιο. Είναι σαν να επιχαίρετε κάθε φορά που λέτε ότι μπορεί να προκύψει δικαστικό πρόβλημα. Βεβαίως μπορεί να προκύψει. Ποιος σας είπε ότι σε ένα ευνομούμενο κράτος, σε ένα κράτος δικαίου, ο τελευταίος λόγος ανήκει στην πολιτική εξουσία, στη Βουλή και στην Κυβέρνηση; Για πάρα πολλά θέματα ο τελικός λόγος ανήκει στο δικαστή, σε μια έννομη τάξη όπως η δική μας. Ο δικαστής, όμως, δεν μετέχει στην ολυμπιακή προετοιμασία; Δεν έχει κοινωνική ευθύνη αυτός για ένα εγχείρημα που επωμίζεται η χώρα; Είναι υπόθεση μόνο των πολιτικών οργάνων του τόπου; Δεν είναι υπόθεση των διοικητικών οργάνων, των δικαστικών οργάνων; Αυτοί δεν μετέχουν στην ολυμπιακή προετοιμασία; Βεβαίως και μετέχουν. 

Κακώς όμως επιχαίρετε, γιατί όλα τα θέματα που θέσατε -και θα σας απαντήσω και στην κατ΄ άρθρο συζήτηση- είναι θέματα λελυμένα από τη νομολογία του Συμβουλίου της Επικρατείας. Η χωροθέτηση διά νόμου, για παράδειγμα, έχει κριθεί κατ' επανάληψη ως συνταγματικώς θεμιτή. Δεν αποκλίνουμε πουθενά από τα γενικά πολεοδομικά σχέδια και τις ζώνες οικιστικού ελέγχου. Το είπα και στην αγόρευσή μου ότι θα το προσθέσουμε και ρητά. 
Βλέπω όμως εδώ τώρα να μου φέρνετε ερωτήματα, τα οποία απαντώνται από το νομοσχέδιο expressis verbis. Η απομάκρυνση σε έξι μήνες των προσωρινών κατασκευών, για παράδειγμα. Yπάρχει ειδικό εδάφιο στο νομοσχέδιο. Και όλα τα ερωτήματα που θέτετε με ένα είδος, ας το πούμε, έμμεσης αμηχανίας και με τη μορφή αυτή του "λέω, αλλά δεν το λέω", όλα απαντώνται μέσα από το νομοσχέδιο. Διότι είμαστε σε έναν πολύ μικρό τόπο, γνωριζόμαστε μεταξύ μας και ξέρουμε τι πρεσβεύει ο καθένας και τι επιδιώκει. 
Θέλω, λοιπόν, να σας διαβεβαιώσω ότι χρησιμοποιούμε τα μέσα που μας προσφέρει το Σύνταγμα και η έννομη τάξη της χώρας με πολύ προσεκτικό και λελογισμένο τρόπο και η πρακτική που έχουμε εφαρμόσει ως τώρα αποδεικνύει του λόγου μου το αληθές. Τι εννοώ, και κλείνω μ' αυτό:
Έχω ακούσει κατ' επανάληψη όλη αυτήν τη μυθολογία των απευθείας αναθέσεων. Τα κατασκευαστικά έργα της ολυμπιακής προετοιμασίας έχουν σχεδόν στο σύνολό τους ανατεθεί. Έχουν αναδειχθεί οι ανάδοχοι μέσα από διαδικασίες διαγωνιστικές, όπως προβλέπει το Κοινοτικό Δίκαιο και η εθνική νομοθεσία περί μελετών και έργων. Πού είχαμε απευθείας ανάθεση; Σας έχω δώσει στο φυλλάδιο που μοίρασα τον κατάλογο όλων των έργων. Σε όλα σχεδόν έχουν προχωρήσει οι διαγωνισμοί. Ελάχιστα εκκρεμούν ακόμη. Δεν νιώθει κανείς την ανάγκη να δώσει μια εξήγηση για όλες αυτές τις καταγγελίες που επί χρόνια λέγονται; Ότι δήθεν καθυστερούμε επίτηδες, ότι αλλοιώνουμε τη νομοθεσία, ότι προβλέπουμε ειδικές διατάξεις. Πού είναι αυτά; Δεν υπάρχει ο κατάλογος των αναθέσεων; 
Δεν μιλάμε τώρα εν κενώ. Δεν κάνουμε μία θεωρητική, εργαστηριακή συζήτηση. Η ολυμπιακή προετοιμασία βρίσκεται εν εξελίξει και ερχόμαστε τώρα να λύσουμε θέματα, να την προωθήσουμε, να τη διευκολύνουμε, να την ελέγξουμε, αλλά εξελίσσεται η διαδικασία. Πρέπει να κάνουμε και μία αναδρομική αξιολόγηση, να θυμηθούμε τι έχει πει η καθεμιά και ο καθένας διαχρονικά, από το 1997 έως σήμερα, για να δούμε εάν υπάρχει επιβεβαίωση ή διάψευση.
Σας παρακαλώ, λοιπόν, να τα λάβετε όλα αυτά υπόψη σας στη συζήτηση των άρθρων, στην αυριανή και τη μεθαυριανή συνεδρίαση, γιατί πιστεύω ότι πράγματι το κλίμα είναι κατά βάθος και ήπιο και συναινετικό -αλίμονο αν δεν ήταν για ένα τέτοιο νομοσχέδιο. Και σας διαβεβαιώ για μια ακόμη φορά ότι όλες τις παρατηρήσεις που κάνετε στα άρθρα, με αναφορά σε συγκεκριμένες διατυπώσεις, θα τις ελέγξουμε, διότι τα θέματα αυτά είναι τεχνικά. Μπορεί να υπάρχουν διατυπώσεις, οι οποίες χρειάζονται προσθήκη, διευκρίνιση, οριοθέτηση, έλεγχο, διότι εδώ η πολιτική ηγεσία των αρμοδίων Υπουργείων -και αρμόδια Υπουργεία είναι όλα, τα δεκαπέντε από τα δεκαεπτά που έχει η χώρα και υπογράφουν το νομοσχέδιο αυτό- χειρίζεται θέματα, στα οποία όμως εμπλέκεται η Δημόσια Διοίκηση, εμπλέκονται εποπτευόμενοι φορείς κι εμείς διευκολυνόμαστε πολλές φορές από υποδείξεις και παρατηρήσεις που γίνονται. Σας διαβεβαιώ ότι όλα τα εξετάζουμε και τα ελέγχουμε, με στόχο τη διαφάνεια, την ταχύτητα, την αποτελεσματικότητα και βεβαίως την αξιοπιστία μας ως οργανώτριας χώρας.
Με αυτά τα λόγια -θέλει να μιλήσει και ο κ. Κεφαλογιάννης τώρα, δεν θα του απαντήσω όμως για να μπορέσουμε να τελειώσουμε κάποια στιγμή- σας παρακαλώ να ψηφίσετε επί της αρχής το νομοσχέδιο. Θα ήταν και μία πράξη συμβολική συστράτευσης στις ανάγκες της ολυμπιακής προετοιμασίας. Μπορεί να καταψηφίζεται, και ιδίως μόνο την Αξιωματική Αντιπολίτευση που έχει αξιώσεις να κυβερνήσει τη χώρα, ένα βασικό νομοσχέδιο ολυμπιακής προετοιμασίας; Εάν ο κ. Ρογκ επισκεφθεί αύριο τον Αρχηγό της Αξιωματικής Αντιπολίτευσης, τι θα του πει ο Αρχηγός της Αντιπολίτευσης; Ότι "καταψήφισα το νομοσχέδιο"; Ή θα του πει ότι "έχω επιφυλάξεις για το αν μπορούμε να κάνουμε καλούς και ασφαλείς αγώνες"; Όχι βέβαια.
Υπάρχει, λοιπόν, μια θεσμική ευθύνη. Θεσμική ευθύνη στον τόπο αυτόν δεν έχει μόνο η Κυβέρνηση.
Θεσμική ευθύνη έχουν και η Αντιπολίτευση, τα μέσα ενημέρωσης, η κοινωνία των πολιτών. Όλοι έχουν θεσμική ευθύνη. Κανείς δεν είναι ανεύθυνος.
Είμαι βέβαιος ότι αυτά θα τα λάβετε πολύ σοβαρά υπόψη σας και τουλάχιστον επί της αρχής θα ψηφίσετε το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ακούγοντας τη δευτερολογία του Υπουργού, αρχίζω να προβληματίζομαι αν αυτή η γενικού περιεχομένου διάλεξη οδηγεί στο συμπέρασμα ότι ο κύριος Υπουργός ήλθε σήμερα εδώ να υπερασπισθεί ένα νομοσχέδιο το οποίο δεν έχει καν διαβάσει. Γιατί, εάν κάποιος με στοιχειώδη γνώση νομικών θεμάτων -και νομίζω πως είναι διακεκριμένος νομικός ο κ. Βενιζέλος- διάβαζε αυτό το νομοσχέδιο, δεν θα είχε το θάρρος -για να μην πω καμία άλλη έκφραση- να ζητά από την Αντιπολίτευση να ψηφίσει ένα τέτοιο ανοσιούργημα. 
Μας είπε ο κύριος Υπουργός ότι γίνεται αναδρομική αξιολόγηση το τι έχουμε πει και τι έχουμε κάνει. Μα, αυτό είπαμε στην πρωτολογία μας, κύριε Υπουργέ. Απαντήσεις δεν πήραμε. Τις δικές σας δηλώσεις διαβάζαμε. Τις δηλώσεις του Υπουργού διαβάζαμε. Τα δικά σας στοιχεία που καταθέσατε στη Βουλή. Κάναμε πίνακες και σας τα καταθέσαμε. Για το κόστος των Ολυμπιακών Αγώνων σας μιλήσαμε. Για τις καθυστερήσεις. Αυτά δεν είναι δικά μας λόγια. Είναι αυτά που είπατε εσείς το 1997, το 1998, το 1999, το 2000. Ανατρέξτε εσείς ο ίδιος, που για δεύτερη φορά είστε Υπουργός Πολιτισμού, στις δικές σας προσωπικές δηλώσεις για την πολιτιστική Ολυμπιάδα, ένα θέμα στο οποίο δεν αναφερθήκαμε σ' αυτό το νομοσχέδιο, αλλά είχαμε πολύ μεγάλη άνεση χρόνου να συζητήσουμε με τον προκάτοχό σας Υπουργό, τον κ. Πάγκαλο. Συνέχεια mea culpa είσαστε. Φεύγει ο ένας, έρχεται ο άλλος, συγγνώμη ζητά. 
Μιλάτε για τον προϋπολογισμό. Εγώ, θα σας διαβάσω τι λέτε εσείς, όχι τι λέει η Αντιπολίτευση. Τι λέτε εσείς. Προϋπολογισμός του 2004, κύριοι συνάδελφοι. Ζήτησαν τα Υπουργεία 2,3 τρισεκατομμύρια δραχμές. Δηλώσεις Χυτήρη στις 8/6/2000. Ψαλιδίστηκε ο προϋπολογισμός στο ένα δισεκατομμύριο εκατό εκατομμύρια(1.100.000.000), είχε ξεκινήσει από τα επτακόσια, ήλθε η διυπουργική επιτροπή στις 23/4/2000 και μας το έκανε 1,4, μετά μας είπαν 1,5 τρισεκατομμύρια, ξέρουμε ότι θα φθάσει πάνω από 2,5 και μας εγκαλεί ο Υπουργός. Ε, κάποια στιγμή χρειάζεται και οι εκπρόσωποι της Κυβέρνησης να έχουν ένα στοιχειώδη σεβασμό στο Κοινοβούλιο, για να μην πω κάτι άλλο σ' αυτήν την προχωρημένη ώρα.
Μας λέτε ότι εντάξει, εμείς φέρνουμε αυτές τις ρυθμίσεις, κάντε κάποιες παρατηρήσεις. Σε τελευταία, όμως, ανάλυση ο δικαστής θα έχει τον τελευταίο λόγο; Μα, αυτό είναι το πρόβλημά μας. Εσείς βέβαια, δεν γνωρίζετε τα θέματα της Πολεοδομίας, δεν γνωρίζετε τα θέματα του ΥΠΕΧΩΔΕ. Δεν είχατε την ευκαιρία να πάτε σ' αυτό το Υπουργείο. Λυπάμαι πάρα πολύ που ο παριστάμενος Υφυπουργός ΠΕΧΩΔΕ, δεν πήρε το λόγο για να πει κάποια πράγματα. 
ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο και θα τον πάρει αμέσως μετά από σας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επιτέλους, ζήτησε το λόγο μετά τις τριτολογίες των Κοινοβουλευτικών Εκπροσώπων. Ας πάρει το λόγο να μας πει και να του απαντήσουμε μετά.
Το ξέρετε ότι τα δημόσια έργα, κύριε Βενιζέλο, πληρώνονται δύο φορές; Διότι ανατίθενται με τις διαδικασίες που τα αναθέτει η Κυβέρνηση, γίνονται προσφυγές από τους θιγόμενους στα δικαστήρια, δικαιώνονται και ξαναπληρώνονται τα έργα. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): 'Εχετε κανένα παράδειγμα;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πολλά παραδείγματα. Έχουν κατατεθεί...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ένα παράδειγμα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Βενιζέλο, θα σας πω και παραδείγματα. 
Ξέρετε ποιο είναι το πρόβλημα; Κάθε φορά προκαλείτε στελέχη της Αντιπολίτευσης και στην επιτροπή να σας πούμε ένα παράδειγμα, σας το λέμε και μετά κωφεύετε και δεν απαντάτε κιόλας. Εγώ θα σας πω και παράδειγμα. Περιμένετε. 'Εχετε λίγο υπομονή.
'Εχουμε καταθέσει πρόταση νόμου να αλλάξει η διάταξη για να μην πληρώνει το ελληνικό δημόσιο διπλά τα έργα. 'Εχουμε καταθέσει σειρά από έργα. Θα σας πω, λοιπόν, για τα Ολυμπιακά έργα, το Ολυμπιακό Χωριό. Το ξέρετε εσείς που είστε αρμόδιος Υπουργός και συντονίζετε το όργανο ότι έγινε συμφωνία κυρίων; Δηλαδή όπως η λεγόμενη μαφία, να σας το πω σε αργκό διάλεκτο, όπου στο Σικάγο μαζεύονταν οι συμμορίες την εποχή της ποτοαπαγόρευσης και μοίραζαν τις γειτονιές, έτσι μαζεύονται οι εργολάβοι με το μαθηματικό τύπο του κ. Λαλιώτη, ο οποίος δεν είχε το θάρρος να έλθει εδώ να μιλήσουμε για τα δημόσια έργα, να συμφωνήσουν. Και κατέθεσαν προσφορές σε δεκαδικό του χιλιοστού. Ο ένας 6,798. Ο άλλος 6,799.
Μα, πού τα βρήκαν; Στο χιλιοστό παίζανε; Από τα κομπιούτερ τα έβγαλαν, για να τα πάρει ο κ. Βενιζέλος και ο κ. Κεφαλογιάννης με εκπτώσεις 6%, που υποτίθεται ότι μετά από μεγάλο συμβιβασμό πήγαν στο 9%. Γι' αυτό σας μιλάμε. 
Και τι κάνανε σήμερα; Σήμερα φθάσαμε στο σημείο να σας έχουν "στυλώσει" τα πόδια και να σας λένε "δεν προχωρούμε". Σας τα είπε η κα Πετραλιά, σας τα είπε ο κ. Σαλμάς, σας τα είπαν οι συνάδελφοι. Θα ενδώσετε, θα τα πληρώσετε διπλά και τρίδιπλα. Και σας αρέσουν τα στοιχήματα. Βέβαια εσείς δεν βάζετε ποτέ στοιχήματα, αλλά στον κ. Λαλιώτη αρέσουν αυτά τα στοιχήματα και αν ήταν εδώ θα μπορούσαμε να στοιχηματίσουμε για το 2004, πού θα φτάσει το κόστος του Ολυμπιακού Χωριού. Αυτές είναι οι ανησυχίες μας. 
Σας είπα όμως, ότι εσείς ήρθατε εδώ για ένα λόγο, γιατί σας έστειλε η Κυβέρνηση να στηρίξετε ένα νόμο τερατούργημα. Ο κύριος Υπουργός ΠΕΧΩΔΕ, ο οποίος δεν έχει τις νομικές σας γνώσεις, δεν θα μπορούσε να υπερασπιστεί αυτές τις συνταγματικές διατάξεις και πολύ περισσότερο δεν θα μπορούσε να αντισταθεί στα επιχειρήματα της Αντιπολίτευσης για τα συγκεκριμένα έργα και γι' αυτά που αναφέρονται στους Ολυμπιακούς Αγώνες, αλλά και γενικότερα για το νομοθετικό πλαίσιο γύρω από τα δημόσια έργα. 
Αυτά είναι τα θέματα, κύριοι συνάδελφοι και ασφαλώς εμείς δεν μπορούμε επί της αρχής να ψηφίσουμε ένα τέτοιο νομοσχέδιο. Παρακαλώ δε τον κύριο Υπουργό τις άλλες φορές να είναι -κυρίως στις νουθεσίες του προς την Αντιπολίτευση- πιο προσεκτικός.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Περιβάλλοντος, Χωροταξίας και Δημοσίων Έργων έχει το λόγο, για δέκα λεπτά.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν είχα σκοπό να μιλήσω. Θα ήθελα να τοποθετηθώ στη συζήτηση που θα γίνει κατ' άρθρο.
Παρ' όλα αυτά υπάρχει ένα θέμα στο οποίο προκλήθηκα, κατά κάποιο τρόπο. Θα ήθελα, λοιπόν, να πω δύο λόγια, γιατί πραγματικά μερικά ζητήματα πρέπει να ξεκαθαριστούν, έστω και σ' αυτήν την Αίθουσα. Και λέω "έστω και σ' αυτήν την Αίθουσα" γιατί είναι ζητήματα τα οποία θα πρέπει να ξεκαθαρίσει η ίδια η κοινωνία. Όμως, με ενδιαφέρουν εμένα οι απόψεις των εκπροσώπων του Κοινοβουλίου, γιατί αυτό είναι στοιχείο που αφορά την άσκηση της πολιτικής.
Αναφέρομαι στα δημοσιογραφικά χωριά, για τα οποία έγινε τεράστια συζήτηση. Τι συμβαίνει με τα δημοσιογραφικά χωριά: Πρόκειται για χώρους οι οποίοι ήδη υπάρχουν ως ιδιοκτησίες διαφόρων ιδιοκτητών. Μεταξύ αυτών των ιδιοκτητών είναι και φορείς του δημοσίου. Αυτοί, λοιπόν, οι ιδιοκτήτες συμβάλλονται με κάποιους επενδυτές, οι οποίοι θέλουν έτσι κι αλλιώς να κάνουν ανάπτυξη ακινήτων και έρχονται σε μια συμφωνία με την Επιτροπή Ολυμπιακών Αγώνων, "2004" και στα πλαίσια αυτής της συμφωνίας ορίζεται το τίμημα -ξέρουμε από τώρα πόσο θα στοιχίσει η κάθε κλίνη- για την περίοδο των δεκαπέντε ημερών που θα νοικιαστεί το χωριό για την εξυπηρέτηση των δημοσιογράφων, ορίζονται οι προδιαγραφές ποιότητας που θα πρέπει να υπάρχουν σ' αυτές τις κατοικίες, όπως επίσης ορίζονται και τα ζητήματα ασφάλειας, λειτουργίας, επικοινωνιών κλπ., γιατί αυτά θα πρέπει να υπακούουν σε κάποιες προδιαγραφές. Αυτός είναι ο ρόλος του "2004" και αυτό αφορά η συμφωνία. 
Από κει και πέρα ο επενδυτής μαζί με τον ιδιοκτήτη έχει δικαίωμα -όπως είχε εξάλλου και εκτός των Ολυμπιακών Αγώνων- να αναπτύξει αυτήν την περιοχή και να την αξιοποιήσει με όποιον τρόπο νομίζει, προκειμένου να έχει και το αντίστοιχο κέρδος.
Πού είναι η αντίρρησή σας σ' αυτήν τη διαδικασία και πού είναι το σκάνδαλο; Βλέπετε σκανδαλώδεις όρους δόμησης; Να μας τους πείτε. Να τους δούμε και αν είναι πράγματι έτσι, να τους διορθώσουμε. 
Αλλά εδώ διαβλέπω μια αντίρρηση γενικά για την ανάπτυξη της επιχειρηματικότητας και ιδιαίτερα διά μέσου της δόμησης. Και θέλω να πω το εξής: Σας ενοχλεί η οργανωμένη δόμηση; Δηλαδή τι είδους δόμηση θέλετε για την Αττική στον 21ο αιώνα; Γιατί εδώ επιχειρείται ένα τεράστιο πείραμα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μην το λέτε αυτό.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είναι ίσως η πρώτη φορά που επιχειρείται τέτοιας κλίμακας οργανωμένη δόμηση στην Αττική. Είναι στοιχείο της ποιότητας του περιβάλλοντος. Οργανωμένη δόμηση, ίσον περιβάλλον. Σημασία δεν έχει αν είναι 1,2 ή 1,3. Ας μη μείνουμε στους αριθμούς. Σημασία έχει η ποιότητα, η οργάνωση αυτών των κατασκευών, σημασία έχει η ρύθμιση του χώρου. 
ΦΑΝΗ ΠΕΤΡΑΛΙΑ-ΠΑΛΛΗ: Δεν έχει σημασία...
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αφήστε με δύο λεπτά. Δεν είχα σκοπό να μιλήσω. Αφήστε με όμως να πω αυτά που θέλω να πω.
Εδώ μπαίνει ένα τεράστιο ερώτημα το οποίο αφορά ιδίως την Aντιπολίτευση, τη Νέα Δημοκρατία, το Κ.Κ.Ε. και το Συνασπισμό που αποχώρησε. Τι είδους δόμηση θέλετε στην Αττική και στην Ελλάδα γενικότερα; Θέλετε οργανωμένη δόμηση ή αυτό που ξέραμε μέχρι σήμερα; Σε αυτό το ερώτημα πρέπει να απαντήσετε. Θέλετε την επιχειρηματικότητα ή όχι στα πλαίσια της οργανωμένης δόμησης ή θέλετε να την κάνει το κράτος; Και σε αυτό το ερώτημα πρέπει επίσης να απαντήσετε.
Θέλετε την ποιότητα στις κατασκευές ή όχι; Εν τέλει θέλω να ξέρω -αυτό το λέω χωρίς καμία ρητορική διάθεση- ποια είναι πραγματικά η άποψή σας στο ζήτημα της ανάπτυξης της δόμησης, διότι δεν θέλω να έρχονται στο γραφείο Bουλευτές της Aντιπολίτευσης κάθε φορά που πάμε να βάλουμε ένα στοιχειώδη περιορισμό στους όρους δόμησης και να μου λένε ότι εδώ καταπατάμε το δικαίωμα της ιδιοκτησίας του απλού πολίτη ή υπονομεύουμε το βασικό όρο ανάπτυξης της Ελλάδας που είναι η δόμηση και η οικοδομική δραστηριότητα. 
Αυτή η διπλή γλώσσα προφανώς δεν βοηθάει, είναι υποκριτική και κυρίως δεν βοηθάει εμένα και εμάς που καλούμαστε να ασκήσουμε το κυβερνητικό έργο. Γι΄αυτό θέλω την άποψή σας.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Πολιτισμού: "Θέματα Ολυμπιακής Φιλοξενίας, 'Εργων Ολυμπιακής Υποδομής και άλλες διατάξεις".
Ερωτάται το Τμήμα: Γίνεται δεκτό το νομοσχέδιο αυτό επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ ΠΑΛΛΗ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Πολιτισμού: "Θέματα Ολυμπιακής Φιλοξενίας, 'Εργων Ολυμπιακής Υποδομής και άλλες διατάξεις" έγινε δεκτό κατά πλειοψηφία επί της αρχής.
Έχουν διανεμηθεί τα Πρακτικά της Τετάρτης 5 Σεπτεμβρίου 2001 και της Πέμπτης 6 Σεπτεμβρίου 2001 και ερωτάται το Τμήμα εάν τα επικυρώνει.
ΠΟΛΛΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 5 Σεπτεμβρίου 2001 και της Πέμπτης 6 Σεπτεμβρίου 2001 επικυρώθηκαν.
Στο σημείο αυτό δέχεστε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ : Μάλιστα, μάλιστα
Με τη συναίνεση του Τμήματος και ώρα 00.05΄ λύεται η συνεδρίαση για σήμερα ημέρα Τετάρτη 19 Σεπτεμβρίου 2001 και ώρα 18.30΄με αντικείμενο εργασιών του Τμήματος: νομοθετική εργασία: συνέχιση της συζήτησης επί των άρθρων και του συνόλου του νομοσχεδίου του Υπουργείου Πολιτισμού: "Θέματα Ολυμπιακής Φιλοξενίας, 'Εργων Ολυμπιακής Υποδομής και άλλες διατάξεις". 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



