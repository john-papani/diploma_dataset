ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΞΔ'
Δευτέρα 17 Ιανουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών, 
 2. 'Αδεια απουσίας του Βουλευτή Σ. Μάνου, 
 3. Ανακοινώνεται ότι τη συνεδρίαση παρακολουθούν μαθητές, από το 28ο Γυμνάσιο Αθηνών, 
 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  
1. Κατάθεση αναφορών, 
 2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου αναφορών και ερωτήσεων της Τρίτης 18 Ιανουαρίου 2000, 
 4. Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά με την αντιμετώπιση προβλημάτων των σιτοπαραγωγών, 
ii) σχετικά με τη λήψη μέτρων για την καλύτερη λειτουργία του ζωολογικού κήπου της Φλώρινας, 
 β) Προς τον Υπουργό Μεταφορών και Επικοινωνιών, σχετικά με την επίλυση αιτηματων των ιδιωτικών φορτηγών διεθνών μεταφορών, 
 γ) Προς τον Υπουργό Εθνικής Παιδείας και Θρησκευμάτων: 
i) σχετικά με τις γενικές εξετάσεις για την εισαγωγή των μαθητών στην τριτοβάθμια εκπαίδευση, 
  ii) σχετικά με τις προθέσεις του Υπουργείου ώστε το μάθημα της Ιστορίας, να διδασκέται και η τοπική ιστορία σε επίπεδο νομού, 
iii) σχετικά με τη λήψη μέτρων για την αποστολή των διδακτικών βιβλίων στα Τεχνικά Επαγγελματικά Εκπαιδευτήρια, 
iv) σχετικά με την κατάργηση της πράξης νομοθετικού περιεχομένου, για τις καταλήψεις στα σχολεία, 
 δ) Προς τον Υπουργό Εργασίας και Κοινωνικών Ασφαλίσεων, σχετικά με τον ενιαίο τρόπο συγκρότησης των Υγειονιμικών Επιτροπών Αναπηρίας, του Ιδρύματος Κοινωνικών Ασφαλίσεων, 
 ε) Προς τον Υπουργό Δημόσιας Τάξεως, σχετκά με τα τεκτενόμενα στο Πολυδύναμο Αστυνομικό Τμήμα Αχαρνών, την ίδρυση αστυνομικού τμήματος στο Ζεφύρι κλπ., 
5. Συζήτηση επερώτησης προς τον Υπουργό Τύπου και Μέσω Μαζικής Ενημέρωσης, σχετικά με τη λειτουργία του Εθνικού Συμβουλίου Ραδιοτηλεόρασης και της Ε.Ρ.Τ. Α.Ε., 
 ΟΜΙΛΗΤΕΣ  
Α. Επί των επικαίρων ερωτήσεων:
 ΑΓΓΟΥΡΑΚΗΣ Χ., 
 ΑΛΦΙΕΡΗ Σ., 
ΑΝΘΟΠΟΥΛΟΣ Ι., 
 ΑΝΟΥΣΑΚΗ Ε., 
 ΔΗΜΟΣΧΑΚΗΣ Θ., 
 ΙΩΑΝΝΙΔΗΣ Φ., 
 ΚΑΡΑΤΑΣΟΣ Γ., 
 ΚΟΥΡΟΥΜΠΛΗΣ Π., 
 ΚΩΣΤΟΠΟΥΛΟΣ Β.Δ., 
 ΛΟΥΛΕ Α., 
 ΣΑΛΑΓΙΑΝΝΗΣ Ν., 
 ΦΟYΝΤΑΣ Π., 
 ΦΟΥΝΤΟΥΚΙΔΟΥ Π., 
 ΧΡΥΣΟΧΟΙΔΗΣ Μ., 
Β. Επί της επερωτήσεως: 
ΒΕΖΔΡΕΒΑΝΗΣ Η., 
 ΔΗΜΑΡΑΣ Ι., 
 ΚΑΡΑΤΖΑΦΕΡΗΣ Γ., 
 ΚΟΥΝΑΛΑΚΗΣ Π., 
 ΚΩΣΤΟΠΟΥΛΟΣ Β.Δ., 
 ΛΟΥΚΑΚΟΣ Π., 
 ΜΠΕΝΑΚΗ-ΨΑΡΟΥΔΑ Α., 
 ΠΑΠΑΗΛΙΑΣ Η., 
 ΠΑΥΛΟΠΟΥΛΟΣ Π., 
 ΡΕΠΠΑΣ Δ., 
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΣΥΝΕΔΡΙΑΣΗ  ΞΔ'
Δευτέρα 17 Ιανουαρίου 2000
-----------
Αθήνα, σήμερα στις 17 Ιανουαρίου 2000, ημέρα Δευτέρα και ώρα 18.12' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Ελένη Ανουσάκη, Βουλευτή A' Αθηνών, τα ακόλουθα:
 (Το κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο αναφορών και ερωτήσεων της Τρίτης 18 Ιανουαρίου 2000.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 3752/19.11.99 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Σαρρή προς τον Υπουργό Υγείας και Πρόνοιας, σχετικά με τη συγκρότηση της Επιτροπής του Κεντρικού Συμβουλίου Υγείας, για την έκδοση πιστοποιητικών εξειδίκευσης στη Λοιμωξιολογία.
 2. Η με αριθμό 4175/595/3.12.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Γεωργίου Σούρλα προς τον Υπουργό Δικαιοσύνης, σχετικά με τη χορήγηση άδειας παραμονής στη χώρα μας σε Αλβανό κακοποιό.
 3. Η με αριθμό 1272/16.11.99 αναφορά του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής 'Αμυνας, σχετικά με την παραχώρηση της έκτασης των Στρατοπέδων Καμάρα Α' και Β' στο Δήμο Νιγρίτας Σερρών.
 4. Η με αριθμό 3339/8.11.99 ερώτηση του βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με τις ελλείψεις στα νεοϊδρυθέντα τμήματα των Ανωτάτων Εκπαιδευτικών Ιδρυμάτων, διδακτικού προγραμματισμού, εκπαιδευτικού και διοικητικού προσωπικού κλπ.
 5. Η με αριθμό 3592/15.11.99 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την εύρυθμη λειτουργία των Δημοτικών Σχολείων στα Κάτω Πετράλωνα, που υπέστησαν ζημιές απο τους σεισμούς.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής)
1. Η με αριθμό 2501/399/11.10.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Θεόδωρου Δαμιανού προς τον Υπουργό Τύπου και Μέσων Μαζικής Ενημέρωσης, σχετικά με την πρόσληψη στην Ελληνική Ραδιοφωνία και Τηλεόραση δύο ατόμων, ως προσωπικού ειδικών θέσεων.
 ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Θα παρακαλέσω αν δεν έχει αντίρρηση το Σώμα, να προηγηθεί η δεύτερη επίκαιρη ερώτηση δεύτερου κύκλου του κ. Δημοσχάκη προς τον Υπουργό Γεωργίας.
 Συμφωνείτε;
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 453/12.1.2000 επίκαιρη ερώτηση του Βουλευτή της Νέας Δημοκρατίας κ.  Θεοφάνη Δημοσχάκη προς τον Υπουργό Γεωργίας, σχετικά με την επίλυση προβλημάτων των σιτοπαραγωγών.
 Η επίκαιρη ερώτηση του κ. Δημοσχάκη έχει ως εξής:
 "Οι σιτοπαραγωγοί της πατρίδας μας και ιδία του Νομού 'Εβρου ευρίσκονται σε απόγνωση, γιατί το πολύτιμο προϊόν τους που θρέφει τη φτωχολογιά είναι υπό διωγμό.
Το κόστος παραγωγής του προϊόντος είναι υψηλότατο, η τιμή κατ' έτος πέφτει, οι επιδοτήσεις πέφτουν, οι στρεμματικές αποδόσεις πέφτουν. Συγκεκριμένα το κόστος ενός στρέμματος καλλιεργούμενου σίτου είναι 17.500 δραχμές περίπου, όταν είναι δική τους ιδιοκτησία και ειδικότερα: Για όργωμα τρεις χιλιάδες(3.000) δραχμές, για καλλιεργητή επτακόσιες πενήντα (750) δραχμές, για σπόρο τρείς χιλιάδες (3.000) δραχμές, για σπορά χίλιες (1.000) δραχμές, για χειμερινό λίπασμα τρεισήμισι χιλιάδες (3.500) δραχμές, για ανοιξιάτικο χίλιες οκτακόσιες (1.800) δραχμές, για ράντισμα-φάρμακα επτακόσιες (700) δραχμές, για ψείρα φάρμακα τετρακόσιες (400) δραχμές, για ραντιστικά πεντακόσιες (500) δραχμές, για θεριστικά δύο χιλιάδες (2.000) δραχμές έως δύο χιλιάδες πεντακόσιες (2.500) δραχμές, εάν δεν το ενοικιάζει επιβαρύνεται με άλλα τουλάχιστον πέντε χιλιάδες (5.000) δραχμές έως δέκα χιλιάδες (10.000) δραχμές μίσθωμα, ανάλογα αν είναι ξηρικό ή αρδευτικό.
Η τιμή του προϊόντος είναι τριάντα πέντε (35) δραχμές το κιλό, η απόδοση είναι από εκατό έως τριακόσια κιλά το στρέμμα, η επιδότηση είναι δεκαπέντε χιλιάδες εκατό (15.100) το στρέμμα, εισόδημα μηδέν ή δύο χιλιάδες (2.000) ή τρείς χιλιάδες (3.000) δραχμές κατά στρέμμα.
 Επειδή η κατάσταση είναι τραγική, οι σιτοπαραγωγοί όλης της Ελλάδας και ιδία του Νομού 'Εβρου ευρίσκονται σε απόγνωση, αφού έχουν αρνητικό εισόδημα, το λένε όλα τα στοιχεία που παραθέτω παραπάνω.
 Διά τούτο ερωτάται ο κύριος Υπουργός: Τι θα κάνει για τους σιτοπαραγωγούς της πατρίδος μας και ιδία του ακριτικού 'Εβρου που ευρίσκονται σε οικτρά κατάσταση, αφού το εισόδημά τους από τιμές και επιδοτήσεις της Ε.Ε. είναι αρνητικό;"  Ο Υφυπουργός Γεωργίας κ. Φουντάς έχει το λόγο.
 ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δεν συμφωνώ με το συνάδελφο όσο συμπαθής και αν είναι και όσο οι κάτοικοι του 'Εβρου, της ακριτικής αυτής περιοχής, είναι και αυτοί συμπαθείς διότι φυλάττουν Θερμοπύλες ότι είναι σε εξόντωση και διωγμό. Γεγονός είναι ότι το καθεστώς του σκληρού σίτου είναι το ευνοϊκότερο που θα μπορούσε να θεσπιστεί στα πλαίσια του καθεστώτος των αροτραιών καλλιεργειών, σε σχέση με άλλα προϊόντα, λόγω του ότι απολαμβάνει συμπληρωματικής ενίσχυσης.
Οι τιμές αγοράς είναι ευνοϊκές και -ιδίως μετά τη μεταρρύθμιση του 1992- δεν είναι ποτέ κάτω από την τιμή παρέμβασης που κυμαίνεται σε ποσό πάνω σαράντα (40) δραχμές το κιλό.
 Συνεπώς ο παραγωγός του σκληρού σίτου απολαμβάνει ικανοποιητικότερο εισόδημα σε σχέση με άλλα δημητριακά, πράγμα που αποδεικνύεται και από την επέκταση της καλλιέργειας τα τελευταία χρόνια κατά 5% περίπου.
 Επίσης θέλω να τονίσω ότι το Υπουργείο Γεωργίας, κύριοι συνάδελφοι, δεν μπορεί να παρέμβει στις τιμές που διαμορφώνονται στην αγορά. Ζούμε στην κοινωνία της αγοράς, παρέμβαση δεν μπορεί να γίνει ούτε εν τω μεταξύ και στην ενίσχυση δεν μπορεί να γίνει παρέμβαση, διότι όπως ξέρετε οι τιμές και οι ενισχύσεις καθορίζονται από το Συμβούλιο Υπουργών Γεωργίας και είναι ενιαίες για όλα τα κράτη-μέλη.
 'Ετσι έχει, λοιπόν, το καθεστώς. Νομίζω ότι είναι ικανοποιητικό. Σε μεγαλύτερο ή σε μικρότερο  βαθμό, μπορούμε να το κουβεντιάσουμε, πάντως είναι ένα ικανοποιητικό εισόδημα για τους σιτοπαραγωγούς.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημοσχάκης έχει το λόγο. 
ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, βεβαίως δεν συμφωνώ με τον κύριο Υπουργό. Βέβαια δεν είναι επίκαιρο το θέμα να ασχολείται κανείς με το πρόβλημα των σιτοπαραγωγών. Γιατί; Δόξα τω Θεώ, όλος ο κόσμος έχει χορτάσει ψωμί και μάλιστα μία εκσυγχρονιστική σοσιαλιστική κυβέρνηση θα το θεωρούσε πολύ παρακατιανό να ασχολείται με τους σιτοπαραγωγούς. Πλην όμως σιτάρι σπέρνουν άπαντες στην Ελλάδα.
 Κύριε Πρόεδρε, ποτέ δεν θα απασχολούσα τη Βουλή ούτε την Κυβέρνηση για το πρόβλημα των σιτοπαραγωγών, αλλά όταν πάνε οι συνάδελφοι και εγώ στην επαρχία μας, λέει ο σιτοπαραγωγός: Για να πιεις έναν καφέ στο καφενεδάκι του χωριού, θέλεις όσο πέντε κιλά σιτάρι. Για να αγοράσεις ένα κιλό ψωμί, θέλεις όσο δέκα κιλά σιτάρι. 'Ενα κιλό ψωμί έχει τριακόσιες (300) δραχμές, ένα κιλό σιτάρι έχει τριάντα πέντε (35) δραχμές και ας μη μας λέει ο κύριος Υπουργός ότι έχε πάνω από σαράντα (40) δραχμές, διότι το θεωρούν πολλές φορές υποβαθμισμένο και δεν το αγοράζουν.
'Ερχομαι τώρα στο κόστος. Το κόστος δεν το περιέγραψα εγώ, κύριε Πρόεδρε, το περιέγραψαν οι ίδιοι οι παραγωγοί που είναι δεκαεπτά χιλιάδες πεντακόσιες (17.500) δραχμές το στρέμμα τοις μετρητοίς. Τόσο χρειαζόμαστε για όργωμα, τόσο για δισκοσβάρνα, τόσο για λίπασμα, ανοιξιάτικο ή χειμερινό. Ακόμα του υποχρεώνουν να παίρνουν πιστοποιημένο σπόρο από πολυεθνικές εταιρείες, που φτάνει μέχρι και διακόσιες (200) δραχμές το κιλό και όταν έρχεται η ώρα της σοδειάς βγάζουν εκατό με εκατόν πενήντα κιλά ή και καθόλου πολλές φορές.
  Παράλληλα οι επιδοτήσεις έρχονται από τα Χριστούγεννα μέχρι το Μάρτη.  Αν τυχόν δε πάθουν και καμιά ζημιά από παγετούς και από χαλαζόπτωση ο ΕΛΓΑ και τα ΠΣΕΑ έρχονται μετά από δεκαοκτώ μήνες. Καταλαβαίνετε σε ποια οικτρή κατάσταση ζουν αυτοί οι άνθρωποι. Και όλα αυτά τα επιβαρύνεται το κόστος παραγωγής. Για να φουλάρει σήμερα ένα τρακτέρ, χρειάζεται έναν  τόνο σιτάρι. Το πετρέλαιο κίνησης έφθασε στις διακόσιες είκοσι πέντε (225) δραχμές το λίτρο στο νομό μου.
 Πώς θα αντικαταστήσει τα ανταλλακτικά, πώς θα αντικαταστήσει το τρακτέρ πώς θα σπουδάσει παιδιά, πώς θα στείλει παιδιά στο στρατό; Είναι τεράστιο το πρόβλημα.
 Οι σιτοπαραγωγοί, κύριε Υπουργέ, είναι σε οικτρά κατάσταση.  Αναγκάζονται να φυλάξουν σκληρό σιτάρι γιατί δεν μπορούν να βρουν άλλη εναλλακτική λύση. Τι να σπείρουν; Πέτρες;
 Μιλάτε συνέχεια για αναδιάρθρωση καλλιεργειών. Ξέρει μήπως κανείς τι είναι αναδιάρθρωση καλλιεργειών, τι θα σπείρει, τι θα φυτέψει; 'Ολα τα προϊόντα είναι υπό διωγμόν και φθάνουν αυτοί οι άνθρωποι να λένε "μας έχουν είδος προς εξαφάνιση ή για σκότωμα". Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός: O κύριος Υπουργός έχει το λόγο. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν έχω να προσθέσω τίποτα, κύριε Πρόεδρε, σ'αυτά που είπα. Μόνο θα ήθελα να συμφωνήσω με τον κύριο συνάδελφο σχετικά με την καθυστέρηση καταβολής, σχετικά με την καθυστέρηση εξατομίκευσης των ζημιών από θεομηνίες κλπ. Οφείλω όμως να τον πληροφορήσω ότι εάν οι αποζημιώσεις μετά την εκτίμηση του ΕΛΓΑ καθυστερήσουν, από 1.1.2000 θα πληρωθούν τόκοι. Συνεπώς βρισκόμαστε στην ευχάριστη θέση να πούμε ότι θα επιταχύνουμε αυτές τις διαδικασίες.
'Οσον αφορά αυτό που είπατε για το αν είναι παρακατιανός αυτός που σπέρνει στάρι, νομίζω ότι αυτό δεν ισχύει για τους 'Ελληνες παραγωγούς και ιδίως για τους περήφανους κατοίκους του 'Εβρου. Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός: Επανερχόμεθα στη σειρά του δελτίου των επικαίρων ερωτήσεων.
 Επίκαιρες Ερωτήσεις πρώτου κύκλου:
 Πρώτη είναι η με αριθμό 437/10.1.2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Γεωργίας, σχετικά με τη λήψη μέτρων για την καλύτερη λειτουργία του ζωολογικού κήπου της Φλώρινας.
 Η επίκαιρη ερώτηση της κ. Ανουσάκη, έχει ως εξής:
 "Με θλίψη, με οργή και αγανάκτιση αντικρίσαμε από το δελτίο του MEGA τα απροστάτευτα ζώα που αργοπεθαίνουν στο ζωολογικό κήπο της Φλώρινας. Το Υπουργείο Γεωργίας είναι υπεύθυνο και αρμόδιο και πρέπει να παρέμβει άμεσα, ώστε να σταματήσουν να υποφέρουν τα ζώα, τα οποία προστατεύονται από συμβάσεις και κανονισμούς της Ευρωπαϊκής 'Ενωσης. Ελπίζω πως θα σταματήσει ο διεθνής διασυρμός μας.
Ερωτάται ο κύριος Υπουργός τι μέτρα θα λάβει για το ζωολογικό κήπο της Φλώρινας;".
 Ο Υφυπουργός Γεωργίας κ. Φουντάς έχει και πάλι το λόγο.
 ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, ευθύς ως τα κανάλια έδειξαν αυτά που συνέβησαν στην Φλώρινα τα οποία πράγματι ήταν απαράδεκτα, το Υπουργείο Γεωργίας και ο κύριος Υπουργός πήραν άμεσα μέτρα. Πρώτα-πρώτα πήραν μέτρα για την άμεση έγκριση σχετικών πιστώσεων για τη σίτιση των ζώων ειδικής φροντίδας και τη δυνατότητα ή πλήρους ανάπτυξης του ζωολογικού κήπου ή της μεταφοράς των τριών ειδών, δηλαδή των δύο λιονταριών και ενός πιθήκου σε άλλο ζωολογικό κήπο που θα είναι κατάλληλος.
 Η χώρα μας στερείται ειδικής νομοθεσίας, σχετικά με τις διαδικασίες και τα κριτήρια ίδρυσης ζωολογικών κήπων, ενώ το υπάρχον θεσμικό πλαίσιο είναι και ασαφές και ανεπαρκές.
 Οι ζωολογικοί κήποι στη χώρα μας που ιδρύθηκαν στην πλειονότητά τους με πρωτοβουλία της Τοπικής Αυτοδιοίκησης λειτουργούν σε ακατάλληλες εγκαταστάσεις και τα φιλοξενούμενα είδη και το προσωπικό φύλαξης δεν είναι κατάλληλα γι' αυτήν τη δουλειά.
 Εξαιρετικά δύσκολος όμως είναι ο έλεγχος της παράνομης διακίνησης και κατοχής ειδών, τα οποία προστατεύονται από την εθνική, την κοινοτική και διεθνή νομοθεσία, αφού στις περισσότερες των περιπτώσεων δεν τηρείται μητρώο εισερχομένων και εξερχομένων ζώων, καθώς και μητρώο του κάθε ζώου ξεχωριστά.
Η Ευρωπαϊκή 'Ενωση εξέδωσε οδηγία το 1999 για τη διατήρηση άγριων ζώων σε ζωολογικούς κήπους και υποχρεώνει τα κράτη-μέλη να θέσουν σε ισχύ τις αναγκαίες νομοθετικές και κανονιστικές πράξεις μέχρι τον τέταρτο μήνα του 2002.
Θα καταθέσω στα Πρακτικά και θα δώσω στην κυρία συνάδελφο την επιστολή που έστειλε ο διευθυντής δασών της Φλώρινας προς το Υπουργείο Γεωργίας, μέσα στην οποία φαίνεται καθαρά το τι προσπάθειες πρέπει να γίνουν.
 Εμείς δηλώσαμε ότι αναλαμβάνουμε όλη αυτήν τη διαδικασία να μεταφέρουμε αυτά τα δύο λιοντάρια και τον πίθηκο σε τέτοιες κλιματολογικές συνθήκες που να μπορούν να ζήσουν και όλα τα άλλα να μεταφερθούν στο Δήμο Φλώρινας, ο οποίος τα δέχεται, ούτως ώστε να δημιουργηθεί ένας ζωολογικός κήπος και να βρει την παλιά αίγλη που είχε όταν ήταν στην ακμή του και να παραμείνει στολίδι,  όπως ήταν παλιότερα στη Φλώρινα.
Επιφυλάσσομαι στη δευτερολογία μου να πούμε και άλλα. Ευχαριστώ. ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη έχει το λόγο. ΕΛΕΝΗ ΑΝΟΥΣΑΚΗ: Το θέμα, κύριε Υπουργέ, είναι πολύ παλιό 1996 1η επίκαιρη ερώτηση. Φυσικά στέλνουν τον πιο ευαισθητοποιημένο Υπουργό να απαντήσει σε μία Βoυλευτή, που πραγματικά θέλει να επιτεθεί σαν άγριο ζώο απέναντι στους ανθρώπους που χειρίζονται έτσι τα ζώα.
Το 1996 στο ΕΘΝΟΣ, στην "ΕΛΕΥΘΕΡΟΤΥΠΙΑ", ο κ. Διαμαντής, ένας από τους σπουδαιότερους δημοσιογράφους γράφει: Φλώρινα. "Κολαστήριο των ζώων". Αυτό δημοσιεύθηκε και στο εξωτερικό. Πραγματικά για οποιοδήποτε άνθρωπο γνωρίζει ή πλησιάζει τα ζώα ήταν ντροπή.
 Οι δήμαρχοι και οι νομάρχες νομίζουν ότι κάνουν κάτι ταλαιπωρώντας τα ζώα και νομίζουν ότι τα ζώα δε μπορούν να διαμαρτυρηθούν. Τα τάϊζαν, λοιπόν, τρία κιλά κρέας, ενώ πρέπει να τρώνε πολύ περισσότερο. Μου λέει τώρα ο κύριος Υπουργός ότι το κονδύλι εδώθη. Το κονδύλι το δίνετε, αλλά πού πάει; Εδώ δεν ξέρω το κονδύλι για τα περιστέρια της Βουλής αν χρησιμοποιείται.
 Τι έχω να προσθέσω σε όλη αυτήν την προσπάθεια που κάνετε. Και το πιστεύω, αυτό κύριε Φουντά, προσωπικά για σας. Τα ζώα πρέπει να φύγουν άμεσα, από τη βασανισμένη φυλακή και να πάνε στα κλουβιά όπου μπορούν να ζήσουν.Να τα σέβονται και να τα φροντίζουν. Δεν χρειάζεται εμείς τώρα να έχουμε λιοντάρια στη Φλώρινα -είναι και παράξενο- για να λέει ο κάθε δήμαρχος ή ο κάθε νομάρχης ότι έχει άγρια ζώα. Αυτά τα ζώα είναι σε τραγική κατάσταση.
Εγώ έχω μεσολαβήσει με διακρατικές συμφωνίες για δύο λιοντάρια στην Κω να πάνε στους ζωολογικούς κήπους της Αγγλίας εκεί όπου μπορούν να ζήσουν.
 Σας παρακαλώ πάρα πολύ. Δεν θέλω να συγκρουστώ ούτε με τον αξιότιμο κύριο Βουλευτή συνάδελφο, αλλά ούτε και με τους κατοίκους, οι οποίοι μου τηλεφωνούν συνέχεια και μου στέλνουν χιλιάδες γράμματα.
 Μου είπατε για τους αλλιγάτορες. Τι θα γίνει; Μετά μου λέτε για τα Ιωάννινα και ότι αθωώθηκαν, γιατί δεν είχαν πού να τους πάνε. Ωστόσο το παράνομο εμπόριο υπάρχει. Υπάρχουν όμως και οι νόμοι. Δεν φέρω ευθύνη αν έχουν προθεσμίες μέχρι το 2000. Σαν κράτος πρέπει να προστατεύουμε το περιβάλλον. Δεν μπορούμε, λοιπόν, να ταλαιπωρούμε τα ζώα.
 'Οσον αφορά τους λύκους να τους πάρει ο Αρκτούρος. Εγώ πάντως σέβομαι τα ζώα και τα αγαπώ. Υπάρχουν οι νόμοι. Ας τους δώσουμε, λοιπόν, το κρέας και ας τα βοηθήσουμε να φύγουν από εκεί. Να μεταρθεί το συντομότερο.  'Εχει χαρακτηρισθεί σαν κολαστήριο των ζώων και αν ψάξετε στο Ιντερνέτ εξακολουθεί να υπάρχει. Αν μεταφερθεί εγώ πιστεύω, με όλο το σεβασμό και την αγάπη που έχω, ότι διασυρόμεθα διεθνώς. Το 2004 είναι μπροστά μας.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, σαν αναπτυγμένη κοινωνία, που υποτίθεται ότι είμαστε, πρέπει να δείχνουμε την ευαισθησία μας και στα ανήμπορα ζώα. Πιστεύω ότι παίρνουμε όλα εκείνα τα μέτρα, ούτως ώστε να δημιουργήσουμε τις κατάλληλες συνθήκες για να βρίσκουν αυτά τα ζώα το απαραίτητο φυσικό περιβάλλον μέσα στο οποίο θα αναπτύσσονται.
 Σίγουρα ο ένας πίθηκος και τα δύο λιοντάρια δεν είναι στις κατάλληλες κλιματολογικές συνθήκες και αυτήν τη στιγμή αναζητείται ο τόπος στον οποίο θα τα μεταφέρουμε πάρα πολύ σύντομα. Για τα άλλα ζώα θα πάρουμε εκείνα τα μέτρα, σε συνέννοηση με το Δήμαρχο Φλώρινας και θα τα μεταφέρουμε στο Δήμο Φλώρινας. Είμαστε σε επαφή και συμφωνεί ο Δήμος Φλώρινας να τα αναλάβει και να αποτελέσει αυτός ο ζωολογικός κήπος πρότυπο και για τις άλλες περιοχές και για τους άλλους κήπους.
 Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 433/10.1.2000 επίκαιρη ερώτηση της Βουλευτού της Νέας Δημοκρατίας κ.  Παρθένας Φουντουκίδου προς τον Υπουργό Μεταφορών και Επικοινωνιών σχετικά με την επίλυση αιτημάτων των ιδιοκτητών φορτηγών διεθνών μεταφορών.
Η επίκαιρη ερώτηση της κ. Φουντουκίδου σε περίληψη έχει ως εξής:
 "'Eνας δυναμικός κλάδος της παραγωγής και της κοινωνίας που συνεισφέρει και στηρίζει όχι μόνο την τοπική αλλά και την εθνική οικονομία βρίσκεται σήμερα σε κρίση. Είναι αυτή των ιδιοκτητών φορτηγών διεθνών μεταφορών.
Αντιμετωπίζουν αδιέξοδα και προβλήματα και συναντούν την έλλειψη κατανόησης από όσους θα έπρεπε σοβαρά να τους στηρίζουν.
 Περισσότεροι από 400 ιδιοκτήτες της περιοχής Γιαννιτσών, βγήκαν στους δρόμους, εγκατέλειψαν τη δουλειά τους, θυσιάζοντας το μεροκάματο σε μια απελπισμένη προσπάθεια να ευαισθητοποιήσουν την κοινωνία και την πολιτεία πιεσμένοι από τα δυσεπίλυτα προβλήματα που οδηγούν και καθιστούν τη συνέχιση του επαγγέλματος ασύμφορη, με ό,τι αυτό σημαίνει για την ισορροπία και ομαλή λειτουργία της αγοράς.
 Τα έξοδα που απαιτούνται για την κίνηση των φορτηγών (καύσιμα, ασφάλιστρα, κόμιστρα, φέρι μποτ, ανταλλακτικά, άδειες κλπ.) τείνουν αυξανόμενα σε σημείο που έχουν εξανεμίσει τελικά τα κέρδη, ενώ τα κόμιστρα δέχονται εκβιαστικές πιέσεις σε σημείο που να καθιστούν ασύμφορη τη λειτουργία των φορτηγών. Η πολύωρη απασχόληση και σκληρή δουλειά, κάτω από αντίξοες συνθήκες, δεν αμείβονται και το τεράστιο κεφάλαιο που επενδύθηκε για την αγορά και την άδεια κυκλοφορίας των αυτοκινήτων δεν αποσβένυται.
 Γι' αυτό ερωτάσθε, κύριε Υπουργέ:
Είσθε εν γνώσει των προβλημάτων που αντιμετωπίζουν οι ιδιοκτήτες φορτηγών διεθνών μεταφορών;
 Γνωρίζετε τις συνθήκες εργασίας και τις καταστάσεις που αντιμετωπίζουν;
 'Εχετε πρόθεση να στηρίξετε τον κλάδο και να βελτιώσετε τις συνθήκες εργασίας;
Ποια μέτρα θα πάρετε για τη μείωση των εξόδων κίνησης και την βελτίωση του εισοδήματος των διεθνομεταφορέων;
Προτίθεσθε να επιτρέψετε την αύξηση της τιμής του κομίστρου; Προτίθεσθε να πάρετε μέτρα πάταξης της λαθρομεταφοράς";
 Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο.
 ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, η συνάδελφος κ. Φουντουκίδου θέτει θέματα που αφορούν τον κλάδο των μεταφορέων διεθνών μεταφορών με τον οποίο κλάδο το Υπουργείο είναι σε ένα συνεχή διάλογο για πολλά θέματα.
 Η κ. Φουντουκίδου θέτει αρκετά θέματα και θα επιχειρήσω να δώσω μια πληροφόρηση για τα ζητήματα που κινούμε και πιστεύουμε ότι είναι σε καλό δρόμο η επίλυσή τους. Και σε όσα θέματα είναι σε εκκρεμότητα, εδώ μπροστά μας είναι ο διάλογος και θα δούμε τι πρέπει να κάνουμε.
 Κατ' αρχήν με διακρατικές συμφωνίες που έχουν γίνει με τα κράτη εκτός Ευρωπαϊκής 'Ενωσης έχουμε καταφέρει και έχουμε πάρει από πολλά κράτη άδειες ατελούς διέλευσης, διευκολύνοντας έτσι τους μεταφορείς των διεθνών μεταφορών να μην πληρώνουν τέλη σε πολλά κράτη, μειώνοντας το κόστος στις υπηρεσίες που προσφέρουν.
 Επίσης, μέσα στις προθέσεις ΣΕΚΙ, που είναι μια πρωτοβουλία συνεργασίας στη Νοτιανατολική Ευρώπη, στην οποία η Ελλάδα έχει ηγετική θέση, μια και είναι αυτή επισπεύδουσα σε πάρα πολλά ζητήματα, είναι να πετύχουμε εναρμόνιση της νομοθεσίας και των κανονισμών που διέπουν τις μεταφορές από τα κράτη αυτά να μην πληρώνουν για παράδειγμα μεγάλα πρόστιμα τα ελληνικά φορτηγά όταν ξεπερνούν τα όρια για τα κράτη αυτά σε σχέση με το βάρος και τη διάσταση.
 Θέλουμε, λοιπόν, την εναρμόνιση των κανονισμών που ισχύουν στις χώρες αυτές για να μπορούν τα ελληνικά φορτηγά ανεμπόδιστα να περνούν από εκεί.
Επίσης έχουμε πετύχει με αρκετά κράτη συνοριακές διευκολύνσεις για να μην έχουμε αυτό το πρόβλημα της μεγάλης διάρκειας παραμονής στα σύνορα και επομένως τις χρονοβόρες παραμονές.
 Ακόμα στα πλαίσια της Ευρωπαϊκής Διάσκεψης των Υπουργών Μεταφορών η χώρα μας έχει καταφέρει να κρατήσει σταθερό τον αριθμό των τριγωνικών λεγομένων αδειών 149 και έτσι να εμποδίσει μεταφορείς τρίτων χωρών να κάνουν μεταφορές από τη χώρα μας προς τις τρίτες χώρες. Αυτό διευκολύνει και βοηθά τους μεταφορείς μας να έχουν αρκετό μεταφορικό έργο.
 Δεν συμβαίνει το  ίδιο με τις άλλες ευρωπαϊκές χώρες. Πρέπει να σας πω ότι πάρα πολλές από αυτές έχουν πολλαπλασιάσει αυτές τις άδειες και μάλιστα η τάση είναι να καταργήσουν εντελώς τις άδειες και να υπάρχει μία ελεύθερη διακίνηση. Να σας πω ακόμη ότι το θέμα των κομίστρων δεν έχει σχέση με τις διεθνείς μεταφορές. Το Υπουργείο καθορίζει κόμιστρα μόνο για τις ελληνικές μεταφορές.
 Στη δευτερολογία μου θα πω τα υπόλοιπα κυρία Φουντουκίδου.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Φουντουκίδου, έχει το λόγο. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υφυπουργέ, δεν ξέρω πόσο στενή είναι η επαφή και η συνεργασία με το συνδικαλιστικό φορέα των ιδιοκτητών φορτηγών αυτοκινήτων, αλλά η αίσθηση που υπάρχει στην περιοχή  μου και που είναι μια περιοχή που έχει τουλάχιστον τετρακόσιους ιδιοκτήτες φορτηγών διεθνών μεταφορών είναι ότι τους αγνοείτε.
Θεωρώ ότι τα μέτρα που πήρατε είναι εντελώς ανεπαρκή για τη στήριξη του κλάδου. Τα προβλήματα είναι συγκεκριμένα και οι λύσεις και οι προτάσεις είναι πραγματικά ρεαλιστικές, απλές και συγκεκριμένες. Μόνο το τελευταίο τετράμηνο το κόστος λειτουργίας του φορτηγού έχει ανέβει κατά τετρακόσιες χιλιάδες (400.000) δραχμές. Καταλαβαίνετε ότι αυτό καθιστά την κίνησή του ασύμφορη. Υπάρχει απόλυτη ευθύνη της ελληνικής πολιτείας και αδυναμία να ελέγξει τους λαθρομεταφορείς. Και είναι πολύ εύκολο σε μια χώρα όπως η Ελλάδα. Μόνο στις εισόδους και εξόδους των φέρι-μπόουτς αν γινόταν ο απαραίτητος έλεγχος, όχι αποσπασματικά αλλά διαρκώς, θα το είχαμε καταφέρει.
 Υπάρχουν οι καρότσες με την ένδειξη "Ρ", που είναι όλες σχεδόν χωρίς άδεια, κυκλοφορούν παράνομα και φυσικά λειτουργούν ανταγωνιστικά σε βάρος των δικών μας φορτηγών διεθνών μεταφορών.
  Οι άνθρωποι έχουν πραγματικό αδιέξοδο. Δεν βγαίνουν τυχαία στο δρόμο.  'Εχουν επενδύσει προσωπικές περιουσίες εκατομμυρίων. Δεν είχαν ζητήσει ποτέ μέχρι σήμερα τη βοήθεια της πολιτείας. Δεν την είχαν απόλυτα ανάγκη, εάν θέλετε. Συνεισφέρουν και στηρίζουν τόσο την τοπική οικονομία όσο και την εθνική οικονομία. Φέρνουν συνάλλαγμα. Και όμως αυτήν τη στιγμή διαμαρτύρονται γιατί δεν έχουν τα στοιχειώδη δικαιώματα, αλλά και απολαβές ακόμη που έχει ένας οποιοσδήποτε ελεύθερος επαγγελματίας ή επιχειρηματίας. Δεν τους αναγνωρίζεται επιδοτούμενη δανειοδότηση για να αντικαταστήσουν τα παλιά αυτοκίνητα.
 'Οπως ξέρετε, έχουν αναθεωρηθεί οι διεθνείς συνθήκες για τους ρύπους των φορτηγών. Η Αυστρία και η Ελβετία τους βάζει περιορισμούς. Και όμως αυτοί δεν έχουν τη δυνατότητα να τα αντικαταστήσουν μια και το επάγγελμα δεν είναι επικερδές. Οι έλεγχοι των λαθρομεταφορέων δεν γίνονται όπως σας είπα. Υπάρχει αυστηρότατος έλεγχος στους 'Ελληνες ιδιοκτήτες, ενώ οι Αλβανοί για παράδειγμα, είμαι και εγώ η ίδια μάρτυς, κυκλοφορούν με υπέρβαρα και επικίνδυνα για τους ελληνικούς δρόμους και τους 'Ελληνες οδηγούς αυτοκίνητα, χωρίς κανένα απολύτως έλεγχο. Δεν είναι δυνατόν να σταθούν ανταγωνιστικά οι 'Ελληνες ιδιοκτήτες.
 Θα έλεγα, λοιπόν, να βρείτε μέτρα στήριξης έμμεσα του εισοδήματος ή τρόπο που θα επιτρέψει, ώστε το κόμιστρο να τους φέρνει ένα καλό εισόδημα και επιπλέον να τους επιτρέψει να παραμείνουν στο επάγγελμα. Ακόμη τουλάχιστον, κύριε Υπουργέ, κανονίστε ραντεβού μαζί τους και να ακούσετε τα προβλήματά τους. Είναι άνθρωποι νοικοκύρηδες. Πραγματικά μιλάνε με ρεαλιστική γλώσσα. Οι προτάσεις τους δεν είναι παράλογες. Είναι απλές.  Είναι δικαιώματα, τα οποία ζητούν από μία οικονομία και μια πολιτεία, διότι προσφέρουν, παράγουν. Είναι από τους λίγους τομείς που παράγουν, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Μεταφορών και Επικοινωνιών κ. Σαλαγιάννης έχει το λόγο.
 ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, όσον αφορά το τελευταίο αίτημα της κ. Φουντουκίδου, δεν υπάρχει πρόβλημα να κλειστεί τις επόμενες ημέρες ένα ραντεβού του συνδικαλιστικούς τους οργάνου με εμένα ή με τον Γενικό Γραμματέα του Υπουργείου. Δεν υπάρχει δηλαδή θέμα διαλόγου.
 Πρέπει να επαναλάβω ότι το Υπουργείο Μεταφορών δεν καθορίζει κόμιστρα όσον αφορά τις διεθνείς μεταφορές. Υπάρχει όμως ένα θέμα νομιμότητας στην κυκλοφορία των φορτηγών είτε ελληνικών είτε αλλοδαπών.
ΠΑΡΘΕΝΑ ΦΟΥΝΤΟΥΚΙΔΟΥ: Το θέμα είναι ότι με το νέο νόμο πάτε να τα νομιμοποιήσετε.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): 'Οχι.
Θα σας πω πώς έχουν τα πράγματα. Με βάση το νόμο ο έλεγχος της νομιμότητας, σε σχέση με τη μεταφορά, έχει δοθεί στο ΣΔΟΕ.
Μάλιστα το Υπουργείο Οικονομικών έχει σκοπό να τροποποιήσει αυτή τη διάταξη που υπάρχει για να γίνει πιο άμεσος και αποτελεσματικός ο έλεγχος.
Επίσης, θέλω να σας πω ότι με τροπολογία που περνάμε τώρα -σε πολυνομοσχέδιο που θα φέρουμε στη Βουλή την επόμενη εβδομάδα-δημιουργούμε και μεικτά κλιμάκια ελέγχου σε επίπεδο νομαρχίας.
 'Εχουμε, λοιπόν, οργανώσει μία διαδικασία που πιστεύουμε ότι θα είναι πιο αποτελεσματική στο μέλλον στο να ελέγξουμε αυτήν τη νομιμότητα. 'Εχετε δίκιο ότι υπάρχουν πάρα πολλά προβλήματα, όσον αφορά τη νομιμότητα.
Να κλείσω την απάντησή μου επιβεβαιώνοντας ότι ο διάλογος είναι ανοικτός σε ό,τι αφορά τις διευκολύνσεις στα κράτη στα οποία κινούνται οι μεταφορείς. Και πιστεύουμε ότι η πάταξη της παρανομίας, με τα μέτρα που παίρνουμε, θα συντελεστεί.
ΠΑΡΘΕΝΑ ΦΟΥΝΤΟΥΚΙΔΟΥ: Από το Κόσοβο έχουμε πάθει ζημιά μεγάλη... ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κυρία Φουντουκίδου δεν γίνεται διάλογος κατ' αυτόν τον τρόπο. Ολοκληρώθηκε η συζήτηση της επίκαιρης ερώτησής σας.
Τρίτη είναι η με αριθμό 447/12.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος και Αντιπροέδρου της Βουλής κ.  Δημητρίου Κωστόπουλου προς τον Υπουργό Εθνικής Παιδείας και Θρησκευμάτων, σχετικά με τις γενικές εξετάσεις για την εισαγωγή των μαθητών στην Τριτοβάθμια Εκπαίδευση.
 Η επίκαιρη ερώτηση του κ. Κωστόπουλου έχει ως εξής:
 "Σύμφωνα με εγκύκλιο του Υπουργείου Εθνικής Παιδείας και Θρησκευμάτων στις Γενικές Εξετάσεις των ετών 2000 και 2001 έχουν δικαίωμα να συμμετάσχουν όσοι αποφοίτησαν από το Λύκειο μέχρι και το 1999 μόνο εφόσον εξετάσθηκαν μέχρι και το έτος αυτό τουλάχιστον μία φορά στις Γενικές Εξετάσεις.
Κατ' αυτόν τον τρόπο και χωρίς καμία προειδοποίηση εξαναγκάζονται όλοι όσοι για διάφορους λόγους δεν πήραν μέρος στις εξετάσεις (μετεξεταστέοι, με οικογενειακά, προσωπικά και άλλα προβλήματα και λοιπές περιπτώσεις) εάν θέλουν να διεκδικήσουν την εισαγωγή τους στα Ανώτατα Εκπαιδευτικά Ιδρύματα και Τεχνολογικά Εκπαιδευτικά Ιδρύματα να εξετασθούν με το νέο σύστημα σε όλα τα μαθήματα στα οποία θα διαγωνιστούν οι μαθητές της Γ' τάξης του Ενιαίου Λυκείου.
Κατά συνέπεια περιορίζεται ο αριθμός των υποψηφίων για την εισαγωγή στην Τριτοβάθμια Εκπαίδευση με το παλαιό σύστημα.
 Ερωτάται ο κύριος Υπουργός:
 Γιατί τέτοιου είδους διευκρινίσεις δίνονται τώρα και όχι πριν την πραγματοποίηση των περσινών Γενικών Εξετάσεων οπότε θα μπορούσαν οι απόφοιτοι να κάνουν τις επιλογές τους υπολογίζοντας τις συνέπειες;
 Πώς είναι δυνατόν να εξετασθούν οι απόφοιτοι σε μαθήματα τα οποία δεν διδάχθηκαν ποτέ στο σχολείο τους, εξωθούμενοι αναγκαστικά στα φροντιστήρια ή στην εγκατάλειψη κάθε προσπάθειας;
 Πώς δικαιολογείται αυτή η μεθόδευση του περιορισμού των υποψηφίων για τις θέσεις στα ΑΕΙ και ΤΕΙ πέρα από την προσπάθεια να δοθεί η πλασματική εικόνα της "ανοικτής πρόσβασης";"  Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ευχαριστώ, κύριε Πρόεδρε.
Κατ' αρχήν θα ήθελα να διευκρινίσω ότι δεν ρυθμίστηκε κάτι με εγκύκλιο του Υπουργείου Παιδείας, που αφορά το δικαίωμα συμμετοχής σε γενικές εξετάσεις του παλαιού συστήματος, αλλά με το ν. 2525 και συγκεκριμένα το άρθρο 2, παράγραφος 7 με το οποίο επαναλαμβάνεται αυτό που ίσχυε και στο παρελθόν, ότι ο απόφοιτος του λυκείου με το παλαιό σύστημα είχε τρεις φορές δικαίωμα να λάβει μέρος στις γενικές εξετάσεις προκειμένου να προσβεί στα τριτοβάθμια ιδρύματα της χώρας.
 Απλούστατα στη συνέχεια περιήλθαν σε γνώση του Υπουργείου κάποια προβλήματα, είτε ασθένειας είτε ανωτέρας βίας, που ανάγκασαν αυτά τα παιδιά να μην συμμετάσχουν στις απολυτήριες εξετάσεις του λυκείου το 1999.
Δεν υπήρχε καμία πρόθεση από την πλευρά του Υπουργείου Παιδείας να στερήσει το δικαίωμα σε αυτά τα παιδιά να συμμετάσχουν στις γενικές εξετάσεις, αλλά δεν μπορούσε και ο νόμος να μην έχει αυτήν τη γενική διατύπωση, ότι οι απόφοιτοι του λυκείου οι οποίοι πέρασαν το 1999 και συμμετείχαν στις γενικές εξετάσεις στη συνέχεια έχουν το δικαίωμα, όπως και στο παρελθόν, μέχρι το 2001 και έως ότου εξαντληθούν αυτές οι ευκαιρίες, να συμμετέχουν στο παλαιό σύστημα των γενικών εξετάσεων παράλληλα με το νέο τρόπο πρόσβασης στην τριτοβάθμια εκπαίδευση που θα ισχύσει από αυτό το καλοκαίρι, δηλαδή από το 2000.
 Επομένως το θέμα αυτό θα ρυθμιστεί σύντομα με το πρώτο νομοσχέδιο του Υπουργείου Παιδείας που θα έρθει στη Βουλή, έτσι ώστε να αποκατασταθεί αυτό το πρόβλημα,το οποίο ανέκυψε μετά τη σχετική νομοθετική ρύθμιση.
Βέβαια θα ήθελα να πω ότι δεν υπάρχει καμία μεθόδευση του περιορισμού των υποψηφίων για τις θέσεις ΑΕΙ, ΤΕΙ, ούτε δίνεται πλασματική εικόνα ανοιχτής πρόσβασης, διότι το 1996 οι θέσεις των εισακτέων στην τριτοβάθμια εκπαίδευση ήταν σαράντα δύο χιλιάδες πεντακόσιες για την ακρίβεια, ήδη έχουμε φτάσει με τη διεύρυνση των θέσεων της τριτοβάθμιας εκπαίδευσης στις εβδομήντα μία χιλιάδες πεντακόσιες το 1999-2000 ακαδημαϊκό έτος. Και το επόμενο φθάνουμε στις ογδόντα πέντε χιλιάδες με τα νέα τμήματα τα κλασικά, όχι τα προγράμματα σπουδών επιλογής ή του ανοιχτού πανεπιστημίου. Με τα νέα ογδόντα έξι τμήματα στα ΑΕΙ και ΤΕΙ της χώρας. Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" παρακολουθούν τη συνεδρίασή μας είκοσι πέντε μαθητές και δύο συνοδοί καθηγητές από το 28ο Γυμνάσιο Αθηνών.
 Τους καλωσορίζουμε στο Κοινοβούλιο.
(Χειροκροτήματα από τις πτέρυγες της Βουλής)
 Ο κ. Κωστόπουλος έχει το λόγο.
 ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα ήθελα περισσότερες διευκρινίσεις. 'Εκανα προσπάθεια να παρακολουθήσω τον κύριο Υπουργό. Αλλά είναι το ζήτημα σύνθετο, απ' ό,τι καταλαβαίνω.  Γι' αυτό θα παρακαλούσα στη δευτερολογία του να δώσει περισσότερα στοιχεία.
 Θα προσεγγίσω το θέμα λίγο πιο πρακτικά. Απόφοιτος λυκείου 1999 τρίτη φορά, επιχειρεί να δώσει εξετάσεις -μεράκι του είναι- πανελλήνιες και την παραμονή των εξετάσεων παθαίνει ένα ατύχημα. Θα μου πείτε, κύριε Κωστόπουλε, μια μονάδα είναι. Δεν ξέρω πόσα είναι τα ατυχήματα. Το κράτος, η πολιτεία, η Κυβέρνηση δεν καλείται να δει και μία έστω ακόμη περίπτωση, που εγώ φαντάζομαι ότι θα είναι περισσότερες, και να δώσει μια απάντηση ανθρωπιάς σε αυτόν, που δεν κατάφερε, παρά τη θέλησή του να κάνει αυτό που επιθυμούσε; Και έρχεται ο νόμος και τον εντάσσει σε μία άλλη κατηγορία, που είναι αδύνατον να ανταποκριθεί, δεν έχει τα εφόδια. Μάθαινε με άλλο σύστημα, εξεταζόταν με άλλο σύστημα.
Είπε κάτι ο Υπουργός ότι αυτόν τον καιρό θα γίνει κάτι, ώστε να καλύψουν αυτές τις ανάγκες. Αυτό θα ήθελα να διευκρινιστεί περισσότερο.  Αν τώρα υπάρχει εγκύκλιος ή δεν υπάρχει, νομίζω ότι αναλύετε το νόμο με την εγκύκλιό σας, αλλά αφήσατε αυτό το κενό και είναι και άλλες πλευρές, τις οποίες εσείς θα εντοπίσετε.
 Τώρα για το τελευταίο ζήτημα, για το πόσοι θα ενταχθούν, να πούμε δεν είναι αλάργα το σκοτάδι, κλείσε τα μάτια να το δεις. Εδώ θα είμαστε, κύριε Υπουργέ ή εδώ θα είναι κάποιοι να τα κουβεντιάσετε.
 ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Τι υπαινιγμός είναι αυτός;
 ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Είσθε σίγουροι ότι θα ψηφιστείτε;
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν θα ήθελα να υπεισέλθω στην περιπτωσιολογία. Είναι πράγματι αρκετές περιπτώσεις. Ανέφερα ασθένεια, ατύχημα, ανωτέρα βία και πολλές άλλες, οι οποίες αυτήν τη στιγμή δεν μπορούν να υποπέσουν και στην αντίληψή μας. Η ρύθμιση θα είναι πάλι γενικού περιεχομένου. Αλλά αυτό που είπατε, αφορούσε και τον απόφοιτο με βάση το προϊσχύον σύστημα και στο προϊσχύον σύστημα νομίζω προβλεπόταν ότι σε τέτοια περίπτωση είχε την ευχέρεια της επανάληψης της συμμετοχής στις γενικές εξετάσεις, φυσικά υπό όρους και προϋποθέσεις, που προέβλεπε.
Εμείς δεν πρόκειται να αλλάξουμε αυτήν την κατάσταση. Αυτά τα γεγονότα αναφέρθηκαν σε εμάς εκ των υστέρων, αλλά θα τα αντιμετωπίσουμε με τη ρύθμιση. Η ρύθμιση τι θα προβλέπει; Η ρύθμιση θα προβλέπει ολοκλήρωση του δικαιώματος των τριών ευκαιριών, ανεξαρτήτως κωλύμματος που απέτρεψε την ικανοποίηση του μαθητή και αποφοίτου να συμμετάσχει σε αυτές τις δοκιμασίες και αφ'ετέρου με τους ίδιους όρους και προϋποθέσεις εφ'όσον διδάχθηκε επί τη βάσει του παλαιού ωρολογίου προγράμματος, επί τη βάσει των παλαιών μαθημάτων και ετοιμάσθηκε για τις δέσμες. Δεν θα μπει στη διαδικασία του νέου συστήματος, θα εξετασθεί με βάση το παλαιό σύστημα γιατί αποτελεί πάγια παιδαγωγική αρχή να εξετάζεται κάποιος με βάση το σύστημα στο οποίο διδάχθηκε και με βάση τα μαθήματα τα οποία διδάχθηκε. Νομίζω ότι οι εξηγήσεις είναι επαρκείς.
ΠΡΟΕΔΡΕΥΩΝ (Παναγιώτης Ν. Κρητικός): Και για τον ευφυέστατο κ.
Κωστόπουλο, επαρκέστατες!
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος Βουλής): Η σιωπή μου προς απάντησή σας!
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 452/12-1-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εργασίας και Κοινωνικών Ασφαλίσεων, σχετικά με τον ενιαίο τρόπο συγκρότησης των Υγειονομικών Επιτροπών Αναπηρίας, του Ιδρύματος Κοινωνικών Ασφαλίσεων.
 Η επίκαιρη ερώτηση της κ. Λουλέ έχει ως εξής:
 "Για τον προσδιορισμό του βαθμού αναπηρίας των αναπήρων ασφαλισμένων του ΙΚΑ και του ΟΓΑ έχετε δημιουργήσει από το 1993 ειδικό σώμα γιατρών Υγειονομικών Επιτροπών με απασχόληση στις επιτροπές αυτές. Με αποφάσεις του διοικητή του ΙΚΑ καθορίζονται τα κριτήρια επιλογής και αξιολόγησης, καθώς και οι διαδικασίες στελέχωσης των Υγειονομικών Επιτροπών.
 Η συγκρότηση των Υγειονομικών Επιτροπών των επαρχιακών Νομαρχιακών Μονάδων Υγείας δεν γίνεται σύμφωνα με τα όσα ισχύουν για τις Υγειονομικές Επιτροπές Αθηνών-Θεσσαλονίκης-Πειραιά.
Σήμερα οι πρόεδροι των Πρωτοβάθμιων Υγειονομικών Επιτροπών των επαρχιακών Νομαρχιακών Μονάδων Υγείας είναι οι υγειονομικοί διευθυντές ή προϊστάμενοι των Νομαρχιακών Μονάδων Υγείας.
Με δεδομένο ότι οι παραπάνω είναι τοποθετημένοι στη θέση του διευθυντή ή προϊστάμενου από το διοικητή του ΙΚΑ, με αδιαφανή κριτήρια, δικαιολογημένα οι κρινόμενοι ασφαλισμένοι αμφισβητούν την αντικειμενικότητα των αποφάσεων.
 Ερωτάται ο κύριος Υπουργός:
Ποιοι είναι οι λόγοι, που από το 1993 μέχρι σήμερα δεν έχει γίνει δυνατό ο ενιαίος τρόπος συγκρότησης των Υγειονομικών Επιτροπών Αναπηρίας, του Ι.Κ.Α.;" Ο Υφυπουργός Εργασίας και Κοινωνικών Ασφαλίσεων κ. Φοίβος Ιωαννίδης έχει το λόγο.
 ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, ξέρετε ότι ένα από τα σοβαρότερα προβλήματα που δεν έχουν μόνο κόστος μεγάλο, αδικαιολόγητα, αλλά είναι και θέμα ηθικής τάξεως, είναι η απονομή των συντάξεων αναπηρίας. Αρμοδιότητα για την απονομή των συντάξεων αναπηρίας αναποφεύκτως έχουν κατ'αρχήν οι ειδικοί, οι γιατροί δηλαδή.
Επειδή οι σχέσεις συνταξιούχων αναπηρίας προς συνταξιούχους γήρατος στη χώρα μας τώρα και χρόνια είναι σχέση υπέρμετρη, υπερβολική σε σύγκριση με τις άλλες χώρες, ας πούμε χώρες μέλη της Ευρωπαϊκής 'Ενωσης, γι' αυτό έγιναν κατά καιρούς προσπάθειες από το 1991 αν θέλετε, εγώ σας λέω και παλαιότερα, αλλά και πρόσφατα με νόμο του 1997, ώστε να βρούμε κάποιον τρόπο πιο ασφαλή, να κρίνουν οι επιτροπές αναπηρίας με αντικειμενικά κριτήρια, ώστε να μην υπάρχουν ούτε αδικίες ούτε παράπονα ούτε και χαριστικές συντάξεις αναπηρίας. 'Ομως, δεν είναι εύκολη η συνολική λύση του προβλήματος, δοθέντος ότι έχουμε ένα σώμα ειδικών ιατρών, οι οποίοι περνούν προηγουμένως μία ειδική εκπαίδευση. Από αυτούς που περνούν την ειδική εκπαίδευση με εξαίρεση ορισμένες ειδικότητες γιατρών όπως είναι οι ακτινολόγοι οι οδοντογιατροί κλπ., όλοι όσοι περνούν την ειδική εκπαίδευση κρίνονται στη συνέχεια από ένα σώμα κριτών στο οποίο συμμετέχουν και εκπρόσωποι του Πανελληνίου Ιατρικού Συλλόγου και εκπρόσωποι του ΠΟΣΕΙΠ-Ι.Κ.Α., δηλαδή της ομοσπονδίας των ιατρών του Ι.Κ.Α. και αφού κριθούν κατάλληλοι, γίνονται μέλη αυτού του ειδικού σώματος. Αυτά τα μέλη του ειδικού σώματος στελεχώνουν τις αντίστοιχες επιτροπές αναπηρίας στο λεκανοπέδιο της Αττικής και σε μια σειρά άλλα υποκαταστήματα του Ι.Κ.Α. ανά την Ελλάδα.
 Αλλά δεν είναι επαρκής ο αριθμός για να στελεχωθούν όλα τα υποκαταστήματα του ΙΚΑ σε όλους τους νομούς της Ελλάδας. Γίνεται προσπάθεια με συνεχή εκπαίδευση να αυξηθεί ο αριθμός των ειδικών αυτών γιατρών, ώστε να μπορούν να μεταβαίνουν στις επαρχίες και να συγκροτούν τις επιτροπές αυτές. Επειδή αυτό δεν έχει καταστεί δυνατό μέχρι τώρα για το σύνολο των νομών της χώρας, υπάρχουν οι πρωτοβάθμιες επιτροπές. Οι δευτεροβάθμιες επιτροπές συγκροτούνται από αυτούς τους ειδικούς γιατρούς σε όλη τη χώρα. Για τις πρωτοβάθμιες ένας αριθμός περιοχών δεν έχει καλυφθεί ακόμη, γιατί δεν επαρκεί ο αριθμός των ειδικά εκπαιδευμένων και εν συνεχεία κριθέντων ως κατάλληλων από τις επιτροπές γιατρών. Γίνεται όμως προσπάθεια να καλυφθεί όλη η χώρα. Ούτως ή άλλως όμως οι δευτεροβάθμιες επιτροπές και των περιοχών αυτών προεδρεύονται  και λειτουργούν από τους γιατρούς του ειδικού αυτού σώματος.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο.
 ΑΝΔΡΙΑΝΗ ΛΟΥΛΕ: Κύριε Πρόεδρε, όπως και σε άλλα, έτσι και εδώ έχουμε δύο μέτρα και δύο σταθμά. Διαφορετικά λειτουργούν οι υγειονομικές επιτροπές των υποκαταστημάτων Αθηνών, Θεσσαλονίκης και Πειραιά και διαφορετικά στην επαρχία. Εδώ η επιλογή των γιατρών γίνεται από πενταμελή επιτροπή που αποτελείται από διευθυντικά στελέχη του ΙΚΑ και εκπροσώπους του πανελλήνιου συλλόγου. Στην επαρχία όμως συγκροτούνται με προέδρους τους διευθυντές των νομαρχιακών μονάδων ή τους αναπληρωτές τους. Οι διευθυντές και οι αναπληρωτές τους είναι γιατροί διορισμένοι από το διοικητή του ΙΚΑ με κομματικά κριτήρια. Η θητεία τους τόσο στη θέση του διευθυντή όσο και του προέδρου της πρωτοβάθμιας επιτροπής ακολουθεί την κυβερνητική θητεία. 'Ετσι έχουμε διευθυντές και αναπληρωτές και επομένως πρόεδρο πρωτοβάθμιας επιτροπής με θητεία επτά ετών. Δικαιολογημένα, λοιπόν, οι κρινόμενοι ασθενείς μπορεί να αμφισβητούν την κρίση αυτών των επιτροπών, κύριε Υπουργέ. Στις πρωτοβάθμιες υγειονομικές επιτροπές δεν υπάρχει προετοιμασία του φακέλου από εισηγητή γιατρό, ειδικότητας αντίστοιχης με την κύρια πάθηση του ασθενούς. Πολλές φορές κρίνονται περιστατικά ειδικότητας, χωρίς στην επιτροπή να υπάρχει γιατρός της αντίστοιχης ειδικότητας. Και εύλογα ο ασφαλισμένος διερωτάται πώς κρίθηκε χωρίς να συμμετέχει στην επιτροπή γιατρός της δικής του ασθένειας.
 Απ' όσα ανέφερα γίνεται φανερό ότι οι πρωτοβάθμιες επιτροπές στο ΙΚΑ στην επαρχία δεν συγκροτούνται με αξιοκρατικά κριτήρια, αφού τη σημαντικότερη θέση, τη θέση του προέδρου, καταλαμβάνει γιατρός διορισμένος από τη διοίκηση.
 Και εδώ, κύριε Υπουργέ, εγώ θα σας κάνω μια πρόταση. Πιστεύω κατ'αρχήν ότι θα πρέπει να γίνει και στην επαρχία ό,τι γίνεται στην Αθήνα, στη Θεσσαλονίκη και στον Πειραιά. Εάν οι γιατροί που έχουν αξιολογηθεί για πρόεδροι λόγω αποστάσεως ή για άλλους λόγους δεν μπορεί να στελεχώνουν τις δευτεροβάθμιες και πρωτοβάθμιες υγειονομικές επιτροπές της επαρχίας, τότε θα έλεγα ότι θα πρέπει να γίνει αξιολόγηση των γιατρών των νομαρχιακών μονάδων υγείας, που μπορεί να είναι μέλη της  δευτεροβάθμιας και της πρωτοβάθμιας υγειονομικής επιτροπής και πρόεδρος να τοποθετείται ο κληρωθείς γιατρός με το μεγαλύτερο χρόνο θητείας στις  υγειονομικές επιτροπές. Θεωρώ ότι αυτή είναι μια λύση σωστή και διαφανής. Και σίγουρα θα δώσει τη δυνατότητα να λειτουργήσουν και πιο σωστά για τον ασθενή οι επιτροπές αυτές.
 Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Το πρόβλημα των συντάξεων αναπηρίας, όπως σας είπα και στην αρχική μου απάντηση, είναι πολύ σοβαρό και μας απασχολεί πάντοτε σοβαρά.
Θεωρώ καλόπιστη την ερώτησή και το ενδιαφέρον σας για την καλύτερη λειτουργία των πρωτοβάθμιων υγειονομικών επιτροπών.
Μπορώ να σας βεβαιώσω ότι γίνονται προσπάθειες να στελεχωθούν σε όλη τη χώρα οι πρωτοβάθμιες επιτροπές από το ειδικό σώμα των γιατρών.
 Μπορώ επίσης να σας πω ότι σε πάρα πολλούς νομούς αυτό γίνεται ήδη, εκτός Αθηνών, Θεσσαλονίκης και Πειραιά, όπως στην Κόρινθο, στην Καλαμάτα, στη Δράμα, στη Νάξο, στην Ελευσίνα, στα Μέγαρα, στην Αλεξανδρούπολη, στη Νάουσα, στο Αγρίνιο, στο Αίγιο, στα Χανιά, στα Μουδανιά, στον Πολύγυρο, στις Σέρρες, στην 'Αρτα, στην Ερμούπολη Σύρου, στη Σάμο και στο Ρέθυμνο. Υπάρχουν, βέβαια, άλλες περιοχές που ακόμη δεν έχουν συγκροτηθεί αυτές οι ειδικές επιτροπές.
 ΑΝΔΡΙΑΝΗ ΛΟΥΛΕ: Πότε θα γίνει;
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαίσεων):
Ακούστε. Στις περιπτώσεις αυτές τι γίνεται; Μιλάμε πάντα για τις δευτεροβάθμιες. 'Οπως ξέρετε, ο κάθε ενδιαφερόμενος έχει δικαίωμα να προσφύγει στη δευτεροβάθμια επιτροπή που είναι πάντοτε από το ειδικό  σώμα.  Στις πρωτοβάθμιες επαρχιακές που δεν έχουν συγκροτηθεί ακόμα από το ειδικό σώμα ως πρόεδρος ορίζεται ο διευθυντής των υγειονομικών υπηρεσιών της οικείας μονάδας. Αυτό είναι φυσικό. Το ότι τον ορίζει η διοίκηση τον διευθυντή, θα σας έλεγα ότι και αυτό είναι μια εγγύηση. Δεν μπορώ να φανταστώ ...
 ΑΝΔΡΙΑΝΗ ΛΟΥΛΕ: Για την επαρχία μιλάω.
 ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Με συγχωρείτε. 'Εχω διατελέσει διοικητής του ΙΚΑ και σας λέω ότι δεν παρενέβην ποτέ τις επιτροπές αυτές. Μπορώ να σας διαβεβαιώσω ότι δεν μπορώ να φανταστώ διοικητή του ΙΚΑ που θα παρενέβαινε -είμαι βέβαιος ότι ο σημερινός δεν το κάνει- για να χορηγηθούν συντάξεις "μαϊμού"   Πέραν αυτού τα άλλα δύο μέλη της επιτροπής πώς εκλέγονται; Κληρώνονται από το σύνολο των γιατρών, που υπηρετεί στη μονάδα κάθε φορά που πρόκειται να συγκροτηθεί η επιτροπή για να συνεδριάσει ανάμεσα στους γιατρούς, που έχουν δεκαπενταετή υπηρεσία και συνεπώς πείρα του ειδικού ρόλου, αν θέλετε, του γιατρού που συμμετέχει σε μια τέτοια  επιτροπή κρίσεως. Πάντως γίνεται προσπάθεια να καλυφθούν από το ειδικό σώμα γιατρών και όλες οι πρωτοβάθμιες επιτροπές. Να ξέρετε όμως ότι δεν είναι πολλοί οι ενδιαφέρομενοι γιατροί που δέχονται να κάνουν αυτήν τη δουλειά, να παίξουν αυτόν το ρόλο, διότι βεβαίως αυτό σημαίνει συνεχείς μετακινήσεις εκτός έδρας και μια δυσχέρεια στη λειτουργία των ιδιωτικών τους ιατρείων. 'Οπως ξέρετε οι γιατροί του ΙΚΑ έχουν τη δυνατότητα να διατηρούν ιδιωτικά ιατρεία.
 Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη με αριθμό 442/12.1.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων επίλυσης των περιβαλλοντικών προβλημάτων της περιοχής του Ελαιώνα, διαγράφεται λόγω κωλύματος του ερωτώμενου κυρίου Υπουργού.
 Εισερχόμαστε στις επίκαιρες ερωτήσεις δευτέρου κύκλου.
Πρώτη είναι η με αριθμό 434/10.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου, ώστε στο μάθημα της Ιστορίας, να διδάσκεται και η τοπική ιστορία σε επιπεδο νομού.
 Η επίκαιρη ερώτηση του κ. Κουρουμπλή έχει ως εξής:
 "Η ιστορία της Ελλάδος είναι τόσο πλούσια, που οι αγώνες και τα επιτεύγματα του γένους των Ελλήνων, έχουν καταγραφεί σε εκατοντάδες αν όχι σε χιλιάδες τόμους. Δυστυχώς, όμως, οι σύγχρονες απαιτήσεις μάθησης και ο περιορισμένος χρόνος διδαχής του μαθήματος ιστορίας στα σχόλεια, όλων των βαθμίδων της εκπαίδευσης, έχει ως αποτέλεσμα, στα σχολικά εγχειρίδια, πολλά γεγονότα ή πολιτιστικές αξίες να παρουσιάζονται ακροθιγώς ή να αποσιωπούνται.
Επακόλουθο αυτής της διδαχής είναι οι μαθητές να μαθαίνουν για τα μεγάλα ιστορικά γεγονότα και στις περισσότερες των περιπτώσεων να αγνοούν την ιστορία του τόπου μας, με την στενή έννοια του όρου.
 Για το λόγο αυτό θα πρέπει το Υπουργείο Παιδείας να εκδώσει εγχειρίδια όπου θα καταγράφουν αναλυτικά την ιστορία του κάθε τόπου και τα οποία θα διανέμονται και θα διδάσκονται αποκλειστικά στα σχολεία της περιοχής, π.χ. σε επίπεδο νομού και που για τη διδαχή τους θα διατίθεται τουλάχιστον στο 20% της ώρας διδασκαλίας του καθήματος της ιστορίας.
 Με τον τρόπο αυτό διδασκαλίας, πέραν του ότι θα αναδειχθεί η ιστορία ενός τόπου και θα ξεδιπλωθούν άγνωστες σελίδες της ιστορίας του, θα τονώσει, ακόμη περισσότερο, την αγάπη και το ενδιαφέρον για την ιδιαίτερη πατρίδα.
Ερωτάται ο κύριος Υπουργός τι μέτρα θα λάβει, ώστε στο μάθημα της ιστορίας να διδάσκεται και η τοπική ιστορία σε επίπεδο νομού;"  Αν ισχύσει αυτό τότε τα παιδιά της Αιτωλοακαρνανίας κύριε Κουρουμπλή θα βαρεθούν να διαβάζουν συνεχώς Γκούρα.
 Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα να αρχίσω από μία γενική παρατήρηση. Στο πλαίσιο της εκπαιδευτικής μεταρρύθμισης επιδιώκεται να δοθεί στους μαθητές, στους αυριανούς πολίτες μία γενική παιδεία με κύρια και βασικά τα ουμανιστικά στοιχεία της καθώς επίσης και μία προεπαγγελματική και προεπιστημονική γνώση.
 Με αυτό το σκεπτικό δεν κάναμε κανένα περιορισμό στο ωρολόγιο πρόγραμμα των ωρών διδασκαλίας στα ουμανιστικά μαθήματα. Κάθε άλλο.  Εξάλλου έχουμε τον κύκλο των υποχρεωτικών μαθημάτων γενικής παιδείας, τον κύκλο μαθημάτων κατεύθυνσης, έχουμε και υποχρεωτική ιστορία και ιστορία επιλογής.
'Οσον αφορά το ειδικότερο, που προκύπτει από αυτήν  την επίκαιρη ερώτηση ως ερώτημα και απορία, εάν και κατά πόσο η τοπική ιστορία μπαίνει στο σχολικό εγχειρίδιο, έχω να πω ότι μπαίνει και με την έννοια της παλιάς πατριδογνωσίας, δηλαδή τη γνώση του ευρύτερου περιβάλλοντος, αλλά και με την έννοια μίας ιστορικής αναφοράς και ανάλυσης τοπικών ιστορικών γεγονότων.
 Αυτό γίνεται ως εξής: Στην πρωτοβάθμια εκπαίδευση γίνεται με το μάθημα περιβάλλοντος, το οποίο έχει γενικευτεί σε όλα τα σχολεία. 'Ετσι το παιδί γνωρίζει τα γεωγραφικά στοιχεία, τον τόπο της ζωής του και την ανάπτυξη των ιστορικών γεγονότων. Στη δευτεροβάθμια εκπαίδευση γίνεται στα πλαίσια του προγράμματος περιβαλλοντικής εκπαίδευσης.
 'Οσον αφορά ειδικότερα τη διδασκαλία της τοπικής ιστορίας προβλέπεται από το νέο πρόγραμμα σπουδών της ιστορίας. 'Ηδη βρίσκονται στον Οργανισμό 'Εκδοσης Διδακτικών Βιβλίων υπό εκτύπωση τα σχετικά βιβλία του καθηγητή που έχουν εγκριθεί με τις προβλεπόμενες διαδικασίες από το Παιδαγωγικό Ινστιτούτο. Η τοπική ιστορία στοχεύει στο να βοηθήσει τους μαθητές να γνωρίσουν την ιστορία του τόπου τους και να τη συνδέσουν με τη γενική εθνική ιστορία, καθώς επίσης στο να αναπτύξουν μία συλλογική ιστορική συνείδηση ξεκινώντας από το δικό τους χώρο. 'Αρα η τοπική ιστορία διδάσκεται με συστηματικό τρόπο διασυνδεδεμένη με τη γενική εθνική ιστορία.
Νομίζω ότι έτσι υπάρχει και μία πιο στενή λογική αλληλουχία για να αποτυπώνεται βαθύτερα και το ιστορικό γεγονός. Να μην είναι ένα απομονωμένο τοπικό γεγονός, που θα αναπτύξει ενδεχομένως και τοπικιστική νοοτροπία στο μαθητή. Το τοπικό γεγονός πρέπει να συνδέεται με την τοπική ιστορία για να ξέρει και ο μαθητής ότι ο τόπος του συνέβαλε στην γενικότερη ιστορία και στην κοινωνική ανάπτυξη, αλλά και στην πολιτειακή μετεξέλιξη.
ΠΡΟΕΔΡΕΥΩΝ (Παναγιώτης Ν. Κρητικός): Σωστά. Πρώτα συνείδηση 'Ελληνα και μετά συνείδηση Αιτωλοακαρνάνα, Λάκωνα, Σερραίου κλπ.
 Ο κ. Κουρουμπλής έχει το λόγο.
 ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, οι αρχαίοι ημών πρόγονοι θέλοντας να δώσουν ιδιαίτερο στίγμα και βάρος στο ρόλο και στην επίδραση της ιστορίας στη ζωή του ανθρώπου έλεγαν το περίφημο "όλβιος εστί όστις της ιστορίας έσχεν μάθησιν", δηλαδή ευτυχισμένος είναι εκείνος, που έχει γνώση της ιστορίας.
 Κατέθεσα αυτήν την ερώτηση ζητώντας από το Υπουργείο Παιδείας να προχωρήσει στην έρευνα ενός θέματος που έχει ιδιαίτερη σημασία. Αφορά την τοπική ιστορία, η οποία, δυστυχώς -αν δεν θέλουμε να εξωραϊζουμε τα πράγματα- δεν είναι γνωστή στα παιδιά είτε πρόκειται για παιδιά της Αιτωλοακαρνανίας είτε της Πελοποννήσου, διότι η εντατικοποίηση των μαθημάτων και το άγχος για τα μαθήματα στα οποία πρέπει να δώσουν ιδιαίτερη προσοχή στις εισαγωγικές εξετάσεις δεν τους δίνει τη δυνατότητα να διδαχθούν την τοπική ιστορία.
 Πιστεύω, λοιπόν, ότι είναι αναγκαίο, είναι χρήσιμο, για έναν τόπο που πραγματικά η γη του δεν συνδέεται μόνο με την περιουσιακή της αξία αλλά περισσότερο με την πολιτιστική της ιστορία, να αναδεικνύονται εκείνα τα γεγονότα, που βεβαίως δεν θα έχουν σκοπό να αναδείξουν τον τοπικισμό και να τον εμπεδώσουν, αλλά περισσότερο να αναδείξουν τις αξίες, που αναδύονται και αναδεικνύονται μέσα από τα ιστορικά γεγονότα.
 Πιστεύω, λοιπόν, ότι θα πρέπει το Υπουργείο Παιδείας να προχωρήσει στην έκδοση τέτοιων τοπικών εγχειριδίων και το 20% της διδασκόμενης ύλης της ιστορίας να είναι ιστορία του τόπου που κατάγονται τα παιδιά όπου γίνεται το μάθημα αυτό. Νομίζω ότι θα είναι πάρα πολύ χρήσιμο, διότι πραγματικά με τη γενικότερη έννοια της ιστορίας πάρα πολλά γεγονότα αποσιωπούνται.
 Νομίζω ότι με το να υπάρξει ένα τέτοιο εγχειρίδιο σε κάθε τόπο, θα βοηθήσει πολύ στην εμπέδωση γεγονότων διδακτικών και ουσιαστικών για τη ζωή των παιδιών σε αυτήν την ηλικία.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Είναι προφανές ότι συμφωνούμε απόλυτα και ο ένας επαυξάνει στις παρατηρήσεις του άλλου. Εκείνο, όμως, που θα ήθελα να υπογραμμίσω στον αγαπητό ερωτώντα συνάδελφο, είναι ότι δεν βρισκόμαστε πια στη φάση της έρευνας του θέματος, αλλά έχουν ληφθεί αποφάσεις και βρισκόμαστε στη φάση της εφαρμογής. 'Εχουν δοθεί οδηγίες σε όσους ενδιαφερομένους κατά τόπους έχουν την ικανότητα να συγγράψουν τοπική ιστορία. Από την πλευρά μας εμείς τελειώνουμε το βιβλίο της διδακτικής μεθοδολογίας την τοπικής ιστορίας, που το απευθύνουμε προς τον εκπαιδευτικό και επίσης με εγκυκλίους έχουμε συστήσει να γίνονται η παρουσίαση και η διδασκαλία των ιστορικών γεγονότων του τόπου και με ημερήσιες εκδρομές στους τόπους όπου εξελίχθηκαν τα ιστορικά γεγονότα, για να υπάρχει μία οπτική επαφή του μαθητή με το περιεχόμενο της ιστορίας και τον τόπο της ιστορίας.
Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, θα παρακαλέσω να προταχθεί η τελευταία επίκαιρη ερώτηση του κ. Καρατάσου, επειδή επείγεται ο Υπουργός Δημόσιας Τάξης να αναχωρήσει.
 Συμφωνεί το Σώμα;
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Ν. Κρητικός): Το Σώμα συνεφώνησε.
 Πέμπτη, λοιπόν, επίκαιρη ερώτηση είναι η με αριθμό 441/12-1-2000 του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Δημόσιας Τάξης, σχετικά με τα τεκτενόμενα στο Πολυδύναμο Αστυνομικό Τμήμα Αχαρνών, την ίδρυση Αστυνομικού Τμήματος στο Ζεφύρι κλπ.
Η επίκαιρη ερώτηση του κ. Καρατάσου σε περίληψη έχει ως εξής: "'Εκπληκτη η κοινή γνώμη παρακολουθεί τα όσα συμβαίνουν στο Πολυδύναμο Αστυνομικό Τμήμα  Αχαρνών.
 Πρόσφατα δημοσιογραφικά ρεπορτάζ τηλεοπτικών σταθμών για τα όσα συμβαίνουν στις περιοχές των 'Ανω Λιοσίων, Μενιδίου, Ζεφυρίου, δείχνουν ξεκάθαρα την αδυναμία της πολιτείας να προστατεύσει τους πολίτες της περιοχής και όχι μόνο.
Επανειλημμένα από το 1996 μέχρι σήμερα με τρεις ερωτήσεις, αλλά και με προσωπικές επαφές με τους εκάστοτε Υπουργούς τους είχα θέσει έντονα το μεγάλο πρόβλημα της διακίνησης των ναρκωτικών, που γίνεται σε αυτές τις περιοχές.
 Μάλιστα, είχα τονίσει τότε την ανάγκη ύπαρξης αστυνομικού τμήματος στο Δήμο Ζεφυρίου. Αλλά, δυστυχώς, οι υποσχέσεις τόσο οι προφορικές όσο και οι έγγραφες, έμειναν στα λόγια και στα χαρτιά.
Και αν συγκεκριμένος δημοσιογράφος δεν τα έβγαζε στον "αέρα", έτσι ώστε να δοθεί έκταση στο θέμα, πολύ φοβάμαι ότι η πολιτεία και οι διωκτικές αρχές θα εξακολουθούσαν να έχουν κλειστά τα μάτια και τα αυτιά τους.
 Για ένα πρόβλημα που μαστίζει την πατρίδα μας και ιδιαίτερα αυτές τις περιοχές, θέλω να πιστεύω ότι μετά απ'όλα αυτά, θα κινηθούν οι διαδικασίες, έτσι ώστε οι πολίτες των περιοχών αυτών, να προστατευθούν από το κράτος, έτσι όπως έχει υποχρέωση.
 Ερωτάται ο κύριος Υπουργός α) Τι προτίθεται να πράξει, ώστε να δοθεί λύση στο πρόβλημα του Αστυνομικού Τμήματος Αχαρνών.
 β) Τι προτίθεται να κάνει, ώστε να λειτουργήσει άμεσα το Αστυνομικό Τμήμα Ζεφυρίου και 'Ανω Λιοσίων, γιατί στις ευαίσθητες αυτές περιοχές η διακίνηση ναρκωτικών έχει καταντήσει "λαϊκή αγορά"."  Ο Υπουργός Δημόσιας Τάξης κ. Χρυσοχοίδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, ευχαριστώ εσάς και το συνάδελφό μου τον κ. Ανθόπουλο για την προτεραιότητα.
 Το θέμα που θίγει ο συνάδελφος κ. Καρατάσος στην ερώτησή του είναι πραγματικά ένα τεράστιο πρόβλημα που δεν έχει βέβαια μόνιμα αστυνομικές διαστάσεις. Είναι ένα μεγάλο κοινωνικό πρόβλημα. Πρέπει και απ'αυτήν την άποψη να αντιμετωπισθεί το συγκεκριμένο ζήτημα.
 Εγώ θα αναφερθώ στη διάσταση που αφορά την αρμοδιότητα του Υπουργείου Δημόσιας Τάξης. Είναι ένα κρίσιμο θέμα, το οποίο πράγματι χρονίζει και συντηρείται εδώ και αρκετά χρόνια. Πρέπει επιτέλους να δώσουμε ριζικές λύσεις και να απαντήσουμε με αποφασιστικότητα στα αιτήματα των πολιτών της περιοχής.
Πρέπει να πω, λοιπόν, ότι πριν από τους σεισμούς επί τρεις μήνες  υπήρχαν διαρκώς στην περιοχή μπλόκα, τα οποία έκαναν ελέγχους διαρκείας.  Υπάχουν στοιχεία για χιλιάδες συλλήψεις στην περιοχή και εξεύρεση ναρκωτικών.
 Στη συνέχεια γνωρίζετε πολύ καλά, κύριε συνάδελφε, την παρουσία της Αστυνομίας στην περιοχή των σεισμοπλήκτων κατοίκων. 'Ομως, όλα αυτά δεν έλυσαν το πρόβλημα. Πρέπει να εφαρμόσουμε πλέον μόνιμες και οριστικές λύσεις. Γι' αυτό αποφασίστηκε η ίδρυση ενός ακόμη Αστυνομικού Τμήματος στην περιοχή, στο Δήμο Ζεφυρίου. Εμείς είμαστε έτοιμοι, εφόσον ο δήμος  από πλευράς κτιριακής έχει προετοιμαστεί και αύριο το πρωί -στην κυριολεξία- να εγκαταστήσουμε το Αστυνομικό Τμήμα.
 Πρέπει να σας πω ότι αυτή τη στιγμή βρίσκεται στο Δήμο Ζεφυρίου ο Γενικός Γραμματέας, μαζί με την ηγεσία της Αστυνομίας και συζητούν με το δημοτικό συμβούλιο και τους κατοίκους όλα τα προβλήματα της περιοχής και τις λύσεις που θα δοθούν.
 Από κει και πέρα καθημερινά εδώ και λίγες μέρες υπάρχουν πεζές περιπολίες από τη Διεύθυνση Αστυνομικών Επιχειρήσεων, οι οποίες θα συνεχίζονται μέρα-νύχτα. Είμαι στη διάθεσή σας για οποιαδήποτε άλλη πρόταση, προκειμένου να εμπεδώσουμε στην περιοχή το αίσθημα της ασφάλειας των κατοίκων, αλλά και να εξαρθρώσουμε όλα εκείνα τα παράνομα κυκλώματα, που διακινούν το έγκλημα στην περιοχή.
 Είναι ένα ζήτημα στο οποίο πρέπει να συνεργαστούμε όλοι μαζί, για να δώσουμε λύσεις. Από την πλευρά μου είμαι αποφασισμένος να κλείσουμε οριστικά αυτό το κεφάλαιο, που έχει σχέση με την εγκληματικότητα στην περιοχή του Δήμου Αχαρνών και του Δήμου Ζεφυρίου και του Δήμου 'Ανω Λιοσίων.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατάσος έχει το λόγο. 
ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, από το 1996, από το 1997 κάνουμε προτάσεις, αλλά δυστυχώς δεν εισακουόμαστε. Και φτάνουν τώρα δημοσιογράφοι, δεν ξέρω αν λέγεται Τριανταφυλλόπουλος ή όπως αλλιώς λέγεται και βάζουν το στήθος τους μπροστά και μπαίνουν εκεί, να ανακαλύψουν αυτοί τα ναρκωτικά. Εάν από τότε είχα εισακουστεί, δεν θα είχε φτάσει σήμερα αυτό το φαινόμενο να γίνει τόσο μεγάλο.
 Σας είχα πει και τότε ότι έχουν φτάσει οι έμποροι ναρκωτικών να πουλάνε το χασίς και την ηρωίνη στα παγκάκια της λαϊκής αγοράς σαν να είναι ζαρζαβατικά.
 Προχθές στο σπίτι μου απέξω, πουλούσαν ναρκωτικά. Υπάρχει ένα άλλο είδος τώρα μετακίνησης των ναρκωτικών. Πουλιούνται τα ναρκωτικά με μηχανάκια λες και είναι πίτσες. Δίνουν μηχανάκια σε μικρά παιδιά και τη δόση του καθενός και την πάνε σε κάθε σπίτι, εκεί που ξέρουν.
 Δεν είναι μόνο το θέμα της αστυνόμευσης, κύριε Υπουργέ ή να χτυπήσουμε στο Ζεφύρι. 'Οπως ξέρετε πολύ καλά, εάν χτυπήσουμε στο Ζεφύρι, θα πάνε στο Μενίδι. Εάν φύγουν από το Μενίδι, θα πάνε στον Ασπρόπυργο, θα πάνε στα 'Ανω Λιόσια.
 Το θέμα είναι να χτυπηθεί το πρόβλημα στη ρίζα του. Και πώς χτυπιέται; Με συνεργασία σας με την Τοπική Αυτοδιοίκηση. Πρέπει κάποτε αυτά που λέμε να γίνονται. Πρέπει κι εσείς, όταν σας πει ο δήμαρχος ή ο κοινοτάρχης ή ο νομάρχης ότι έχουμε πρόβλημα γιατί χτίζονται παράγκες εδώ -κυρίως από τις παράγκες γίνονται αυτά- να κάνετε κι εσείς αμέσως παρέμβαση, να τις γκρεμίσετε. Δεν μπορεί να είμαστε πίσω από το πολιτικό όφελος να μη μας πει ο άλλος, γιατί το γκρεμίζετε κλπ. Αν ήταν μια παράγκα στην Ομόνοια, τι θα την κάνατε; Δεν θα γκρεμιζόταν; Αν ήταν στην Εκάλη, δεν θα κάνατε το ίδιο; Δεν λέμε εμείς γι' αυτούς που θέλουν να σπιτώσουν τα παιδάκια τους ή να ζήσουν την οικογένειά τους. Λέμε γι' αυτούς που επανειλημμένα έχουν ενοχλήσει την Αστυνομία.
 Και ένα άλλο, κύριε Υπουργέ. Πιάνουμε τους εμπόρους ναρκωτικών και σε ένα μήνα είναι έξω. Πρέπει κι αυτό το Υπουργείο Δικαιοσύνης -δεν ξέρω ποιος- να το δει. Δεν μπορεί να πιάνονται με δύο και τρία κιλά χασίς ή ηρωίνη και σε ένα μήνα να είναι έξω. Είναι πρόκληση. Και μένουν στο ίδιο μέρος, εκεί που μένουν όλοι οι υπόλοιποι πολίτες. Και λένε "μα, τι έγινε, αυτόν τον έπιασαν με δυο κιλά χασίς, με ηρωίνη, πάλι έξω είναι;" Είναι πάρα πολύ σοβαρό το θέμα, κύριε Υπουργέ και σας παρακαλώ πολύ να μη μείνουμε πάλι στα λόγια.
 ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δημόσιας Τάξης έχει το λόγο για να δευτερολογήσει.
 ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε συνάδελφε, εκείνο το οποίο έχω να σας διαβεβαιώσω, είναι ότι εφόσον ζητηθεί από την πλευρά των Δημάρχων -πέραν του σχεδιασμού που σας ανέφερα προηγουμένως, ο οποίος προχωρά και αφορά την Αστυνομία- από την πλευρά της Τοπικής Αυτοδιοίκησης, των τοπικών αιρετών αρχόντων η οποιαδήποτε συνδρομή με οποιαδήποτε δύναμη, η Αστυνομία θα είναι στη διάθεσή τους.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
 Σας καλώ πραγματικά να συνεργαστούμε πλέον εμπράκτως, για να λύσουμε το πρόβλημα. Ευχαριστώ.
 ΠΡΟΕΔΡΕΥΩΝ (Νικόλαος Κατσαρός): Τρίτη είναι η με αριθμό 488/12.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ.  Αγγουράκη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αποστολή των διδακτικών βιβλίων στα Τεχνικά Επαγγελματικά Εκπαιδευτήρια.
 Η επίκαιρη ερώτηση του κ. Αγγουράκη έχει ως εξής:
"Τα Τεχνικά Επαγγελματικά Εκπαιδευτήρια (ΤΕΕ) υποτίθεται ότι αποτελούν έναν από τους βασικούς "πυλώνες" της διαβόητης εκπαιδευτικής "μεταρρύθμισης" της Κυβέρνησης του ΠΑ.ΣΟ.Κ. Ωστόσο παρ' όλο που η εφαρμογή της εκπαιδευτικής μεταρρύθμισης υποτίθεται οτι είναι σε εξέλιξη και έχει σχεδόν διανυθεί ήδη η μισή σχολική χρονιά ούτε καν τα διδακτικά βιβλία των ΤΕΕ δεν έχουν αποσταλεί, με αποτέλεσμα εκπαιδευτικοί και μαθητές να επιδίδονται σ' έναν αγώνα δρόμου για να "λύσουν" το πρόβλημα με φωτοτυπίες. Η εξέλιξη αυτή καθιστά εξόφθαλμη τη βαθύτατη υποτίμηση από τη μεριά της Κυβέρνησης αυτού του θεσμού, που αντανακλά βέβαια την υποτίμηση στην επαγγελματική εκπαίδευση και την ίδια την εργασία καθ' εαυτήν. Είναι ολοφάνερο πια και πέρα από κάθε αμφισβήτηση ότι τα ΤΕΕ αποτελούν εκπαιδευτικό θεσμό κατώτερης κατηγορίας και αποτελούν τη μόνη "διέξοδο" που επιτρέπει η εκπαιδευτική "μεταρρύθμιση" για να συνεχίσουν τις "σπουδές" τους στα παιδιά της εργατικής τάξης και των φτωχότερων λαϊκών στρωμάτων. Το γεγονός ότι ούτε καν τα διδακτικά βιβλία δεν έχουν αποσταλεί ακόμη αποδεικνύει του λόγου το αληθές.
 Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε ώστε να αποσταλούν άμεσα τα διδακτικά βιβλία στα ΤΕΕ, τα οποία -σύμφωνα με την κυβερνητική δέσμευση θα είχαν σταλεί μέχρι τα Χριστούγεννα- ή πρόκειται να συνεχιστεί η απαράδεκτη μέθοδος αναπαραγωγής φωτοτυπιών από CD, η οποία προβάλλεται μάλιστα από κυβερνητικά στελέχη σαν "σύγχρονη παιδαγωγική πρακτική";
 Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επιτρέψτε μου να κάνω ένα ερώτημα κατά πόσον μπορεί να είναι επίκαιρη μια ερώτηση όταν έχει επαναληφθεί πέντε φορές ως επίκαιρη ερώτηση μέσα σε τριάντα ημέρες και άλλες τρεις φορές στα πλαίσια επερωτήσεων. Ειλικρινά έχω πει και άλλη φορά ότι η επανάληψη είναι η μητέρα της μαθήσεως, αλλά η άσκοπη επανάληψη είναι η μητέρα της ανίας. 'Εχουμε βαρεθεί να λέμε τα ίδια και τα ίδια.
 Ειλικρινά έχω πει ότι δεν υπήρχε βιβλίο. Ζήσαμε την περίοδο του ανύπαρκτου βιβλίου και του απαξιωμένου. Υπήρχαν εκατόν είκοσι πέντε βιβλία για τις ειδικότητες του παρελθόντος για ενιαία πολυκλαδικά λύκεια, για τεχνικά λύκεια και για τεχνικές σχολές και πήγαμε φέτος σε τριακόσια σαράντα οκτώ βιβλία, νέα  βιβλία, νέων ειδικοτήτων επί τη βάσει νέων αναλυτικών προγραμμάτων. Υπαρκτό όμως είναι ένα βιβλίο, το οποίο έχει συγγραφεί και το οποίο μπορεί να διδαχθεί. Και μέχρις ότου αυτό το βιβλίο πάει σε πλήρη και ολοκληρωμένη μορφή στα χέρια των μαθητών, πάει σε CD ROM σε συμπικνωμένη ηλεκτρονική σύγχρονη μορφή, όπως η σύγχρονη τεχνολογία μας δίνει την άνεση να τη χρησιμοποιούμε σαν προσωρινή λύση. Τα βιβλία σε πλήρη μορφή θα φθάσουν από τα τέλη του Ιανουαρίου μέχρι και τον Μάρτη. Είναι βιβλία ασύγκριτης ποιοτικής αξίας σε σχέση με το παρελθόν, αλλά και σε σχέση με αυτά που υπάρχουν στην Ευρώπη και είναι βιβλία που βγαίνουν επιτέλους με τη λογική έκδοσης των βιβλίων. 'Οχι πρώτα τα βιβλία κάποιων τυχαίων συγγραφέων και επί τη βάσει αυτών τα αναλυτικά προγράμματα για να εξυπηρετούνται κάποια συμφέροντα, αλλά με βάση τα αναλυτικά προγράμματα. Αναλυτικά προγράμματα στα οποία περιγράφονται οι τομείς, οι ειδικότητες, τα προφίλ των επαγγελμάτων, οι σκοποί των επαγγελμάτων, οι στόχοι της εκπαίδευσης αυτών των επαγγελμάτων και τεχνών σε συνάρτηση με τις απαιτήσεις και ανάγκες της σύγχρονης αγοράς εργασίας.
 'Οταν βρισκόμαστε υπό το μηδέν και πάμε άνω του μηδενός και σε μεγάλη απόσταση εξελικτικής διαφοράς, δεν μπορείτε να μένετε τώρα στη λεπτομέρεια και να καταδικάζετε την αξιοποίηση της σύγχρονης τεχνολογίας.
Χθες είχα την τύχη να επισκεφθώ το Ορθόδοξο 'Ιδρυμα Παιδείας και Πολιτισμού,που στα πλαίσια του προγράμματος INTERREG έστησε πραγματικά ένα έργο ορισμένων ανθρώπων με υποδειγματική ατομική πρωτοβουλία.
Εκεί βρήκα μηχάνημα, σύγχρονο φωτοτυπικό, αξίας έξι εκατομμυρίων, (6.000.000) που παράγει βιβλίο σε τέσσερα λεπτά. Η ατομική πρωτοβουλία κάποιων ανακαλύπτει τα πάντα, αλλά η συλλογική αδράνεια των πολλών θάβει τα πάντα.
 Στείλαμε σε κάθε ΤΕΕ, έξι εκατομμύρια (6.000.000) για να βγάλουν αυτούς τους φακέλους διδακτικού υλικού. Δεν τους είπαμε βέβαια να ανακαλύψουν και την υπερσύγχρονη τεχνολογία, αλλά στοιχειωδώς θα μπορούσαν να οργανώσουν έναν προσωρινό τρόπο, για να μην εξευτελίζουν και τη σύγχρονη τεχνολογία, αλλά κυρίως τον εαυτό τους, επιτέλους!
ΠΡΟΕΔΡΕΥΩΝ (Νικόλαος Κατσαρός): Ο κ. Αγγουράκης έχει το λόγο.
 ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
Από την ίδια την απάντηση του κυρίου Υφυπουργού, δεν αντιλαμβάνομαι τον εκνευρισμό του.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αν είχατε απαντήσει και εσείς επτά φορές το ίδιο θέμα θα βρισκόσασταν στη δική μου κατάσταση.
 ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Υφυπουργέ, όπως γνωρίζετε, έχουμε το δικαίωμα, ως Βουλευτές, να σας ρωτάμε και εκατό φορές, αν θέλουμε. Εγώ αυτό ξέρω.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Νομίζω ότι ...
 ΧΑΡΑΛΑΜΠΟΣ ΑΓΓΟΥΡΑΚΗΣ: Σας παρακαλώ πάρα πολύ.
Αν μου επιτρέπετε, για να στηρίξω τους χειρισμούς μου και να σας δείξω ότι είναι πάρα πολύ επίκαιρη η ερώτησή μου, θα αναφερθώ σε δημοσίευμα της εφημερίδας "TO ΒΗΜΑ", τις 13.1.2000 με τίτλο "Χωρίς βιβλία τα Τεχνικά Επαγγελματικά Εκπαιδευτήρια", όπου μεταξύ άλλων υπάρχει καταγγελία της Ομοσπονδίας Λειτουργών Τεχνικής και Επαγγελματικής Εκπαίδευσης, η οποία είναι αυτούσια με το κείμενο της ερώτησης, που σας καταθέσαμε.
 Εν πάση περιπτώσει, θέλω να πω με την ευκαιρία αυτή, ότι τα προβλήματα είναι τεράστια. Δεν είναι μόνο υπόθεση των CD ROM και θα επανέλθω σε αυτά. Υπάρχει έλλειψη καθηγητών, υπάρχει έλλειψη αναλυτικών προγραμμάτων, υπάρχει έλλειψη αιθουσών, υπάρχουν πάρα πολλά προβλήματα.
Για τα CD, κύριε Υφυπουργέ, ειλικρινά δεν καταλαβαίνω και από αυτήν την πλευρά τον εκνευρισμό σας. Ο κύριος Υπουργός, ο κ. Αρσένης, στη διάρκεια επερώτησής μας, μας είχε πει ότι υπάρχουν τριακόσια δεκατρία εγχειρίδια, τα οποία αναπαράγονται βεβαίως, μέσα στα CD ROM αλλά, σας διαβάζω: "Βεβαίως, έχουν επιπρόσθετα βιβλία τα παιδιά και βεβαίως υπάρχουν και κενά".
Τελικά δεν καταλαβαίνω, πρόθεσή σας είναι τα εκπαιδευτικά βιβλία να είναι μόνο αυτά που υπάρχουν μέσα στο CD ROM; Δεν υπάρχει πρόθεση του Υπουργείου Παιδείας τελικά να βγάλει τις δεκάδες χιλιάδες βιβλία που χρειάζονται για τους δεκάδες χιλιάδες μαθητές των ΤΕΕ;
 Δεύτερον, επειδή κάνετε αναφορά στα CD, στα έξι εκατομμύρια κλπ., έχω συγκεκριμένες καταγγελίες, από συγκεκριμένα ΤΕΕ και στην Ελευσίνα και στο Περιστέρι, τα οποία λένε ότι δεν έχουν τα χρήματα για να αναπαράγουν τις φωτοτυπίες, κύριε Υπουργέ. Μπορεί να τους δώσατε τα φωτοτυπικά, αλλά δεν ξέρω αν τους δώσατε και τα χρήματα για τις αντίστοιχες σελίδες.
Τελειώνοντας, θέλω να σας θυμίσω ότι αρκετά από τα CD, στα οποία αναφέρεστε, βεβαίως δεν είναι και πλήρεις, με αποτέλεσμα αρκετοί καθηγητές να μην ξέρουν τΙ θα διδάσκουν από δω και στο εξής.
 Εν πάση περιπτώσει, αυτό που κρατάω από την απάντησή σας, είναι η δέσμευση ότι μέχρι το Μάρτιο θα έχετε εφοδιάσει τα σχολεία με τα απαραίτητα βιβλία και εν πάση περιπτώσει αυτό είναι και μία ομολογία ότι θεωρείτε πραγματικά δεύτερης κατηγορίας τα βιβλία αυτά.
 Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Είναι αυθαίρετα τα συμπεράσματα του κυρίου συναδέλφου και δεν ξέρω αν υπάρχουν διαμαρτυρίες για χρήματα που δεν έφθασαν. Τα χρήματα έφυγαν από την Τράπεζα Ελλάδος στους Δήμους της χώρας, όπου υπάρχουν ΤΕΕ, το αργότερο μέχρι 4 Νοεμβρίου, επί τη βάσει πιστοποιήσεων που υπάρχουν στα χέρια μας. Εάν κάποιοι αδιαφόρησαν ή επίτηδες δεν πήγαν να τα παραλάβουν, είναι δική τους ευθύνη. 'Εχουν ενημερωθεί όλοι οι διευθυντές των ΤΕΕ, πότε έφυγαν τα χρήματα και από πότε βρίσκονται στους Δήμους, προκειμένου να τα παραλάβουν.
Τα χρήματα αυτά δεν ήταν μόνο για φωτοτυπίες. Με έξι εκατομμύρια (6.000.000) δραχμές βγάζουν τρεις φορές τις φωτοτυπίες που χρειάζονται για όλους τους μαθητές και για τα βιβλία τα οποία τους στείλαμε εμείς και ήταν τα πρώτα κεφάλαια, προκειμένου να καλυφθεί ο διδακτικός χρόνος μέχρι ότου φθάσουν τα νέα, σύγχρονα βιβλία σε πλήρη μορφή στα χέρια του μαθητή. Αλλά ο μαθητής δεν έχανε τίποτε από τη διδασκαλία του. Αυτό είναι ξεκαθαρισμένο.
 Και το ερώτημα από την πλευρά του Υπουργείου είναι πώς από τα τετρακόσια τριάντα ΤΕΕ της χώρας, το παράπονο έρχεται από ένα-δύο. Τα υπόλοιπα τετρακόσια είκοσι, τετρακόσια δεκαοκτώ, πώς αντιμετώπισαν  έγκαιρα και με πληρότητα το θέμα της κάλυψης της διδασκαλίας; 'Αρα έχουμε περιπτώσεις ολιγωρίας, δυστροπίας, για να μη χρησιμοποιήσω και τη λέξη "υπονόμευσης". Διότι δόθηκαν τα CD ROM, δόθηκαν και τα χρήματα και κανέναν δεν υποχρεώσαμε εμείς να βγάλει τις φωτοτυπίες ο ίδιος. Είχε την ευχέρεια μέσω του συστήματος vbi, της ηλεκτρονικής διαδικτύωσης με το Υπουργείο Παιδείας και αν το CD ROM δεν το εξυπηρετούσε, σε τρία λεπτά θα πάρει το βιβλίο το οποίο ενδεχομένως δεν έβρισκε από το Υπουργείο Παιδείας σε μία εκτύπωση και στη συνέχεια να το δώσει στα φωτοτυπεία της πόλης του, προκειμένου να αναπαραχθεί. Ευχαριστώ.
 ΠΡΟΕΔΡΕΥΩΝ (Νικόλαος Κατσαρός): Τελευταία είναι η  υπ' αριθμ. 451/12.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με την κατάργηση της πράξης νομοθετικού περιεχομένου, για τις καταλήψεις στα σχολεία.
 Η ερώτηση της κ. Αλφιέρη, έχει ως εξής:
 "Καθημερικά αυξάνονται τα κρούσαματα δίωξης δεκαπενταμελών σε όλη την Ελλάδα, με αποκορύφωμα την ποινική δίωξη που άσκησε ο εισαγγελέας Δράμας στα δεκαπενταμελή οκτώ σχολείων για καταλήψεις. Η δίωξη ασκήθηκε αυτεπάγγελτα σύμφωνα με την πρόσφατη αντισυνταγματική ρύθμιση νομοθετικού περιεχομένου της Κυβέρνησης.
 Οι καθηγητές με τα συνδικαλιστικά τους όργανα, οι γονείς και η τοπική κοινωνία, έχουν αντιδράσει βίαια και ζητούν να σταματήσουν άμεσα οι διώξεις των δεκαπενταμελών και να καταργηθεί η πράξη νομοθετικού περιεχομένου. Στη σημερινή δημοκρατία, εν όψει της τρίτης χιλιετίας, δεν μπορούν να λύνονται τα μεγάλα προβλήματα της παιδείας με αυταρχικές μεθόδους που ακυρώνουν τη δημοκρατική λειτουργία ενός τόπου.
 Ερωτάται ο κύριος Υπουργός:
α) Αν προτίθεται να καταργήσει την πράξη νομοθετικού περιεχομένου β) Αν προτίθεται να σταματήσει η δίωξη των δεκαπενταμελών στη Δράμα." Ο Υφυπουργός κ. Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η πράξη νομοθετικού περιεχομένου έχει κατατεθεί στη Βουλή και εκκρεμμεί η συζήτησή της και στην Επιτροπή Μορφωτικών Υποθέσεων και στην Ολομέλεια.  Ο σκοπός της πράξης του νομοθετικού περιεχομένου, ήταν σαφής. Αφ' ενός να διασφαλισθεί το κατηργημένο δικαίωμα από αυθαίρετες καταλήψεις και του ενός μαθητή στην ακώλυτη πρόσβαση στη διαδικασία της μάθησης και αφετέρου να αποτραπούν πράξεις βίας και βανδαλισμών εναντίον προσώπων και πραγμάτων.
Εκεί όπου έγιναν οι ποινικές διώξεις από τον εισαγγελέα, δεν χωρεί καμία παρέμβαση οποιουδήποτε άλλου πολιτειακού οργάνου. Αν έχουν διαπιστωθεί αυτές οι πράξεις, ο εισαγγελέας θα κάνει το καθήκον του. Δεν θα παραβεί το νόμο ούτε θα περιγράψει τις αρμοδιότητες και τις ευθύνες του. Επομένως είναι σαφές ότι η πράξη νομοθετικού περιεχομένου θα γίνει διαρκής νόμος του κράτους και δεν χωρεί καμία παρέμβαση στη διαδικασία της ποινικής δίωξης εκεί όπου ασκήθηκε.
 ΠΡΟΕΔΡΕΥΩΝ (Νικόλαος Κατσαρός): Η κ. Αλφιέρη έχει το λόγο.
 ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, μιλάτε με πολύ έπαρση και δεν ξέρω αν είσθε τόσο υπερήφανος γι' αυτήν την πράξη νομοθετικού περιεχομένου. Εγώ πάντως θέλω να σας υπενθυμίσω ότι είναι ένα ιδιώνυμο, το οποίο μας φέρνει σε εποχή που είχαν περιορισθεί σοβαρά τα δημοκρατικά μας δικαιώματα. Θέλω να σας ρωτήσω, κύριε Υπουργέ, το εξής: Εφόσον ξέρετε πολύ καλά εσείς ότι υπάρχουν ζητήματα ουσιαστικά και έχουν σχέση με την εκπαιδευτική μεταρρύθμιση, που εσείς λέτε και τη στιγμή που ξέρετε ότι θα  ξεκινήσουν ρυθμίσεις, βελτιώσεις ή διορθώσεις -δεν ξέρω πώς τα λέει ο κ.        Αρσένης στα ραδιόφωνα- με ποια έπαρση, λοιπόν, δηλώνετε ότι θα είναι  συνεχής νόμος του κράτους αυτή η πράξη νομοθετικού περιεχομένου; Και ποιος σας δίνει στο κάτω-κάτω το δικαίωμα να κάνετε αντισυνταγματικές παρεμβάσεις -δεν ξέρω αν το έχετε πάρει από πουθενά και αν έχετε το δικαίωμα αυτό- και να περιορίζετε και να ποινικοποιείτε την εφηβεία έτσι με ελαφρά τη καρδία;
 Εσείς, λοιπόν, θα κάνετε την πράξη νομοθετικού περιεχομένου νόμο του κράτους και πιστεύω ότι θα πάρετε και το πολιτικό κόστος αυτού του νόμου.
Το δεύτερο που θέλω από σας είναι να μου πείτε εάν εσείς συνειδητά οδηγείτε την εφηβεία στο εδώλιο του κατηγορουμένου. Επίσης, κύριε Υπουργέ, εσείς γνωρίζετε από τα μέσα ότι η μεταρρύθμιση έχει αποτύχει. Γιατί, κύριε Υπουργέ, χωρίς βιβλία, χωρίς CD, με αίθουσες αχούρια, δεν νομίζω ότι μπορεί να προχωρήσει η παιδεία στη χώρα μας.
 Εκτός αν έχουμε ένα πράγμα και έχει αλλάξει. Και θα συνεννοηθούμε γι'αυτό  ότι μετατρέψατε τους εισαγγελείς σε εκπαιδευτικούς πρώτον και δεύτερον, τα σχολεία σε αναμορφωτήρια. Θέλω να σας πω ότι είναι λογικές, πολιτικές που εκφράζουν το μεσαίωνα.
 Θεωρώ, λοιπόν, και σας καλώ, με την ευθύνη που έχετε σαν Υφυπουργός Παιδείας σε έναν ευαίσθητο τομέα, γιατί δεν παίζετε με τα παιδιά, να μας πείτε εάν τουλάχιστον θα συνεχίσετε να ποινικοποιείτε το  συνδικαλισμό και να οδηγείτε τα παιδιά στο αυτόφωρο.
 Φαίνεται ότι είναι πολιτική της Κυβέρνησης, γιατί σε όλα τα λεπτά και ευαίσθητα σημεία  είτε αφορά τους οικονομικούς μετανάστες  είτε αφορά το άσυλο  είτε αφορά τη νεολαία, το ρόλο τον έχει ο κ.Χρυσοχοϊδης, δηλαδή το Yπουργείο καταστολής, εκτός και εάν εσείς έχετε εκχωρήσει τα δικαιώματά σας στο Υπουργείο Δημόσιας Τάξης και κάνει αυτό πολιτική πλέον.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η πράξη νομοθετικού περιεχομένου είναι πράξη της Κυβέρνησης και προφανώς κανένα Υπουργείο δεν διαφοροποιείται από το άλλο, όσον αφορά και το περιεχόμενο και τα αποτελέσματα της ρύθμισης, αλλά η διαδικασία θα ολοκληρωθεί, όπως σας είπα, με τη συζήτηση της πράξης νομοθετικού περιεχομένου και την ψήφισή της από την Ολομέλεια.
 Δεν ξέρω αν θα πρέπει να είμαι υπερήφανος για κάτι. Εγώ θα σας πω πάντως ότι είμαι ευτυχής, διότι η κοινή γνώμη υποδέχθηκε με πάρα πολύ μεγάλη ικανοποίηση το γεγονός ότι σήμερα δεν υπάρχει πια καμία κατάληψη και καμιά αυθαιρεσία και καμιά παραβίαση του αναφαίρετου δικαιώματος και του ενός μαθητή, κυρία Αλφιέρη, σ' αυτήν τη χώρα να απολαμβάνει το αγαθό της μάθησης.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάποτε λέγατε τα αντίθετα.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν έχει σημασία τι λέγαμε κάποτε και τι λέγατε και εσείς, κύριε Πρόεδρε, και όλοι εδώ.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς εδώ λέγαμε πάντοτε τα ίδια.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αλλά υπάρχουν και εποχές κορεσμού, αυθαιρεσίας, κατάχρησης και θα έπρεπε οπωσδήποτε να γίνει αυτό.
 Αλλά και επί της ουσίας, δεν ξέρω αν είναι νομικός ή όχι η κυρία Αλφιέρη, την ενημερώνω όμως ότι δεν έγινε καμία ουσιαστική αλλαγή στο περιεχόμενο αυτής της ρύθμισης, που προβλέπεται ως πάγια διάταξη του Ποινικού Δικαίου για την προστασία της οικιακής ειρήνης. Απλούστατα καθιερώθηκε το αυτεπάγγελτο της δίωξης από τον εισαγγελέα. Μόνον εδώ υπήρξε η αλλαγή. Δεν υπήρξε καμία αλλαγή ούτε στη φιλοσοφία  ούτε στη νοοτροπία αυτής της Κυβέρνησης και της πολιτικής ηγεσίας του Υπουργείου Παιδείας.
 Εάν εσείς όμως δεν θέλετε να μπαίνει ο εισαγγελέας για να λειτουργήσει το σχολείο, για να προστατευθεί το σχολείο από βανδαλισμούς και πράξεις βίας, τότε, εμμέσως πλην σαφώς, εγκρίνετε τον ξυλοδαρμό του ανήλικου δεκατριάχρονου μαθητή από τους συμμαθητές του, εγκρίνετε τη διακίνηση ναρκωτικών από εικοσάχρονο δήθεν μαθητή εντός του σχολικού χώρου και όλες τις άλλες παράνομες πράξεις, που πλήττουν τη νεολαία της χώρας.
 ΣΤΥΛΙΑΝΗ ΑΛΦΙΕΡΗ: Ατυχή παραδείγματα, κύριε Υπουργέ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
 ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ'αριθμόν 18/6.12.1999 επερώτηση των Βουλευτών της Νέας Δημοκρατίας κυρίων Προκόπη Παυλόπουλου, Μιχάλη Λιάπη, Παναγιώτη Λουκάκου, Ηλία Βεζδρεβάνη, Γεωργίου Καρατζαφέρη, Σάββα Τσιτουρίδη, Δημητρίου Σιούφα και Σταύρου Δήμα προς τον Υπουργό Τύπου και Μέσων Μαζικής Ενημέρωσης, σχετικά με τη λειτουργία του Εθνικού Συμβουλίου Ραδιοτηλεόρασης και της Ε.Ρ.Τ. Α.Ε.
 Κατά τη συζήτηση αυτής της επερώτησης ο Γενικός Γραμματέας της Κοινοβουλευτικής Ομάδας της Νέας Δημοκρατίας κ.Σταύρος Δήμας ορίζει ως Κοινοβουλευτική Εκπρόσωπο τη Βουλευτή Αθηνών κ. 'Αννα Ψαρούδα-Μπενάκη. Ο Κοινοβουλευτικός Εκπρόσωπος του Κ.Κ.Ε. κ. Κολοζώφ ορίζει το Βουλευτή κ. Δημήτριο Κωστόπουλο. Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει το Βουλευτή του Συνασπισμού κ. Πέτρο Κουναλάκη. Ο Πρόεδρος του ΔΗ.Κ.ΚΙ. κ.  Τσοβόλας ορίζει το Βουλευτή κ.Ιωάννη Δημαρά.
Ο πρώτος των επερωτώντων κ. Προκόπης Παυλόπουλος έχει το λόγο.
 ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, εάν θέλουμε να περιγράψουμε το χώρο της ραδιοφωνίας και της ραδιοτηλεόρασης στον Τόπο μας, θα μπορούσαμε -αν και η φράση έχει χιλιοειπωθεί και χιλιοχρησιμοποιηθεί-, να χρησιμοποιήσουμε μόνο ένα χαρακτηρισμό. Πρόκειται για ένα τοπίο αναρχίας, το οποίο δεν συνάδει στις επιταγές, όχι απλώς και μόνο μιας ευνομούμενης χώρας, αλλά μιας χώρας η οποία έχει στοιχειώδες κράτος δικαίου. Και αν αυτή είναι η εικόνα που υπάρχει σήμερα, πρέπει να σας τονίσω ότι η Ελλάδα είχε ήδη από το 1975, τουλάχιστον από θεσμική άποψη όλες τις προϋποθέσεις, συγκέντρωνε όλα τα προσόντα ως Χώρα, να διαθέτει  ένα από τα καλύτερα καθεστώτα σε ό,τι αφορά τον τρόπο λειτουργίας των ηλεκτρονικών Μέσων Μαζικής Ενημέρωσης. Διότι πρέπει να σας πω, κοιτάζοντας γενικότερα τα πράγματα, ότι σπάνια χώρα στο πεδίο της Ευρωπαϊκής 'Ενωσης έχει και την πολυτέλεια, αλλά και την πρόνοια και τη σοφία των διατάξεων τις οποίες περιλαμβάνει, στο άρθρο 15, το Σύνταγμα του 1975.
 Πραγματικά το άρθρο 15 παράγραφος 2 του Συντάγματος, το οποίο αφορά τα ηλεκτρονικά Μέσα Μαζικής Ενημέρωσης, αποτελεί υπόδειγμα ως προς τον τρόπο με τον οποίο ρυθμίζει τα ηλεκτρονικά ΜΜΕ. Αν δε το συμπεριλάβαμε στις αναθεωρητέες διατάξεις και ζητήσαμε να αλλάξει, δεν είναι γιατί είχε ατέλειες, είναι γιατί θέλουμε να τονίσουμε πράγματα που είναι αυτονόητα, που σε άλλη χώρα θα έβγαιναν από την ίδια τη διάταξη, αλλά που εμείς, σε μια χώρα που τίποτα δεν είναι αυτονόητο, χρειάστηκε και χρειάζεται να προβούμε σε αναθεώρηση για να πούμε, μέσα από τις διατάξεις του άρθρου 15, παράγραφος 2, ορισμένα πράγματα, τα οποία θα μπορούσαν να είχαν προκύψει είτε ερμηνευτικά  είτε μέσα από την πρακτική της πολιτείας.
 Το λέω αυτό, γιατί αν ρίξει κανείς μια ματιά στο άρθρο 15 θα δει ότι παρέχει δύο δυνατότητες. Είτε το κράτος να έχει το μονοπώλιο στα ηλεκτρονικά Μέσα Μαζικής Ενημέρωσης -και εδώ απλώς και μόνο λέω τι είπε η νομολογία του Συμβουλίου της Επικρατείας- είτε να καθιερώσει την ελεύθερη ραδιοφωνία και τηλεόραση. Το Συμβούλιο Επικρατείας είπε ότι μπορεί και τα δύο να τα επιλέξει ο νομοθέτης. Στην πραγματικότητα, κυρίες και κύριοι συνάδελφοι, ξέρετε ότι δεν ήταν έτσι. Η πρόοδος και η πορεία επέβαλε, ώστε το μονοπώλιο να είναι αδιανόητο. Καίτοι δηλαδή η διάταξη αφήνει αυτές τις δύο δυνατότητες, ήταν εμφανές ότι η έννοια του μονοπωλίου δεν μπορούσε να αντισταθεί στο χρόνο. Και γι'αυτό, όταν το 1986 και επέκεινα αρχικά με το ραδιόφωνο και στη συνέχεια, το 1989, με την τηλεόραση, καθιερώθηκε το καθεστώς ελευθερίας, είχε προλάβει η ίδια η ζωή, η ίδια η πράξη και είχε διαμορφώσει συνθήκες που ο νομοθέτης ερχόταν στη συνέχεια να νομιμοποιήσει. Δυστυχώς, ελεύθερο ραδιόφωνο, ξεκίνησε πριν από το νομοθέτη κάτω από την πίεση των κοινωνικών αναγκών. Το ίδιο και με την τηλεόραση. Με αποτέλεσμα ο νομοθέτης να έλθει να καθιερώσει την ελευθέρη ραδιοφωνία και τηλεόραση εκ των υστέρων. Και όχι μόνο εκ των υστέρων, αλλά ν' ακολουθεί μια πολιτική και μια διαδικασία νομιμοποίησης αυθαιρέτων, όπως συνήθως συμβαίνει στη Χώρα μας, όπως συμβαίνει και με πολλά άλλα πράγματα. Γιατί μη λησμονείτε ότι είμαστε η Χώρα εκείνη που και πολεοδομικά πρώτα είδε να κτίζονται τα αυθαίρετα και κατόπιν έφτιαξε δρόμους και οικοδομικά τετράγωνα και καθιέρωσε όρους και περιορισμούς δόμησης. Η Χώρα μας είναι εκείνη -και το Λεκανοπέδιο αποτελεί μία από τις χαρακτηριστικότερες περιοχές- όπου στην πραγματικότητα και το ξέρετε, σε πάρα πολλές περιπτώσεις το σχέδιο πόλης διαμορφώθηκε με βάση τις αυθαιρεσίες που είχαν συμβεί. Περίπου το ίδιο συνέβη στη ραδιοφωνία και τηλεόραση. Δεν πρόλαβε ν' αντιληφθεί ο νομοθέτης την πρόοδο και ήλθε εκ των υστέρων. Και δεν έφθανε αυτό. 'Ηλθε εκ των υστέρων αλλά και καθυστέρησε πολύ να ξεκινήσει τη διαδικασία χορήγησης των αδειών και στο ραδιόφωνο και στην τηλεόραση.
Πρέπει να σας πω, κυρίες και κύριοι συνάδελφοι, όταν επιλέγεις το καθεστώς της ελευθερίας της ραδιοφωνίας και της τηλεόρασης, είναι μοιραίο -και το λέω μοιραίο γιατί αυτή είναι η πρακτική διεθνώς- να επιλέγεις επίσης και έναν άλλο τρόπο διοίκησης των ηλεκτρονικών Μέσων Μαζικής Ενημέρωσης. Δεν αρκεί στην περίπτωση αυτή να πεις ότι καθιερώνω την ελευθερία της ραδιοφωνίας και τηλεόρασης. Πρέπει από εκεί και πέρα να καθιερώσεις και μια ανεξάρτητη διοικητική αρχή, η οποία έχει την ευθύνη της τήρησης των κανόνων με βάση τις οποίες λειτουργεί η ελεύθερη ραδιοφωνία και τηλεόραση. Ο κανόνας αυτός είναι απαράβατος διεθνώς. Διότι δεν μπορείς από τη  μία πλευρά να έχεις τα ηλεκτρονικά Μέσα Μαζικής Ενημέρωσης, που αποτελούν το σπουδαιότερο -το ξέρουμε όλοι σήμερα- μέσον, το πιο δυνατό μέσον κριτικής της Κυβέρνησης και από την άλλη να είναι ο ίδιος ο κρινόμενος και ελεγχόμενος ο Υπουργός και η Κυβέρνηση, οι οποίοι έχουν την αποκλειστική ευθύνη του ελέγχου από πλευράς τουλάχιστον νομιμότητος της λειτουργίας των ηλεκτρονικών Μέσων Μαζικής Ενημέρωσης.
Αυτό το σύστημα δεν μπορεί να λειτουργήσει. Επιβάλλεται, λοιπόν, να υπάρχει μια ανεξάρτητη διοικητική αρχή, η οποία εκείνη, χωρίς πολιτικές και κομματικές δεσμεύσεις, επιτηρεί τους κανόνες που επιβάλλει το Σύνταγμα. Και μιλώ για τους τρεις βασικούς κανόνες της αντικειμενικότητας, της ισοτιμίας και της ποιότητας.
  Αυτή ήταν η σκέψη και του νομοθέτη του 1989, ο οποίος ακολούθησε διεθνή πρότυπα. 'Ετσι καθιερώθηκε το Εθνικό Συμβούλιο Ραδιοτηλεόρασης ως ανεξάρτητη διοικητική αρχή με όποιες ατέλειες παρουσίαζε στην αρχή  ώστε να μπορέσει ν' αποτελέσει τον εγγυητή της εφαρμογής των τριών βασικών αρχών που σας είπα και που το ίδιο το Σύνταγμα στο άρθρο 15 παράγραφος 2 επιτάσσει. Δηλαδή, το λέω ξανά, τις αρχές της αντικειμενικότητας της ισοτιμίας και της ποιότητας σε όλα τα ηλεκτρονικά μέσα ενημέρωσης, κρατικά και ιδιωτικά.
Στην αρχή αυτό το Εθνικό Συμβούλιο Ραδιοτηλεόρασης είχε την εξής μορφή. Είχε ορισμένες αποφασιστικές αρμοδιότητες σε ό,τι αφορά την επιβολή ποινών. Σε άλλα είχε γνωμοδοτική αρμοδιότητα και ειδικά για την τηλεόραση όταν θα αδειαδοτούσε, τότε θα έπρεπε να υπογραφεί και σύμβαση παραχώρησης δημόσιας υπηρεσίας. Διότι δεν πρέπει να λησμονούμε ότι το ηλεκτρονικό μέσο μαζικής ενημέρωσης κατά το Σύνταγμα συνιστά δημόσια υπηρεσία που, και όταν ανατίθεται σε ιδιώτες, δεν παύει να ανατίθεται με τη μορφή της παραχώρησης δημόσιας υπηρεσίας. Οπότε η σύμβαση, η οποία γίνεται, πρέπει να περιέχει τους όρους και τις προϋποθέσεις που πρέπει να τηρεί εκείνος ο οποίος έχει το μέσο μαζικής ενημέρωσης.
 Τι έγινε στην πορεία; Το ξέρετε όλοι. Το 1995, με το νόμο ο οποίος ψηφίσθηκε, αφαιρέθηκε κάθε αποφασιστική αρμοδιότητα από το Εθνικό Συμβούλιο Ραδιοτηλεόρασης και καταργήθηκε και η υποχρέωση κατάρτισης σύμβασης.  Δηλαδή η άδεια χορηγείται ευθέως χωρίς την παρεμβολή οιασδήποτε σύμβασης.
Σήμερα το Ε.Σ.Ρ., όπως έχουν τα πράγματα, είναι ένα γνωμοδοτικό όργανο, δεν έχει καμία αποφασιστική αρμοδιότητα. 'Ολες οι αρμοδιότητές του είναι γνωμοδοτικές. Θα μου πει ο κύριος Υπουργός ότι είναι σύμφωνη η γνώμη, η οποία διατυπώνεται. Σύμφωνη όμως γνώμη στη νομική γλώσσα θα πει ότι δεν μπορεί ο Υπουργός που εκδίδει την τελική εκτελεστική διοικητική  πράξη χωρίς να προϋπάρχει απόφαση του Εθνικού Συμβουλίου Ραδιοτηλεόρασης. 'Αρα θα μου απαντήσει μετά, αφού υπάρχει σύμφωνη γνώμη, δεν μπορώ να αποφασίσω τίποτε διαφορετικά από εκείνο που μου λέει το Ε.Σ.Ρ.
Η απάντηση είναι απλή, κύριοι συνάδελφοι. Ναι μεν ο Υπουργός δεν μπορεί να αποφασίσει κάτι διαφορετικό  -αν και το έχει κάνει επανειλημμένα στην πράξη παρανόμως- εν τούτοις μπορεί να μην εκδώσει την πράξη καθόλου.  Διότι η σύμφωνη γνώμη δεν σημαίνει ότι καθιερώνεται υποχρέωση έκδοσης πράξης. Σημαίνει ότι, αν εκδώσει την πράξη ο Υπουργός αυτή, πρέπει να είναι σύμφωνη με το περιεχόμενο της γνώμης που έχει διατυπωθεί από το Εθνικό Συμβούλιο Ραδιοτηλεόρασης.
 'Ετσι κάθε έννοια αποφασιστικής αρμοδιότητας καταλύεται. Μόνον αν έλεγε ότι τούτο γίνεται ύστερα από πρόταση -πράγμα το οποίο ήταν πολύ διαφορετικό- θα μπορούσαμε να το συζητήσουμε, αλλά ούτε αυτό έγινε.
Υπάρχει, όπως σας είπα προηγουμένως, σύμφωνη γνώμη, η οποία όμως αφήνει απόλυτα κυρίαρχο τον Υπουργό να εκδίδει διοικητική πράξη κάνοντας έλεγχο νομιμότητας της εκτελεστικής πράξης, την οποία πρόκειται να εκδώσει και που λογικά θα έπρεπε να εκδίδει το Εθνικό Συμβούλιο Ραδιοτηλεόρασης. Και δεν είναι μόνον αυτό. Αν μέναμε εκεί, θα έλεγε  κανείς ότι είναι μια ατέλεια του νομοθέτη, η οποία μπορεί να διορθωθεί. Το Εθνικό Συμβούλιο Ραδιοτηλεόρασης, από την ημέρα που καθιερώθηκε νομοθετικά έως σήμερα, ουσιαστικά έχει μείνει χωρίς υλικοτεχνική υποδομή, χωρίς στελεχιακό δυναμικό, χωρίς γραμματειακή εξυπηρέτηση τουλάχιστον εκείνη η οποία είναι απαραίτητη για ν' ασκήσει τις αρμοδιότητές του.
 Αυτά δεν τα λέω εγώ, δεν τα λέει η Νέα Δημοκρατία που επερωτά σήμερα την Κυβέρνηση.
 Κύριοι συνάδελφοι, όσοι από σας -τύχη αγαθή βρισκόσαστε αρκετοί στην Αίθουσα σήμερα- μετέχετε στην Επιτροπή Θεσμών και Διαφάνειας, που έχει λειτουργήσει κατά τρόπο υποδειγματικό ως σήμερα, εκεί θ' ακούσατε τους προέδρους που παρήλασαν στο Εθνικό Συμβούλιο Ραδιοτηλεόρασης να μιλούν για το τι συμβαίνει με το Ε.Σ.Ρ. Τα είπε ο κ. Γεώργιος Κασιμάτης,  καθηγητής του Συνταγματικού Δικαίου στο Πανεπιστήμιο Αθηνών, ο οποίος δεν ανήκει στη Νέα Δημοκρατία. Νομικός σύμβουλος του Ανδρέα Παπανδρέου ήταν και επελέγη από τον Πρόεδρο της Βουλής.
Ο δε κ. Σούρλας, που τον διεδέχθη, ήταν από τους εκλεκτούς του περιβάλλοντος του κυρίου Πρωθυπουργού.
 Αυτοί οι ίδιοι -και τα Πρακτικά είναι στη διάθεση του κυρίου Υπουργού και τα ξέρει, σε ορισμένες περιπτώσεις ήταν και εκείνος παρών- ήρθαν και μας είπαν στην Επιτροπή Θεσμών και Διαφάνειας ότι, πρώτον, είναι απαράδεκτον να μην υπάρχει αποφασιστική αρμοδιότητα και να είναι το ΕΣΡ απλώς και μόνο γνωμοδοτικό όργανο. Είναι απαράδεκτο να μην έχουν ούτε το στελεχειακό δυναμικό  ούτε την υλικοτεχνική υποδομή για να ασκήσουν ακόμη και αυτήν τη γνωμοδοτική αρμοδιότητα. Ο δε κ. Σούρλας, λίγο πριν παραιτηθεί, μας είπε ότι δεν του είχαν σταλεί ούτε καν οι φάκελοι για να γνωμοδοτήσει το Συμβούλιο, προκειμένου να δοθούν επιτέλους οι άδειες σε ό,τι αφορά την αναλογική τηλεόραση. Και γνωρίζετε τους όρους υπό τους οποίους παραιτήθηκαν και οι δυο τους, ιδίως δε ο κ. Σούρλας. Φθάσαμε στο σημείο μέλη του Εθνικού Συμβουλίου Ραδιοτηλεόρασης να έχουν προσφύγει τα ίδια στο Συμβούλιο της Επικρατείας εναντίον των αποφάσεων του Υπουργού σ' ό,τι αφορά τα ζητήματα τα οποία σχετίζονται με την άσκηση των αρμοδιοτήτων τους.
Το ερώτημα, κυρίες και κύριοι συνάδελφοι, είναι: Μπορεί κανείς να μένει απαθής μπροστά σ' αυτήν την εικόνα; 'Εχουμε μία ανεξάρτητη διοικητική αρχή, που, όπως σας είπα, είναι επιβεβλημένη από την ίδια τη λειτουργία των ηλεκτρονικών Μέσων Μαζικής Ενημέρωσης. Μία αρχή που δεν έχει αποφασιστική αρμοδιότητα, που δεν έχει υλικοτεχνική υποδομή, η οποία δεν μπορεί ν' ασκήσει τις αρμοδιότητές της κατά τη  ρήση και ομολογία των ιδίων αυτής Προέδρων, οι οποίοι είναι εκλεκτοί της ίδιας της Κυβέρνησης.
Δεν επερωτά σήμερα η Νέα Δημοκρατία. Ουσιαστικά η Νέα Δημοκρατία μεταφέρει σ' αυτήν την Αίθουσα την κραυγή αγωνίας των ιδίων αυτών των Προέδρων οι οποίοι έρχονται και παρέρχονται. Οι δε δύο οι οποίοι τώρα επελέγησαν, Πρόεδρος και Αντιπρόεδρος, εξαιρετικοί επιστήμονες κατά τα άλλα σήμερα, έχουν συγκεκριμένη θητεία για μικρό χρονικό διάστημα. Και θα μας πει στη συνέχεια ο κύριος Υπουργός τι σκοπεύει εκείνος και τι αναμένει να κάνουν σ' αυτό το μικρό χρονικό διάστημα, στο οποίο θα παραμείνουν.
 Κυρίες και κύριοι συνάδελφοι, πρέπει να σας πω ότι υπό τα δεδομένα αυτά δεν είναι τυχαίο ότι λειτουργεί έτσι το ραδιόφωνο και η τηλεόραση.  Δεν είναι τυχαίο ότι βρεθήκαμε μάρτυρες σ' αυτήν την Αίθουσα του να έρχεται νομοθετική ρύθμιση να ορίσει τι πρόκειται να γίνει με τους ραδιοφωνικούς σταθμούς. Αφού τόσα χρόνια περιμέναμε και υπήρχε αυτό το καθεστώς αναρχίας, φθάσαμε να νομοθετήσουμε εδώ στη Βουλή μια συγκεκριμένη ρύθμιση, η οποία, στην ουσία, παρέτεινε την ήδη υφιστάμενη εκκρεμότητα για ένα αόριστο χρονικό διάστημα. Σε ό,τι αφορά δε την αναλογική τηλεόραση εκεί ξέρουμε όλοι ότι λειτουργεί ακόμα και σήμερα με προσωρινές άδειες. Οι οριστικές άδειες δεν έχουν δοθεί. Θα οδηγηθούμε δε στις εκλογές πάλι με τα ηλεκτρονικά Μέσα Μαζικής Ενημέρωσης, ιδίως τα ιδιωτικά, ομήρους. Διότι περί αυτού πρόκειται, σ' ό,τι αφορά τον τρόπο με τον οποίο θα λειτουργήσουν. Αφού  και αν η Κυβέρνηση θέλει να το αρνηθεί εγώ θα ρωτήσω: Ποιον εξυπηρετεί αυτή η εκκρεμότητα που υπάρχει; Ποιος ωφελείται από αυτήν την εκκρεμότητα; Ποιος είναι εκείνος ο οποίος έχει το όφελος από το γεγονός ότι τα ηλεκτρονικά Μέσα Μαζικής Ενημέρωσης δεν έχουν πάρει οριστικές άδειες; Και ξέρετε ότι οι άδειες αυτές δεν δίνονται ούτε από το Εθνικό Συμβούλιο Ραδιοτηλεόρασης  ούτε από την Αντιπολίτευση αλλά από την Κυβέρνηση, από τον κύριο Υπουργό. Εκείνος έχει την τελική απόφαση, ακόμα και αν γνωμοδοτήσει με σύμφωνη γνώμη το Εθνικό Συμβούλιο Ραδιοτηλεόρασης, στο οποίο -το ξανατονίζω- κατά την ομολογία του ιδίου του κ. Σούρλα, ουδέποτε πήγαν οι φάκελοι για να γνωμοδοτήσει.
 Κυρίες και κύριοι συνάδελφοι, το ζήτημα δεν εντοπίζεται μόνο στο Εθνικό Συμβούλιο Ραδιοτηλεόρασης. 'Οσοι ζούμε στην Επιτροπή Θεσμών και Διαφάνειας, ξέρουμε ότι υπάρχει ένα γενικότερο ζήτημα στον τόπο. Το ζήτημα αφορά ευρύτερα τις ανεξάρτητες διοικητικές αρχές. 'Ενας θεσμός, ο οποίος σε άλλες χώρες απέδωσε τα μέγιστα, ένας θεσμός ιδιαίτερα χρήσιμος ο οποίος εισήχθη με πολλά όνειρα και πολλές ελπίδες, σιγά-σιγά φθίνει.
Φθάσαμε στο σημείο να λέει μέλος της Κυβέρνησης -όχι ο επερωτώμενος σήμερα κύριος Υπουργός, άλλο μέλος τη Κυβέρνησης Σημίτη-ότι τελικά αυτή η ιστορία των ανεξάρτητων διοικητικών αρχών έχει παραπάει και ότι αυτές οι αρχές στην ουσία αποτελούν ένα είδος έκρηξης που διαλύει τον κρατικό ιστό.
 Κυρίες και κύριοι συνάδελφοι, το αν πολλαπλασιάστηκαν άναρχα οι ανεξάρτητες διοικητικές αρχές, αυτό οφείλεται σε μια κυβέρνηση σαν την Κυβέρνηση Σημίτη, η οποία φρόντισε να ονομάσει ανεξάρτητες διοικητικές αρχές τα πάντα περίπου. Και βεβαίως δεν κατάλαβε ότι οι ανεξάρτητες διοικητικές αρχές πρέπει να υπάρχουν σε συγκεκριμένους τομείς, όπως είναι η ραδιοφωνία και η τηλεόραση, όπως είναι οι τηλεπικοινωνίες, όπως είναι το θέμα του ξεπλύματος του βρώμικου χρήματος, όπως είναι η επιτροπή κεφαλαιαγοράς.
 Εκεί ναι. Αλλά όχι να γεμίσει τα πάντα με ανεξάρτητες διοικητικές αρχές. Φθάσαμε να ονομάζει ο νόμος ανεξάρτητη διοικητική αρχή, ακόμα και την αρχή εκείνη που κάνει τον έλεγχο νομιμότητας στις πράξεις των ΟΤΑ, την κατά το Σύνταγμα εποπτεία. Απο εκεί και πέρα, είναι δικο της θέμα. Και αν θεωρεί ότι δεν μπορούν να κάνουν τη δουλειά τους αυτές οι ανεξάρτητες διοικητικές αρχές, αυτό δεν οφείλεται σ' αυτές. Οφείλεται κυρίως στο γεγονός ότι αυτές οι αρχές, όποτε ήταν επικίνδυνες και μη αρεστές στην Κυβέρνηση, αφέθηκαν ουσιαστικά χωρίς τα μέσα για να κάνουν τη δουλειά τους. Παρήλασαν όλοι οι Υπουργοί και όλοι οι Πρόεδροι, όλων αυτών των επιτροπών. 'Ολες οι επιτροπές οι οποίες είχαν τέτοιου είδους αρμοδιότητες, μία επωδό είχαν: "Δεν μπορούμε να κάνουμε τη δουλειά μας, γιατί δεν έχουμε την υποδομή να το κάνουμε".Τελευταίο κρούσμα ο Πρόεδρος της Επιτροπής Ανταγωνισμού, ο οποίος ήρθε και μας είπε ότι από τις εννιακόσιες υποθέσεις που έχει η επιτροπή ανταγωνισμού, τριακόσιες ογδόντα κρισιμότατες, που αφορούν το θέμα της κατάχρησης της δεσπόζουσας θέσης, αλλά και το μέγα ζήτημα της συγκέντρωσης και συγχώνευσης επιχειρήσεων, είναι εκκρεμείς εδώ και χρόνια.
 Υπάρχει, λοιπόν, ένα μεγάλο ζήτημα, ευρύτερο ζήτημα. Αλλά εδώ το εντοπίζω στο Εθνικό Συμβούλιο Ραδιοτηλεόρασης. Δεν αρέσει σε αυτήν την Κυβέρνηση η ύπαρξη ανεξάρτητων διοικητικών αρχών. Κι όμως, αυτές είναι  κρίσιμες και χρήσιμες, σε ορισμένους τομείς. Κρισιμότατες, όπως εδώ.                Γιατί, χωρίς αυτές, παρουσιάζεται το φαινόμενο να είναι ο Υπουργός ελέγχων και ελεγχόμενος απέναντι σε μια  εξουσία, όπως είναι ο Τύπος.            Που, βεβαίως, μπορεί να μην περιγράφεται από το Σύνταγμα, αλλά είναι γνωστό ότι αποτελεί εξουσία η οποία ως σκοπό και ως στόχο πρέπει να έχει  την κριτική γενικά του πολιτικού συστήματος, κυρίως όμως της Κυβέρνησης. Βεβαίως ο κύριος Υπουργός θα πει: "Μα κύριε Παυλόπουλε, κύριοι της Νέας Δημοκρατίας, εσείς πολλές φορές κριτικάρετε τις αποφάσεις του Εθνικού Συμβουλίου Ραδιοτηλεόρασης, γιατί κόπτεστε για την ανεξαρτησία του"; Το έχει πει και άλλοτε, τον προκαταλαμβάνω, γιατί ξέρω ότι θα το πει.  Σκεφθείτε όμως το πόσο λάθος είναι η τοποθέτησή του. Το γεγονός ότι υπάρχει μία ανεξάρτητη διοικητική αρχή, όπως είναι το Εθνικό Συμβούλιο Ραδιοτηλεόρασης, δεν σημαίνει ότι είναι στο απυρόβλητο. Και αυτό υφίσταται την κριτική. Και βεβαίως θα μπορείς να προσφύγεις εναντίον των αποφάσεων ενώπιον των δικαστηρίων. Και βεβαίως μπορείς να κάνεις κριτική των αποφάσεων του. Δεν είναι έξω από το κοινοβουλευτικό μας σύστημα. Με τη μόνη διαφορά ότι δεν υπόκειται στον ασφυκτικό έλεγχο της Κυβέρνησης. Και αυτό ζητάμε. Να γίνει αυτό το Εθνικό Συμβούλιο Ραδιοτηλεόρασης, το οποίο σήμερα ζει υπό ένα καθεστώς διάλυσης, πραγματική ανεξάρτητη διοικητική αρχή. Και να έχει τη δυνατότητα και το Κράτος να προσφεύγει μέσω, ενδοστρεφούς δίκης, ενώπιον των αρμοδίων δικαστικών οργάνων και η Αντιπολίτευση και οι πάντες να κριτικάρουν τις αποφάσεις του. Αλλά να μην μπορεί η Κυβέρνηση ν' ασκεί αντ'αυτού αρμοδιότητες που δεν της ανήκουν. Και δεν μπορεί να της ανήκουν, αν θέλουμε να υπάρχει δημοκρατία στον τόπο και ιδίως δημοκρατία στον τρόπο της λειτουργίας των Μ.Μ.Ε.
 Το ερώτημα, λοιπόν, το οποίο τίθεται είναι το εξής: Αυτή την ώρα ουσιαστικά ο μόνος ελέγχων τα ηλεκτρονικά Μ.Μ.Ε., κρατικά και μη, είναι ο Υπουργός. Το Εθνικό Συμβούλιο Ραδιοτηλεόρασης δεν υπάρχει. Το ερώτημα στον κύριο Υπουργό είναι  απλό. Τι θα γίνει με το θέμα των ραδιοφώνων, τι θα γίνει με το θέμα της αναλογικής τηλεόρασης;
 Είχατε δεσμευθεί, κύριε Υπουργέ - τα πρακτικά της Επιτροπής Θεσμών και Διαφάνειας είναι εδώ- ότι ως 31 Δεκεμβρίου 1988 θα είχε τελειώσει το θέμα της αδειοδότησης, και ιδίως στην αναλογική τηλεόραση. Δεν έγινε απολύτως τίποτα. Πότε σκοπεύετε να τελειώσετε με αυτά; Δεν γνωρίζετε ότι αν δεν υπάρχει οριστικοποίηση του καθεστώτος αυτού, τότε από εκεί και πέρα είναι ουσιαστικά αδύνατο και ο έλεγχος του τρόπου με τον οποίο λειτουργούν τα ιδιωτικά μέσα αλλά και ο έλεγχος του καθεστώτος σε ό,τι αφορά την ουσία; Και μπαίνουμε σε μία νέα προεκλογική περίοδο. 'Ετσι θα λειτουργήσουμε; Και ιδίως αυτή θα είναι η λειτουργία της κρατικής τηλεόρασης;
 Κύριε Υπουργέ, είτε το θέλετε είτε όχι είτε σας αρέσει είτε δεν σας αρέσει, τα δελτία ειδήσεων της ΕΡΤ αποτελούν όνειδος σε ό,τι αφορά την κοινοβουλευτική μας δημοκρατία. Ειναι δελτία διαφήμισης του Πρωθυπουργου και των στελεχών της Κυβέρνησης. Παρελαύνουν οι Υπουργοί από εκεί, εκθέτοντας τις απόψεις τους, χωρίς αντίλογο.
Αυτή είναι η δημοκρατία την οποία ευαγγελίζεται η Κυβέρνηση, τώρα που μπήκαμε στο 2000, τώρα που μπαίνουμε στη  μετά ΟΝΕ εποχή;
 Εμείς θεωρούμε ότι είναι χρέος μας να θέσουμε αυτά υπό την κρίση της Εθνικής Αντιπροσωπείας, όχι γιατί πιστεύουμε ότι στο ελάχιστο χρονικό διάστημα ως τις εκλογές πρόκειται η Κυβέρνηση να κάνει τίποτα. Αλλά γιατί πρέπει, εν όψει εκλογών, τουλάχιστον τα κενά που υπάρχουν να μην αφήσουν περιθώρια ώστε να υπάρξει επηρεασμός του εκλογικού σώματος δια  των Μέσων Μαζικής Ενημέρωσης, των ηλεκτρονικών, που μπορούν να ασκήσουν τόση επιρροή και ιδίως μέσω της κρατικής ΕΡΤ.
 Εδώ, λοιπόν, τίθεται το μεγάλο ζήτημα και εδώ θα πρέπει να ομολογήσουμε μία αλήθεια την οποία κανείς δεν μπορεί να αποκρύψει. 'Οτι αυτήν τη στιγμή έλεγχος κατά το Σύνταγμα στα ηλεκτρονικά Μέσα Μαζικής Ενημέρωσης δεν υπάρχει. Υπάρχει έλεγχος που ασκείται μόνο κάθε φορά που η Κυβέρνηση θεωρεί ότι πρέπει να το κάνει για να εξυπηρετήσει τους δικούς της σκοπούς. Μόνο που οι κατά το Σύνταγμα αρμοδιότητες και οι σκοποί τους οποίους καθορίζει το Σύνταγμα, δεν μπορεί να είναι έρμαια στις ορέξεις της οποιασδήποτε κυβέρνησης. 'Οταν συμβαίνει αυτό,η δημοκρατία δεν μπορεί να λειτουργήσει. Και ειδικά στο μεγάλο αυτό θέμα, δεν πιστεύω ότι σήμερα η δημοκρατία λειτουργεί στον Τόπο μας σωστά. Το αντίθετο μάλιστα. Και αυτό πρέπει τουλάχιστον να συναγείρει τις συνειδήσεις των ανθρώπων της Εθνικής Αντιπροσωπείας.
 Ευχαριστώ πολύ, κύριε Πρόεδρε.
  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Νικόλαος Κατσαρός): Ο κ. Λουκάκος έχει το λόγο. 
ΠΑΝΑΓΙΩΤΗΣ ΛΟΥΚΑΚΟΣ: Κύριε Πρόεδρε, έχω το φόβο ότι η σημερινή συζήτηση έχει θεωρητική μόνο σημασία. Και έχει θεωρητική σημασία, διότι βρισκόμαστε προ των εκλογών και μόνο εάν ήταν κανείς αφελής θα πίστευε ότι κάτι μπορεί να αλλάξει απ'όλα αυτά τα οποία εξέθεσε ο κ.  Παυλόπουλος, ή που  διαβάζουμε στις εφημερίδες ή που  βλέπουμε κάθε μέρα στα κανάλια. 'Ισως μάλιστα ο κύριος Υπουργός να γελάει λίγο από μέσα του και να σκέπτεται: Τώρα τι έρχεσθε εδώ πέρα και μου λέτε, λίγο καιρό πριν τις εκλογές; Τι περιμένετε ότι μπορεί να αλλάξει αφού πάω σε εκλογές και πρέπει να έχω τα μέσα μαζί μου; Γιατί ματαιοπονείτε;
 Ας δούμε, όμως, τι είναι το σημερινό καθεστώς. Είναι ένα καθεστώς αναρχίας, είναι ένα καθεστώς ενός ηθελημένου χάους, το οποίο δίνει τη δυνατότητα στην Κυβέρνηση, δίνει τη δυνατότητα στον εκάστοτε Υπουργό να ελέγχει πλήρως την κατάσταση, να παρεμβαίνει, να κάνει όπου θέλει χατήρια και όπου θέλει να αδικεί. Στην ουσία έχουμε ή νόμους που δεν εφαρμόζονται ή δεν έχουμε νόμους που να ρυθμίζουν συγκεκριμένα θέματα. Και έτσι έχουμε μπει σε αυτόν το φαύλο κύκλο μέσα στον οποίο κινούμαστε. 'Εναν φαύλο κύκλο που έχει δύο σκέλη. Απο τη μία τα μέσα και από την άλλη την εκάστοτε κυβέρνηση.
 Σε αυτόν το  φαύλο κύκλο η Κυβέρνηση είναι αιχμάλωτη από τα μέσα. Τα μέσα την έχουν αιχμάλωτη, την έχουν όμηρο, διότι έχουν τη δυνατότητα, ιδίως μάλιστα σε μία εποχή σαν και αυτή που σήμερα περνάμε  είτε να τη βοηθήσουν, είτε να την πλήξουν. Ταυτοχρόνως, όμως, είναι αιχμάλωτα και τα μέσα, από την Κυβέρνηση διότι από τη στιγμή που δεν υπάρχει μία ανεξάρτητη αρχή, από τη στιγμή που δεν υπάρχει ένα σαφές πλαίσιο τα μέσα βρίσκονται εκτεθειμένα στις διαθέσεις της εκάστοτε κυβερνήσεως. 'Ετσι δημιουργείται μία ισορροπία τρόμου, η οποία πότε λειτουργεί υπέρ του ενός, πότε υπέρ του άλλου και πότε δεν λειτουργεί καθόλου.
 Θα ήθελα εδώ να αναφέρω ένα ιστορικό περιστατικό, ένα παράδειγμα από το παρελθόν, το οποίο δείχνει πόσο ρευστές είναι αυτού του είδους οι σχέσεις.
 Το 1974 όταν γύρισε ο Ανδρέας Παπανδρέου στην Ελλάδα, είχε εχθρικό το σύνολο του Τύπου. Δημιούργησε όμως μια τέτοια δυναμική έως το 1981 που ανάγκασε τον Τύπο να συρθεί πίσω του. Ο Ανδρέας Παπανδρέου ήλεγξε απολύτως μεγάλη μερίδα  του Τύπου. Και όταν κέρδισε τις εκλογές ήλεγξε και τα κρατικά μέσα -τότε δεν υπήρχαν ιδιωτικά. 'Οταν, όμως, ανεπτύχθη η αντίστροφη δυναμική, όταν άρχισε η πτώση του Ανδρέα Παπανδρέου, οι πρώτοι που τον χτύπησαν ήταν τα ίδια μέσα που τον είχαν ανεβάσει. Οι πρώτοι που τον χτύπησαν ήταν αυτοί που πρώτοι είχαν προσχωρήσει. Γιατί; 'Ηταν πολύ απλό.  Σύρθηκαν τα μέσα πίσω του όσο είχε τη δυναμική. 'Οταν τη δυναμική την απέκτησε ο Πρόεδρος  κ. Μητσοτάκης και την έχασε ο Ανδρέας Παπανδρέου, τα μέσα ήταν εκείνα που πρώτα έπληξαν τον Ανδρέα Παπανδρέου. Και κυρίως αυτά που ήταν στενότερα προσκείμενα σε αυτόν.
  Αυτό είναι ένα δίδαγμα και πρέπει κάτι να πει σε όλους.
Πιστεύετε σήμερα ότι μπορείτε να ελέγξετε την κατάσταση. Δεν μπορείτε να την ελέγξετε, γι'αυτό και αυτή η πολιτική σας, πέραν όλων των άλλων, είναι και αναποτελεσματική. Εάν οι μετρήσεις δείξουν ότι πάτε ψηλά, τα μέσα ούτως ή άλλως θα σας στηρίξουν. Διότι καθώς εξαρτώνται από την εκάστοτε κυβέρνηση, δεν θα θέλουν να βρεθούν στο στρατόπεδο των χαμένων.  Θα την έχετε την υποστήριξή τους. Εάν οι μετρήσεις δείξουν ότι χάνετε τις εκλογές, εάν δημιουργηθεί ένα κλίμα που να δείχνει ότι χάνετε τις  εκλογές, ό,τι και αν κάνετε, τα μέσα θα σας χτυπήσουν. Δεν θα σας υποστηρίξει κανείς. Αυτοί που σήμερα παίζουν τα παιχνίδια που θέλετε να παίξουν, αυτοί που σήμερα θέλουν να έχουν καλές σχέσεις μαζί σας, θα είναι ακριβώς οι ίδιοι που θα σας εγκαταλείψουν που θα σας χτυπήσουν την τελευταία στιγμή.
 Γιατί; Γιατί από τη στιγμή που δεν υπάρχει ένα νομικό πλαίσιο σαφές, από τη στιγμή που δεν υπάρχει μια ανεξάρτητη διοικητική αρχή, στην οποία να υπάγονται και να έχουν σαφείς όρους λειτουργίας, από τη στιγμή που δεν υπάρχει κάποιο δεδομένο, στο οποίο να μπορούν να στηριχθούν, με βάση το οποίο να μπορούν να κάνουν τον προγραμματισμό τους και τον πολιτικό και τον οικονομικό, τα μέσα θα σπεύσουν προς την επόμενη εξουσία. Διότι από αυτήν θα εξαρτώνται στο μέλλον.
 Εάν, λοιπόν, οι μετρήσεις δείξουν ότι η επόμενη εξουσία είναι η Νέα Δημοκρατία, τα μέσα ήδη από τώρα θα τρέξουν πίσω από τη Νέα Δημοκρατία.
Κατά συνέπεια, πέραν όλων των άλλων, αυτή η πολιτική σας είναι και αναποτελεσματική.
 Και θα σας πρότεινα -γιατί αυτήν τη στιγμή ίσως δεν έχει και νόημα αυτή η συζήτηση που κάνουμε, καθώς αυτή η Βουλή  βαδίζει προς τη λήξη της θητείας της και συζητούμε θεωρητικά- κάπου να μπει από τώρα μια βάση για το μέλλον, ν' αναδείξουμε τώρα το πρόβλημα και να οδηγηθούμε αργότερα με μία διακομματική συμφωνία σε μία ρύθμιση του καθεστώτος των μέσων. Διαφορετικά  η εκάστοτε κυβέρνηση θα είναι αιχμάλωτη των μέσων και τα μέσα θα είναι αιχμάλωτα της εκάστοτε κυβέρνησης.
 (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.
 ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, η σύγχρονη δημοκρατία για να αυτοθωρακιστεί, πέραν των άλλων που χρησιμοποιεί, χρησιμοποιεί τα τελευταία χρόνια και τις Ανεξάρτητες Διοικητικές Αρχές.
Η σημερινή Κυβέρνηση δεν έχει κανένα πρόβλημα να δημιουργεί κάθε λίγο και λιγάκι Ανεξάρτητες Διοικητικές Αρχές, αλλά με την έννοια ότι είναι όργανα εποπτευόμενα από την ίδια. Τουτ' αυτό έπραξε και πράττει για το Εθνικό Συμβούλιο Ραδιοτηλεόρασης, που πραγματικά αυτήν την ας την πούμε Ανεξάρτητη Διοικητική Αρχή την απονέκρωσε.
 Κύριε Υπουργέ, θα πρέπει να το πούμε ξεκάθαρα, για να μη φανταστεί ότι ο ελληνικός λαός ότι το Εθνικό Συμβούλιο Ραδιοτηλεόρασης είναι και κάποιος θεσμός με ιδιαίτερες αρμοδιότητες. Γιατί; Γιατί φροντίσατε, κύριε Υπουργέ, να το απονευρώσετε. Δεν του δώσατε καμία στήριξη, για να μπορέσει να λειτουργήσει, ούτε ακόμη γραμματειακή υποστήριξη, την αναγκαία  ούτε υλικοτεχνική υποδομή του δώσατε. Και ακόμη δεν το αφήσατε να ασκήσει αυτές τις αρμοδιότητες, που από το νόμο διεφαίνετο ότι τις είχε.
 Οι αδειοδοτήσεις θα έπρεπε να είναι έργο του. Η επιβολή των προστίμων για τις παραβάσεις των κανόνων λειτουργίας της ραδιοτηλεόρασης θα έπρεπε να ήταν αρμοδιότητά του. Τίνος είναι αυτές οι αρμοδιότητες; Δικές σας, κύριε Υπουργέ. Αποκλειστικά δικές σας, της Κυβέρνησης! 'Ο,τι εσείς αποφασίζετε, εκείνο βγαίνει.
'Εχω, κύριοι συνάδελφοι, και ένα παράδειγμα από την εκλογική μου περιφέρεια. 'Ολος ο Τύπος της περιοχής, όλοι οι φορείς της περιοχής, ασχέτως κομμάτων, σας εζήτησαν και σας ζητούν επιμόνως να δώσετε κάποια συχνότητα ραδιοτηλεόρασης στο Νομό Θεσπρωτίας. Επιμένετε να κάνετε το δικό σας. Δεν λαμβάνετε υπόψη κανέναν. Δεν σέβεστε κανέναν! Και λέω, κύριε Υπουργέ, ότι δεν σέβεστε κανέναν, γιατί αυτήν τη στιγμή δεν υπάρχει φορέας του Νομού Θεσπρωτίας, που να μην αξιοί τη χορήγηση συχνότητας ραδιοτηλεόρασης στο νομό. Σας έχουν έρθει υπομνήματα με υπογραφές των πάντων, επαναλαμβάνω, ολοκλήρου του πολιτικού φάσματος. Δεν είναι θέμα Νέας Δημοκρατίας ή ΠΑ.ΣΟ.Κ. ή ΔΗ.Κ.ΚΙ. ή Συνασπισμού της Αριστεράς και της Προόδου ή Κομμουνιστικού Κόμματος Ελλάδας. 'Ολα τα κόμματα, όλοι οι φορείς σας το ζητούν επιμόνως. Εσείς επιμένετε να αρνείσθε τη χορήγηση συχνοτήτων ραδιοτηλεόρασης στο Νομό Θεσπρωτίας και αναγκάζετε τους Θεσπρωτούς να παρακολουθούν τα αλβανικά κανάλια.
 Κύριοι συνάδελφοι, το λέω με ντροπή, αλλά έχω υποχρέωση να το πω στην Εθνική Αντιπροσωπεία.
 ΠΕΤΡΟΣ ΚΟΥΝΑΛΑΚΗΣ: Δεν υπάρχουν ελληνικά κανάλια;
 ΗΛΙΑΣ ΒΕΖΔΡΕΒΑΝΗΣ: 'Οχι κύριε συνάδελφε, διότι τα αλβανικά κανάλια, αλλά και τα ιταλικά έρχονται πολύ καλύτερα στους δέκτες των Θεσπρωτών απ' τα κανάλια των Ακαρνανικών, τα οποία πρέπει να αναζητήσει ο Θεσπρωτός για να πιάσει ένα ελληνικό κανάλι.
 Γι' αυτό, κύριε Υπουργέ, σας κάνουμε έκκληση με την ευκαρία αυτής της επερώτησης, επερώτησης που δεν αποβλέπει στο να ωφεληθεί κάτι το κόμμα μας διότι και να θελήσετε δεν προλαβαίνετε να κάνετε τίποτα για να ωφεληθούμε. Πιστεύουμε ότι ούτε και εσείς μπορείτε να ωφεληθείτε, διότι το λένε στην πατρίδα μου, αλλά το λένε και αλλού, ότι το "γινάτι βγάζει μάτι". Θα θυμάστε ότι σε μια άλλη εποχή που υπήρχαν μόνο τα κρατικά Μέσα Μαζικής Ενημέρωσης η Κυβέρνησή σας ηρνείτο να παρουσιάσει τον πρόεδρο του κόμματος από το πρόσωπο, διότι ισχυριζόταν ότι η κάμερα ήταν από άλλη κατεύθυνση και ότι γι' αυτό δεν ήταν σε θέση να του πάρουν το πρόσωπο, να τον εμφανίσουν. Λες και δεν μπορούσε να στηθεί από άλλη μεριά η κάμερα για να πάρει το πρόσωπο του προέδρου του κόμματός μας.
 'Ηρθε μετά η οργή και η αγανάκτηση και όπως σας είπε προηγουμένως ο κ. Λουκάκος, όταν τα μέσα διαπιστώσουν ότι χάνετε το λαϊκό υπόβαθρο, θα είναι εκείνα τα οποία πρώτα θα σας εγκαταλείψουν και θα σας κτυπήσουν.  Εδώ όμως, κύριε Υπουργέ, δεν είναι θέμα ποιος χάνει και ποιος κερδίζει από τα κόμματα. Είναι αν κερδίζει ή αν χάνει η πατρίδα, αν κερδίζει ή αν χάνει ο κοινοβουλευτισμός. Στην προκειμένη περίπτωση με τη σημερινή συμπεριφορά της Κυβέρνησης, χάνει η δημοκρατία και ο κοινοβουλευτισμός.  Εσείς είσθε υπεύθυνοι γι' αυτό.
 (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Καρατζαφέρης έχει το λόγο.
 ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, πρέπει ή να ζείτε σε άλλη χώρα ή να είσθε πορωμένος κομματικά ή να έχετε τόσο ανεπτυγμένο το imperium, ώστε πιστεύετε ότι αυτή η χώρα κατοικείται από κρετίνους. Διαφορετικά δεν μπορεί να εξηγηθεί ο τρόπος με τον οποίο αντιμετωπίζετε τα πράγματα στο τηλεοπτικό πεδίο.
 Είναι αδιανόητο. Ο οποιοσδήποτε αναλόγως του πόσο ισχυρός είναι κάνει ό,τι του γουστάρει και παρανομεί όπως θέλει. Πουλάει ή αγοράζει σταθμούς, ή συγχνότητες, χωρίς εσείς καν να είσθε ενήμερος. Και όχι μόνο αυτό. Αφού κάνει ό,τι κάνει, αφού παρανομήσει παρανομία σοβαρή έρχεσθε εσείς εν συνεχεία εδώ νύχτα και νομιμοποιείτε  την απόπειρα απάτης, την οποία έκανε κάποιος. Γίνεστε αρωγός της απάτης.
 Θα σας τα πω απλά τα πράγματα. 'Ερχεται κάποιος φορέας, αλλάζει ένα σταθμό, του αλλάζει ιδιοκτησιακό καθεστώς, αγοράζει τρεις ραδιοφωνικούς σταθμούς και εμφανίζεται με διαφήμιση για τρεις διαφορετικούς σταθμούς, όταν αυτό απαγορεύεται. Και βλέπετε έναν τηλεοπτικό σταθμό, που δεν ξέρετε ποιος είναι ο μετοχικός του φορέας να έχει τρεις ραδιοφωνικούς σταθμούς που διαφημίζονται. Εσείς δεν ενοχλείσθε καθόλου. Αυτό συμβαίνει τελευταία.
 Ακόμη κλείνονται επιλεκτικά κάποιοι τηλεοπτικοί σταθμοί για να εξυπηρετηθούν κάποια συμφέροντα όπως ο παιδικός τηλεοπτικός σταθμός "Juniors" για να ενισχυθεί μια φωνή, η οποία τον τελευταίο καιρό εάν και ιδεολογικώς βρίσκεται στην αντίπερα όχθη, εξυπηρετεί τα συμφέροντα του κόμματός σας, της Κυβέρνησής σας.
Και όλα αυτά, κύριε Υπουργέ, τα κάνετε βάζοντας μπροστά ένα μανδύα, το μανδύα του Ραδιοτηλεοπτικού Συμβούλίου. Δεν μπορώ να καταλάβω τι ρόλο παίζει. Τους παρουσιάζετε ότι είναι μεγάλες προσωπικότητες και όταν αυτοί δεν υπακούσουν στα κελεύσματά σας και δεν εξυπηρετήσουν αυτά που βάναυσα προσπαθείτε να περάσετε τότε οδηγούνται στον καιάδα της παραιτήσεως. Εσείς διαλέξατε τον κ. Κασιμάτη, τον κ. Σούρλα. Λάκισαν όμως, το έβαλαν στα πόδια, γιατί είδαν τον τρόπο με τον οποίο τους καπελώνετε.
 Πέστε μου, κύριε Υπουργέ, πόσα πρόστιμα έχετε εισπράξει απ' όσα έχουν επιβληθεί;  Πόσα έχετε βάλει στο πορτοφόλι του ελληνικού κράτους; Βλέπετε, λοιπόν, ότι είσθε εντελώς αυθαίρετος με τον τρόπο με τον οποίο ενεργείτε.
 Ερχόμαστε σε απλά πράγματα. 'Αδειες ραδιοφώνου. Γίνεται η διαδικασία, η μοριοδότηση, βγαίνουν τα μόρια, βγαίνουν κάποιοι σταθμοί, βγαίνει προς τα έξω η δήθεν νομιμοποίηση των σταθμών, πουλάνε μερικοί "έξυπνοι" πεντακόσια, εξακόσια  ή επτακόσια εκατομμύρια τους σταθμούς, τους κάνετε πλούσιους και στη συνέχεια έρχεστε μέσα στη Βουλή και μέχρι τις εκλογές νομιμοποιείτε όλους τους σταθμούς. Δεν είναι εγκλήματα, αυτά κύριε Υπουργέ;
 Με την τηλεόραση βάζετε τις 3 Μαρτίου ως τελευταία προθεσμία για να έρθουν τα έγγραφα. Σας τα φέρνει μόνο ένας σταθμός τα έγγραφα αυτά, κύριε Υπουργέ, και εν συνεχεία μόνος σας και αυθαίρετα δίνετε μία παράταση για να προλάβουν οι άλλοι, οι οποίοι δεν ήταν έτοιμοι με το ΙΚΑ και την εφορία, να νομιμοποιήσουν τα χαρτιά τους. 'Ολα αυτά συνθέτουν αυθαιρεσίες ιδιαίτερα επικίνδυνες για τον τόπο στον οποίο ζούμε και τη δημοκρατία και τη δικαιοσύνη.
 Θα έρθω τώρα σε ένα άλλο θέμα. Δεν θα αναφερθώ στην ομηρία πότε της Κυβερνήσεως και πότε των μέσων για την οποία ακούστηκαν πολλά. Τα ξέρουμε αυτά. Δεν θα αναφερθώ στον τρόπο με τον οποίο τους "λαδώνετε" με τις δήθεν κρατικές διαφημίσεις, κύριε Υπουργέ, και τα δισεκατομμύρια που πηγαίνουν επιλεκτικά σε σταθμούς που θέλετε να περάσουν την πολιτική σας.
Θα σας πάω σε ένα άλλο θέμα. Τι θα γίνει, κύριε Υπουργέ, με αυτήν τη σκέψη που έχετε ότι στην ΕΡΤ το παν είναι τα δύο "παν" ο κ. Παναγιώτου και η κ. Παναγιωταρέα; 'Εχετε τον κ. Παναγιώτου ως πρόεδρο για να μπορεί να ελέγχει πλήρως την προπαγάνδα και έχετε την κ. Παναγιωταρέα, η οποία έχει ως μόνο σκοπό να σπιλώνει υπολήψεις πολιτικών αντιπάλων σας. Δεν είναι δυνατόν να τα ανέχεστε αυτά, κύριε Υπουργέ. Καταλαβαίνω βέβαια ότι πάμε σε εκλογές και θέλετε να ελέγξετε πλήρως το τοπίο, αλλά πρέπει να συνειδητοποιήσετε ότι ορισμένα πράγματα σαν και αυτό δεν μπορούν να παραμείνουν. Ο κ. Κοτς ο Τούρκος επιχειρηματίας έχει καταλάβει ελληνικά μέσα ενημέρωσης. Το γνωρίζετε αυτό; Σας απασχολεί; Αντιδράτε σε αυτό; Σας ενδιαφέρει; Δείτε το. Υπάρχουν μέσα που οποιοσδήποτε εξ υμών έχει άλλη άποψη για την ελληνοτουρκική προσέγγιση την άλλη μέρα είναι στο σκόπευτρο και απειλείται με αποκεφαλισμό. Αυτά τα προσέχετε, κύριε Υπουργέ;
Για να χρησιμοποιήσω μια φράση που είναι της μόδας τις τελεταίες μέρες, κύριε Υπουργέ, είσαστε ο κλειδοκράτορας των μέσων, αλλά με πρακτικές των άκρων και μάλιστα των κάτω άκρων, Ποδηγετείτε το οτιδήποτε έρχεται αντίθετα σε αυτά τα ανομήματα, που προσπαθείτε να περάσετε. 'Ο,τι και να κάνετε όμως, όσο και να σας βοηθούν οι εταίροι σας, τις εκλογές θα τις χάσετε και τότε επιτέλους ο τόπος θα βιώσει μία πραγματική δημοκρατία, μία δικαιοσύνη και στα μέσα ενημέρωσης.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, είναι προφανές ότι η συζητούμενη σήμερα επερώτηση των συναδέλφων της Νέας Δημοκρατίας, που αποτελεί μία εκκρεμότητα μιας προηγούμενης πολιτικής περιόδου στο πλαίσιο του τότε πολιτικού σχεδιασμού του κόμματος της Αξιωματικής Αντιπολίτευσης και  του περίφημου ανεκδιήγητου τελικώς ανένδοτου αγώνα, συζητείται σήμερα παρά την αλλαγή προσωπείου της Νέας Δημοκρατίας, η οποία τουλάχιστον επιχειρείται με τέτοιο τρόπο, που δείχνει ότι οι ίδιοι οι συνάδελφοι που υπογράφουν αυτήν την επερώτηση δεν έχουν ιδιαίτερο ενδιαφέρον να την υποστηρίξουν.
Θα μου επιτρέψετε να πω ότι σε μεγάλο βαθμό οι ισχυρισμοί που διατυπώθηκαν αποδεικνύουν ότι η επερώτηση εξάντλησε τη σκοπιμότητα που  υπαγόρευσε την κατάθεσή της, με την κατάθεσή της και μόνο. Διαπιστώνω ότι το σύνολο των θεμάτων, που αναφέρονται στο κείμενο της επερώτησης, τα διεξήλθε συντομότατα ο κ. Παυλόπουλος, έκανε μια γενική αναφορά, ένα πολιτικό σχόλιο ο κ. Λουκάκος και οι αγαπητοί συνάδελφοι που μίλησαν εν συνεχεία, που γνωρίζουν ασφαλώς αυτά τα θέματα εξ ιδίας πείρας αρκέστηκαν σε κάποιες σκόρπιες απόψεις, οι οποίες θα μου επιτρέψετε να πω ότι δεν ήταν σε αντιστοιχία με το κείμενο, με το περιεχόμενο, με το βάθος αυτής της επερώτησης. Η Νέα Δημοκρατία δεν έχει πολιτική για τα μέσα, ούτε και σήμερα που συζητάμε.  Αυτό αποδεικνύεται.
 Γιατί, κύριοι συνάδελφοι, αρκείται σε καταγγελίες, σε γενικόλογες αόριστες και ατεκμηρίωτες καταγγελίες κατά της Κυβέρνησης. Δεν μπήκε στον κόπο εδώ και αρκετά χρόνια να διατυπώσει μία πρόταση χρήσιμη και λειτουργική για τη διαμόρφωση του ραδιοτηλεοπτικού τοπίου στην πατρίδα μας και σήμερα παραμένει και πάλι να παρατηρεί τις εξελίξεις στο χώρο και να διατυπώνει γενικούς αφορισμούς. Αυτή η μονότονη, μεμψίμοιρη επανάληψη αυτών των αστήριχτων ισχυρισμών πιστεύω ότι αδικεί και τη Νέα Δημοκρατία σε τελευταία ανάλυση.
 Αν δεν υπάρχει σε επίπεδο προτάσεων συγκεκριμένη από τη δική σας πλευρά συμβολή για την αντιμετώπιση των προβλημάτων που υπάρχουν στον ραδιοτηλεοπτικό χώρο, μπορεί κάποιος να βγάλει κατ'αρχήν συμπέρασμα από τα πεπραγμένα της διακυβέρνησης του τόπου από τη Νέα Δημοκρατία και από το ΠΑ.ΣΟ.Κ.
'Εγινε λόγος για τις συμβάσεις παραχώρησης που προβλέπονταν από το νόμο, που θέσπισε η Νέα Δημοκρατία το 1989, τον ν. 1866. Πρέπει να σας πω, αγαπητοί συνάδελφοι, ότι η Νέα Δημοκρατία δεν εφάρμοσε η ίδια το νόμο που ψήφισε. Ούτε μία σύμβαση παραχώρησης δεν υπεγράφη καθ' όλην τη διάρκεια διακυβέρνησης της χώρας από τη Νέα Δημοκρατία, με αποτέλεσμα τα Μέσα Ενημέρωσης όλη εκείνη την περίοδο να λειτουργούν χωρίς έστω προσωρινή μεταβατική νομιμοποίησή τους.
 Η λέξη αναρχία, που χρησιμοποιήθηκε κατά κόρον από τους συναδέλφους, αποδίδει ανάγλυφα το ραδιοτηλεοπτικό τοπίο κατά εκείνη την περίοδο.  Μάλιστα, μπορεί να χαρακτηριστεί η πολιτική που ακολούθησε η Νέα Δημοκρατία εκείνη την περίοδο ως Κυβέρνηση, πολιτική ενίσχυσης της συγκέντρωσης δύναμης στο  χώρο των μέσων ενημέρωσης, αφού προέβλεπε μεταξύ των άλλων ο σχετικός νόμος την κατά προτεραιότητα αναγνώριση του δικαιώματος να θέσουν σε λειτουργία μία επιχείρηση ραδιοτηλεοπτικού σταθμού, τηλεοπτικού σταθμού κατά βάση οι παράγοντες εκείνοι, οι οποίοι ήδη εξέδιδαν ένα έντυπο μέσο, εφημερίδα.
Από κει και πέρα πρέπει να πω, ότι καθ' όλην την περίοδο που κυβέρνησε η Νέα Δημοκρατία, δεν ανελήφθη οποιαδήποτε πρωτοβουλία, ούτε μία πρωτοβουλία -παρακαλώ, αν κάποιος γνωρίζει κάτι περισσότερο, να το αναφέρει- για την αντιμετώπιση των σχετικών προβλημάτων. Το απόλυτο μηδέν είναι ο βαθμός που χαρακτηρίζει όλη την πολιτική και τη στάση της Νέας Δημοκρατίας όσον αφορά την αντιμετώπιση θεμάτων στο  ραδιοτηλεοπτικό χώρο εκείνη την περίοδο.
 Κυρίες και κύριοι συνάδελφοι, το Συμβούλιο Ραδιοτηλεόρασης είναι πράγματι ανεξάρτητη διοικητική αρχή. 'Εχει αποφασιστικές αρμοδιότητες.  Λυπούμαι, γιατί ο ίδιος ο κ. Παυλόπουλος στην έκθεση που έκανε για τις ανεξάρτητες διοικητικές αρχές στη χώρα μας, στη σελίδα 39 της έκθεσης, που εξέδωσε το 1997 η Επιτροπή Θεσμών και Διαφάνειας της Βουλής, είπε μεταξύ των άλλων, αναφερόμενος στις αρμοδιότητες του Συμβουλίου Ραδιοτηλεόρασης, πως:  "διατυπώνει σύμφωνη γνώμη, (αποφασιστική αρμοδιότητα) για χορήγηση και ανάκληση αδειών λειτουργίας ραδιοτηλεοπτικών σταθμών".  Την χαρακτηρίζει αποφασιστική την αρμοδιότητα.  Και σήμερα μας λέει, ότι δεν έχει αποφασιστική αρμοδιότητα το Συμβούλιο Ραδιοτηλεόρασης.
 Θα αναφερθώ, απαντώντας στη δευτερολογία μου, αφού ακούσω και τους  Κοινοβουλευτικούς Εκπροσώπους, σε όλα τα θέματα που έθεσαν οι συνάδελφοι.  Αρκούμαι μόνο να κάνω μία γενική πολιτική επισήμανση.
 'Εχω πει και επαναλαμβάνω, ότι τα Μέσα Ενημέρωσης σε όλες τις χώρες  και στη δική μας παρουσιάζονται ως σύγχρονος Ιανός με διπλό πρόσωπο.  Απευθύνονται προς την πολιτική εξουσία, τα πολιτικά κόμματα γενικότερα, σαν να είναι οι αυθεντικοί εκπρόσωποι του λαού και εγκαλούν τους πολιτικούς, γιατί ολιγωρούν και δεν δίνουν λύση στα προβλήματα που απασχολούν το λαό. Και απευθύνονται με το άλλο πρόσωπο προς το λαό, σαν να είναι η υπέρτατη εξουσία, μέσω της οποίας ο λαός πρέπει να επιδιώξει τη λύση των προβλημάτων του. Υπέρτατη εξουσία  από την οποία πρέπει να καθοδηγείται η κοινή γνώμη.
 Δυστυχώς η συμβολή των ανθρώπων της πολιτικής, των πολιτικών στελεχών στη  δημιουργία αυτού του παθολογικού φαινομένου δεν είναι αμελητέα. Και ενώ υπάρχει αυτή η διάσταση σχέσης μέσων ενημέρωσης, ιδιαιτέρως ηλεκτρονικών μέσων ενημέρωσης και πολιτικής εξουσίας σε όλες τις σύγχρονες δημοκρατίες με τη μία ή με την άλλη μορφή περισσότερο ή λιγοτερο, εμείς αντί να συνενώσουμε τις προσπάθειες μας για την αντιμετώπιση αυτού του φαινομένου, επιδιδόμαστε σε μία επιζήμια και άσκοπη σε τελευταία ανάλυση αντιπαράθεση, η οποία εξαντλεί τις δυνάμεις μας μόνο στην επισήμανση των προβλημάτων, χωρίς εφαρμογή συγκεκριμένων πολιτικών.
Εγώ θέλω να παρακολουθήσετε τη δική μας προσπάθεια και να συμβάλετε στην ολοκλήρωση της και στην εφαρμογή της.
 'Οταν το Συμβούλιο Ραδιοτηλεόρασης εκδίδει φερ'ειπείν την απόφασή του για τη χορήγηση είκοσι αδειών στους ραδιοφωνικούς σταθμούς του Νομού Αττικής και εγώ χωρίς να έχει δοθεί στη δημοσιότητα η απόφαση αυτή, ζητώ να αναμένουμε τη  γνωστοποίηση δημοσίως αυτής της απόφασης προκειμένου να την κρίνουμε, η Νέα Δημοκρατία δια του εκπροσώπου της, προκειμένου να φανεί αρεστή σε αυτούς οι οποίοι εφέροντο ότι έχουν αποκλειστεί από αυτήν την πρώτη εικοσάδα, ζητάει από τον Υπουργό με δημόσια ανακοίνωση να μην κάνει  δεκτήν αυτήν την απόφαση του Συμβουλίου Ραδιοτηλεόρασης και να την αναπέμψει.
 Τι σημαίνει αυτό; Σημαίνει ότι ουσιαστικώς το Συμβούλιο Ραδιοτηλεόρασης δεν το αντιλαμβάνεστε σαν ανεξάρτητη αρχή. Επιθυμείτε να το προσεταιρίζεστε όταν αυτό κατά τη δική σας γνώμη με τη στάση του βλάπτει την Κυβέρνηση ή μπορεί να πλήξει την Κυβέρνηση και το κατακρίνετε όταν οι αποφάσεις του δεν είναι αρεστές σε εσάς. Το αντιλαμβάνεστε δηλαδή ως όργανο για την άσκηση μικροκομματικής πολιτικής. Αυτή είναι η αλήθεια.
Και βεβαίως τα προβλήματα που παρουσιάστηκαν στο Συμβούλιο Ραδιοτηλεόρασης ιδιαιτέρως την τελευταία περίοδο ίσως έχουν κομματικογενή αφετηρία, γιατί ο τρόπος σύνθεσης αυτής της ανεξάρτητης αρχής είναι εξαιρετικός. Καμία άλλη ανεξάρτητη αρχή στην πατρίδα μας δεν συγκροτείται με αυτόν τον τρόπο, με υπόδειξη δηλαδή των μελών του Συμβουλίου από τα πολιτικά κόμματα.
  Σχετικούς προβληματισμούς γι' αυτό το θέμα με έμμεσο τρόπο έχει εκφράσει και ο κ. Παυλόπουλος στην Επιτροπή Θεσμών και Διαφάνειας στις 5 Μαϊου 1998. 'Οταν ερωτά "με τη σημερινή μορφή σύνθεσης μπορεί να λειτουργήσει -που λειτουργεί ως διακομματική επιτροπή -το Συμβούλιο Ραδιοτηλεόρασης, είναι δυνατόν να ανταποκριθεί στην αποστολή του;".
Και αποδείχθηκε τελευταία, με αυτό που πολλοί ονομάζουν κρίση στο Συμβούλιο Ραδιοτηλεόρασης ότι πράγματι υπάρχουν δυνάμεις οι οποίες έχουν ενδώσει στον πειρασμό να χρησιμοποιήσουν το Συμβούλιο Ραδιοτηλεόρασης στο δικό τους κομματικό σχεδιασμό και να μην συμβάλλουν στην ανεξάρτητη και αυτόνομη λειτουργία του.
 Στις συνεδριάσεις της Επιτροπης Θεσμών και Διαφάνειας της Βουλής μεταξύ των άλλων -γιατί λίγα αναφέρονται, υπάρχουν και άλλα τα οποία δεν αναφέρονται από τους συναδέλφους- ο κ.Κασιμάτης είναι αυτός ο οποίος είπε ότι ο Υπουργός Τύπου πάντοτε ήταν στο πλευρό μας. Δεν αρνήθηκε να λάβει απόφαση και να υπογράψει οτιδήποτε θα ενίσχυε την αυτονομία ή την αποτελεσματικότητα του Συμβουλίου Ραδιοτηλεόρασης. Τα πρακτικά είναι στη διάθεσή σας.
  Οι αρμοδιότητες του Συμβουλίου Ραδιοτηλεόρασης είναι πολύ σημαντικές.           Είναι και αποφασιστικές, χωρίς να σημαίνει όμως, κυρίες και κύριοι συνάδελφοι, ότι το Συμβούλιο Ραδιοτηλεόρασης που είναι ανεξάρτητη αρχή είναι και ανεξάρτητο κράτος, ή είναι η υπέρτατη αρχή η οποία δεν υπόκειται σε οποιονδήποτε έλεγχο, ή έχει τη δυνατότητα πέραν του Συντάγματος και των νόμων να λειτουργεί και να αποφασίζει.
 Γιατί λυπούμαι που και σήμερα γίνεται τόση συζήτηση για τη λειτουργία του Συμβουλίου Ραδιοτηλεόρασης. Δεν ακούστηκε μία συγκεκριμένη θέση την οποία ζητώ εδώ και πάρα πολύ καιρό με αφορμή σχετικές επίκαιρες ερωτήσεις που εδώ συζητούμε για το αν σε ένα ευνομούμενο κράτος το οποίο τόσο πολύ επιθυμείτε να κτίσουμε, είναι δυνατόν να επιβάλλονται κυρώσεις που έχουν αναδρομικό χαρακτήρα.
 Σε αυτό το θέμα ουδείς δίνει απάντηση και ενώ επί αρκετά χρόνια -γιατί αυτές τις ημέρες συμπληρώνω τέσσερα χρόνια υπουργίας- ουδέποτε διετυπώθηκε οποιαδήποτε κριτική, ουδέποτε εκδηλώθηκε αντίδραση από το Συμβούλιο Ραδιοτηλεόρασης με την οποιαδήποτε σύνθεσή του ή από μέλη του Συμβουλίου Ραδιοτηλεόρασης. 'Εγινε πρόσφατα από κάποιους και αφορμή γι'αυτό υπήρξε το ότι δεν δέχθηκα να εκδώσω αποφάσεις που μεταξύ των άλλων προβλέπουν την αναδρομική επιβολή κυρώσεων. Οι κυρώσεις που προβλέπονται σε νόμο μεταγενέστερο, επιβλήθηκαν με απόφαση του Συμβουλίου Ραδιοτηλεόρασης σε τηλεοπτικούς σταθμούς για γεγονότα που είχαν προηγηθεί κατά πολύ χρονικά.
 Υπάρχει διαφορετική γνώμη για το πώς θα έπρεπε να αντιδράσω ως προς αυτό; Φαίνεται ότι υπάρχει από εκείνους, οι οποίοι αδιαφορούν για το πώς έχει το θέμα και ενδιαφέρονται να αναδείξουν τον κομματικό και πολιτικό ρόλο του Συμβουλίου και το δικό τους, με αποτέλεσμα να οδηγηθούν σε αυτήν την καλούμενη από κάποιους, κρίση.
 Είναι στη διάθεσή σας όλα τα στοιχεία, τα οποία μαρτυρούν το τεράστιο έργο το οποίο έχει γίνει στο Συμβούλιο Ραδιοτηλεόρασης τα τελευταία χρόνια, κυρία και κύριοι συνάδελφοι. Μέχρι το Μάρτιο του 1997 το Συμβούλιο Ραδιοτηλεόρασης αναζητούσε αίθουσα για να συνεδριάσει. Δεν είχε μόνιμο χώρο στέγασης. Τι κάνατε εσείς που ιδρύσατε το Συμβούλιο Ραδιοτηλεόρασης όσα χρόνια κυβερνήσατε; Μπορείτε να μου πείτε πράξεις του Συμβουλίου Ραδιοτηλεόρασης, αποφάσεις, πρωτοβουλίες, ενέργειες με τη δική σας βοήθεια που οδήγησαν στη διαμόρφωση ενός καλύτερου ραδιοτηλεοπτικού τοπίου; Ούτε μία. Μην ψάχνετε. Σας διαβεβαιώ δεν υπάρχει ούτε μία.
Ο προϋπολογισμός του Συμβουλίου Ραδιοτηλεόρασης κυρία και κύριοι συνάδελφοι -μια και μιλούμε γι'αυτό- το 1992 ήταν δεκαεπτά εκατομμύρια δραχμές. Το 1996 όταν πρωτοανέλαβα καθήκοντα ήταν εξήντα εκατομμύρια δραχμές. Ο προϋπολογισμός του 1999 ήταν εκατόν ενενήντα πέντε εκατομμύρια και το 2000 προβλέπεται προϋπολογισμός ύψους τριακοσίων πενήντα εκατομμυρίων δραχμών. Πρέπει σε αυτά να προσθέσετε περίπου εκατόν είκοσι εκατομμύρια ετησίως, τα οποία καταβάλλουμε ως Υπουργείο για τη κάλυψη λειτουργικών αναγκών του Συμβουλίου Ραδιοτηλεόρασης.
Θα σας πω για να βγάλετε κάποιο συμπέρασμα και εσείς, επειδή μας κατηγορείτε πως δεν προσφέρουμε οικονομική στήριξη στο Συμβούλιο Ραδιοτηλεόρασης, ότι το 1998 το Συμβούλιο Ραδιοτηλεόρασης απορρόφησε εκατό εκατομμύρια εκατόν εξήντα τρεις χιλιάδες (100.163.000) δραχμές από τα εκατόν ενενήντα πέντε εκατομμύρια προϋπολογισμού που είχαμε αποφασίσει. Η απορροφητικότητα ήταν σε ποσοστό 55%. Το 1999 απερρόφησε εκατόν είκοσι δύο εκατομμύρια εκατό οκτώ χιλιάδες (122.108.000) δραχμές από τα εκατόν ενενήντα πέντε εκατομμύρια του συνολικού προϋπολογισμού. Το ποσοστό απορρόφησης έφθασε στο 53%.
 Αυτό δείχνει ότι δεν έλειψαν τα οικονομικά μέσα. Προσφέραμε οικονομική υποστήριξη αφειδώς.
'Οσον αφορά τη στελέχωση του Συμβουλίου Ραδιοτηλεόρασης: Πρέπει να σας πω ότι από τον ιδρυτικό νόμο  του Συμβουλίου Ραδιοτηλεόρασης με αυτήν τη μορφή με την οποία σήμερα λειτουργεί προβλέπονταν η πρόσληψη δέκα υπαλλήλων διαφόρων ειδικοτήτων. Επειδή κάποιοι θεώρησαν ότι είναι γραφειοκρατικές και οδηγούν σε μεγάλες καθυστερήσεις και αγκυλώσεις οι διαδικασίες που ακολουθούνται μέσω του ΑΣΕΠ με τον ν. 2644/98, για την παροχή συνδρομητικών υπηρεσιών προβλέψαμε το Συμβούλιο Ραδιοτηλεόρασης να έχει τη δυνατότητα να επιλέγει προσωπικό που του είναι χρήσιμο και απαραίτητο εκτός των διαδικασιών του ΑΣΕΠ. Δεν έχει αξιοποιηθεί αυτή η διαδικασία από την πλευρά του Συμβουλίου Ραδιοτηλεόρασης.
 'Οσον αφορά δε, τα δεκαεπτά στελέχη του Τμήματος Ελέγχου και Διαφάνειας που ιδρύσαμε, πρέπει να σας πω ότι, ενώ το Νοέμβριο του 1996 προχωρήσαμε ως Υπουργείο στη σχετική προκήρυξη, για την πρόσληψη των επιστημόνων που προβλέπονται σε αυτό το προεδρικό διάταγμα, το ΑΣΕΠ παρενέβη, θεώρησε ότι έπρεπε μέσω των δικών του διαδικασιών να γίνει πρόσληψη των στελεχών, το Νομικό Συμβούλιο έδωσε θετική υπέρ του ΑΣΕΠ απάντηση σε αυτήν τη νομική διαφωνία που προέκυψε ανάμεσά μας, μεταξύ Υπουργείου δηλαδή και ΑΣΕΠ και το ΑΣΕΠ ολοκλήρωσε τον προηγούμενο Οκτώβριο τη διαγωνιστική αυτή διαδικασία για την πρόσληψη, όχι όλων μάλιστα, αλλά οκτώ εκ των δεκαεπτά στελεχών που προβλέπονται με βάση το π.δ. 310/96. Τι ευθύνη έχει το Υπουργείο γι' αυτό;
 Πολύ περισσότερο όταν το Συμβούλιο Ραδιοτηλεόρασης είχε τη δυνατότητα να προσλάβει τους δέκα που προβλέπονται στο νόμο 213. Και επίσης έχει τη δυνατότητα να καλύψει τα κενά, τα οποία παραμένουν και μετά την προκήρυξη που ολοκλήρωσε το ΑΣΕΠ, με άλλη διαδικασία που το ίδιο θα καθοδηγήσει εκτός του ΑΣΕΠ.
 Δώσαμε τριάντα νέες αρμοδιότητες. 'Εχω καταθέσει κατ' επανάληψη τον κατάλογο των σχετικών αρμοδιοτήτων στο Συμβούλιο Ραδιοτηλεόρασης με το ν. 2644/1998. Ορίσαμε την αποκλειστική απασχόληση του Προέδρου Συμβουλίου Ραδιοτηλεόρασης και τη δυνατότητα να επιλαμβάνεται αμέσως δίκην ασφαλιστικών μέτρων για τη διακοπή προγραμμάτων που κατά τη γνώμη του θα πρέπει με αυτό τον τρόπο να αντιμετωπισθούν.
 Επίσης αυξήσαμε τις αμοιβές, δώσαμε οικονομικές ενισχύσεις και εξοπλισμό στο Συμβούλιο Ραδιοτηλεόρασης. Τα σχετικά στοιχεία είναι στη διάθεση παντός ενδιαφερομένου..
 Αλλά περιμένουμε από το Συμβούλιο Ραδιοτηλεόρασης, κυρίες και κύριοι συνάδελφοι, εδώ και αρκετό καιρό, πρέπει να πω, να ανταποκριθεί και εκείνο σε συγκεκριμένες προκλήσεις, να εκσυγχρονήσει τους κώδικες δεοντολογίας -είναι θέμα που το έχω θέσει από την αρχή της θητείας μουνα εκπονήσει ένα οργανόγραμμα -μου έχει ειπωθεί ότι μέλος του Συμβουλίου Ραδιοτηλεόρασης έχει αναλάβει να εισηγηθεί σχετικώς, εδώ και χρόνια δεν έχω οποιαδήποτε πρόταση- και βεβαίως να αξιοποιήσει τις άλλες αρμοδιότητες που έχει.
 Τίθεται ένα πολύ μεγάλο ζήτημα που έχει σχέση με τη χορήγηση αδειών σε ραδιοφωνικούς ή τηλεοπτικούς σταθμούς. Δεν πρέπει να σας διαφεύγει, κύριοι συνάδελφοι, ότι εμείς δείξαμε ισχυρή πολιτική βούληση και θάρρος όταν έπρεπε, προκειμένου να μην επιτρέψουμε να δημιουργηθούν εκ νέου φαινόμενα ανομίας και αναρχίας στο ραδιοτηλεοπτικό χώρο με αφορμή φερ' ειπείν την εισαγωγή των νέων υπηρεσιών συνδρομητικού χαρακτήρα. Γνωρίζετε πολύ καλά ότι δεν επιτρέψαμε να αναπτυχθούν αυτές οι νέες επιχειρηματικές δράσεις πριν ολοκληρωθεί ένα σαφές και λεπτομερειακό νομικό και θεσμικό  πλαίσιο. Το κάναμε. Είναι πρωτοποριακό για τα δεδομένα όλης της Ευρώπης.  Δεν υπάρχει αντίστοιχο πλαίσιο τόσο λεπτομερές και εξειδικευμένο πουθενά σε καμία άλλη χώρα. Και υπογράψαμε πρόσφατα την πρώτη σύμβαση παραχώρησης με τη δικαιούχο εταιρεία, θα ακολουθήσουν και οι άλλες κατά τη διαδικασία που προβλέπει ο νόμος. Τι σημαίνει αυτό; Δεχθήκαμε τότε την κριτική των επιχειρηματιών γιατί, υποτίθεται, ανακόψαμε την επιχειρηματική πορεία τους. Δεν φοβηθήκαμε, δεν διστάσαμε, γιατί δεν θέλαμε να επαναλάβουμε  αυτό που έκανε η Νέα Δημοκρατία, να παραδώσει τις συχνότητες βορά στη διάθεση κάποιων επιχειρηματιών να εξασφαλίσουν με αθέμιτο τρόπο κέρδη αδιαφορώντας -αν ανταποκρίνονται στην υποχρέωση που το Σύνταγμα και οι νόμοι προβλέπουν- για  τη λειτουργία των ραδιοτηλεοπτικών μέσων, των Μέσων Ενημέρωσης για αντικειμενική ενημέρωση, ποιοτική ψυχαγωγία και επιμόρφωση.
 Προέκυψε τελευταία ένα πρόβλημα με το Συμβούλιο Ραδιοτηλεόρασης, όσον αφορά την έκδοση αποφάσεών του. Κατηγορήθηκα από μέλη του ότι αλλάζω τις αποφάσεις του Συμβουλίου Ραδιοτηλεόρασης. Πρέπει να σας πω ότι είναι πρόσφατη η απόφαση του Συμβουλίου της Επικρατείας που αφορά την περίφημη απόφαση του Συμβουλίου Ραδιοτηλεόρασης για μια εκπομπή με τον τίλτο "Κεντρί". Είχε επιβληθεί τότε ένα χρηματικό πρόστιμο ύψους εκατό εκατομμυρίων (100.000.000) δραχμών. Η υπόθεση αυτή έφθασε μέχρι το Συμβούλιο Επικρατείας και το Συμβούλιο Επικρατείας λέει ότι η έκδοση των αποφάσεων σε τελικό στάδιο γίνεται από τον Υπουργό. Είναι μια σύνθετη διοικητική ενέργεια αυτή που ακολουθείται. Δικαιώνει απολύτως τις θέσεις που έχουμε κατά καιρούς αναπτύξει -αυτό άλλωστε προβλέπεται και στα σχετικά κείμενα των νόμων που ισχύουν- και λυπούμαι γιατί  επιφανείς νομικοί κατηγόρησαν το Υπουργείο ότι, ενώ εκείνοι είναι εξυγιαντές και επιθυμούν να αποσαφηνιστεί το ραδιοτηλεοπτικό τοπίο, εμείς αρνούμεθα να τιμωρήσουμε ραδιοτηλεοπτικούς σταθμούς γιατί επιθυμούμε να τους χειραγωγήσουμε. Ουδέν ψευδέστερο. Εξέδωσα την απόφαση εκείνη του Συμβουλίου Ραδιοτηλεόρασης που αφορά την επιβολή χρηματικών προστίμων. Δεν εξέδωσα και δεν πρόκειται να εκδώσω απόφαση η οποία προβλέπει την αναδρομική επιβολή κυρώσεων, γιατί κάτι τέτοιο σε ένα ευνομούμενο κράτος, επαναλαμβάνω, δεν επιτρέπεται. Δεν είναι δυνατόν ο Υπουργός να υπογράψει μια τέτοια απόφαση.
 Ουδείς λοιπον, ενώ είναι καλό να λάβει θέση επί του θέματος αυτού, τοποθετείται. 'Ολοι προσπαθούν να ξεπεράσουν τη συζήτηση που γίνεται, περιοριζόμενοι στα διαδικαστικά θέματα και δεν τοποθετούνται ευθαρσώς για το αν επιτρέπεται η αναδρομική επιβολή κυρώσεων, που γνωρίζουμε ότι δεν επιτρέπεται. Δεν θα συζητούμε τώρα για το εάν κινείται η γη.
 'Οσον αφορά τώρα τη χορήγηση αδειών, εμείς πράγματι προχωρήσαμε στη μεταβατική νομιμοποίηση της λειτουργίας τηλεοπτικών και ραδιοφωνικών σταθμών, όχι προσφέροντας μία λευκή επιταγή στους σταθμούς, αλλά καλώντας τους να αναλάβουν όλες τις δεσμεύσεις -όπως προβλέπονται οι υποχρεώσεις και οι δεσμεύσεις αυτές στο θεσμικό πλαίσιο της χώρας- για να μπορούν έτσι να ελεγχθούν, να λειτουργούν νομίμως και να ανταποκρίνονται στις υποχρεώσεις τους. 'Οχι μόνο να πληρώνουν τα πρόστιμά τους, αλλά να πληρώνουν και το αντάλλαγμα χρήσης, κύριε Καρατζαφέρη. 'Εχουν εκδοθεί όλες οι αποφάσεις του αρμόδιου Υπουργού...
 ΓΕΩΡΓΙΟΣ ΚΑΡΑΤΖΑΦΕΡΗΣ: Πόσοι; Δώστε μας πόσοι.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Βεβαίως πληρώνουν και είναι θέμα των οικονομικών υπηρεσιών.
 ΓΕΩΡΓΙΟΣ ΚΑΡΑΤΖΑΦΕΡΗΣ: Δώστε μας πόσοι.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Απευθυνθείτε στις οικονομικές υπηρεσίες. Είναι στη διάθεση παντός ενδιαφερομένου.
Πρέπει να πω ότι το αντάλλαγμα χρήσης, οι αποφάσεις που έχουν εκδοθεί, αφορούν ένα ποσόν που ξεπερνά τα πέντε δισεκατομμύρια δραχμές. 'Εχει πληρωθεί ένα σημαντικό μέρος και βεβαίως οι ενδιαφερόμενοι, δεν γνωρίζω λεπτομέρειες, δεν είναι θέμα της αρμοδιότητάς μου...
ΓΕΩΡΓΙΟΣ ΚΑΡΑΤΖΑΦΕΡΗΣ: Κανείς δεν πληρώνει, κύριε Υπουργέ, σας το λέω.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κάνετε λάθος. Απευθυνθείτε στις αρμόδιες οικονομικές υπηρεσίες. Μπορώ να έχω και εγώ τα στοιχεία αυτά στη διάθεσή σας, στο πλαίσιο κατάθεσης εγγράφων που μπορείτε να ζητήσετε.
Χρησιμοποιώντας, λοιπόν, ένδικα μέσα που έχουν στη διάθεσή τους, μπορεί να έχουν επιτύχει αναστολή καταβολής για ολόκληρο το ποσόν, αλλά η διαδικασία καταβολής των χρημάτων είναι σε εξέλιξη. Δεν μπορεί να την αποφύγει κανείς, επειδή ακριβώς είναι νόμιμη η λειτουργία των Μέσων Ενημέρωσης, τουλάχιστον γι' αυτήν την περίοδο.
 Κυρία και κύριοι συνάδελφοι, έχω εδώ το χάρτη συχνοτήτων που εκπονήσαμε για τους τηλεοπτικούς σταθμούς της χώρας μας. Είναι μία πολυσύνθετη, πρωτόγνωρη διαδικασία, δεν έχει προηγούμενο και δεν ξέρω αν έχει ακολουθηθεί ανάλογη διαδικασία σε άλλες χώρες. Εδώ, πέραν των υποχρεώσεων που πρέπει να αναλάβει κάποιος σταθμός, προβλέπονται τα συγκεκριμένα κέντρα από τα οποία θα εκπέμπει το σήμα του κάθε σταθμός που θα λάβει άδεια, σε συγκεκριμένη συχνότητα, στην οποία θα φιλοξενείται. 'Οχι γενικώς και αορίστως να καταλάβει κάποιος κάποια συχνότητα για να εκπέμπει το σήμα του.
 ΑΘΑΝΑΣΙΟΣ ΔΑΒΑΚΗΣ: 'Ετσι συμβαίνει όμως, κύριε Υπουργέ;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Βεβαίως.
Επίσης, υπάρχουν οι χάρτες πεδιοκάλυψης όλης της Ελλάδας, όπου ορίζεται ακριβώς η γεωγραφική περιοχή στην οποία θα εκπέμπει το σήμα του ο κάθε σταθμός, περιοχή για την οποία άλλωστε θα έχει λάβει τη σχετική άδεια.
 'Ολα αυτά, όμως, αντιλαμβάνεσθε πως είναι μία κοπιώδης δουλειά, η οποία δεν μπορεί να ολοκληρωθεί από τη μία στιγμή στην άλλη. Είναι πάνω από εκατό χιλιάδες οι σελίδες των φακέλων των υποψηφίων που θέλουν να λάβουν άδεια λειτουργίας τηλεοπτικού σταθμού. Με το ν. 2644 δώσαμε τη δυνατότητα οι ενδιαφερόμενοι, όποιοι παίρνουν μέρος σ' αυτήν τη διαγωνιστική διαδικασία, να καταθέσουν συμπληρωματικά στοιχεία και να καλύψουν κενά ή ελλείψεις που παρατηρούνται από τις υπηρεσίες μας, κατά την πρώτη εξέταση των φακέλων.
Επειδή μιλάτε για θεσμική ομηρία, αν επιθυμούσαμε κάτι τέτοιο, αν αυτό ήταν η επιλογή μας, ασφαλώς θα μπορούσαμε να αφήσουμε τους σταθμούς να λειτουργούν στη γκρίζα περιοχή και εμείς να παρεμβαίνουμε, έχοντας τη δυνατότητα να τους επηρεάσουμε εφόσον θα ήταν αρκετά αδύναμοι, αφού θα ήταν απολύτως παράνομοι. Επιθυμούμε όμως, να λειτουργούν νομίμως και αυτό επειδή ακριβώς στόχος μας δεν είναι να αφανίσουμε τα μέσα ενημέρωσης, αλλά να συμβάλουμε στην τακτοποίηση των φακέλων τους και τη λειτουργία τους, κατά τρόπο ο οποίος να είναι σε αρμονία με τα όσα προβλέπει το Σύνταγμα. Ποια είναι λοιπόν η θεσμική ομηρία; 'Ισα-ίσα. Επιθυμείτε εσείς να κλείσουμε τους σταθμούς, επειδή παρουσιάζουν κάποια αδυναμία οι φάκελοί τους ευθύς εξαρχής, ή επιθυμείτε να καθοδηγήσουμε αυτή την προσπάθεια έτσι ώστε...
 ΙΩΑΝΝΗΣ ΔΗΜΑΡΑΣ: Να εφαρμοσθεί ο νόμος.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θα μιλήσετε, κύριε Δημαρά. Δεν θα μιλήσετε; Σας έχω ξανακούσει. Ο νόμος εφαρμόζεται απολύτως...
 ΙΩΑΝΝΗΣ ΔΗΜΑΡΑΣ: Καθόλου.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Σας καλώ να μου πείτε, μια και διακόπτετε συχνά, σε ποια διάταξη νόμου αναφέρεσθε, η οποία δεν εφαρμόζεται. Μη λέτε ότι δεν εφαρμόζεται ο νόμος.
ΓΕΩΡΓΙΟΣ ΒΟΥΛΓΑΡΑΚΗΣ: Για να το λέει ο κ. Δημαράς, έτσι θα είναι. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν είναι έτσι, επειδή έτσι νομίζετε, κύριε Βουλγαράκη. Ευτυχώς που δεν είναι έτσι. Γιατί, αν ήταν έτσι όπως το νομίζουν πολλοί, θα είχαμε κάνει βήματα προς τα πίσω. Ευτυχώς, τα βήματά μας είναι βήματα προόδου.
 ΓΕΩΡΓΙΟΣ ΒΟΥΛΓΑΡΑΚΗΣ: Είστε εξ ορισμού ύποπτος.
 ΓΕΩΡΓΙΟΣ ΚΑΡΑΤΖΑΦΕΡΗΣ: Εσείς ακολουθείτε...
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Σας παρακαλώ, τι να ακολουθήσω; Να ακολουθήσω εσάς; Το καταλαβαίνω. Είστε Αρκάς σε τελευταία ανάλυση. Τι να ακολουθήσω άλλο;
 ΑΘΑΝΑΣΙΟΣ ΔΑΒΑΚΗΣ: Η επαρχία αναστενάζει!
 ΠΡΟΕΔΡΕΥΩΝ (Νικόλαος Κατσαρός): 'Επρεπε να μιλήσετε κι εσείς! Είστε ο μόνος που δεν έχει μιλήσει. 'Επρεπε να μιλήσετε!
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ναι, για να υπάρχει αυτή η ποικιλία.
 Κυρία και κύριοι συνάδελφοι, ο έλεγχος νομιμότητας -γιατί γίνεται πολύς λόγος επί του θέματος αυτού, ο κ. Παυλόπουλος έκανε μια σχετική αναφορά- είναι απαραίτητος. Ποιος υφίσταται τον Κοινοβουλευτικό 'Ελεγχο; Ο Υπουργός, η Κυβέρνηση.
 Κι επειδή γίνεται πολλή συζήτηση για το κύρος του Συμβουλίου Ραδιοτηλεόρασης,  ασφαλώς το κύρος του Συμβουλίου Ραδιοτηλεόρασης πρέπει να το περιφρουρήσουν τα ίδια τα μέλη του πρώτα.  Και όλοι ενδιαφερόμαστε για το κύρος και την ανεξαρτησία του. Αλλά, δεν υπάρχει το κύρος της Κυβέρνησης; Η Βουλή, τα Κόμματα, η Κυβέρνηση, δεν είναι φορείς της λαϊκής κυριαρχίας; Είναι υποδεέστερο αγαθό;
Πώς είναι δυνατόν, λοιπόν, εξ ορισμού να τοποθετούμεθα εναντίον της Κυβέρνησης, προσεταιριζόμενοι θέσεις ή αποφάσεις οργάνων, όπως το Συμβούλιο Ραδιοτηλεόρασης  ή θέσεις κάποιων μελών του, εν γνώσει μας ακόμη και τότε ότι δεν είναι ορθές;
Πρέπει να σας πω ότι η προσπάθεια που έχει γίνει, θα συνεχιστεί για την περαιτέρω αναβάθμιση του Συμβουλίου Ραδιοτηλεόρασης. Αυτό βεβαίως θα γίνει μετά την έκδοση της απόφασης του Συμβουλίου της Επικρατείας, μετά την προσφυγή του Δημοκρατικού Κοινωνικού Κινήματος, για θέματα που αφορούν τον τρόπο συγκρότησης του Συμβουλίου Ραδιοτηλεόρασης.
Αυτή όμως είναι η θέση μας, την οποία στην πράξη αποδείξαμε και έχουμε κάθε λόγο να συνεχίσουμε σ' αυτήν την κατεύθυνση, γιατί επιθυμούμε να είναι το Συμβούλιο Ραδιοτηλεόρασης ανεξάρτητη αρχή, πραγματική ανεξάρτητη αρχή.
 Με κριτήρια ενός ανεπηρέαστου μέσου ενημέρωσης, όσον αφορά τις ενημερωτικές εκπομπές της, θα πρέπει να αφεθεί να λειτουργήσει και η Ελληνική Ραδιοφωνία Τηλεόραση.
 Πρέπει να πω ότι είναι τα στοιχεία στη διάθεσή σας, ότι η Ελληνική Ραδιοφωνία Τηλεόραση έχει στις εκπομπές της φιλοξενήσει σε πολύ μεγάλο ποσοστό, που ξεπερνά τη λεγόμενη αναλογική ισότητα, στελέχη της παράταξής σας. Ο κατάλογος των ενημερωτικών εκπομπών και των στελεχών που έχουν φιλοξενηθεί και έχουν λάβει μέρος σ' αυτές τις εκπομπές είναι στη διάθεσή σας.
 ΙΩΑΝΝΗΣ ΚΕΦΑΛΟΓΙΑΝΝΗΣ: Είναι όμως τα ίδια πρόσωπα.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν είναι πραγματική η κατηγορία  που απευθύνετε. Κάνετε τεράστιο λάθος. Αν θέλετε, μπορώ να σας αναφέρω σχετικό κατάλογο, όπως ο κ. Βουλγαράκης που είναι εδώ...
 ΙΩΑΝΝΗΣ ΚΕΦΑΛΟΓΙΑΝΝΗΣ: Δεν τα στέλνουμε εμείς.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εδώ είναι οι εκπομπές και όλοι θα δείτε ότι ο αριθμός των στελεχών των Κομμάτων της Αντιπολίτευσης και ιδιαιτέρως της Αξιωματικής Αντιπολίτευσης που φιλοξενείται σε όλες αυτές τις εκπομπές, που έχει προβολή...
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι τα ίδια πρόσωπα και η επιλογή γίνεται από την ΕΡΤ. Δεν γίνεται από τα Κόμματα.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν μπορεί να γίνει με καθοδήγηση. Ακούστε, υπάρχει το δημοσιογραφικό κριτήριο, κύριε Κεφαλογιάννη. Οι οργανωτές των εκπομπών ασφαλώς επιθυμούν να έχουν προσκεκλημένους στελέχη, τα οποία κατά τη γνώμη τους ανταποκρίνονται στις προδιαγραφές της εκπομπής τους. Μην το περιμένετε από την Κυβέρνηση και τον Υπουργό.
 Μπορείτε να κατηγορήσετε για το ότι οι επιλογές είναι λανθασμένες τους παράγοντες  που οργανώνουν τις εκπομπές. Δεν μπορείτε όμως να κατηγορείτε την Κυβέρνηση γι' αυτό, γιατί τότε είναι σαν να καλείτε την Κυβέρνηση...
 ΗΛΙΑΣ ΒΕΖΔΡΕΒΑΝΗΣ: Και ποιος μετράει τη γνώμη τους; Ποιος τους έχει διορίσει; Εσείς τους έχετε διορίσει και τους δίνετε εντολές να κάνουν ό,τι τους λέτε.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δώσαμε εντολή εμείς, λοιπόν, να καλούν τον κ. Βουλγαράκη και τον κ.  Λουκάκο και να μην καλούν τον κ. Βεζδρεβάνη. Μα, σας παρακαλώ. 'Ετσι, μ' αυτούς τους ισχυρισμούς, θέλετε να υπερασπιστείτε μια επερώτηση που έχετε καταθέσει και υπογράφετε; Σας παρακαλώ πολύ.
 'Οσον αφορά δε το θέμα των προσλήψεων στην Ελληνική Ραδιοφωνία Τηλεόραση που θέσατε, με τον νόμο ο οποίος ψηφίσθηκε πρόσφατα, ουδεμία πρόσληψη μονίμου υπαλλήλου στην ΕΡΤ έγινε και δεν μπορεί να γίνει άλλωστε.
 Υπάρχουν οι συμβάσεις έργου οι οποίες επί πολλά χρόνια γίνονται προκειμένου να αντιμετωπίσει τις ανάγκες της η Ε.Ρ.Τ. Πρέπει να πω ότι το κονδύλι αυτό -είναι στη διάθεσή σας οι λεπτομέρειες, όλα τα αριθμητικά στοιχεία, θα επανέλθω μετά αν χρειαστεί- είναι μειωμένο κατά 20% σε σχέση με πέρυσι. 'Εχουμε επιτύχει -όταν αναλάβαμε η Ε.Ρ.Τ. ήταν χρεοκοπημένη, είχε βάρη τριάντα πέντε δισεκατομμύρια δραχμών και πλέον- να την καταστήσουμε σήμερα μια υγιή θα έλεγα, ραδιοτηλεοπτική επιχείρηση. Δεν παράγει πρωτογενώς ελλείμματα και οι νέοι της ισολογισμοί είναι κερδοφόροι.
 Πρέπει να πω κλείνοντας, πως ασφαλώς ...
ΓΕΩΡΓΙΟΣ ΚΑΡΑΤΖΑΦΕΡΗΣ: Να την βάλετε στο χρηματιστήριο, κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θα γίνει και αυτό. Και ξέρω ότι το περιμένετε εσείς.
Ασφαλώς, υπάρχουν προβλήματα, ουδείς το παραγνωρίζει,  όπως αυτό το οποίο έθεσε ο κ.Βεζδρεβάνης για μια περιοχή.
 Δεν είμαστε εμείς αυτοί που μοιράζουμε συχνότητες. Ο χάρτης συχνοτήτων για λόγους συγκεκριμένους από τις τεχνικές υπηρεσίες του Ο.Τ.Ε. και του Υπουργείου Μεταφορών εκπονήθηκε κατά τέτοιο τρόπο, ώστε να ενισχύει το πληροφοριακό δίκτυο στην ανατολική Ελλάδα και στο Αιγαίο για λόγους που αντιλαμβάνεσθε. Πράγματι διατυπώνονται παράπονα από περιοχές της δυτικής Ελλάδος ότι σταθμοί τοπικής εμβέλειας, που κάποτε λειτουργούσαν, δεν είναι δυνατόν να λάβουν άδεια γιατί οι συχνότητες που έχουν προκηρυχθεί γι'αυτήν την περιοχή της χώρας, τη δυτική Ελλάδα, είναι πολύ λίγες. Το πρόβλημα αυτό αντιμετωπίζεται προσωρινά επειδή έχουν νομιμοποιηθεί και λειτουργούν οι σταθμοί που και παλαιότερα λειτουργούσαν.
'Ομως, πρέπει να σας πω ότι δεν είναι δική μας αυθαίρετη επιλογή, η κατανομή των συχνοτήτων με αυτόν τον τρόπο. Είναι αποτέλεσμα επιστημονικής εργασίας την οποία έχουν κάνει ειδικοί. Είναι στη διάθεσή σας ο φάκελος αυτός -είναι περισσότερες από εκατό σελίδες- και είναι η καλύτερη απόδειξη ότι η δουλειά που κάνουμε θεμελιώνεται πάνω σε σωστές βάσεις προκειμένου σύντομα να έχουμε τα καλύτερα αποτελέσματα.
 Κυρία και κύριοι συνάδελφοι, θα έχω τη δυνατότητα να επανέλθω στη δευτερολογία μου. Αυτό το οποίο θέλω να μείνει ως εντύπωση είναι τούτο:
'Οτι ουδείς περισσότερο από εμάς επιθυμεί την αποκατάσταση της νομιμότητας, της διαφάνειας και της ποιότητας στο ραδιοτηλεοπτικό τοπίο.
Υπάρχουν πολλά παραδείγματα στα οποία θα επανέλθω στη δευτερολογία μου που επιβεβαιώνουν του λόγου μου το αληθές.
 ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος της Νέας Δημοκρατίας κ. Μπενάκη έχει το λόγο.
 ΑΝΝΑ ΜΠΕΝΑΚΗ-ΨΑΡΟΥΔΑ: Κύριοι συνάδελφοι, η ατμόσφαιρα που δημιούργησε ο κύριος Υπουργός προσπαθώντας να απαντήσει στη επερώτηση της Νέας Δημοκρατίας είναι πραγματικά σχιζοφρενική, διότι δεν καταλάβαμε εάν απαντούσε σε επερώτηση της Νέας Δημοκρατίας προς την Κυβέρνηση  ή εάν ο ίδιος έκανε επερώτηση προς τη Νέα Δημοκρατία για το τι έκανε, ή δεν έκανε, όταν ήταν Κυβέρνηση και για το αν διατυπώνει, ή δεν διατυπώνει σωστά τον αντιπολιτευτικό της λόγο.
 Αυτή η καραμέλα πρέπει να σταματήσει, κύριοι συνάδελφοι, και λυπάμαι πάρα πολύ που αυτόν τον τελείως παλαιομοδίτικο τρόπο αντιμετώπισης μιας επερώτησης τον υιοθέτησε ο κύριος Υπουργός, ο αρμόδιος για τα Μέσα Μαζικής Ενημέρωσης, υποτίθεται ένας εκσυγχρονιστής, ένας μοντέρνος άνθρωπος, ο οποίος ήρθε να απαντήσει με συγκεκριμένα επιχειρήματα στη σαφέστατη και πραγματικά τεκμηριωμένη επερώτηση της Νέας Δημοκρατίας.
Βέβαια, επανέλαβε το σύνηθες τροπάριο ότι εμείς αλλάξαμε προσωπείο.              Δεν ξέρω, κύριοι συνάδελφοι, αλλά στο σπίτι του κρεμασμένου -λέει η λαϊκή  παροιμία- δεν μιλάνε για σκοινί. Διότι, εάν τολμήσει κανείς να αναφέρει τη λέξη "αλλαγή προσωπείου", δεν θα την πεί βέβαια στη Νέα Δημοκρατία, αλλά θα την αναφέρει αποκλειστικά και μόνο στο ΠΑ.ΣΟ.Κ.
 Ποιος άλλαξε τα τριτοκοσμικά του συνθήματα; Ποιος άλλαξε αυτήν την επαναστατική εικόνα του κόμματος της αλλαγής της δεκαετίας του '80, που κατέστρεψε φυσικά την Ελλάδα, και ποιος μεταμφιέστηκε σήμερα σε ένα Κόμμα δήθεν ευρωπαϊκά προσανατολισμένο, σε ένα κόμμα που υποστηρίζει την ελεύθερη οικονομία, σε ένα κόμμα του πλουραλισμού -υποτίθεται- και της φιλελεύθερης δημοκρατίας;
 Για αλλαγές προσωπείων, λοιπόν, ας μη μιλάει το κόμμα του ΠΑ.ΣΟ.Κ.  και ο κύριος Υπουργός και ας μην αναφέρεται στη Νέα Δημοκρατία, που ούτε προσωπείο έχει αλλάξει στην ιδεολογία της  ούτε στην πολιτική της, αλλά ούτε καν έχει μετακινηθεί από τις βασικές αρχές της.
 ΙΩΑΝΝΗΣ ΚΕΦΑΛΟΓΙΑΝΝΗΣ: Να μας πει ο κύριος Υπουργός στη δευτερολογία του, το κόμμα του ΠΑ.ΣΟ.Κ. τι είναι; Είναι φιλελεύθερο, σοσιαλιστικό, κεντρώο;
 ΑΝΝΑ ΜΠΕΝΑΚΗ-ΨΑΡΟΥΔΑ: Αυτό εννοώ, κύριε Κεφαλογιάννη. 'Εχουν ένα κόμμα που δεν έχει πρόσωπο, γιατί το αλλάζει και το μετασχηματίζει συνεχώς.  Και έρχεται να το επιρρίψει αυτό στη Νέα Δημοκρατία.
 Ακόμη ο κύριος Υπουργός είπε ότι εμείς δεν έχουμε πρόταση. Ποιος έκανε την πρόταση για τη συνταγματική μεταρρύθμιση, κύριε Υπουργέ, σε σχέση ακριβώς με το άρθρο 15 και 16 και τη διαμόρφωση των ανεξαρτήτων διοικητικών αρχών; Ποιος έχει υποβάλει και πρόταση νόμου για τη ρύθμιση του ραδιοτηλεοπτικού συμβουλίου;
 Νομίζω ότι αυτή η συζήτηση, της απάντησης υποτίθεται στην κριτική της Νέας Δημοκρατίας με το τι έκανε ή δεν έκανε η Νέα Δημοκρατία το 1820 όταν ήταν Κυβέρνηση, ας την αφήσουν, διότι δεν συμβάλλουν στην αναβάθμιση του κοινοβουλευτικού διαλόγου.
'Ενα δεύτερο στοιχείο που καθιστά την ατμόσφαιρα εδώ σχιζοφρενική είναι πραγματικά η στάση της Κυβέρνησης και ο τρόπος που απαντά στα θέματα του Ραδιοτηλεοπτικού Συμβουλίου, εμφανίζοντας το ραδιοτηλεοπτικό συμβούλιο, του οποίου τους προέδρους και τη μείζονα σύνθεση η ίδια η Κυβέρνηση όρισε, ως ένα σώμα το οποίο αντιπολιτεύεται την Κυβέρνηση.
 Εγώ κατάλαβα ότι η στάση του κυρίου Υπουργού ήταν στάση κριτικής και επερώτησης κατά του ραδιοτηλεοπτικού συμβουλίου.
 Ερωτώ, κύριοι συνάδελφοι, οι δύο πρόεδροι που εκκωφαντικά παραιτήθηκαν, ο κ. Κασσιμάτης το 1998 και ο κ. Σούρλας τώρα στο τέλος του 1999, από ποιους ορίστηκαν πρόεδροι του ραδιοτηλεοπτικού συμβουλίου; Δεν ήσαν πρόσωπα επιλογής της Κυβέρνησης;
Ερώτημα δεύτερο: Και οι δύο αξιολογότατοι καθηγητές της Νομικής Σχολής και άνθρωποι καταρτισμένοι και στα θέματα Δημοσίου Δικαίου, αλλά και στα θέματα τα οποία χειρίστηκαν, οι δύο δηλαδή αυτοί πρόεδροι, δεν ήσαν άνθρωποι προσκείμενοι στο ΠΑ.ΣΟ.Κ.; Δεν ήθελαν να βοηθήσουν την πολιτική της Κυβέρνησης στο ραδιοτηλεοπτικό τομέα; Δεν μπήκαν γι'αυτό το λόγο επικεφαλής του Εθνικού Συμβουλίου Ραδιοτηλεόρασης για να πραγματοποιήσουν την πολιτική της Κυβέρνησης στο ραδιοτηλεοπτικό χώρο; Και οι δύο αυτοί καθηγητές και ιδιαίτερα ο τελευταίος, ο κ. Σούρλας, παραιτήθηκαν με κείμενα που αποτελούν κόλαφο για την Κυβέρνηση και ιδιαίτερα για τον κύριο Υπουργό.
Και ερωτώ: Δεν είναι σχιζοφρενική πράγματι η κατάσταση και η εικόνα που δημιουργεί ο κύριος Υπουργός μέσα σε αυτήν την Αίθουσα;
 Κύριοι συνάδελφοι, είμαι αρκετά χρόνια Βουλευτής, παρακολουθώ από πολλά χρόνια στην αντιπολίτευση την κάθε κυβέρνηση του ΠΑ.ΣΟ.Κ. που έχει περάσει και πιστεύω ότι δεν έχει συμβεί ποτέ αυτό το καταπληκτικό φαινόμενο, μέλη ενός οργάνου, τα οποία τοποθετήθηκαν από την Κυβέρνηση και εκλήθηκαν να εφαρμόσουν την πολιτική της, να προσφύγουν στο Συμβούλιο της Επικρατείας εναντίον της Κυβέρνησης.
 Αυτό το παράδοξο και ανήκουστο συνέβη με το Εθνικό Συμβούλιο Ραδιοτηλεόρασης. Πλην του κ. Σούρλα, ο αντιπρόεδρος και μέλη του Ραδιοτηλεοπτικού Συμβουλίου προσέφυγαν στο Συμβούλιο της Επικρατείας εναντίον πράξεων του Υπουργού.
 Και ερωτώ, τι είναι αυτό; Αντιπολίτευση της Νέας Δημοκρατίας; Είναι υπονομευτικές κινήσεις της Αντιπολίτευσης, οι οποίες γίνονται εναντίον της Κυβέρνησης και αδικούν αυτή την πρωτοποριακή και άκρως δημοκρατική παρέμβαση της Κυβέρνησης για να ρυθμιστεί το ραδιοτηλεοπτικό τοπίο; 'Οντως, κύριοι συνάδελφοι, συνέβη και αυτό το πρωτάκουστο, συνέβη επί της Κυβερνήσεως του ΠΑΣΟΚ και συνέβη ειδικά με τα μέλη του Συμβουλίου Ραδιοτηλεόρασης.
Εδώ κύριοι συνάδελφοι, βρισκόμαστε μπροστά σε ένα ψευτοδίλημμα. Ο κύριος Υπουργός λέει ότι είναι ανεξάρτητη  διοικητική αρχή το Ραδιοτηλεοπτικό Συμβούλιο, διότι απαιτείται η σύμφωνη γνώμη του  προκειμένου να εκδοθούν κάποιες πράξεις του Υπουργού. Αυτό είναι αλήθεια.  Αυτό όμως δεν σημαίνει ότι αποφασίζει και εκτελεί τις αποφάσεις το Ραδιοτηλεοπτικό Συμβούλιο. Είναι στη διάθεση του Υπουργού. Δηλαδή εάν θελήσει να προβεί σε μία διοικητική πράξη ο Υπουργός, πρέπει να ζητήσει  τη σύμφωνη γνώμη του Ραδιοτηλεοπτικού Συμβουλίου, αλλά εάν δεν θέλει να ρυθμίσει αυτήν την κατάσταση, απλούστατα δεν τη ζητεί τη γνώμη. Και είναι γνωστό πως οι φάκελοι παραμένουν ανενεργοί, διότι απλούστατα, υποψιαζόμενος ενδεχομένος ο Υπουργός ότι οι γνώμες που θα διατυπωθούν από το Ραδιοτηλεοπτικό Συμβούλιο δεν θα είναι εκείνες που επιθυμεί, ακριβώς δεν τις ζητεί.
 Συμβαίνει να είμαι μέλος της Επιτροπής Θεσμών και Διαφάνειας, είμαι και αντιπρόεδρος, και έχω ζήσει και τον κ. Κασιμάτη και τον κ. Σούρλα στην επιτροπή. Πραγματικά αυτή ήταν η ειλικρινέστατη αγωνία τους και η ειλικρινέστατη αγωνία και η δική μας. Να δούμε εάν πράγματι το Ραδιοτηλεοπτικό Συμβούλιο πέραν των τεχνικών δεδομένων που οφείλετε να του εξασφαλίσετε για να λειτουργήσει, έχει και τη θεσμική δυνατότητα να είναι μια πράγματι ανεξάρτητη διοικητική αρχή. Και οι διαπιστώσεις μας καθώς και οι διαβεβαιώσεις τους ήταν ακριβώς το αντίθετο  ή περίπου το αντίθετο, για να μην είμαι υπερβολική και σας αδικώ. Το μόνο που υποτίθεται ότι έχει ο Υπουργός, είναι ο έλεγχος νομιμότητας. Και βέβαια αυτόν δεν μπορεί κανείς να τον αρνηθεί. Αλλά πόσα πράγματα γίνονται, κύριοι συνάδελφοι, υπό το πρόσχημα του ελέγχου της νομιμότητας, διότι με τον έλεγχο της νομιμότητας και μπορούν διοικητικές πράξεις να μην εκτελεστούν ποτέ, διότι συνεχίζεται εσαεί ο έλεγχος της νομιμότητας αλλά και από την άλλη πλευρά με την κάλυψη του ελέγχου νομιμότητας, να μην εκτελούνται διοικητικές πράξεις που πρέπει να εκτελεστούν.
 Βεβαίως η τελευταία κρίση που σημειώθηκε και προκάλεσε και την παραίτηση του κ. Σούρλα, δεν ήταν μόνο η αναδρομική εφαρμογή κυρώσεων το ξέρετε πολύ καλά, και εσείς άλλωστε είπατε πολύ προσεκτικά εδώ "μεταξύ άλλων", υπήρξαν δηλ. και πολλά άλλα θέματα που οδήγησαν στην παραίτηση, θέματα που έδειχναν ότι η πρόθεση της Κυβέρνησης δεν ήταν να βοηθήσουν το Ραδιοτηλεοπτικό Συμβούλιο να φθάσει σε αποτελέσματα, αλλά περισσότερο να βάλει  εμπόδια. Και σας ερωτώ για ένα θέμα, το οποίο είναι πάρα πολύ ευαίσθητο. Αφήνω κατά μέρος τις άδειες λειτουργίας και το χάος που έχει επικρατήσει.  (Λυπούμαι, γιατί είμαι μεταξύ εκείνων, επειδή είμαι παλιά κοινοβουλευτική και έχω πολλά χρόνια στην Αντιπολίτευση, μεταξύ εκείνων που υπέστησαν τις ορδές του Αρκουδέα στο τέλος της δεκαετίας του '80 και επάνω στο Σέιχ Σου, όταν εφόρμησε για να καταστρέψει τις κεραίες του Ραδιοφωνικού Σταθμού της Θεσσαλονίκης, αλλά ήμουν και μεταξύ εκείνων που υπεράσπισαν την κεραία στον Υμηττό για τον 9,84.
 Τότε έγινε ένας θαυμάσιος αγώνας για την ελεύθερη ραδιοφωνία και κατ' επέκταση για την τηλεόραση. Αλλά ποιος θα φανταζόταν ότι ο ωραίος αυτός αγώνας θα οδηγούσε μέσα στο σημερινό χάος, ένα χάος που θα μου επιτρέψετε να πω, πως πιστεύω ότι αυτήν τη στιγμή γίνεται ανεκτό από την Κυβέρνηση, για να μην χρησιμοποιώ ακραίες εκφράσεις, ειδικά γιατί βρισκόμαστε σε προεκλογική περίοδο και ειδικά γιατί μέσα από το χάος σε εκείνον που κατέχει την εξουσία, που έχει δηλαδή την Κυβέρνηση, είναι ευκολότερο να περάσει τα μηνύματά του και τις επιθυμίες του, παρά εάν είναι ταξινομημένο αυτό το χάος, δηλαδή εάν υπάρχει τάξη και επομένως υπάρχει έλεγχος).
Θα διερωτηθώ -αφού πω ότι δεν αμφισβητώ τα νούμερα που έδωσε ο Υπουργός σε σχέση με τις πιστώσεις, σε σχέση με κάποιον υποτυπώδη εξοπλισμό, σε σχέση με κάποια εξειδικευμένα πρόσωπα που είναι ανεπαρκέστατα, αλλά έχει υπάρξει μία πρόοδος- γιατί έχει μείνει τελείως χωρίς την παραμικρή προώθηση το άλλο κεφάλαιο, που ενδιαφέρει πάρα πολύ, αφού πάμε για εκλογές το θέμα της διαφάνειας, της διαφάνειας ως προς το ιδιοκτησιακό καθεστώς των φορέων ενημέρωσης της κοινής γνώμης και η εφαρμογή του νόμου που προβλέπει ονομαστικοποίηση μέχρι και φυσικών προσώπων.
 Εκεί, πράγματι σ' αυτήν την αναφορά που στείλατε στην Επιτροπή Θεσμών και Διαφάνειας μου κάνει εντύπωση ότι ενώ όλα τα άλλα έχουν προχωρήσει, (για τους κώδικες δεοντολογίας εσείς λέτε ότι έχετε προτρέψει το Ραδιοτηλεοπτικό Συμβούλιο να προχωρήσει, αλλά εκείνο έχει ολιγωρήσει και είναι εύλογο, διότι όταν υπάρχει αυτή η πίεση για τα άλλα επείγοντα θέματα οι κώδικες δεοντολογίας μένουν πιο πίσω), εν τούτοις στο θέμα ελέγχου της διαφάνειας των επιχειρήσεων που δραστηριοποιούνται στον ευρύτερο χώρο δεν έχει γίνει καμία πρόοδος. 'Ιδρυσε λέει το νέο αυτό τμήμα η Κυβέρνηση, προκειμένου να καταστεί δυνατός ο έλεγχος των κανόνων διαφάνειας που θεσπίζει ο ν. 2328. Δημιουργήθηκε και ειδικό μητρώο που πρέπει να τηρείται στο τμήμα, αλλά το τμήμα, όπως λέτε εσείς, δεν έχει ακόμα λειτουργήσει, επειδή δεν έχει προσληφθεί το επιστημονικό προσωπικό που θα επεξεργαστεί τα στοιχεία.
Δεν σας κάνει εντύπωση, κύριοι συνάδελφοι, ότι το μόνο κομμάτι το οποίο δεν ξεκίνησε καν στη δραστηριότητα του Εθνικού Συμβουλίου Ραδιοτηλεόρασης, είναι το κομμάτι που αφορά τη διαφάνεια, τον έλεγχο του ιδιοκτησιακού καθεστώτος και την κατάρτιση του ειδικού μητρώου;
Δεν μας κάνει εντύπωση αυτό, κύριοι συνάδελφοι, διότι είναι γνωστές και οι διαπλοκές που υπάρχουν στο χώρο των ραδιοτηλεοπτικών μέσων.  Ανωγνωρίζω και τις δυσκολίες τις οποίες μπορεί να αντιμετωπίζει η Κυβέρνηση, ειδικά γιατί πηγαίνουμε στις εκλογές και επομένως η εξάρτιση από τα εκδοτικά συμφέροντα που ρυθμίζουν και τη δραστηριότητα των ραδιοτηλεοπτικών σταθμών, επηρεάζει την Κυβέρνηση. Δεν το λέω υπό αρνητική έννοια, αλλά το λέω και υπό τη φυσική έννοια, δηλαδή τις δυνάμεις που επιδρούν σε μία δημοκρατία κατά την άσκηση της κριτικής και της διαδικασίας επηρεασμού της κοινής γνώμης. Αλλά δεν ήταν ένα κύριο θέμα αυτό στο οποίο έπρεπε να δοθεί πρωταρχική έμφαση και έπρεπε να μείνει αυτό ειδικά το τμήμα ανενεργό;
 Κύριοι συνάδελφοι, η διαπίστωση τελικά είναι ότι η Κυβέρνηση, όχι μόνο δεν στήριξε το  Ενικό Συμβούλιο Ραδιοτηλεόρασης,για να μπορέσει πράγματι να κινηθεί μέσα σε ένα τοπίο εχθρικό και συγκεχυμένο, όπου κινούνται δυστυχώς και ξένες δυνάμεις, όχι μόνο δε βοήθησε, αλλά πήρε και μία στάση εχθρική απέναντί του. Δεν μιλάω τώρα για τις πιστώσεις και τι χρήματα μπορεί να έδωσε. Δεν βοήθησε τους πραγματικά εκλεκτούς προέδρους, τους οποίους τοποθέτησε στο Ραδιοτηλεοπτικό Συμβούλιο, και τα μέλη εκείνα τα οποία επέλεξε η ίδια. Και δεν μιλάω για τους εκπροσώπους. Η συμμετοχή εκπροσώπων των κομμάτων φαίνεται ότι πράγματι δεν υπήρξε η επιτυχέστερη επιλογή σ'αυτήν την περίπτωση. Πάντως, όμως, κατά το σκέλος που η Κυβέρνηση μπορούσε να στηριξει το συμβούλιο, δεν το στήριξε.
Και τελειώνοντας, για να φανεί πράγματι η αγωνία που διακατείχε τα διορισμένα μέλη από την κυβέρνηση, του Εθνικού Συμβουλίου Ραδιοτηλεόρασης, η αγωνία να βρουν στήριξη από την κυβέρνηση που προφανώς δεν την βρήκαν και οδηγηθήκαν, όπως σας είπα, και στις εκκωφαντικές παραιτήσεις, αλλά και στο πρωτοφανές τα διορισμένα μέλη να προσφεύγουν στο Συμβούλιο της Επικρατείας εναντίον των πράξεων της κυβέρνησης που τους διόρισε, φαίνεται τελικά στην κατάληξη μιας έκθεσης που έστειλε το Ραδιοτηλεοπτικό Συμβούλιο στην Επιτροπή Θεσμών και Διαφάνειας τον Ιούνιο του 1999.
 Λέει: Γνωρίζουμε ότι ο νόμος 2328 περιέχει ατέλειες και αδυναμίες και εφαρμόζεται με δυσκολία. Οι ατέλειες όμως της νομοθεσίας διορθώνονται". Προσπάθεια διόρθωσης βέβαια δεν είδαμε. "Οι λίγες συχνότητες διευθετούνται ή αυξάνονται" -μας το είπε και ο κύριος Υπουργός- "με τη σύγχρονη τεχνολογία. Δεν πρέπει όμως να εγκαταλειφθεί το ραδιοτηλεοπτικό τοπίο στην ομιχλώδη κατάσταση που είναι σήμερα, η οποία μας εκθέτει διεθνώς.  Αυτό που δοκιμάζεται σήμερα είναι αν θα διατηρηθεί η σημερινή απαράδεκτη κατάσταση που πλήττει θανάσιμα το ραδιοτηλεοπτικό πολιτισμό μας. Αν δηλαδή θα αποδεχθούμε" -και προσέξτε κύριοι συνάδελφοι ποια είναι αυτά που πρέπει να προσέξουμε σύμφωνα με το Ραδιοτηλεοπτικό Συμβούλιο, "τη διαιώνιση της μη νομιμότητας, την αυθαίρετη εκπομπή ραδιοτηλεοπτικών προγραμμάτων, τη διαιώνιση της πειρατείας, τον ασύδοτο και ανεξέλεγκτο ανταγωνισμό, την αδιαφανή διαπλοκή συμφερόντων, τη φοροδιαφυγή και τη μαύρη εργασία στις ραδιοτηλεοπτικές επιχειρήσεις που τελικά θα οδηγήσουν ένα νέο και δυναμικό τομέα σε αδιέξοδο, που υποτίθεται ότι αναπτύσσεται για να υπηρετεί τις συνταγματικές αρχές της πολυφωνίας, της ποιότητας, της διαφάνειας, της ενημέρωσης, της ελεύθερης έκφρασης, της αντικειμενικότητας. Είναι επομένως επιβεβλημένο να στηριχθεί το Εθνικό Ραδιοτηλεοπτικό Συμβούλιο, ώστε να βοηθηθεί στην προσπάθειά του που ανοίγει δρόμο για ανάληψη ευθυνών και από άλλους πολιτικούς παράγοντες, για να υπάρξει επιτέλους και στη χώρα μας στοιχειώδης ευρυθμία." Κύριοι συνάδελφοι, αυτή ήταν  η έκκληση του Ραδιοτηλεοπτικού Συμβουλίου στις 16-6-99. Και η απάντηση της κυβέρνησης ήταν τέτοια ώστε αυτό το Ραδιοτηλεοπτικό Συμβούλιο παραιτήθηκε στο τέλος του 1999 με τους γνωστούς και δημοσιοποιημένους λόγους.
 Ας μην έρθει τώρα ο κύριος Υπουργός να μας πει ότι για όλα αυτά φταίει η Νέα Δημοκρατία, φταίει η Αντιπολίτευση, φταίει ενδεχομένως η κυβέρνηση της Νέας Δημοκρατίας το 1990 με 1993. Τότε πράγματι θα υποβιβαστεί και η νοημοσύνη μας και το επίπεδο που πρέπει να ισχύει σ'αυτήν την Αίθουσα.
 ΠΡΟΕΔΡΕΥΩΗ (Νικόλαος Κατσαρός): Ο Κοινοβουλευτικός Εκπρόσωπος του ΚΚΕ κ. Δημήτριος Κωστόπουλος έχει το λόγο.
 ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, πώς διαμορφώνεται η γενικότερη κατάσταση, πώς διαμορφώνεται το τοπίο, όπως είπαν κάποιοι Βουλευτές στο χώρο των ΜΜΕ. Αν επιχειρήσεις να προσεγγίσεις το ζήτημα, προσπαθώντας να απαντήσεις σ'αυτό το ερώτημα, με έναν αφηρημένο τρόπο, με έναν ακαδημαϊκό τρόπο, με έναν ρομαντικό τρόπο καλών προθέσεων και διαθέσεων, θα αστοχήσεις.
 Η ουσία είναι ότι τα επόμενα λίγα χρόνια, θα μοιραστούν είκοσι  τρισεκατομμύρια δραχμές για διάφορες εργασίες σε έργα και συχνά όχι έργα. Ο καθένας από τους μεγαλοσχήμονες αυτού του τόπου ψάχνει, βρίσκει και χρησιμοποιεί τα όπλα του, για να πάρει, αν είναι δυνατόν, όλη την πίττα, μέρος της πίτας, μεγάλο κομάτι της πίττας. Και στην επιδίωξή του αυτή στήνει και έναν τηλεοπτικό σταθμό, στήνει ένα ραδιοφωνικό σταθμό, βγάζει εφημερίδες και περιοδικά, που ειρήσθω εν παρόδω να πω είναι κατά κανόνα όλα χρεωμένα και δεν πληρώνει και τα χρέη του. Τα θέλει όλα. Πολύ λαίμαργοι είναι βρε παιδί μου!
 Είναι χρεωμένα και τα κρατάει. Δεν σας προκαλεί εντύπωση να ακούτε νούμερα, να μιλάμε για δεκάδες δισεκατομμύρια δραχμές χρέη και να το κρατάει; Ποιος επιχειρηματίας κρατάει επιχείρηση, που του αποδίδει μείον; Κανένας. Κανένας λογικός καπιταλιστής. Αν υπάρχει κανένας ρομαντικός  σαν τον 'Οουενς, εντάξει. Και τα κρατάνε, πράγμα που σημαίνει ότι αυτό το χρέος θα μεταφραστεί πολλαπλάσια σε κέρδος κατόπιν. Γιατί με αυτό το  όπλο, μαζί και με άλλα όπλα που χρησιμοποιεί -αλλά αυτό κουβεντιάζουμε σήμερα- απειλεί, εκβιάζει, φωνάζει, διαμαρτύρεται τάχα. Και αυτό που έλεγαν παλιότερα οι δημοσιογράφοι σαν αξίωμα σε κάθε σχολή δημοσιογραφίας "πού, πότε, πώς, γιατί" έχει καταργηθεί. Τώρα όλα υποτάσσονται στο στόχο, που έχει ο μεγαλοσχήμονας και σχετίζεται με τα οικονομικά, όπως σας είπα προτύτερα. Τα "πού, πότε, πώς, γιατί" είναι ασήμαντα πράγματα γι' αυτούς που παράγουν ειδήσεις ακριβά αμειβόμενοι. Και δεν μιλάω τώρα για τους πολλούς δημοσιογράφους, για τους χαμάληδες της υπόθεσης, για τα μυρμηγκάκια, που αμείβονται με πενταροδεκάρες.
  Επομένως, ήρθε η Κυβέρνηση κατόπιν των διαμαρτυριών, ας πούμε έτσι, και πρότεινε να κάνουμε μία ανεξάρτητη αρχή, για να ελέγξει το τοπίο.               Εμείς, ξέρετε κύριε Πρόεδρε, όταν συζητούνταν όλα αυτά τα πολύ ωραία στο  αυτί, είχαμε αντιρρήσεις. Είχαμε επιφυλάξεις, κάναμε μία τοποθέτηση ότι δεν δένει στο σύστημα που ζούμε το ανεξάρτητο. Το ανεξάρτητο μπορεί να  ίσχυε παλιότερα, όταν ακούστηκε η φράση "υπάρχουν δικαστές στο Βερολίνο".           Πέρασαν από τότε κοντά διακόσια χρόνια, έχει κυλήσει πολύ νερό στο  αυλάκι. Αλλά ας δεχθούμε την καλή προαίρεση της Κυβέρνησης και όσων υποστήριξαν αυτήν την προσπάθεια της ανεξάρτητης αρχής για τον έλεγχο στα ΜΜΕ. Ναι, πριν αλέκτωρ φωνήσαι τρις επιβεβαιώθηκαν οι δικές μας ανησυχίες και οι δικές μας αντιρρήσεις.
 Η ανεξάρτητη αρχή πήγε να κάνει κάποια προσπάθεια ανεξάρτητης αρχής και κάποια στιγμή προσκρούει στον αρμόδιο Υπουργό ο οποίος λειτούργησε με το σκεπτικό ότι είσαι ανεξάρτητη  όσο θέλω εγώ να είσαι ανεξάρτητη. Διότι και αυτά που είπε ο κ. Σούρλας και αυτά που παλαιότερα είπε ή θα ήθελε να πει ο κ. Κασσιμάτης, αυτό επιβεβαιώνουν.  'Οτι προσκρούουν σε αντιρρήσεις οι οποίες έχουν να κάνουν πάλι με εκείνα τα συμφέροντα τα διαπλεκόμενα, όπως έχει λεχθεί.
 Θα βάλει πρόστιμο η ανεξάρτητη αρχή, το Συμβούλιο Ραδιοτηλεόρασης σε ένα μεγιστάνα -που δεν ξέρω πως έγινε μεγιστάνας, τέλος πάντων- και θα το δεχθεί; Αυτός δεν πληρώνει το ΙΚΑ. Θα δεχθεί το πρόστιμο; Και έκανε την κίνηση που υποθέτω ότι έκανε. 'Εβαλε τις φωνές σε κάποιους αρμόδιους και αυτοί είπαν, κύριοι εγώ έχω το δικαίωμα σύμφωνα με το νόμο να εγκρίνω αν είναι νόμιμο ή όχι και σας λέω ότι δεν είναι νόμιμο. Περίπου έτσι το φαντάζομαι. Και σε αυτήν την περίπτωση, όμως, κύριε Υπουργέ, πείτε ότι δεν ήταν νόμιμο. Είναι υποκειμενικό. Να αναπέμψετε την απόφαση του Συμβουλίου Ραδιοτηλεόρασης και να τους πείτε, κύριοι δεν είναι νόμιμο, φτιάξτε το νόμιμο, να το κουβεντιάσουμε. Θα γινόταν μία συζήτηση και στην κοινωνία, θα δούμε ποιος είχε δίκιο και ποιος δεν είχε δίκιο και στο τέλος θα καταλήγαμε. Δεν επιλέξατε αυτό το δρόμο. Επιλέξατε το δρόμο ο οποίος συνηγορεί αύριο στα δικαστήρια να δικαιωθούν όπως κάποιος άλλος πρωτύτερα είπατε δικαιώθηκε. Μην μας λέτε τώρα εμάς για...
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Η Κυβέρνηση δικαιώθηκε μέχρι τώρα σε όλες τις αποφάσεις των δικαστηρίων.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν ξέρω στην κοινή γνώμη, στον κοσμάκη πως δικαιώνεσθε, τι γίνεται. Και ο κ.Σούρλας και οι άλλοι που παραιτήθηκαν απ'ό,τι καταλαβαίνω δεν ήταν μέλη του Κομμουνιστικού Κόμματος Ελλάδας, ούτε και των άλλων κομμάτων. Οι δικοί σας παραιτήθηκαν και βεβαίως και οι άλλοι. Ετσι;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν προτείνουμε μέλη μας στο Συμβούλιο Ραδιοτηλεόρασης.
 ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Σαν κομματική οργάνωση του ΠΑ.ΣΟ.Κ. το είδατε εδώ που τα λέμε σε κάποια φάση. 'Ετσι λειτουργήσατε. Κακώς. Και από την άποψη αυτή δεν επιτρέψατε να λειτουργήσει σαν ανεξάρτητη αρχή αυτό το όργανο και φθάσαμε εκεί που φθάσαμε.
 Είπατε για τις συχνότητες. Για τις συχνότητες θα πω μια κουβέντα, κύριε Υπουργέ. Δεν είμαι σε θέση να γνωρίζω τις λεπτομέρειες, αλλά ούτε και αυτό το πολυσέλιδο κείμενο που δείξατε το έχω υπόψη μου. Θα ήμουν άδικος να σας κάνω κριτική χωρίς να γνωρίζω. Απλώς θέλω να σας πω μια κουβέντα. Να λείψουν οι σκοπιμότητες στη διαδικασία τακτοποίησης αυτού του ζητήματος. Αυτήν την πρόταση και την έκκληση μπορούμε να κάνουμε τώρα, γιατί βεβαίως το τοπίο, όπως είπατε, δεν είναι καλό και χρειάζεται κάποια τακτοποίηση.
 Κύριε Πρόεδρε, θα τελειώσω με το ζήτημα των εκλογών. Μα, θα μου πείτε, πότε; Τι πότε; Εδώ και ένα χρόνο όλο εκλογές κάνουμε. Τι θα πει  πότε; Βρισκόμαστε σε παρατεταμένη προεκλογική περίοδο. Τελεία και παύλα.  Ο κύριος Πρωθυπουργός ύστερα από τις παρεμβάσεις και του Αρχηγού του κόμματος της Αξιωματικής Αντιπολιτευσης δηλώνει, το χαρτί αυτό το κρατάω εγώ σαν άσσο, όποτε θέλω θα τις κάνω. Συνεπώς μπορεί να κάνει και αύριο  το πρωί. 'Ετσι δεν είναι;
 Και από την άποψη αυτή επείγει το ζήτημα να ξεκαθαρίσουμε και ένα  άλλο τοπίο. Τι θα γίνει με την προβολή των απόψεων των φορέων που θα δώσουν τη μάχη στην εκλογική αναμέτρηση. Και έγινε συζήτηση ότι μοιράζεται μεταξύ Κυβέρνησης και Αξιωματικής Αντιπολίτευσης. Δεν είμαι σε θέση να γνωρίζω επακριβώς τα στοιχεία, αλλά ξέρω ότι στα κρατικά μέσα είναι εξήντα - σαράντα το παιχνίδι, στα ιδιωτικά είναι εβδομήντα τριάντα και εμείς οι υπόλοιποι παίρνουμε το "τινγκ". Δηλαδή, πέφτει η λίρα στο ταψί, παίρνετε εσείς τη λίρα και εμείς παίρνουμε τον ήχο. Αυτή είναι η κατάσταση. Και από την άποψη αυτή "τινγκ". Και από την άποψη αυτή επείγει πρόγραμμα από τώρα. "Εδώ και τώρα", όπως θα έλεγε κάποιος, να γίνει το πρόγραμμα και ίση μεταχείριση. Για να θυμηθώ την αποστροφή του συγχωρεμένου του Θανάση του Κανελλόπουλου, ίση μεταχείριση γιατί και οι μικροί θέλουν να γίνουν μεγάλοι.
 Αυτά, κύριε Πρόεδρε.
 ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, είναι σαφές ότι η κατάσταση που  επικρατεί στο Ραδιοτηλεοπτικό πεδίο της χώρας, είναι επιεικώς απαράδεκτη.           Είμαστε οι τελευταίοι και οι χειρότεροι σ'όλο τον Ευρωπαϊκό χώρο. Κατά την έννοια αυτήν, άκουσα την κ.Μπενάκη να μας διαβάζει την έκθεση του ΕΣΡ. Αυτά είναι γνωστά. 'Ετσι είναι τα πράγματα και ίσως ακόμη χειρότερα: Χάος, μη νομιμότητα, νομοθεσία που δεν εφαρμόζεται, θεσμοί που αμφισβητούνται. Και πρέπει να διερωτηθεί κανένας γιατί συμβαίνουν αυτά.
( Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β.ΚΩΣΤΟΠΟΥΛΟΣ )
Γιατί υπάρχει η ανοχή της παρανομίας; Γιατί έρχονται καθυστερημένα νομοθετήματα είτε είναι το ΠΑΣΟΚ στην εξουσία είτε είναι η Νέα Δημοκρατία; Γιατί αρνούνται τα κόμματα της εξουσίας να συγκροστούν με τους ιδιοκτήτες των βασικών μέσων ενημέρωσης, με τα περίφημα διαπλεκόμενα;
'Ακουσα τον κ. Παυλόπουλο να λέει ότι οι ιδιοκτήτες των μέσων ενημέρωσης είναι όμηροι της πολιτικής εξουσίας. Θα έλεγα ότι συμβαίνει ακριβώς το αντίθετο: 'Οτι και το κόμμα που είναι στην εξουσία, αλλά πολύ περισσότερο εμείς, είμαστε όμηροι αυτών των κυρίων. Δεν είναι όμηροι οι ιδιοκτήτες των μέσων ενημέρωσης, ιδιαίτερα αυτοί που έχουν στα χέρια τους μεγάλη οικονομική δύναμη και μέσα ενημέρωσης με μεγάλη θεαματικότητα και ακροαματικότητα. Αυτοί δεν είναι ποτέ όμηροι, επειδή δεν τους δίνεται μια άδεια. Το αντίθετο συμβαίνει.
 Αυτά όλα, πρέπει κατά τη γνώμη μου, κύριε Υπουργέ, να τελειώσουν. Εγώ θα έλεγα ότι η σημερινή συζήτηση, δυστυχώς δεν είναι συγκεκριμένη συζήτηση αλλά είναι συζήτηση καταγγελιών και που ο ένας κριτικάρει τον άλλον "τι έκανες εσύ  όταν ήσουν στην εξουσία, τι κάνω εγώ τώρα;" Νομίζω ότι πρέπει να προσγειωθούμε λίγο και να κάνουμε μια συγκεκριμένη συζήτηση.
 'Εχω επισημάνει τρεις ιδέες.
Πρώτον, νομίζω ότι πρέπει να ξεκαθαρίσουμε ορισμένες αντιφάσεις που διέπουν τη σχέση του ΕΣΡ με το Υπουργείο Τύπου.
 Δεύτερον, εάν αποσαφηνίζονταν πλήρως οι προτεραιότητες για το επόμενο χρονικό διάστημα, θα ήταν επίσης εξαιρετικά θετικό.
 Και τρίτον, εάν τέλος συμφωνούσαμε στα άμεσα μέτρα που πρέπει να ληφθούν, προκειμένου του Εθνικό Συμβουλιο Ραδιοτηλεόρασης, να είναι σε θέση να ανταποκριθεί στη σημαντική και κρίσιμη αποστολή του.
Θα ξεκινήσω από το πρώτο θέμα που έθιξα. Εγώ ειλικρινά, κύριε Υπουργέ, δεν σας καταλαβαίνω. Γιατί δεν συμφωνώ με τη Νέα Δημοκρατία οτι εσείς υποβαθμίσατε θεσμικά το ρόλο του ΕΣΡ. Ακριβώς το αντίθετο συνέβη όσο προχωράει ο καιρός, θεσμικά και νομοθετικά, το Εθνικό Συμβούλιο Ραδιοτηλεόρασης ενισχύει το ρόλο του. Αλλά εδώ υπάρχει μια μεγάλη αντίφαση: 'Οτι, ενώ το κάνετε αυτό που είναι θετικό, ενώ ο Πρωθυπουργός της χώρας κατ'επανάληψη έχει επισημάνει τον κρίσιμο ρόλο του Εθνικού Συμβουλίου Ραδιοτηλεόρασης, στην πράξη τα αναιρείτε όλα αυτά.  Αυτό είναι για μένα η μεγάλη αντίφαση.  Και εδώ κατά τη γνώμη μου, κύριε Υπουργέ, πρέπει να τελειώνουμε μ'αυτό. Δεν είναι δυνατόν να συνεχιστεί αυτή η αμφισβήτηση. Γιατί διάβαζα χθες στην εφημερίδα "ΤΟ ΒΗΜΑ" ότι μπορεί η κρίση αυτή να συνεχισθεί και με το νέο προεδρείο.
Την Πέμπτη, έχουν συνεδρίαση απ'ό,τι ξέρω. Και πολλά μέλη του Εθνικού  Συμβουλίου Ραδιοτηλεόρασης λένε: "Πριν συζητήσουμε οποιοδήποτε άλλο θέμα, πρέπει να ξεκαθαρίσουμε το θέμα των σχέσεών μας με την Κυβέρνηση και με τον Υπουργό Τύπου." Ξέρετε τι σημαίνει αυτό; 'Οτι είναι δυνατό να υπάρξει μια έκρηξη. Να έχουμε νέες παραιτήσεις, όχι του Προέδρου, άλλων μελών του Ραδιοτηλεοπτικού  Συμβουλίου και να επιδεινωθεί η κρίση. Και να μπούμε σε μια νέα κρίση, με αποτέλεσμα τα πάντα να μένουν σε μια εκκρεμότητα.
 Νομίζω λοιπόν, ότι πρέπει να ξεκαθαρίσετε το θέμα. Και αυτό είναι δικό σας ζήτημα, κύριε Υπουργέ. Να πείτε δηλαδή ευθαρσώς ότι: "Εγώ, δεν αναμειγνύομαι. Το Ραδιοτηλεοπτικό Συμβούλιο, είναι μια ανεξάρτητη διοικητική αρχή. Εάν χρειάζεται να κάνουμε ακόμη και κάποιες αλλαγές νομοθετικού χαρακτήρα για να το εξασφαλίσουμε, να το κάνουμε γρήγορα."  Και θα έλεγα ότι θα έπρεπε πρώτα πρώτα να τελειώνουμε με το θέμα με το ΔΗ.Κ.ΚΙ. Αυτή η υπόθεση έχει βλάψει πάρα πολύ το Ραδιοτηλεοπτικό Συμβούλιο και το κύρος του. Μπλέξαμε στα δικαστήρια. Αμφισβητείται ο ρόλος και η σύνθεση του ΕΣΡ.
 Με πήρε κάποτε ο νομικός σύμβουλος ενός μεγάλου ραδιοτηλεοπτικού καναλιού και ξέρετε τι μου είπε; "Κύριε Κουναλάκη, εμείς δεν πρόκειται να πληρώσουμε πρόστιμο." Και ρώτησα: Γιατί να μην το πληρώσετε; Να το πληρώσετε κύριε. Και μου απάντησε: "'Οχι, γιατί δεν είναι έγκυρο αυτό το ραδιοτηλεοπτικό συμβούλιο." Και ερωτώ: Γιατί δεν είναι έγκυρο; Και απαντάει: "Γιατί δεν μετέχει το ΔΗ.Κ.ΚΙ." Καταλαβαίνετε τώρα τι προβλήματα δημιουργούμε, κύριε Ρέππα, με όλα αυτά;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
'Οποιες αγωγές έχουν γίνει, έχουν απορριφθεί στα δικαστήρια.
  ΠΕΤΡΟΣ ΚΟΥΝΑΛΑΚΗΣ: Εντάξει, αλλά έχουν γίνει. Υπήρξε μεγάλη καθυστέρηση στο να πληρωθούν χρήματα. Γιατί να μην τελειώνουμε με μερικές εκκρεμότητες;
 Πρώτον, είστε κύριοι ανεξάρτητη διοικητική αρχή. Σας παρέχουμε όλα τα εχέγγυα και όλες τις δυνατότητες.
 Δεύτερον, συμπληρώνουμε το Ραδιοτηλεοπτικό Συμβούλιο με το ΔΗ.Κ.ΚΙ.             και προχωρούμε. Και δεν παρεμβαίνουμε στη δουλειά σας ή παρεμβαίνουμε στο  βαθμό που αυτό είναι αναγκαίο.
 Να τελειώνει αυτή η αμφισβήτηση και αυτή η κρίση στις σχέσεις ανάμεσα στο Υπουργείο σας και στο Ραδιοτηλεοπτικό Συμβούλιο.
Aυτό είναι σήμερα το μεγάλο αγκάθι, από το οποίο πρέπει να φύγουμε, όπως σας είπα. Το δεύτερο θέμα είναι οι προτεραιότητες.
Κατά τη γνώμη μου, πρέπει να ξεκαθαρίσουμε ποιες προτεραιότητες πρέπει να θέσουμε για το επόμενο χρονικό διάστημα. Εγώ έχω επισημάνει εδώ τρία πράγματα.
 Πρώτον, η αποφασιστική συμμετοχή του ΕΡΣ στον άμεσο τερματισμό της παρανομίας στο ραδιόφωνο και στην τηλεόραση, δηλαδή η παροχή αδειών για τη λειτουργία ραδιοφωνικών και τηλεοπτικών σταθμών σε ολόκληρη την Ελλάδα. Δεύτερον, το πρόβλημα των ψηφιακών υπηρεσιών, οι διευθετήσεις των πάρκων κεραιών. Αυτά τα θέματα πρέπει να λυθούν γρήγορα, με τη συμβολή του Εθνικού Συμβουλίου Ραδιοτηλεόρασης. Δεν είναι δυνατόν στα κρίσιμα αυτά θέματα να παραμερίζεται το ΕΣΡ. Δεν είναι δυνατόν, κύριε Υπουργέ, να ακούω το γενικό διευθυντή του ΕΡΑ κ. Τζανετάκο, που δεν μπορεί να τον πει κανείς αντικυβερνητικό, να ασκεί κριτική στο Υπουργείο και σε σας ότι δεν λύνετε τα προβλήματα των αδειών των ραδιοφώνων, με αποτέλεσμα να μην μπορεί ο ΕΡΑ να ακούγεται, γιατί επικαλύπτεται από ιδιωτικούς σταθμούς.  Σας έχει στείλει επιστολές, έχει κάνει δημόσιες καταγγελίες κλπ. 'Οπως καταλαβαίνετε, αν συνεχιστεί αυτή η κατάσταση, εύλογα δημιουργούνται ερωτήματα γιατί υποχωρεί και δεν προχωρεί η Κυβέρνηση, γιατί υπονομεύει η Κυβέρνηση και αδυνατίζει το ρόλο του ΕΣΡ και όλος ο κόσμος σκέφτεται τα διαπλεκόμενα, τις σχέσεις υποταγής και εξουσίας, τις πιέσεις που μπορεί να δέχεται η Κυβέρνηση και άλλα πολιτικά κόμματα, εν όψει μάλιστα των εκλογών. Πρέπει να τελειώνουμε με αυτά τα πράγματα. Δεν είναι δυνατόν να προχωρήσουμε έτσι.
 Μια δεύτερη προτεραιότητα -την έθιξε ήδη ο κ. Κωστόπουλος από την πλευρά του Κ.Κ.Ε.- είναι πως δεν είναι δυνατόν, το ΕΣΡ να μην συζητήσει και να μην σκεφτεί πως θα αντιμετωπίσει το κρίσιμο πρόβλημα που δημιουργείται, καθώς οδεύουμε προς εκλογές. Δεν είναι δυνατόν, κύριε Υπουργέ, να αφήσουμε αυτό το θέμα στη δικαιοδοσία μιας διακομματικής επιτροπής που θα συγκροτηθεί τη μέρα που θα προκηρυχθούν οι εκλογές και μέχρι να φτιάξει κανόνες και να αρχίσουν αυτοί να λειτουργούν θα έχουν γίνει οι εκλογές.
 Θα πρέπει, λοιπόν, το ΕΣΡ, τώρα αμέσως, αύριο να αρχίσει να ασχολείται με τους κανόνες που θα εξασφαλίσουν ένα μίνιμουμ -δεν είμαι υπεραισιόδοξος- ισονομίας των κομμάτων εν όψει μιας κρίσιμης εκλογικής αναμέτρησης. Νομίζω ότι αυτές είναι βασικές προτεραιότητες που πρέπει να απασχολήσουν το ΕΣΡ.
 Το τρίτο είναι μια σταθερή ενασχόληση του ΕΣΡ με την εποπτεία της συγκυρίας στα μέσα ενημέρωσης, όταν είναι γνωστό ότι οι παραβιάσεις της νομοθεσίας σε κρίσιμους τομείς είναι καθημερινές. Εγώ, ειλικρινά, δεν μπορώ να καταλάβω αυτήν τη σύγκρουσή σας με τον πρώην πρόεδρο και αντιπρόεδρο του ΕΣΡ. Λέτε πάρα πολύ απλά "τι θέλανε αυτοί οι άνθρωποι; Να επιβάλουμε αναδρομικά κυρώσεις και ποινές; Τη νόμιμη πλευρά την ξέρει και το παιδί του δημοτικού σχολείου. Αν δεν κάνω λάθος, αυτοί οι άνθρωποι ήταν διακεκριμένοι νομικοί. Είναι δυνατόν, αν το θέμα ήταν τόσο απλό, που να το καταλαβαίνουν ανήλικα παιδιά, δύο επιφανείς καθηγητές πανεπιστημίου να μην το έχουν καταλάβει, να επιμένουν να συγκρούονται μαζί σας καθημερινά και να οδηγηθούν σε παραιτήσεις; Εγώ δεν είμαι νομικός, αλλά με τον κοινό νου, λέω, πώς είναι δυνατόν να συμβαίνει αυτό το πράγμα; 'Αρα, το πρόβλημα είναι πιο περίπλοκο. Πρέπει να υπάρξει μια καθαρή εξήγηση, για να καταλάβουμε κι εμείς τι ακριβώς συμβαίνει.
 Τρίτο θέμα είναι των υποδομών και πρέπει να λυθεί αμέσως. Δεν μπορεί το ΕΣΡ να είναι ανεξάρτητη αρχή, να αναθέτουμε σ'αυτό κρίσιμα θέματα, να τα επεξεργαστεί, να τα ελέγξει και να μην του παρέχουμε αμέσως τις δυνατότητες να αποκτήσει όλες τις αναγκαίες υποδομές για να μπορέσει να ανταποκριθεί.
 Διάβασα τώρα μια έκθεση η οποία περιγράφει με τα πιο μελανά χρώματα το ζήτημα αυτό. Ας τελειώνουμε με αυτό το θέμα. Είναι ντροπή πια να λένε "θέλουμε δεκαέξι και έχουμε οκτώ", ότι δεν υπάρχει ένας διευθυντής για να συντονίζει τις υπηρεσίες εκεί.
 Είναι τόσο ποταπά, τόσο φθηνά όλα αυτά τα πράγματα που ειλικρινά διερωτώμαι πως είναι δυνατόν να θέλουμε να ισχυροποιήσουμε μία τόσο σημαντική ανεξάρτητη αρχή και να μην της λύνουμε αυτομάτως όλα τα προβλήματα υποδομών. Είναι τόσο δύσκολο αυτό;
 'Οσον αφορά την ΕΡΤ είμαι εναντίον του πολέμου κατά της ΕΡΤ. Εάν το δημοκρατικό πολίτευμα στην Ελλάδα κινδυνεύει από την ασυδοσία των Μέσων Μαζικής Ενημέρωσης, αυτό οφείλεται εν πολλοίς στο γεγονός ότι όλοι μας και κυρίως τα κόμματα που κυβέρνησαν τον τόπο αφήσαμε να καταρρεύσει η δημόσια ραδιοτηλεόραση. Είναι μοναδικό φαινόμενο σε όλην την Ευρώπη η κρατική τηλεόραση να έχει συνολικά το 8% της τηλεθέασης. Σε όλην την Ευρώπη τουλλαχιστον το 40%-50% της θεαματικότητας ανήκει στα κρατικά κανάλια.
 Ας κάνουμε λοιπόν κριτική, γιατί πράγματι υπάρχουν προβλήματα αλλά να στηρίζουμε τη δημόσια ραδιοτηλεόραση. Είναι η ελπίδα μας. Αν καταρρεύσει και εξαφανιστεί, τότε το πολιτικό σύστημα της χώρας μας θα περάσει πολύ δύσκολες ώρες. Γι αυτό πρέπει να είμαστε πιο προσεκτικοί όταν καταγγέλλουμε. Πρέπει να στηρίζουμε, να επισημαίνουμε τα θετικά και να κάνουμε κριτική στις αδυναμίες.
 Κύριε Υπουργέ, αν κατέρρευσε η κρατική τηλεόραση, αυτό οφείλεται κυρίως στο γεγονός ότι ήταν μονοπώλιο, ότι είχε καταστεί αναξιόπιστο μέσο, διότι όλα τα κόμματα που κυβέρνησαν τον τόπο χρησιμοποίησαν την ΕΡΤ και την προπαγάνδα της. 'Ετσι το 1989 στο λαό υπήρχε μια ελπίδα για ελευθερία στα ραδιοτηλεοτπικά μέσα, για πλουραλισμό. 'Ελεγαν να έρθει η ελεύθερη τηλεόραση, το ελεύθερο ραδιόφωνο. 'Ηρθαν όλα αυτά και είδαμε που οδηγηθήκαμε. Γι αυτό ακριβώς πρέπει να προσέχουμε πάρα πολύ πως λειτουργεί η κρατική ραδιοτηλεόραση. Πρέπει να προσέχουμε και μεις και σεις και όταν πιέζεται για να προβάλλει υπερμέτρα την Κυβέρνηση και όταν ασκούμε κριτική. Δεν πρέπει να είναι δολοφονική και μηδενιστική αλλά ουσιαστική και συγκεκριμένη.
 ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΔΗΚΚΙ κ. Δημαράς έχει το λόγο.
 ΙΩΑΝΝΗΣ ΔΗΜΑΡΑΣ: Κύριε Πρόεδρε, χωρίς να το θεωρήσετε εγωιστικό πρέπει να σας πω ότι γι αυτό το κορυφαίο θέμα που απασχολεί σήμερα τη Βουλή, θα μπορούσα να μιλάω για πολλές ώρες. Επομένως λόγω περιορισμού χρόνου είμαι υποχρεωμένος να επικεντρώσω την ομιλία μου σε κάποιες επισημάνσεις πάνω σε αυτό το θέμα.
 'Εχω όμως μια παρατήρηση σημειολογική που και σεις δεν την έχετε επισημάνει. Είναι το γεγονός ότι για ένα τόσο σοβαρό ζήτημα στο οποίο αναφέρθηκε προχθες και ο Πρωθυπουργός της χώρας, δηλαδή για τη λειτουργία των Μέσων Μαζικής Ενημέρωσης δεν υπάρχει στη Βουλή σήμερα ούτε ένας κυβερνητικός Βουλευτής. Αν αυτό σημαίνει κάτι παρακαλώ να το συνυπολογίσετε και να το συνεκτιμήσετε.
 Συγγνώμη, μόλις ήρθε ο κ. Παπαηλίας. Καλησπέρα σας, κύριε Παπαηλία. 'Ηρθατε λίγο αργά αλλά δεν πειράζει. Βρήκαμε έναν. Καλό είναι και αυτό.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είναι επερώτηση και δεν βρίσκονται εδώ ούτε οι επερωτώντες Βουλευτές.
 ΗΛΙΑΣ ΠΑΠΑΗΛΙΑΣ: 'Οταν είμαστε νέοι Βουλευτές αυτά λέμε. Στην Αγγλία που έχουν επτακόσια χρόνια κοινοβουλευτισμό η κατάσταση είναι πολύ χειρότερη αλλά δεν παραπονιέται κανένας 'Αγγλος.
 ΙΩΑΝΝΗΣ ΔΗΜΑΡΑΣ: Δεν συμφωνώ με την παρατήρησή σας. Αλλά συμφωνώ με το ότι με διακόψατε και καλά κάνατε. Σας διαβεβαιώ όμως, κύριε συνάδελφε ότι δεν θα είμαι ανταγωνιστής του χειρότερου. 'Εχω αυτό το δικαίωμα διότι ως δημοσιογράφος έχω δει αυτήν τη Βουλή να είναι γεμάτη από τον ελληνικό  λαό και να παρακολουθεί τις επερωτήσεις. Σήμερα όμως δεν υπάρχει κανείς.  Αν θέλετε έτσι να χειραγωγείτε και να έχετε αιχμάλωτο τον ελληνικό λαό καλά κάνετε!
 Επιτρέψτε μου όμως να συνεχίσω με την παρατήρηση του κυρίου Πρωθυπουργού όπως διατυπώθηκε προχθές στη συνάντησή του με τον κ.  Ντ'Αλέμα.
 Τι είπε ο κ. Σημίτης; Είναι γνωστό σε όλους μας ότι τα Μέσα Μαζικής Ενημέρωσης όλο και περισσότερο καθορίζουν τη γνώση, τη συμπεριφορά, τις αντιδράσεις ενός όλο και μεγαλύτερου τμήματος του πληθυσμού. Η κοινή  γνώμη είναι σε μεγάλο βαθμό χειραγωγούμενη. Και αδειάζοντας τον Υπουργό Τύπου, που άλλα έχει ισχυριστεί και άλλα έχει πει, συνέχισε ένα δεύτερο επίπεδο αντιπαράθεσης με τη συντηρητική ιδεολογία. Είναι ο βιούμενος κόσμος, η ποιότητα ζωής, η ποιότητα των δικαιωμάτων μας, το αν και σε ποιο βαθμό το ανθρώπινο αλλά και το φυσικό και το δημιουργούμενο περιβάλλον προωθεί τις αξίες μας και προπαντός την ανάπτυξη του ανθρώπου.
Συμφωνώ, αν και είμαι Βουλευτής της Αντιπολίτευσης. Εσείς δεν συμφωνείτε με αυτά που λέτε και με αυτά που κάνετε.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ακούστε και μια άλλη παρατήρηση, γιατί χρησιμοποιήσατε τον κ.
Τσόμσκι σε μία έκθεση πριν από δύο χρόνια για τις εξετάσεις στα Ανώτατα Εκπαιδευτικά Ιδρύματα, τι λέει για τον τρόπο λειτουργίας των Μέσων και τη δημοκρατία. Είναι μία μελέτη του 1975 και το θέμα είναι η δυνατότητα διακυβέρνησης των δημοκρατιών. Και κατέληγε ο Τσόμσκι στο συμπέρασμα, ότι τα Μέσα Ενημέρωσης έχουν γίνει μία αξιόλογη νέα πηγή εθνικής εξουσίας, μια όψη ενός πλεονάσματος από δημοκρατία, το οποίο συμβάλλει στη μείωση της κυβερνητικής εξουσίας στο εσωτερικό και κατά συνέπεια σε μία εξασθένηση της επιρροής της δημοκρατίας στο εσωτερικό και στο εξωτερικό.
Δεν είναι αλήθεια αυτά, διαπιστωμένα και από τον ίδιο τον Πρωθυπουργό της χώρας; Και το μέγα ερώτημα, έτσι όπως τίθεται, τουλάχιστον σε αυτήν την πενιχρή συνάντηση των Βουλευτών όλων των κομμάτων, σε μία σπουδαία επερώτηση, την οποία κατέθεσε η Νέα Δημοκρατία, δεν είναι το τι κάνει στο σύνολό της η πολιτική ζωή της χώρας; Πώς μπορεί να αμυνθεί, έτσι ώστε να υπάρξει η υγιής εξέλιξη των δημοκρατικών λειτουργιών; Να ξέρει ο ελληνικός λαός ότι εδώ πράγματι εκπροσωπείται; Εσείς είστε ικανοποιημένος από αυτά;
 Είπατε πριν από λίγο, κύριε Υπουργέ -και δεν ξέρω σε τι να πρωτοσταθώ και τι να πρωτοαπαντήσω- ότι είναι δυνατόν να υπάρξει αναδρομική ισχύ κυρώσεων προφανώς με μεταγενέστερο νόμο; Μπορεί αυτή να ισχύσει; Μα και βέβαια, όχι. Ποιος ισχυρίστηκε από μας το αντίθετο;
'Ομως, εγώ θα σας ρωτήσω το εξής -και είναι σχήμα οξύμωρο και δραματικό και τραγικό για την εξέλιξη της δημοκρατίας και της ποιότητάς της- μπορούμε άραγε εμείς οι Βουλευτές, οι εκλεγμένοι από τον ελληνικό λαό, έστω και αν ανήκουμε σε ένα μικρό κόμμα ή σε ένα μεγαλύτερο, όπως είναι η Νέα Δημοκρατία, να ζητάμε απλά να εφαρμοστεί ο νόμος; Αυτό είναι παράλογο; Είναι οξύμωρο; Είναι άδικο; Πότε θα εφαρμοστεί επιτέλους ο νόμος που εσείς θεσπίσατε; Γιατί υπάρχει μία εγγενής αδυναμία που έχει καταχωρηθεί και έχει περιγραφεί δεόντως και επαρκώς και σε επιτροπές και στο Κοινοβούλιο. Υπάρχουν νόμοι στη χώρα μας που δεν εφαρμόζονται. Για να έρθει δηλαδή η παλιά ρήση ενός λόγιου της εποχής να πει, ότι επιτέλους η Βουλή των Ελλήνων πρέπει να ψηφίσει ένα νόμο για να εφαρμόζονται αυτοί που έχουν ψηφισθεί. Αυτό δηλαδή εμάς μας κατατάσσει ως πρόσωπα τα οποία εκτός πραγματικότητας ασκούμε κριτική;
Πώς νιώθετε, κύριε Υπουργέ, το γεγονός ότι περιφέρετε έναν περίφημο χάρτη συχνοτήτων; Θυμάστε τη συνάντηση στα Χανιά, που σας είπα ότι δεν πρόκειται ποτέ να εφαρμοστεί, πριν τρία χρόνια; Μου είχατε πει ότι στο τέλος του χρόνου θα εφαρμοστεί.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Εφαρμόζεται!
 ΙΩΑΝΝΗΣ ΔΗΜΑΡΑΣ: Πέρασαν τρία χρόνια και θα πάμε σε εκλογές και ούτε θα εφαρμοστεί. Θα καταθέσω τη βουλευτική μου ταυτότητα αν τον εφαρμόσετε πριν τις εκλογές! Θα παραιτηθώ παντελώς του δικαιώματος να εκλέγομαι! Δεν θα το κάνετε. Γιατί; Γιατί δεν έχετε την πολιτική βούληση. Για σκεφθείτε αλήθεια τι σας λέω! 'Ενας απλός 'Ελληνας πολίτης που είχε την τιμή να βρεθεί εδώ. Δεν θα το κάνετε. Δέχεστε αυτήν την ώρα να υπάρχουν συχνότητες που εκπέμπουν παράνομα και να δείχνουν επτά και οκτώ η ώρα το πρωί πορνό και να ξυπνούν τα παιδιά για να πάνε στο σχολείο και να βλέπουν πορνό με τα μηδέν, μηδέν και όλα τα διαπλεκόμενα που υπάρχουν γύρω απ' αυτά; Είναι αλήθεια ή όχι; Αν δεν το πιστεύετε, ελάτε να καθίσουμε μαζί να τα δούμε και να τα διαπιστώσουμε.
 Να πάω τώρα στην ψηφιακή, που ψηφίσατε εσείς με την απουσία όλων των υπόλοιπων κομμάτων της Αντιπολίτευσης.
 Πείτε μου σας παρακαλώ αυτοί οι οποίοι σήμερα ανήκουν στο μπουκέτο NOVA εκπέμπουν νόμιμα ή όχι; 'Εχουν άδεια από την ελληνική πολιτεία ότι κατέχουν νομίμως μία συχνότητα; Και ποιο είναι το αντιμίσθιο; Διότι η συχνότητα -και το έχετε ακούσει πάρα πολλές φορές και σε ποικίλους τόνους- είναι δημόσια περιουσία. Ποιος εκ των κυρίων που κατέχει ιδιωτική συχνότητα σήμερα είτε ραδιοφώνου είτε τηλεόρασης καταβάλλει το αντίστοιχο του αντιτίμου στο ελληνικό δημόσιο; Κανείς και το δέχεσθε και εσείς είσθε πολιτική εξουσία και εσείς επιθυμείτε να προχωρήσετε το ρόλο και τον τρόπο με τον οποίο θα δράσουν τα μέσα στην επόμενη χιλιετία όπως λέτε και γιορτάσατε!
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν γνωρίζετε καθόλου το θέμα.
 ΙΩΑΝΝΗΣ ΔΗΜΑΡΑΣ: Κύριε Υπουργέ, ακούστε να σας πω κάτι. Υπάρχει ένα τεράστιο τελευταίο θέμα -δεν μπορώ να σας μιλήσω για όλα, έχω στοιχεία όσα θέλετε- που έχει μεγάλη σημασία και το έθεσε ο κ. Κουναλάκης και ευχαριστούμε πάρα πολύ για τον τρόπο με τον οποίο το επεσήμανε:
 Ποιοι είσθε εσείς που θα αποφασίσετε για τον τρόπο με τον οποίο συγκροτείται το Εθνικό Συμβούλιο Ραδιοτηλεόρασης; 'Ολοι μα όλοι στη Βουλή -δεν υπάρχει κανείς που να έχει πει ότι το Δημοκρατικό Κοινωνικό Κίνημα ορθώς δεν εκπροσωπείται στο Εθνικό Συμβούλιο Ραδιοτηλεόρασης- σας έχουν πει τα αντίθετα. Και μάλιστα ο κ. Μητσοτάκης -προς τιμήν του- όταν πρωτοετέθη το θέμα είπε ότι, επιτέλους, γιατί συζητάτε γι'αυτό, κύριε Ρέππα, κάντε ένα νόμο να διορθωθεί το θέμα. Ξέρετε γιατί δεν κάνετε το νόμο αυτό και γιατί δεν διορθώνετε το θέμα; Απλά, γιατί τα μέλη του Εθνικού Συμβουλίου Ραδιοτηλεόρασης σήμερα είναι εννέα. Αν υπήρχε και εκπρόσωπος του Δημοκρατικού Κοινωνικού Κινήματος θα ήταν δέκα και τότε θα είχατε πρόβλημα, κύριε Υπουργέ, στις ισορροπίες για τη λήψη αποφάσεων.  Αλλά, αυτό είναι το τεράστιο θέμα; Βάλτε άλλον έναν. Εμάς δε μας αφορά το ζήτημα με τον τρόπο που νομοθετικά και θεσμικά θα ρυθμισθεί το θέμα αλλά πρέπει κάποτε κάτι να κάνετε με ειλικρίνεια!
 Ειλικρινά σας λέω, κύριε Ρέππα, παρ'ότι σας εκτιμώ και ως πρόσωπο και αναγνωρίζω την ικανότητά σας, μεγαλύτερο στρεψοδίκη στη ζωή μου δεν έχω γνωρίσει από εσάς. 'Εχετε πει τόσα ανακριβή πράγματα που αν μου έδινε ο κύριος Πρόεδρος άλλα δέκα λεπτά θα μπορούσα εξ αυτών που είχα επισημάνει να αναφερθώ σε ένα προς ένα!
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, αν συμφωνεί και η Βουλή, παρακαλώ να δώσετε το χρόνο στον κύριο συνάδελφο για να συνεχίσει να μιλάει. Εγώ, καθ'όσον με αφορά, δεν έχω καμμία απολύτως αντίρρηση.
 ΑΝΝΑ ΜΠΕΝΑΚΗ-ΨΑΡΟΥΔΑ: Συμφωνούμε και εμείς, κύριε Πρόεδρε.
 ΠΡΟΕΔΡΕΥΩΝ (Παναγιώτης Σγουρίδης): Καλώς.
 Ο κ. Παυλόπουλος έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Eίναι άρρωστος και έφυγε, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λουκάκος έχει το λόγο.
 ΠΑΝΑΓΙΩΤΗΣ ΛΟΥΚΑΚΟΣ: Δεν έχω να προσθέσω ή να αφαιρέσω τίποτα απ' όσα ήδη είπα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο.
 ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ο κύριος Υπουργός στην πρωτολογία του είπε πως θα πει τα υπόλοιπα στη δευτερολογία του. Εμείς όμως, κύριε Υπουργέ, δεν έχουμε τη δυνατότητα μετά τη δευτερολογία σας να πούμε τίποτε παραπέρα και αυτό το ξέρετε.
 Εν πάση περιπτώσει, σε όσα είπατε, κύριε Υπουργέ, θα κάνω ορισμένες παρατηρήσεις. Ευθέως μας απευθύνατε τη μομφή ότι δεν αναλύσαμε όλοι οι συνάδελφοι την επερώτηση. Αν είναι δυνατόν, κύριε Υπουργέ, σε πέντε λεπτά να μπορείς να αναλύσεις ολόκληρη την επερώτηση. Γι'αυτό ακριβώς και ο πρώτος εισηγητής στα είκοσι λεπτά που είχε στη διάθεσή του ανέλυσε το σύνολο της επερωτήσεως και ο καθένας μας έπιασε κάποιους τομείς.  'Αλλωστε, έχετε περάσει και εσείς από την Αντιπολίτευση και ξέρετε πολύ καλά ότι έτσι γίνεται η επερώτηση.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν έχω περάσει από την Αντιπολίτευση!
 ΗΛΙΑΣ ΒΕΖΔΡΕΒΑΝΗΣ: Είναι μειονέκτημά σας τότε όπως είναι και δικό μου που δεν πέρασα ποτέ από την Κυβέρνηση αλλά πιστεύω να αλλάξουν οι ρόλοι πολύ σύντομα!
 'Ενα δεύτερο είναι το εξής: Είπατε ότι δεν έχουμε προτάσεις.  Προφανώς, δεν θέλετε να τις διαβάσετε. Και ακόμη περισσότερο και πιο ουσιαστικό είναι ότι σας έκανα μία πρόταση και σας είπα, δώστε στο νομό Θεσπρωτίας δύο συχνότητες. Αρκεσθήκατε, κύριε Υπουργέ, στους τεχνοκράτες σας. Καλά κάνατε. Κατόπιν, διαπιστώσατε ότι οι τεχνοκράτες σας έκαναν λάθη. Εσείς που έχετε την πολιτική βούληση, γιατί δε λύνετε το θέμα; Μας είπατε ότι το κάνατε αυτό για την ανατολική πλευρά της χώρας γιατί έχουμε προβλήματα. Αλήθεια, κύριε Ρέππα -και επικαλούμαι το προσωπικό σας ενδιαφέρον και σας ερωτώ- εσείς δε διαπιστώνετε ότι από την άλλη πλευρά έχουμε προβλήματα;
 Δεν ηχεί ακόμη στα αυτιά σας η δήλωση των Ουτσεκάδων ότι μετά το Κόσοβο  αρχίζει το Τέτοβο και η Θεσπρωτία; Και δεν έχουμε εθνικό θέμα; Και επιμένετε να δέχεσθε τους τεχνοκράτες να σας λένε αυτά που σας λένε;
Κύριε Υπουργέ, λυπάμαι πάρα πολύ που τοποθετείσθε έτσι σ' αυτό το μεγάλο θέμα όταν γνωρίζετε ότι όπως εδόθησαν οι άδειες, δεν  καλύπτουν συγκεκριμένες περιοχές. Σας αναφέρουμε τη συγκεκριμένη περιοχή, διαμαρτύρεται ολόκληρος ο πολιτικός κόσμος, όλοι οι φορείς του τόπου, ασχέτως πολιτικής τοποθετήσεως, επαναλαμβάνω. Πριν από λίγο όταν μιλούσα, πέρασε ο συνάδελφός μας και πρώην Υπουργός συνάδελφός σας, ο κ.  Παπαδόπουλος και σας είπε κατ' ιδίαν "συμφωνώ και εγώ". Γιατί; Γιατί πράγματι δεν μπορεί να διαφωνήσει, γιατί είναι ένα υπαρκτό θέμα.
Δώστε λοιπόν λύση, κύριε Υπουργέ, και αφήστε τις τεχνοκρατικές απόψεις που σας διετύπωσαν κάποιοι.
 Δεν θέλω να προχωρήσω περισσότερο, διότι άλλωστε και ο χρόνος τελείωσε. Αλλά, κύριε Υπουργέ, επιμένω όχι πλέον ως Βουλευτής του Νομού Θεσπρωτίας. Επιμένω ως εθνικός Βουλευτής. Το θέμα είναι σοβαρότατο και δεν μπορείτε να το αφήνετε έτσι. Δώστε λύση. 'Αλλωστε και εκεί που δώσατε τις άδειες, δεν ωφελήθηκε μέχρι στιγμής τουλάχιστον το ελληνικό κράτος και σε τίποτα. Αν επρόκειτο να ζημιωθεί από δύο σταθμούς ή και τρείς και δέκα δεν ξέρω, αλλά παραπάνω από δύο δεν υπάρχουν δυνατότητες σε ένα νομό, μια χούφτα, κύριε Υπουργέ, και δεδομένου ότι ο Νομός Θεσπρωτίας είναι το πιο φτωχό κομμάτι ολοκλήρου, όχι της Ελλάδος, αλλά ολοκλήρου της Ευρωπαϊκής 'Ενωσης.
 Δώστε λύση.
 ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης. Απών.
 Ο κύριος Υπουργός έχει το λόγο.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κυρία και κύριοι συνάδελφοι, αν κρίνω από τον τρόπο με τον οποίο εξελίσσεται αυτή η συζήτηση, μπορεί να βγάλω αβίαστα το συμπέρασμα ότι η επερώτηση αυτή γράφτηκε και κατατέθηκε για τη δημιουργία εντυπώσεων και όχι για την υπεράσπιση μιας υπόθεσης, η οποία είναι τόσο σημαντική, όπως πάρα πολλοί είπαν στην ομιλία τους. Αυτό αποδεικνύεται από τη στάση την οποία εκδηλώνουν κατά τη συζήτηση αυτή.
Θα μου επιτρέψετε σημείο προς σημείο να αναφερθώ σε όσα ακούστηκαν.
 Πρώτα απ' όλα, ο κ. Παυλόπουλος -πρέπει να αντιμετωπίσω αυτήν την εκκρεμότητα που έμεινε από τον πρώτο κύκλο συζητήσεων- ισχυρίστηκε ότι το Συμβούλιο Ραδιοτηλεόρασης δεν έχει αποφασιστική αρμοδιότητα, επειδή ακριβώς διαθέτει απλώς σύμφωνη γνώμη, πράγμα το οποίο κατά την άποψή του είναι  μια απλή γνωμοδότηση που δεν δεσμεύει τον Υπουργό.
Η κ. Μπενάκη έκανε ένα λάθος λέγοντας ότι ο Υπουργός με το καθεστώς το οποίο σήμερα ισχύει, μπορεί να αποφύγει να θέσει ερώτημα στο Συμβούλιο Ραδιοτηλεόρασης, άρα μπορεί υποθέσεις που είναι ενοχλητικές για την Κυβέρνηση, να τις παρακάμψει, να μην επιτρέψει στο Συμβούλιο Ραδιοτηλεόρασης να ασχοληθεί με το θέμα, επειδή ακριβώς αγνοεί ότι από είχε ζητηθεί και στο πλαίσιο συζητήσεως της Επιτροπής Θεσμών και Διαφάνειας της Βουλής από τους Προέδρους του Συμβουλίου Ραδιοτηλεόρασης κατά καιρούς και ήταν θέση που και εμείς είχαμε διατυπώσει, έγινε τελικά πράξη με το ν. 2644. Δηλαδή δώσαμε τη δυνατότητα στο Συμβούλιο Ραδιοτηλεόρασης αυτεπαγγέλτως, χωρίς να προηγηθεί ερώτημα του Υπουργού, να επιλαμβάνεται υποθέσεων για τις οποίες πιστεύει, θεωρεί ότι πρέπει να επιληφθεί και να επιβάλει, αν έχουμε παράβαση του νόμου, τις σχετικές κυρώσεις.
 Πρέπει να πω ότι όπως προκύπτει από τελευταία απόφαση του Συμβουλίου της Επικρατείας -είναι η απόφαση που έχω απόσπασμά της στη διάθεση παντός ενδιαφερομένου είναι η 2543/99 απόφαση και αφορά την υπόθεση της εκπομπής "Κεντρί" του τηλεοπτικού σταθμού ΑΝΤ 1 περί επιβολής προστίμου αν και στο νόμο αναφέρεται ως σύμφωνη γνώμη η αρμοδιότητα, η εμπλοκή του Συμβουλίου Ραδιοτηλεόρασης, το Συμβούλιο της Επικρατείας λέει, πολύ σωστά κατά την άποψή μας -αυτήν τη θέση έχουμε και εμείς δεχθεί και εφαρμόζουμε-ότι νομικά ισοδυναμεί με απόφαση.
 Η φράση είναι πάρα πολύ συγκεκριμένη σ' αυτήν την απόφαση του Συμβουλίου της Επικρατείας. Λέει: "Kατά τα προβλεπόμενα στο άρθρο 4 του ν. 2328/95, η πράξη αυτή, παρά το χαρακτηρισμό της από το νόμο ως σύμφωνης γνώμης, συνιστά πράγματι η απόφαση που δεσμεύει τον Υπουργό Τύπου και Μέσων Ενημέρωσης ο οποίος έχει την εξουσία να προβεί μόνο σε έλεγχο νομιμότητας της πράξεως αυτής, κατά την έκδοση της αποφάσεώς του με την οποία ολοκληρώνεται η διαδικασία επιβολής της διοικητικής ποινής." Υπάρχει αυτή η σύνθετη διοικητική ενέργεια, για την οποία μίλησα και στην αρχή.
 Είμαι υποχρεωμένος λοιπόν, είναι δεσμία η αρμοδιότητα αυτή, όσον αφορά και τη χορήγηση αδειών και την επιβολή προστίμων, να προβώ στο σχετικό έλεγχο νομιμότητας και να εκδώσω την απόφαση, εφόσον κρίνω ότι αυτή είναι νόμιμη.
 Η απόφαση του Ραδιοτηλεοπτικού Συμβουλίου δεν κρίνεται από τον Υπουργό κατά πόσο είναι νόμιμη ή όχι, με τρόπο αυθαίρετο, αλλά με βάση τα όσα προβλέπουν το Σύνταγμα και οι ισχύοντες νόμοι. Το Συμβούλιο Επικρατείας έχει αποφανθεί με νομολογία του. Στο άρθρο 2 του ν. 2328 λέει ότι οι άδειες ίδρυσης, εγκατάστασης, λειτουργίας ραδιοτηλεοπτικών σταθμών, χορηγούνται, ανανεώνονται, ανακαλούνται με απόφαση του Υπουργού μετά από σύμφωνη γνώμη του Εθνικού Συμβουλίου Ραδιοτηλεόρασης. Είναι απολύτως αποφασιστική εν προκειμένω η αρμοδιότητα του Συμβουλίου Ραδιοτηλεόρασης.
 Θα έλθω στα όσα τέθηκαν. Δεν χρειάζεται να παρελθοντολογούμε. Συμφωνώ μαζί σας. Αλλά θα πρέπει επιτέλους, για να έχουμε τη δυνατότητα να βγάλουμε κάποια αποτελέσματα μέσω της σύγκρισης των πολιτικών προτάσεων να έχουμε πολιτικές προτάσεις. Αν δεν έχουμε πολιτικές προτάσεις, να προχωρήσουμε στα πεπραγμένα κάθε κόμματος, όταν κυβέρνησε τον τόπο, στον συγκεκριμένο τομέα. Αυτό δείχνει πόσο αξιόπιστος μπορεί να είναι κάποιος, όταν επικαλείται αρχές και αξίες, τις οποίες, όχι μόνο δεν υπερασπίστηκε, αλλά καταρράκωσε, όταν είχε τη δυνατότητα ως κόμμα να κυβερνήσει και να θέσει κάποιους κανόνες λειτουργίας σε ένα πολύ συγκεκριμένο και ιδιαίτερα νευραλγικό χώρο, όπως είναι αυτός των Μέσων Ενημέρωσης.
'Εχουν μεσολαβήσει πολλές εκλογικές αναμετρήσεις, ο λαός έχει πάρει τις αποφάσεις του, μας έχει κρίνει για όλα αυτά.
 Πρέπει να πω ότι οι παραιτήσεις στελεχών από το Συμβούλιο Ραδιοτηλεόρασης, οι οποίες έγιναν -όπως είπατε- με εκκωφαντικό τρόπο, αποδεικνύουν με τον καλύτερο και ασφαλέστερο τρόπο ότι εμείς δεν επιλέξαμε, κατά τη συγκρότηση του Συμβουλίου Ραδιοτηλεόρασης, να υποδείξουμε ως κυβερνητικό κόμμα, στελέχη του κόμματός μας, υψηλόβαθμα στελέχη, όπως έκαναν τα άλλα κόμματα, επειδή ακριβώς η λειτουργική και προσωπική αυτονομία των μελών του Συμβουλίου Ραδιοτηλεόρασης είναι ένα εκ των στοιχείων που πιστοποιούν την ανεξαρτησία της αρχής αυτής.
 Πέραν του κ. Δημαρά, ο οποίος είπε "ασφαλώς όλοι συμφωνούμε, ότι δεν πρέπει να επιβάλλονται αναδρομικά κυρώσεις", ουδείς άλλος τοποθετείται επ' αυτού. Σας λέω ότι διαφώνησα με το Συμβούλιο Ραδιοτηλεόρασης και τα συγκεκριμένα στελέχη του γι' αυτό και μόνο το θέμα. Και σας καλώ να μου πείτε, αν υπάρχει έστω ένα έγγραφο, αν υπάρχει στο πλαίσιο συζητήσεων της Επιτροπής Θεσμών και Διαφάνειας ή οπουδήποτε αλλού, αίτημα προς το Υπουργείο, το οποίο αντιμετωπίσθηκε αρνητικά από τον ομιλούντα Υπουργό.  'Iσα-ίσα μπορώ κατ' επανάληψη να αναφερθώ, τόσο στα όσα ειπώθηκαν από τα στελέχη του Συμβουλίου Ραδιοτηλεόρασης για τη βοήθεια που έχουμε προσφέρει, για να συμβάλουμε στην περαιτέρω αναβάθμιση και την αποτελεσματικότητα του Συμβουλίου Ραδιοτηλεόρασης, όσο και σε έγγραφα, σε επιστολές που έχω αποστείλλει για πάρα πολλά θέματα, είτε αυτά αφορούν τη δεοντολογία και θέσπιση κανόνων είτε αυτά αφορούν την εκπόνηση ενός οργανωγράμματος, για να λειτουργεί το Συμβούλιο Ραδιοτηλεόρασης, έχοντας πλέον γνώση των αναγκών του, προκειμένου να προχωρήσουμε σε στελέχωση των υπηρεσιών, που θα προβλέπονται σε αυτό το οργανόγραμμα. Και επίσης, όσον αφορά θέματα, που αφορούν αυτήν τη λειτουργία την περιλάλητη, του Τμήματος Ελέγχου Διαφάνειας, που θεσπίσαμε εμείς με το π.δ. 310/1996 και είχαμε κάθε λόγο να το κάνουμε τότε και κάθε λόγο εν συνεχεία να υποστηρίξουμε τη λειτουργία του.
Είπατε ότι δεν λειτουργεί και αναφερθήκατε στα θέματα της διαπλοκής και της διαφάνειας.
 Κυρία Μπενάκη, είστε νομικός. Γνωρίζετε πολύ καλά, επειδή συμμετέχετε και στην Επιτροπή Θεσμών και Διαφάνειας, ότι το Τμήμα Ελέγχου Διαφάνειας, το οποίο θεσπίστηκε με το π.δ. 310/1996 δεν λειτουργεί πλήρως, λόγω του ότι το ΑΣΕΠ με την παρέμβασή του, διεκδίκησε και ανέλαβε τη στελέχωσή του, την πρόσληψη δηλαδή επιστημόνων, που θα καλύπτουν τις ανάγκες αυτού του τμήματος.
 Σας λέω, για να αντιμετωπίσουμε προβλήματα δυσλειτουργίας ή καθυστερήσεων, με τον ν. 2644 για την παροχή συνδρομητικών ραδιοτηλεοπτικών υπηρεσιών, εξαιρέσαμε το Συμβούλιο Ραδιοτηλεόρασης, όσον αφορά την πρόσληψη στελεχών για τις διάφορες υπηρεσίες του από τις διαδικασίες του ν. 2190. Δεν έχει αξιοποιήσει αυτήν την εξαιρετική δυνατότητα, που του δώσαμε. Το έχω πει κατ' επανάληψη. Δεν υπάρχει οποιοσδήποτε λόγος η Κυβέρνηση να επιθυμεί να επιδιώκει την καθυστέρηση λειτουργίας αυτού του τμήματος. Εμείς έχουμε στο Υπουργείο φακέλους, στοιχεία από τα οποία αποδεικνύεται η μετοχική σύνθεση του κεφαλαίου κάθε επιχείρησης στο ραδιοτηλεοπτικό χώρο. Τα στοιχεία αυτά τα έχει το Ραδιοτηλεοπτικό Συμβούλιο εδώ και πολύ καιρό. Θα μπορούσε, αν χρησιμοποιούσε έναν ειδικό, να είχε μηχανοργανώσει αυτό το τμήμα τουλάχιστον της λειτουργίας του, ώστε να είχε καταχωρήσει τα συγκεκριμένα στοιχεία και να τα είχε ανά πάσα στιγμή στη διάθεσή του. Δεν το έχει κάνει.
'Οσον αφορά τώρα τα θέματα που αφορούν τη χορήγηση αδειών για τηλεοπτικούς ή ραδιοφωνικούς σταθμούς, κάνω μια παρένθεση.
 Κύριε Βεζδρεβάνη, για το θέμα που αναφερθήκατε, πρέπει να πω ότι το ότι πραγματικά υπάρχει μια -όσον αφορά της άδειες περιφεριακής, τοπικής εμβέλειας- ένδεια στη δυτική Ελλάδα σε σχέση με την ανατολική Ελλάδα, δεν σημαίνει ότι δεν καλύπτεται από την άποψη της ενημέρωσης ή της ψυχαγωγίας μέσω των ραδιοτηλεοπτικών μέσων, η δυτική Ελλάδα. Υπάρχουν τα μέσα εθνικής εμβέλειας τα οποία καλύπτουν και τη Θεσπρωτία, καθώς επίσης υπάρχουν και τα μέσα περιφερειακής εμβέλειας. 'Εχουν προκηρυχθεί δύο άδειες που καλύπτουν και τη Θεσπρωτία και βεβαίως εννέα άδειες έχουν προκηρυχθεί -σύμφωνα με τους χάρτες είκοσι ένα και είκοσι δύο του πονήματος αυτού- που καλύπτουν εν μέρει και το Νομό Θεσπρωτίας.
 Υπάρχει και ένα θέμα, όταν μιλάμε για υγιείς επιχειρήσεις και όχι ζημιογόνες, όπως υπαινίχθηκε ο κ. Κωστόπουλος, αν και πρέπει να πω ότι και ο 902, από τα στοιχεία που έχουμε στη διάθεσή μας, παρουσίασε σωρευμένα χρέη, μεγάλες ζημιές.
  Σύμφωνα λοιπόν, με τους χάρτες αυτούς, καλύπτεται ο Νομός Θεσπρωτίας.  Απλά, δεν υπάρχει η δυνατότητα -τουλάχιστον σε αυτήν τη φάση, στην πρώτη προκήρυξη που έγινε- να εκδοθεί άδεια για σταθμό που θα καλύπτει μόνο το Νομό Θεσπρωτίας και πρέπει να προβληματιστείτε ως προς τούτο.
 ΗΛΙΑΣ ΒΕΖΔΡΕΒΑΝΗΣ: Μα, αφορά εσάς. Με συγχωρείτε πολύ.
  ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είναι δυνατόν να επιβιώσει μια επιχείρηση που καλύπτει ένα νομό του μεγέθους του Νομού Θεσπρωτίας;
Πρέπει να σας πω ότι δεν είναι αποτέλεσμα πολιτικής επιλογής η κατανομή των συχνοτήτων σε όλη την Επικράτεια. Είναι θέμα επιστημονικής μελέτης των ειδικών επιστημόνων του Ο.Τ.Ε. και του Υπουργείου Μεταφορών αφ'ενός και αφ'ετέρου είναι θέμα το οποίο, όπως αντιλαμβάνεσθε πολύ καλά, προσκρούει στις αντικειμενικές δυσκολίες ή στους περιορισμούς που επιβάλλει η γεωφυσική ιδιαιτερότητα κάθε περιοχής. Δεν κόβεται όλη η χώρα σε τετράγωνα ή σε άλλα γεωμετρικά σχήματα και παραχωρούνται άδειες κατά βούληση. Οι άδειες, σύμφωνα με τις συχνότητες που έχουμε στη διάθεσή μας, προκηρύσσονται και χορηγούνται αναλόγως των ιδιαιτεροτήτων κάθε περιοχής.
'Οσον αφορά τώρα τις άδειες των σταθμών, πρέπει να σα πω ότι, η πρώτη εξέταση των φακέλων των σταθμών που μεταδίδουν το πρόγραμμά τους με την αναλογική μέθοδο -δεν μιλάμε για τα ψηφιακά προγράμματα στα οποία αναφερθήκατε- παρουσιάζουν πολλές ελλείψεις. Προβλέψαμε τον ν.2644 για να συμπληρώσουν τα στοιχεία τους οι ενδιαφερόμενοι.
 Πιστεύω, ότι όλοι επιθυμούμε να έχουμε άρτιους, σωστά οργανωμένους τηλεοπτικούς σταθμούς. Αυτό επιδιώκουμε. Το ότι μέχρι το τέλος του 1998 είχαμε προβλέψει ότι μπορεί να ολοκληρωθεί αυτή η διαδικασία είναι γεγονός, όπως επίσης είναι γεγονός ότι βρεθήκαμε μπροστά σε αξεπέραστα προβλήματα, οπότε έπρεπε να επιλέξουμε μεταξύ των δύο: 'Η να κλείσουμε το σύνολο των τηλεοπτικών σταθμών στην Ελλάδα, με αποτέλεσμα να κατηγορηθούμε από εσάς ότι επιδιδόμαστε σε φίμωση και δεν διστάσαμε να κλείσουμε τηλεοπτικούς σταθμούς. Και μάλιστα παραμονές νομαρχιακών και δημοτικών εκλογών, κλείσαμε τους σταθμούς οι οποίοι δεν συμμετείχαν σε αυτήν τη διαγωνιστική διαδικασία. 'Ηταν πενήντα, εξήντα τηλεοπτικοί σταθμοί σε όλη την Ελλάδα, που σταμάτησαν να λειτουργούν τις παραμονές των νομαρχιακών και δημοτικών εκλογών. Αυτό το αναφέρω, μόνο και μόνο για να αντιληφθείτε ότι δεν μας λείπει η πολιτική βούληση. Επιθυμούμε να βάλουμε μια τάξη, αλλά επιτέλους αυτό πρέπει να γίνει με μια συγκεκριμένη νόμιμη διαδικασία.
 'Οσον αφορά τις άδειες ραδιοφωνικών σταθμών υπενθυμίζω και πάλι ότι επί δύο χρόνια το Συμβούλιο Ραδιοτηλεόρασης ήλεγχε τους φακέλους των υποψηφίων που ήθελαν να λάβουν άδεια για το Νομό Αττικής, από τον Νοέμβριο του 1997. Και το Σεπτέμβριο του 1999, προώθησε τους φακέλους στο Υπουργείο μας, προκειμένου να προβούν στο σχετικό έλεγχο νομιμότητας. Για δε τους ραδιοφωνικούς σταθμούς του Νομού Θεσσαλονίκης έχει λάβει από εμάς από το Μάϊο ή Ιούνιο -αν θυμάμαι καλά- του 1998, το σύνολο των φακέλων των υποψηφιοτήτων των ραδιοφωνικών σταθμών του Νομού Θεσσαλονίκης και μέχρι σήμερα δεν έχει ολοκληρώσει την εργασία του, δεν μας έχει παραδώσει τους φακέλους.
 'Οταν δε έλεγα εγώ: "Θέλετε να σας παραδώσουμε τους φακέλους, όπως είναι στη διάθεσή μας, αυτό το ογκωδέστατο υλικό των πέραν των εκατό χιλιάδων σελίδων;", ο ίδιος ο τότε πρόεδρος ο κ. Σούρλας -και τον επικαλούμαι- μου είπε: "'Οχι, δεν επιθυμούμε".
 'Αρα, λοιπόν, εδώ υπάρχουν προβλήματα τα οποία είναι αντικειμενικά και κάνουμε προσπάθεια να τα αντιμετωπίσουμε. Μη βλέπετε παντού ότι υπάρχει δική μας διάθεση να υπονομεύσουμε ή να δυσκολέψουμε.  Δεν συμβαίνει αυτό.
 Αντιθέτως, συμμερίζομαι απόλυτα τις ανησυχίες, τις αγωνίες και τους προβληματισμούς κάθε συναδέλφου, ότι η διάσταση μεταξύ μέσων ενημέρωσης και πολιτικής, συχνότατα παίρνει οξύτατη μορφή. Δεν έχουμε κανένα λόγο να διασπάσουμε εμείς αυτό το μέτωπο της πολιτικής λειτουργίας, προκειμένου έτσι, όλοι μαζί, συμβάλλοντας καθένας από το δικό του μετερίζι, να εγκαθιδρύσουμε τη νομιμότητα, τη διαφάνεια και την ποιότητα στο χώρο των Μέσων Ενημέρωσης.
 Επίσης, η κατάσταση που δημιουργήθηκε στο Συμβούλιο Ραδιοτηλεόρασης, πρέπει να πω -και αυτή είναι η δική μου άποψη και δεν ομιλώ για κρίση, γιατί αν υπάρχει κρίση, είναι τεχνητή κρίση- ότι οφείλεται αποκλειστικά σε ευθύνη μελών του Συμβουλίου Ραδιοτηλεόρασης.
 Μου κάνει εντύπωση -και δεν θέλω να πω περισσότερα σήμερα- ότι κάποια μέλη του Συμβουλίου Ραδιοτηλεόρασης μιλούν ακόμα και σήμερα για αποσαφήνιση των σχέσεων του Συμβουλίου Ραδιοτηλεόρασης με το Υπουργείο Τύπου.
 Και το κάνουν αυτό -κατά τη δική μου εκτίμηση- για να  αποπροσανατολίσουν το Συμβούλιο Ραδιοτηλεόρασης, να κωλυσιεργήσουν  και να μην του επιτρέψουν να ασχοληθεί με μία υπόθεση, που απασχόλησε το πανελλήνιο πριν τις γιορτές, συγκεκριμένης εκπομπής τηλεοπτικού σταθμού, επειδή δεν θέλουν το Συμβούλιο να ασχοληθεί με αυτό το θέμα.
Και είναι πρωτοφανές να εκδίδεται δελτίο τύπου από τον κ. Μανιτάκη, τότε αναπληρωτή πρόεδρο, για το ότι το Συμβούλιο Ραδιοτηλεόρασης αποφάσισε να κινήσει την κυρωτική διαδικασία εναντίον του συγκεκριμένου σταθμού και μέλη του Συμβουλίου Ραδιοτηλεόρασης τώρα, απευθυνόμενα στο νέο πρόεδρο, να του λένε ότι "ποτέ δεν πήραμε τέτοια απόφαση".
 Ποιοι είναι οι εξυγιαντές; Ποιοι είναι αυτοί, οι οποίοι θέλουν δοσοληψίες με Μέσα Ενημέρωσης; Περιορίζομαι τώρα μόνο σε αυτό, αλλά λυπούμαι γιατί έχουν περάσει περίπου δύο μήνες και το Συμβούλιο Ραδιοτηλεόρασης δεν έχει ασχοληθεί με αυτό το θέμα, δεν έχει καλέσει τους ενδιαφερόμενους, τους υπαίτιους, δεν έχει επιληφθεί. Υπάρχει μία παρελκυστική τακτική, την οποία επισημαίνω και θα επανέλθω σε αυτό. Δεν είναι όλοι τόσο αθώοι, όταν καταγγέλλουν Κυβέρνηση και Υπουργούς.
Επαναλαμβάνω και πάλι ότι αυτή η στάση μελών εναντίον του Υπουργού εκδηλώθηκε τελευταία. Είμαι τέσσερα χρόνια Υπουργός. Ακούσατε ποτέ πριν από το Σεπτέμβρη οποιαδήποτε καταγγελία τέτοιας μορφής; Γιατί; Και γιατί τώρα; Γιατί υπήρξε αυτή η διαφωνία επί νομικού ζητήματος που αφορά τη δυνατότητα επιβολής αναδρομικών κυρώσεων; Δεν το επιτρέπει οποιαδήποτε αρχή λειτουργίας ευνομούμενου κράτους. Είναι δυνατόν να το συζητούμε; Είναι τόσο απλό, κύριε Κουναλάκη. Περί αυτού πρόκειται.
 Λυπούμαι να πω ότι αυτοί που προσέφυγαν στο Συμβούλιο της Επικρατείας, θέμα στο οποίο αναφερθήκατε, κύριε συνάδελφε, δεν κάνουν καμία αναφορά σε αυτό, δεν υπερασπίζονται καν την απόφασή τους. Ειρήσθω εν παρόδω ότι και ο κ. Μανιτάκης και άλλοι, όταν ελήφθησαν οι σχετικές αποφάσεις, δεν ήταν παρόντες στη συνεδρίαση του Συμβουλίου Ραδιοτηλεόρασης.
 Δεν επεκτείνομαι σε αυτά, τα στοιχεία είναι στη διάθεση παντός ενδιαφερομένου. Δεν αναφέρονται καθόλου σε αυτό το θέμα, το αποσιωπούν. Παρακολούθησα αυτά τα σχόλια, τα παραπολιτικά, αυτές τις κριτικές, πάρα  πολύ καιρό. Δεν μίλησα, παρά μόνο, όταν ρωτήθηκα. Δεν έχω συναντήσει τους ραδιοτηλεοπτικούς συντάκτες, γιατί θέλω στο μέτρο που μπορώ, με σοβαρότητα και ευθύνη, να περιφρουρήσω το Συμβούλιο Ραδιοτηλεόρασης.
 Αλλά πρέπει και το Συμβούλιο Ραδιοτηλεόρασης να αναλάβει τις ευθύνες του. Δεν είναι δυνατόν να έχουμε κατηγορία από τη μία εναντίον της Κυβέρνησης ότι δεν στηρίζει οικονομικά το Συμβούλιο Ραδιοτηλεόρασης και επί δύο συνεχή έτη να έχουμε απορροφητικότητα των κονδυλίων που έχουμε διαθέσει σε ποσοστό 50% ή 53%. Και κάποιοι ακόμα και σήμερα κατηγορούν την Κυβέρνηση ότι δεν ενισχύει οικονομικά το Συμβούλιο Ραδιοτηλεόρασης. Αυτά είναι πρωτοφανή πράγματα. Είναι πέραν πάσης λογικής.
 Εμείς δεν θέλουμε, κυρία και κύριοι συνάδελφοι, το Συμβούλιο Ραδιοτηλεόρασης να λειτουργεί καθ' υπόδειξη. Και προκαλώ οποιοδήποτε μέλος του Συμβουλίου Ραδιοτηλεόρασης, παλαιότερο ή συμμετέχων στη σημερινή σύνθεση, να αναφέρει εάν εγώ, έστω και τηλεφωνικά, επικοινώνησα με κάποιον, προκειμένου να του υποδείξω τα καθήκοντά του, γιατί γίνεται λόγος για παρέμβαση, για χειραγώγηση. Από πού προκύπτει αυτό;
 Λυπούμαι, γιατί πάρα πολλοί συνάδελφοι δεν είναι ενημερωμένοι. Ο κ.  Κωστόπουλος είπε ότι ο Υπουργός, κατά τη δική του αντίληψη, κάνει έλεγχο νομιμότητας και όταν κάτι θεωρεί παράνομο, το απορρίπτει, άρα δεν επιβάλλει τα πρόστιμα. Μα, τα χρηματικά πρόστιμα, έχουν επιβληθεί όλα, όλα ανεξαιρέτως, γιατί ως κύρωση προβλέπονται σε νόμο, ο οποίος ήταν εν ισχύι, όταν έγιναν τα συμβάντα με τα οποία ασχολείται το Συμβούλιο Ραδιοτηλεόρασης.
 Και σε μία σύνθετη διοικητική ενέργεια -πρέπει να πω ότι μεταξύ των άλλων αυτό είναι το χαρακτηριστικό- σε μία πράξη δηλαδή του Συμβουλίου Ραδιοτηλεόρασης σωρεύονται περισσότερες αποφάσεις. Εκδίδω τις αποφάσεις εκείνες που είναι νόμιμες και δεν εκδίδω τις αποφάσεις εκείνες οι οποίες δεν είναι νόμιμες, επειδή μεταξύ των άλλων περιέχουν αυτήν την αναδρομική επιβολή κυρώσεων. Αυτό είναι το θέμα.
 Και δίνεται η εντύπωση ότι εμείς επιθυμούμε να καλύψουμε τα μέσα ενημέρωσης να μην πληρώσουν αυτά τα χρηματικά πρόστιμα. 'Εχει εκδοθεί η σχετική απόφαση. 'Εχουν κληθεί να τα πληρώσουν. 'Ισα-ίσα με την προσφυγή τους προς το Συμβούλιο της Επικρατείας, καλούν το Συμβούλιο της Επικρατείας τα μέλη αυτά να ακυρώσει την απόφασή μου, δηλαδή ουσιαστικά λένε να μην πληρώσουν τα Μέσα Ενημέρωσης τα χρηματικά πρόστιμα που τους έχουν επιβληθεί. Και κατά τα άλλα παρουσιάζονται ως εξυγιαντές και τιμητές.
 'Οσον αφορά τώρα το θέμα το οποίο δημιουργήθηκε για τον έλεγχο νομιμότητας και για τις αποφάσεις που δήθεν δεν έχω εκδώσει, θα σας πω τούτο για να ενημερωθεί και ο ελληνικός λαός.
 Αυτά δεν τα γνωρίζουν ούτε οι συντάκτες του ραδιοτηλεοπτικού ρεπορτάζ. 'Εχω αποφύγει να μιλήσω γι' αυτά, αλλά εδώ σ' αυτήν την Αίθουσα πρέπει να μιλήσω και θα πω ότι ο έλεγχος νομιμότητας είναι πλήρης έλεγχος, και επί της ουσίας και επί της διαδικασίας. Δεν είναι έλεγχος μόνο επί διαδικαστικών θεμάτων, όπως κάποιοι ισχυρίζονται.
Υπάρχουν αποφάσεις και νομολογία επ' αυτού. Οι αποφάσεις του Συμβουλίου Ραδιοτηλεόρασης -κλείνω με αυτό, κύριε Πρόεδρε- τις οποίες δεν έχω εκδώσει, για να είμαστε ενημερωμένοι, κύριοι συνάδελφοι, είναι πέντε αποφάσεις που αφορούν κυρώσεις για παραβίαση διατάξεων περί συγκεκαλυμμένης διαφήμισης.
 'Οσον αφορά τις άλλες αποφάσεις ήμουν σαφής. Οι αποφάσεις που οδηγούν στην επιβολή χρηματικών προστίμων έχουν εκδοθεί όλες και τα Μέσα έχουν κληθεί να πληρώσουν. Τα μέλη του Συμβουλίου Ραδιοτηλεόρασης θα ασχοληθούν και με άλλα θέματα μετά το ν.2644/98 που περίπου ενάμιση χρόνο πριν τον ψηφίσαμε. 'Εχουν συμβεί τόσα και τόσα.  Μπορεί να ασχοληθεί με πολλά και να δούμε τότε αν η Κυβέρνηση και ο αρμόδιος Υπουργός εκδίδει αποφάσεις οι οποίες είναι νόμιμες.
Ορίστε το δοκιμαστήριο το οποίο μπορούν να χρησιμοποιήσουν και οι κακόπιστοι για να δουν αν έχει τη βούληση η Κυβέρνηση να επιβάλει κυρώσεις κάθε μορφής, εφόσον προβλέπονται βέβαια στο ισχύον νομικό σύστημα.
 Αυτές οι πέντε αποφάσεις που αφορούν παραβίαση διατάξεων περί συγκεκαλυμμένης διαφήμισης, πρέπει να πω ότι δεν μπορούν να κυρωθούν από μένα, για έναν πολύ απλό λόγο. Γιατί το π.δ. 236/92 με το οποίο εναρμονίζεται η ελληνική νομοθεσία στην κοινοτική στο άρθρο 2 προβλέπει τι ακριβώς συνιστά η συγκεκαλυμμένη διαφήμιση. Λέει όταν η διαφήμιση αυτή γίνεται σκοπίμως και σκοπίμως θεωρείται ότι γίνεται έναντι αμοιβής ή ανάλογης πληρωμής.
 ΙΩΑΝΝΗΣ ΔΗΜΑΡΑΣ: Γίνεται αυτό.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Για το θέμα αυτό μπορεί το Συμβούλιο Ραδιοτηλεόρασης αξιοποιώντας τις διαδικασίες του 310/96 για τον έλεγχο διαφάνειας, να κινήσει τον ελεγκτικό μηχανισμό χρησιμοποιώντας τους πάντες, ΣΔΟΕ, φορολογικές αρχές και να ελέγξει όλους εκείνους των οποίων τα προϊόντα προβάλλονται, να δει  αν στα βιβλία τους -τα λογιστικά, τα φορολογικά ή αλλού- αυτές οι υπηρεσίες αναφέρονται. Να ελέγξει τα Μέσα ενημέρωσης. Δεν μπορεί να εκδίδει το Συμβούλιο Ραδιοτηλεόρασης τέτοιες αποφάσεις με αυτόν τον τρόπο.
 Πρέπει να πω ότι για το θέμα αυτό έγινε συζήτηση και στην Επιτροπή Θεσμών και Διαφάνειας της Βουλής και ο κ. Σούρλας τότε πρόεδρος είπε, ότι είναι θέμα ερμηνείας γιατί είναι λίγο διαφορετική η εθνική από την κοινοτική ρύθμιση.
 Δεν είναι διαφορετική, κάνει λάθος. Η εθνική ρύθμιση που έγινε επί ημερών Νέας Δημοκρατίας το 1992, είναι ίδια με την κοινοτική. Λέει για να αποδειχτεί έμμεση διαφήμιση αρκεί η προκλητική παρουσία κάποιου προϊόντος σε μία εκπομπή. Αυτό το λέει μόνο ο γαλλικός νόμος ο οποίος είναι αυστηρότερος από την κοινοτική νομοθεσία. Ο δικός μας λέει -το προεδρικό διάταγμα είναι στη διάθεσή σας- ότι πρέπει αυτό να γίνεται σκοπίμως. Πώς θα εκδώσω αποφάσεις εγώ οι οποίες θα καταπέσουν αύριο στα δικαστήρια;
 ΙΩΑΝΝΗΣ ΔΗΜΑΡΑΣ: 'Εχει πει ότι γίνονται και παραβάσεις.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Αλλο η υπέρβαση του διαφημιστικού χρόνου, αν αναφέρεσθε σ' αυτό. Δεν έχει καμιά σχέση το ένα με το άλλο.
Ας τιμωρήσει το Συμβούλιο Ραδιοτηλεόρασης. Το έχει κάνει στο παρελθόν, ας το κάνει πάλι. Εκεί όπου υπάρχει αυτή η υπέρβαση διαφημιστικού χρόνου προσυπογράφω κυρώνοντας αυτές τις αποφάσεις.  Ουδέποτε δημιουργήθηκε θέμα.
 ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κλείνω.
ΠΡΟΕΔΡΕΥΩΝ (Παναγιώτης Σγουρίδης): 'Εχετε  μιλήσει επτά λεπτά παραπάνω σε δευτερολογία.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν είναι τόσο απλά τα πράγματα. Το Συμβούλιο Ραδιοτηλεόρασης κατά τη γνώμη μου πρέπει να ολοκληρώσει το οργανόγραμμά του, να εκδώσει κώδικες δεοντολογίας -είναι προτεραιότητες κατά τη γνώμη μου- να θέσει σε λειτουργία το τμήμα ελέγχου διαφάνειας και βεβαίως, πάνω από όλα, να  αντιμετωπίσει τους πειρασμούς κομματικής και μικροπολιτικής λειτουργίας.            Από αυτό εμφορούνται κάποια μέλη του. Αυτό είναι τραγικό.
 Πιστεύω ότι η συζήτηση που θα έχουμε και στην Επιτροπή Θεσμών και  Διαφάνειας την επόμενη εβδομάδα, που θα εκθέσω όλα τα σχετικά θέματα, θα δώσει τη δυνατότητα σε σας και στους πολίτες που παρακολουθούν να ενημερωθούν ακόμα καλύτερα. Οι ραδιοφωνικοί σταθμοί λειτουργούν για μια μεταβατική περίοδο νομίμως, οι τηλεοπτικοί σταθμοί λειτουργούν για μια μεταβατική περίοδο νομίμως, οι σταθμοί που εκπέμπουν πρόγραμμα ψηφιακό,  μέσω συνδρομών, λειτουργούν νομίμως με βάση το νόμο που ψηφίσαμε.                   Γνωρίζετε πάρα πολύ καλά ότι κάθε υποψηφιότητα κρίνεται αυτοτελώς και εφόσον έχει τις προϋποθέσεις μπορεί να λάβει άδεια. Δεν υπάρχει ο τεχνικός περιορισμός των συχνοτήτων, όπως στην εκπομπή σήματος με την αναλογική μέθοδο.
 Κατά τα άλλα, θα σας καλούσα και πάλι να δούμε αυτά τα προβλήματα  -έχουμε επίγνωση, εμείς τουλάχιστον, αυτών των προβλημάτων- και να τα αντιμετωπίσουμε με ένα νηφάλιο διάλογο, πολύ περισσότερο που αυτήν την περίοδο, πάρα πολλοί πιστεύω ότι θα επιχειρήσουν να χρησιμοποιήσουν και πάλι το Συμβούλιο Ραδιοτηλεόρασης ως πεδίον για να αντιπολιτευτούν την Κυβέρνηση. Και δεν πρέπει.
ΠΡΟΕΔΡΕΥΩΝ (Παναγιώτης Σγουρίδης): Η κ. Μπενάκη έχει το λόγο.
 ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, κατ' αρχήν ήθελα να παρακαλέσω τον Υπουργό να ανακαλέσει κάποια αποστροφή του που έκανε στην αρχή, κατά της Νέας Δημοκρατίας, ακολουθώντας την ίδια τακτική με την οποία ξεκίνησε. Είπε, αν το κατάλαβα καλά, ότι κατά την περίοδο διακυβέρνησης από τη Νέα Δημοκρατία, η Νέα Δημοκρατία καταρράκωσε αξίες.
Νομίζω ότι αυτή είναι βαρύτατη έκφραση, κύριε Υπουργέ. 'Η πρέπει να την πάρετε πίσω ή πρέπει να την εξηγήσετε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Μάλιστα.
ΑΝΝΑ ΜΠΕΝΑΚΗ-ΨΑΡΟΥΔΑ: Αξίες δεν καταρρακώνονται τόσο εύκολα και μάλιστα από μία υπεύθυνη Κυβέρνηση.
 Το δεύτερο το οποίο θα ήθελα να πω είναι ότι τίθεται ένα σοβαρότατο θεσμικό πρόβλημα και πρόβλημα κοινοβουλευτικού ελέγχου, κύριε Πρόεδρε, διότι στην κατάληξή του -δεν το έκανε από την αρχή ο κύριος Υπουργόςτελικά απάντησε στην επερώτησή μας, λέγοντας ότι το Ραδιοτηλεοπτικό Συμβούλιο υπονόμευσε την Κυβέρνηση. Χρησιμοποίησε μάλιστα βαρύτατες εκφράσεις κατά του Ραδιοτηλεοπτικού Συμβουλίου, λέγοντας ότι εφήρμοσε παρελκυστική πολιτική για να αποτρέψει την εφαρμογή κάποιων αποφάσεων, τις οποίες ήθελαν κάποια μέλη του να μην εφαρμοστούν, έκανε συνειδητή πολιτική κωλυσιεργίας, δημιούργησε το ίδιο μια τεχνητή κρίση και τα πάντα εν πάση περιπτώσει τα της δυσλειτουργίας, οφείλονται σε κάποια μέλη του Ραδιοτηλεοπτικού Συμβουλίου και μάλιστα μέλη ορισμένα από την Κυβέρνηση.
Δικαίωμά του να το λέει αυτό ο κύριος Υπουργός και μπορεί και να συμβαίνει, αν ο ίδιος υποστηρίζει ότι συμβαίνει. Αλλά εμείς εδώ δεν ελέγχουμε ούτε έχουμε τη δυνατότητα να ελέγξουμε, αν τα μέλη του Ραδιοτηλεοπτικού Συμβουλίου έκαναν καλά τη δουλειά τους και αν την έκαναν άσχημα, αν δεν ανταποκρίθηκαν στις υποχρεώσεις τους και αν είχαν κακή σχέση με το Υπουργείο. Είναι λάθος και ευθύνη της Κυβέρνησης αν συνέβησαν όλα αυτά.
 Εμείς ελέγχουμε την Κυβέρνηση, δεν ελέγχουμε το Ραδιοτηλεοπτικό Συμβούλιο, διότι είναι μία ανεξάρτητη διοικητική αρχή και επομένως την ευθύνη για το αν αυτή λειτουργεί καλά ή δεν λειτουργεί καλά την έχει η Κυβέρνηση. Βεβαίως έχει ανεξαρτησία κρίσης και δεν μπορεί να την υπαγορεύσει η Κυβέρνηση. Γι' αυτό εμείς κρίνουμε και κατακρίνουμε την Κυβέρνηση, αν προσπάθησε να την υπαγορεύσει. Αλλά από εκεί και πέρα, αν οι επιλογές της ήταν τόσο κακές, αν το πνεύμα συνεργασίας που είχε ήταν τόσο κακό και αν έφθασε στο σημείο, το συμβούλιο το οποίο η ίδια η Κυβέρνηση δημιούργησε, να υπονομεύσει την ίδια την Κυβέρνηση, αυτό δεν είναι ευθύνη δική μας. Είναι ευθύνη και αποτυχία της ίδιας της Κυβέρνησης.
 Επομένως, δεν μας απαντά στην επερώτηση ο Υπουργός με το φιλιππικό τον οποίο εξαπέλυσε για το Ραδιοτηλεοπτικό Συμβούλιο. Τα υπονοούμενα μάλιστα υπήρξαν βαρύτατα, ώστε νομίζω ότι σ' αυτήν την Αίθουσα δεν μπορούμε να τα διελευκάνουμε. Θα πρέπει να γίνουν αντικείμενο ευρύτατης έρευνας και διαλόγου. Φαντάζομαι ότι τα μέλη του Ραδιοτηλεοπτικού Συμβουλίου που αφορούν οι αφορισμοί του κυρίου Υπουργού, όταν πληροφορηθούν από τα Πρακτικά τι ελέχθη, θα πρέπει και θέση να πάρουν και να διαφωτίσουν την κοινή γνώμη.
 Τέλος, δεν είναι δική μας δουλειά να ελέγξουμε αν καλώς επελέγησαν και έκαναν καλά τη δουλειά τους ή αν ανταποκρίθηκαν στις προσδοκίες της Κυβέρνησης. Εμείς την Κυβέρνηση ελέγχουμε.
Και μία τελευταία παρατήρηση. 'Οντως με τον τελευταίο νόμο η Κυβέρνηση έδωσε το δικαίωμα στο Ραδιοτηλεοπτικό Συμβούλιο να επιλαμβάνεται αυτεπαγγέλτως θεμάτων της αρμοδιότητάς του και να μην περιμένει το ερώτημα του Υπουργού Τύπου.
 Η παρατήρησή μας δεν είχε σχέση με αυτό. Βεβαίως κανείς δεν μπορεί να εμποδίσει το ραδιοτηλεοπτικό συμβούλιο να πάρει θέση σε όλα τα θέματα τα οποία το αφορούν. Η παρατήρησή μας και η κριτική για την ελαττωματική ρύθμιση είναι στο ότι για τα θέματα, στα οποία απαιτείται σύμφωνη γνώμη του, προκειμένου ο Υπουργός να βγάλει τη σχετική απόφαση, πρέπει αυτός να ζητήσει τη σύμφωνη γνώμη του Ραδιοτηλεοπτικού Συμβουλίου.        Αλλά πάντως και εάν σας πει το Ραδιοτηλεοπτικό Συμβούλιο ότι η γνώμη μου είναι αυτή και έτσι πρέπει να ενεργήσετε, εσείς δεν είστε υποχρεωμένος να ενεργήσετε. Αν θέλετε ενεργείτε, εάν θέλετε δεν ενεργείτε.  Επομένως υπάρχει ένα θέμα κριτικής επ' αυτού και υπάρχει μία έλλειψη, η οποία φαλκιδεύει τα δικαιώματα του Ραδιοτηλεοτπικού Συμβουλίου.
 Εν πάση περιπτώσει κύριε Πρόεδρε, αυτά είναι θέματα προς συζήτηση, θα τα πούμε και στην Επιτροπή Θεσμών και Διαφάνειας και δεν αμφιβάλλω ότι η Κυβέρνηση έχει τη διάθεση να κάνει και βελτιώσεις, που θα βοηθήσουν το θεσμό. Αλλά εδώ ετέθη ένα μείζον θέμα λειτουργίας των θεσμών και ένα μείζων θέμα κοινοβουλευτικού ελέγχου, που αφορά τις ανεξάρτητες διοικητικές αρχές, το οποίο δεν μπορούμε να το αντιπαρέλθουμε χωρίς να το αντιμετωπίσουμε. Δεν μπορεί για μια ανεξάρτητη διοικητική αρχή που ο ίδιος ο Υπουργός έφτιαξε ή η οποιαδήποτε Κυβέρνηση, να έρχεται καιο να λέει "ξέρετε νίπτω τας χείρας μου, αυτοί οι άνθρωποι αθέτησαν τις εντολές που τους έδωσα, είχαν ύποπτες διαθέσεις, θέλησαν να μας υπονομεύσουν, κωλυσιεργούσαν για λόγους όχι ανεπίληπτους, όπως καταλάβαμε όλοι, τουλάχιστον ο κ. Δημαράς που είναι παρών και είναι και από το χώρο των Μέσων αυτών, θα πρέπει να κατάλαβε πολλά πράγματα.
'Οταν εμφανίζεται αυτή η εικόνα, κύριε Πρόεδρε, και η Κυβέρνηση και εμείς ως Βουλευτές και η Βουλή, πρέπει να λάβουμε τα μέτρα μας. ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής κ.
Στέφανος Μάνος ζητεί ολιγοήμερη άδεια απουσίας στο εξωτερικό. Εγκρίνει η Βουλή;
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Επίσης έχουν διανεμηθεί τα Πρακτικά της Δευτέρας 10 Ιανουαρίου 2000 και ερωτάται το Σώμα εάν τα επικυρώνει.
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της Δευτέρας 10 Ιανουαρίου 2000 επεκυρώθησαν.
Ορίστε, κύριε Υπουργέ, έχετε τρία λεπτά για να τριτολογήσετε. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Επειδή στην κατατεθείσα ερώτηση μεταξύ των άλλων γίνεται αναφορά και στην ΕΡΤ, θυμίζω τη φράση του αείμνηστου Κωνσταντίνου Καραμανλή ότι στην τηλεόραση προβάλλεται μόνο η Κυβέρνηση διότι μόνο αυτή παράγει έργο άρα μόνο αυτή παράγει ειδήσεις. Και ενώ αυτό ήταν ένας καθεστώς που ίσχυε τότε, που καμιά σχέση δεν έχει με τη σημερινή πραγματικότητα, η Νέα Δημοκρατία ήρθε να εγκαλέσει την Κυβέρνηση, να μας κατηγορήσει ότι δεν προσφέρουμε ενημέρωση σε ισότιμη βάση με πλουραλιστικό τρόπο από την Ελληνική Ραδιοφωνία Τηλεόραση ή ότι είμαστε υποχείρια λόγω διαπλοκής σε μεγιστάνες του πλούτου και άλλες σκοτεινές δυνάμεις που απεργάζονται σχέδια σε βάρος της χώρας. Την ίδια ώρα η Νέα Δημοκρατία -και μιλούν τα έργα τα πεπραγμένα του καθενός- είναι αυτή η οποία παρέδωσε σε αυτές τις δυνάμεις με τρόπο ολιγοπωλειακό τα Μέσα Ενημέρωσης. Είναι μία πραγματικότητα έχει καταγραφεί ιστορικά.
 ΑΝΝΑ ΨΑΡΟΥΔΑ-ΜΠΕΝΑΚΗ: Ποια παρέδωσε, να τα πείτε.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ενώ σήμερα μιλάτε υπέρ κάποιων αξιών, ουσιαστικά οδηγήσατε με την πρακτική που ακολουθήσατε σε καταρράκωση των αξιών αυτών. 'Οταν ψηφίσατε νόμο, ο οποίος προέβλεπε μεταξύ των άλλων ότι οι εκδότες εφημερίδων κατά προτεραιότητα θα λάβουν και ηλεκτρονικά μέσα ενημέρωσης υπό την κυριαρχία τους τι κάνατε; 'Οταν δεν εκδώσατε ούτε μία σύμβαση παραχώρησης και τα Μέσα Ενημέρωσης τα ηλεκτρονικά λειτούργησαν εκείνη την τετραετία, χωρίς να πληρώσουν ούτε μία δραχμή στο ελληνικό δημόσιο, περιφρουρήσατε το δημόσιο συμφέρον με αυτό τον τρόπο που κόπτεστε σήμερα; Εμείς έχουμε εκδώσει όλες τις αποφάσεις και τα ποσά αυτά καταβάλλονται μέσω της νόμιμης διαδιακασίας, μέσω του Κώδικα Είσπραξης των Δημοσίων Εσόδων.
Αφήστε, λοιπόν, αυτόν τον τρόπο προσέγγισης των προβλημάτων, γιατί υπάρχουν προβλήματα και απαιτούν μια σοβαρότερη προσέγγιση.
 Λυπούμαι, όμως, γιατί παρά το ότι είστε νομικός κ. Μπενάκη, στο θέμα της αναδρομικότητας των ποινών δεν πήρατε θέση. Αποφεύγετε συστηματικά.
ΑΝΝΑ ΜΠΕΝΑΚΗ-ΨΑΡΟΥΔΑ: Αυτό είναι το πρόβλημα; Δεν είναι αυτό το πρόβλημα.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αυτό είναι πολύ μεγάλο θέμα κατά τη γνώμη μας και λυπάμαι γιατί δεν το αντιλαμβάνεστε.
 Βεβαίως, ελέγχετε την Κυβέρνηση, αλλά και η Κυβέρνηση έχει υποχρέωση να ενημερώσει τους πολίτες και να αναφέρει το έργο που έχει κάνει. Η Νέα Δημοκρατία όλη αυτήν την περίοδο δεν διατύπωσε μια χρήσιμη πρόταση. Δύο προτάσεις νόμου έκανε, η μία οδηγεί σε αλλαγή της επωνυμίας απλώς των διαφόρων οργάνων, μιλά για την κατάργηση του Συμβουλιου Ραδιοτηλεόρασης και του Υπουργείου Τύπου και τη δημιουργία εθνικής επιτροπής ραδιοτηλεόρασης. Αυτό έγινε το 1996. Και υπάρχει μια ακόμα πρόταση νόμου...
 ΑΝΝΑ ΜΠΕΝΑΚΗ-ΨΑΡΟΥΔΑ: Διαβάστε το περιεχόμενο.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Τα έχω στη διάθεσή μου όλα. Η δεύτερη, λοιπόν, πρόταση έγινε το 1999 για την αγορά χρόνου από το κράτος στα ηλεκτρονικά μέσα ενημέρωσης, διάρκειας δύο ωρών κάθε μέρα για κάθε ηλεκτρονικό μέσο ενημέρωσης και για όλη την  προεκλογική περίοδο, ο οποίος στη συνέχεια λέει οτι θα δοθεί στα κόμματα.  Είναι μία δαπάνη εκατοντάδων δισεκατομμυρίων δραχμών.
Θα συζητηθεί η πρόταση και τότε θα έχουμε τη δυνατότητα να τα πούμε πάλι. Ελπίζω να συζητηθεί και να μην αποφύγει η Νέα Δημοκρατία να πιει αυτό το πικρό ποτήρι. Και δείχνει πόσο επιπόλαια, χωρίς τεκμηρίωση, είναι η πρόταση αυτή που διατύπωσε. Αυτή είναι η συνεισφορά της Νέας Δημοκρατίας.
'Οσον αφορά τα όσα είπα, βεβαίως αναλαμβάνω την ευθύνη των λεγομένων και των πράξεών μου.
Πρέπει να σας πω, ότι το Συμβούλιο Ραδιοτηλεόρασης με πρόσκληση του προέδρου επρόκειτο να ασχοληθεί την Πέμπτη 13-1-2000 με ένα θέμα, που αφορά την αίτηση της εταιρείας "ΙΝΤΕΡΑΚΤΙΒ Ραδιοτηλεοπτική Α.Ε." για παροχή άδειας συνδρομητικής ψηφιακής τηλεόρασης. Και πρέπει να πω ακόμα, ότι ενώ ο νόμος προβλέπει ότι εντός σαράντα πέντε ημερών το Συμβούλιο Ραδιοτηλεόρασης θα πρέπει να έχει ολοκληρώσει τον έλεγχο και να προωθήσει στο Υπουργείο και πάλι το σχετικό φάκελο, έχουν περάσει τρεις μήνες και δικαιολογημένα ο αιτών μπορεί να διαμαρτύρεται γι'αυτήν την καθυστέρηση.  Θεωρείται ότι έχει έγκριθεί ουσιαστικώς η αίτησή του. Αυτή είναι η λειτουργία του Συμβουλίου Ραδιοτηλεόρασης.
 Επίσης, επρόκειτο να ασχοληθεί με την ακρόαση του τηλεοπτικού  σταθμού ALPHA σχετικά με εκπομπή του Μάκη Τριανταφυλλόπουλου "ΖΟΥΓΚΛΑ" στις 2-12-99 και "ΚΙΤΡΙΝΟΣ ΤΥΠΟΣ" στις 5-12-99. Και έχουμε επιστολές του κ. Νικόλαου Κουλούρη, ο οποίος λέει ότι ουδέποτε έχουμε λάβει μια τέτοια απόφαση. Το ίδιο είπε και ο κ. Αντώνης Μακρυπίδης. Και οι δύο κατά τύχη έχουν προταθεί από τη Νέα Δημοκρατία. Ουδέποτε, λένε έχουν λάβει τέτοια απόφαση, παρά το ότι ο αναπληρωτής πρόεδρος κ. Αντώνης Μανιτάκης στις 16-12-99 σε δελτίο τύπου που εξέδωσε αναφέρει, ότι το Συμβούλιο Ραδιοτηλεόρασης ασχολήθηκε με τις εκπομπές του τηλεοπτικού σταθμού ALPHA "ΖΟΥΓΚΛΑ" και έκρινε ομόφωνα ότι συντρέχει λόγος για την κίνηση της προβλεπόμενης από το νόμο κυρωτικής διαδικασίας για ενδεχόμενες σοβαρές παραβιάσεις διατάξεων της κείμενης νομοθεσίας κλπ.
Πώς λειτουργεί το Συμβούλιο Ραδιοτηλεόρασης; Λειτουργεί κατά τρόπο συλλογικό; Λειτουργεί κατά τρόπο αυθαίρετο;
  ΑΝΝΑ ΜΠΕΝΑΚΗ-ΨΑΡΟΥΔΑ: Σεις φταίτε τότε...
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Πρέπει να σας πω ακόμα κ. Μπενάκη ότι ο κ. Κουλούρης είναι αυτός, δικαίωμά του βεβαίως, για να δειτε ποια είναι η επιλεκτική ευαισθησία που έχουμε, ο οποίος εδώ και μήνες έχει θέσει το θέμα συγκεκριμένης εκπομπής του σταθμού ALPHA, που κατά τη γνώμη του σχολίαζε δυσμενώς τον Πρόεδρο  της Νέας Δημοκρατίας και αυτή η εκπομπή διεκόπη και μάλιστα στον αέρα.              Είναι και αυτό ιστορικό γεγονός. Δεν είναι κάτι που το φαντάζομαι. Ενώ  γνωρίζετε πολύ καλά, παρά το γεγονός ότι λέτε πως η Κυβέρνηση διαθέτει την πλειοψηφία στο Ραδιοτηλεοπτικό Συμβούλιο, ότι για ανάλογες εκπομπές ουδέποτε ετέθη θέμα Συμβουλίου Ραδιοτηλεόρασης, που αφορούσαν τον Πρωθυπουργό στο παρελθόν ή εκπομπές που αφορούν τον Πρωθυπουργό σήμερα.
Κλείνοντας, κύριε Πρόεδρε -αι ευχαριστώ για τη σχετική άνεση χρόνου που μου δόθηκε, ευχαριστώ και τους κυρίους συναδέλφους- θέλω να πω ότι υπάρχουν προβλήματα, που πρέπει να αντιμετωπίσουμε, αλλά σας καλώ όλους να καλέσουμε με τη σειρά μας τα μέλη του Εθνικού Συμβουλίου Ραδιοτηλεόρασης να αποφύγουν να εμπλακούν στην κομματική διαπάλη, γιατί έτσι εκείνα οδηγούν σε απαξίωση το Εθνικό Συμβούλιο Ραδιοτηλεόρασης, μειώνουν το κύρος του και το καθιστούν αναποτελεσματικό.
Δεν υπάρχει ούτε ένα έγγραφο, δεν υπάρχει ούτε ένα αίτημα που να διατυπώθηκε σε εμένα κάποια στιγμή από το Εθνικό Συμβούλιο Ραδιοτηλεόρασης και στο οποίο να απάντησα αρνητικά. Αν έχετε κάτι,  παρακαλώ να το πείτε ή να το παρουσιάσετε όταν το έχετε στη διάθεσή σας.  Η θέση μας είναι και παραμένει να ενισχύσουμε ακόμη περισσότερο το Εθνικό Συμβούλιο Ραδιοτηλεόρασης γιατί πιστεύουμε στο ρόλο και στην αποστολή του, όπως μέχρι τώρα έχουμε αποδείξει. Και θα το κάνουμε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ'αριθμόν 18/6-12-1999 επερώτησης των Βουλευτών της Νέας Δημοκρατίας, προς τον Υπουργό Τύπου και Μέσων Μαζικής Ενημέρωσης σχετικά με τη λειτουργία του Εθνικού Συμβουλίου Ραδιοτηλεόρασης και της ΕΡΤ Α.Ε.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
 ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
 Με τη συναίνεση του Σώματος και ώρα 22.35' λύεται η συνεδρίαση για αύριο Τρίτη 18 Ιανουαρίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και  β) νομοθετική εργασία σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                       ΟΙ ΓΡΑΜΜΑΤΕΙΣ

