
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄ 
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΑ΄


Δευτέρα 10 Απριλίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Α. Ανδριανόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 9ο Λύκειο Θεσσαλονίκης και το Λύκειο Σκιάθου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και  ερωτήσεων της Τρίτης 11 Απριλίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Επικρατείας σχετικά με την ιστορική πρόσβαση των πολιτών με αναπηρία και ιδιαίτερα των κωφών στα κοινωνικά αγαθά της ενημέρωσης κ.λπ., σελ.
β) Προς τον Υπουργό Δημόσιας Τάξης σχετικά με την εφαρμογή του θεσμού του τοπικού αστυνόμου, σελ.
γ) Προς τον Υπουργό  Περιβάλλοντος, Χωροταξίας και Δημοσίων Έργων σχετικά με την κατασκευή νέων κατοικιών για τους σεισμοπαθείς της Λευκάδας κ.λπ., σελ.
δ) Προς τον Υπουργό Απασχόλησης και Κοινωνικής Προστασίας σχετικά με τη χρηματοδότηση των προγραμμάτων Κοινωνικής Μέριμνας στους Δήμους της Κρήτης κ.λπ., σελ.
ε) Προς τον Υπουργό Αγροτικής Ανάπτυξης σχετικά με την επιστροφή  των ενισχύσεων που έλαβαν οι παραγωγοί βρώσιμης ελιάς κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ προς τον Υπουργό Εθνικής Άμυνας σχετικά με την Ελληνική Αεροπορική Βιομηχανία, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ. ,σελ.
ΓΚΑΤΖΗΣ Ν., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΜΠΕΡΝΔΙΑΚΗ-ΑΛΝΤΟΥΣ Ε., σελ.
ΝΙΚΟΛΑΪΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΟΛΥΔΩΡΑΣ Β., σ ελ.
ΡΟΥΣΟΠΟΥΛΟΣ Θ., σελ.
ΣΤΡΑΤΑΚΗΣ Ε., σελ.

Β. Επί της επερώτησης:
ΓΚΑΤΖΗΣ Ν., σελ.
ΕΥΘΥΜΙΟΥ Π., σελ.
ΚΑΚΛΑΜΑΝΗΣ Α., σελ.
ΚΑΡΧΙΜΑΚΗΣ Μ., σελ.
ΜΑΓΓΙΝΑΣ Β., σελ.
ΜΑΓΚΡΙΩΤΗΣ Ι.,  σελ.
ΜΙΧΑΛΟΛΙΑΚΟΣ Β., σελ.
ΟΙΚΟΝΟΜΟΥ Β., σελ.
ΧΡΥΣΟΧΟΪΔΗΣ Μ., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΚΑ΄
     Δευτέρα 10 Απριλίου 2006
     
     Αθήνα, σήμερα στις 10 Απριλίου 2006, ημέρα Δευτέρα και ώρα 18.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Βέρα Νικολαϊδου, Βουλευτή Β΄ Πειραιώς, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά, με την οποία η Ομοσπονδία Υπαλλήλων Προσωπικού Ασφαλείας Ελλάδος ζητεί την ασφάλιση στο Ι.Κ.Α. των εργαζομένων στην ασφάλεια.
     2) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία το εκπαιδευτικό προσωπικό του Τ.Ε.Ε. Α΄ Κύκλου  Βοηθών Νοσηλευτών Κομοτηνής ζητεί τη συνέχιση της λειτουργίας της Σχολής.
     3) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η Εθνική Διεπαγγελματική Οργάνωση Πτηνοτροφίας ζητεί τη λήψη μέτρων στήριξης του κλάδου της πτηνοτροφίας.
     4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η Παγκληρική – Παλλαϊκή Αγωνιστική Κίνηση ζητεί την άμεση καταβολή του εφάπαξ στους δικαιούχους κληρικούς.
     5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Σοφία Κοντίδου ζητεί την ικανοποίηση συνταξιοδοτικού της αιτήματος.
     6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Χαράλαμπος Παπαδόπουλος ζητεί την ίδρυση βιοτεχνικού και βιομηχανικού πάρκου στην περιοχή του Νομού Πέλλας.
     7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά. με την οποία το σωματείο εργαζομένων με το πρόγραμμα εργασιακής εμπειρίας στον Ο.Α.Ε.Δ. ζητεί την ανανέωση των συμβάσεων των μελών του.
     8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Θεοδοσία Τζάκρη ζητεί την ασφάλισή της στον Ο.Γ.Α..
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεόφιλος Θεοδοσιάδης, πατέρας παιδιού με κινητικά προβλήματα ζητεί την κάλυψη της δαπάνης μεταφοράς του παιδιού του στο σχολείο του.
     10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο Σύλλογος Αρχηγών Μονογονεϊκών Οικογενειών Νομού Έβρου «ΣΤΗΡΙΞΗ» ζητεί την τροποποίηση του θεσμικού πλαισίου οικογενειακού δικαίου όσον αφορά στον τρόπο επίδοσης των διατροφών.
     11) Οι Βουλευτές Β΄ Αθηνών και Λαρίσης κ. ΑΝΤΩΝΗΣ ΣΚΥΛΛΑΚΟΣ και κ. ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά, με την οποία ο Πρόεδρος του Επιμελητηρίου Βοιωτίας ζητεί την επαναλειτουργία της επιχείρησης «Τυποποιητήρια Θήβας Α.Ε.».
     12) Οι Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά. με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση εργασιακών, φορολογικών και λοιπών αιτημάτων των μελών του.
     13) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμαρχος Παναιτωλικού ζητεί τη χρηματοδότηση του έργου «Επέκταση – Εμπλουτισμός Άρδευσης Δ.Δ. Σκουτεράς».
     14) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμαρχος Ελυμνίων ζητεί την επίλυση προβλήματος σχετικά με τον έλεγχο των χρηματικών ενταλμάτων των Ο.Τ.Α. του Νομού Εύβοιας.
     15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμος Παναιτωλικού Αιτωλ/νίας ζητεί την αποκατάσταση των ζημιών στο οδικό δίκτυο όλων των δημοτικών διαμερισμάτων του.
     16) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμαρχος Παναιτωλικού Αιτωλ/νίας ζητεί την ένταξη σε επιχειρησιακό πρόγραμμα του έργου της κατασκευής γέφυρας στη θέση Ελληνικά του Δήμου Παναιτωλικού.
     17) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία η κ. Κορδάτου Φανή, διπλωματούχος Πολιτικός Μηχανικός, επισημαίνει τα προβλήματα που προκύπτουν από  την εφαρμογή του νόμου περί νομιμοποίησης αυθαιρέτων κτηνοτροφικών εγκαταστάσεων.
     18) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία ο Δήμαρχος Ηρακλείου Κρήτης διαμαρτύρεται για την καθυστέρηση έγκρισης του έργου της στερέωσης του Ενετικού Τείχους Ηρακλείου.
     19) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία ο Δήμαρχος Ηρακλείου Κρήτης ζητεί την υλοποίηση της κατασκευής του φράγματος Αποσελέμη.
     20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην αυθαίρετη τοποθέτηση στύλων της Δ.Ε.Η. σε κεντρικό σημείο της Ιεράπετρας.
     21) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία η Πανελλήνια Ένωση Εργοληπτών Γεωπόνων Έργων Πράσινου διαμαρτύρεται για την ελλιπή χρηματοδότηση έργων πράσινου.
     22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Κων/νος Χατζάκης ζητεί από τον Ο.Γ.Α. την καταβολή ιατρικών δαπανών.
     23) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Αγροτών Βιοκαλλιεργητών Βόρειας Ελλάδας, ο Σύνδεσμος Βιοκαλλιεργητών Θεσσαλίας και ο Σύλλογος Βιοκαλλιεργητών Λαϊκών Αγορών Αττικής ζητούν τη δημιουργία βιολογικών αγορών σε όλη τη χώρα από παραγωγούς – βιοκαλλιεργητές αποκλειστικά και μόνο.
     24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία το Τμήμα Μαγνησίας του Τεχνικού Επιμελητηρίου Ελλάδος επισημαίνει την αυθαίρετη δόμηση στους παραλιακούς οικισμούς του Νομού Μαγνησίας και ζητεί την πολεοδομική παρέμβαση.
     25) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμαρχος Μελιβοίας Νομού Λάρισας ζητεί να παραταθεί η λειτουργία του Γραφείου Αποκατάστασης Πλημμυροπαθών Καρδίτσας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2479/22-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/5511/13-10-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Θ. Λεβέντης, σε ό,τι μας αφορά, σας γνωρίζουμε ότι, για το θέμα της ίδρυσης του Σώματος της Ελληνικής Αγροφυλακής και των αρμοδιοτήτων της, ενημερώθηκε η Εθνική Αντιπροσωπεία με το 7017/4/5449 από 30-9-2005 έγγραφό μας, σε απάντηση των 622/ 8-9-2005 και 723/ 15-9-2005 αναφορών, που κατέθεσε ο ίδιος κ. Βουλευτής.
     Πέραν αυτών, σε ό,τι αφορά τα αναφερόμενα περί συγχρηματοδότησης από κοινοτικούς πόρους του υπό ίδρυση Σώματος, σας πληροφορούμε ότι το Υπουργείο μας δεν έχει ζητήσει, από την Ευρωπαϊκή Ένωση, να χρηματοδοτήσει την ίδρυση του εν λόγω Σώματος, ούτε ο κ. Υπουργός Δημόσιας Τάξης στις μνημονευόμενες συνεντεύξεις του μίλησε για χρηματοδότηση της σύστασης ή των προσλήψεων στο υπό ίδρυση Σώμα, από την Ευρωπαϊκή Ένωση, κάτι άλλωστε, που όπως είναι γνωστό, δεν το κάνει ποτέ. Αυτό που είπε ο κ. Υπουργός είναι ότι, όταν το Σώμα της Αγροφυλακής συσταθεί, πολλές από τις δράσεις του θα ενταχθούν σε διάφορα ευρωπαϊκά κονδύλια και θα χρηματοδοτηθούν από τα διάφορα ευρωπαϊκά ταμεία, επειδή άπτονται περιβαλλοντικών δραστηριοτήτων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     2. Στην με αριθμό 2531/23-9-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1017/4/5513/11-10-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι για το αντικείμενο αυτής ενημερώθηκε η Εθνική Αντιπροσωπεία με το 658 από 11-10-2005 έγγραφο του συνερωτώμενου Υπουργείου.
     Επισημαίνεται ότι, όπως κατ' επανάληψη έχουμε καταστήσει σαφές, οποιοδήποτε μέτρο λαμβάνεται με σκοπό την αποτελεσματικότερη αντιμετώπιση της εγκληματικότητας, συμπεριλαμβανομένης και της τρομοκρατίας, για την διασφάλιση των δύο πλέον σημαντικών αγαθών της ασφάλειας και της ελευθερίας, συνάδει πλήρως με το Σύνταγμα και τους νόμους, χωρίς να θίγονται οι ατομικές ελευθερίες και τα συνταγματικώς κατοχυρωμένα δικαιώματα των πολιτών, ημεδαπών και αλλοδαπών, ανεξαρτήτως γλώσσας, φυλής, εθνικότητας, θρησκευτικών και πολιτικών πεποιθήσεων κ.λπ., η πρoάσmση των οποίων αποτελεί πρώτη προτεραιότητα και καθημερινή επιδίωξη του Υπουργείου μας και αποκλειστικό γνώμονα όλων των ενεργειών μας.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     3. Στην με αριθμό 2352/20-9-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/5497/11-10-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι η επίλυση των προβλημάτων, που απασχολούν το σύνολο του προσωπικού, αποτελεί για το Υπουργείο μας αντικείμενο πρώτης προτεραιότητας, με στόχο τη βελτίωση της οικονομικής, επαγγελματικής και κοινωνικής θέσης και των συνθηκών εργασίας του, ώστε να τηρηθούν στο ακέραιο οι δεσμεύσεις της Κυβέρνησης στο προσωπικό των Σωμάτων Ασφαλείας και ό,τι υποσχεθήκαμε να γίνει πράξη.
     Στο πλαίσιο αυτό, για την ικανοποίηση των προβαλλόμενων ρεαλιστικών και δίκαιων οικονομικών και θεσμικών αιτημάτων του προσωπικού, είμαστε αποφασισμένοι, παρά τις όποιες οικονομικές δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του στα πλαίσια της συνεργασίας μας με αυτές. Παραλλήλως, καταβάλλονται προσπάθειες, ώστε σε συνεργασία με τα συναρμόδια Υπουργεία, τα ανωτέρω προβαλλόμενα αιτήματα του προσωπικού να αντιμετωπισθούν σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
     Ειδικότερα, σε ό,τι αφορά το θέμα της βαθμολογικής εξέλιξης του προσωπικού, σας πληροφορούμε ότι, με την 6003/4/1110 από 6-2-2005 Απόφαση του Αρχηγού της Ελληνικής Αστυνομίας, συγκροτήθηκε επιτροπή αξιωματικών, για τη σύνταξη κειμένου προσχεδίου νόμου, με τις διατάξεις του οποίου θα ρυθμίζεται, μεταξύ άλλων και το θέμα της βαθμολογικής εξέλιξης των ανθυπαστυνόμων, αρχιφυλάκων και αστυφυλάκων. Η εν λόγω επιτροπή, σε συνεργασία με αρμόδιους φορείς και εκπροσώπους των συνδικαλιστικών ενώσεων των αστυνομικών, ολοκλήρωσε τις εργασίες της και υπέβαλε σχετικό πρακτικό με τις προτάσεις της, στην ηγεσία του Σώματος, προκειμένου στη συνέχεια να ληφθούν οριστικές για το θέμα αυτό αποφάσεις.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     4. Στην με αριθμό 2279/19-9-05 ερώτηση του Βουλευτή κ. Γεώργιο Παπαγεωργίου δόθηκε με το υπ’ αριθμ. Φ.3341/184/386/12-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην με αριθμό ερώτηση 2279/19-9-2005, που κατατέθηκε από το Βουλευτή κ. Γεώργιο Παπαγεωργίου αναφορικά με την έλλειψη υποδομών και κατάλληλων χώρων υποδοχής για τους λαθρομετανάστες στο Νομό Ευβοίας, σας γνωρίζουμε τα εξής:
     α) Ύστερα από τεχνικοοικονομική μελέτη που εκπονήθηκε από τη Δ/νση Τεχνικών Υπηρεσιών της Νομαρχιακής Αυτοδιοίκησης Ευβοίας το Δεκέμβριο του 2004, το ΥΠ.ΕΣ.Δ.Δ.Α. ενέκρινε τη διάθεση πίστωσης για τη δημιουργία Κέντρου Προσωρινής Διαμονής λαθρομεταναστών σε ιδιόκτητο οικόπεδο της Νομαρχιακής Αυτοδιοίκησης, έκτασης 50 στρεμμάτων στη θέση «Αλιβέρι» του Δήμου Χαλκιδέων, εντάσσοντας το έργο αυτό στη ΣΑΕ 055 του Προγράμματος Δημοσίων Επενδύσεων. Όπως μας πληροφόρησε η Νομαρχιακή Αυτοδιοίκηση Ευβοίας, μέχρι στιγμής το έργο βρίσκεται στο στάδιο της δημοπράτησης.
     β) Μέχρι την ολοκλήρωση του νέου Κέντρου Υποδοχής, το ΥΠ.ΕΣ.Δ.Δ.Α. φροντίζει να καλύπτει όλες τις δαπάνες που αφορούν φιλοξενία λαθρομεταναστών σε όποιους χώρους υποδεικνύει κάθε φορά η Νομαρχιακή Αυτοδιοίκηση Ευβοίας -η οποία είναι άλλωστε υπεύθυνη για την εξεύρεση κατάλληλου χώρου- και πολλές φορές ακόμη και σε ξενοδοχεία σύμφωνα πάντα με τα παραστατικά στοιχεία που αποστέλλονται.
     Όσον αφορά το θέμα της φύλαξης των ακτών, αρμόδια να απαντήσουν είναι τα συνερωτώμενα Υπουργεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 2916/4-10-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 106103/ΙΗ/12-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2916/4-10-2005, την οποία κατέθεσε ο Βουλευτής κ. Βασίλειος Κεγκέρονλου και η οποία αναφέρεται στη δημιουργία ανεξάρτητου Τεχνολογικού Ιδρύματος Δυτικής Κρήτης, σας γνωρίζουμε τα ακόλουθα:
     Η μελέτη σκοπιμότητας και βιωσιμότητας για την ίδρυση του Τ.Ε.Ι. Δυτικής Κρήτης εκπονήθηκε και κατατέθηκε στο ΥΠ.Ε.Π.Θ. από την Νομαρχιακή Αυτοδιοίκηση Χανίων.
     Στη μελέτη αυτή, (η οποία και επισυνάπτεται), αναφέρονται τα στοιχεία σχετικά με τη βιωσιμότητα της ενδεχόμενης ίδρυσης του Τ.Ε.Ι. Δυτικής Κρήτης.
     Εξάλλου, στο πόρισμα του Αναπτυξιακού Συνεδρίου Νομού Χανίων 2005, με τίτλο «Στρατηγική, στόχοι και κατευθύνσεις για την ανάπτυξη του Νομού Χανίων την πενταετία 2005-2010», το οποίο επίσης επισυνάπτεται αναφέρεται η αναγκαιότητα της δημιουργίας ενός ανεξάρτητου Τ.Ε.Ι. στη Δυτική Κρήτη.
     Σχετικά με τη χρηματοδότηση και τη μελέτη χωροταξικού σχεδιασμού σας γνωρίζουμε ότι όπως ακριβώς έγινε και με την ίδρυση του Τ.Ε.Ι. Ιονίων Νήσων το 2003 (Π.Δ. 195/ΦΕΚ 156Α/20.06.2003 το οποίο επισυνάπτεται), τα θέματα αυτά ρυθμίζονται από τη Διοικούσα Επιτροπή σύμφωνα με το Προεδρικό Διάταγμα Ίδρυσης νέων Τ.Ε.Ι., στην οποία ανατίθεται η επεξεργασία και υποβολή ολοκληρωμένου σχεδίου ίδρυσης ακαδημαϊκών μονάδων, οργάνωσης, λειτουργίας, ανάπτυξης και χωροθέτησης, καθώς και η διατύπωση εισήγησης για τη διασφάλιση των αναγκαίων πόρων, την υποδομή και τη διαδικασία στελέχωσης του Ιδρύματος.
     Τέλος σας γνωρίζουμε ότι ουδέποτε ετέθη από πλευράς του ΥΠΕΠΘ θέμα διάσπασης του Πανεπιστημίου και του Πολυτεχνείου Κρήτης.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     6. Στην με αριθμό 2780/29-9-05 ερώτηση του Βουλευτή κ. Χρήστου Πρωτόπαππα δόθηκε με το υπ’ αριθμ. Β13-522/13-10-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμ. 2780/29-9-05. ερώτηση που κατέθεσε στη Βουλή των Ελλήνων ο Βουλευτής κ. Χρ. Πρωτόπαπας με θέμα «Έκδοση Υ.Α. άρθρου 29 του Ν. 3377/2005», σας γνωστοποιούμε τα ακόλουθα:
     Η διάταξη της παρ. 1 του άρθρου 29 του ν. 3377/2005 ορίζει ότι σε όσους κατέχουν άδεια άσκησης υπαίθριου εμπορίου που έχει εκδοθεί μέχρι την 30-6-2005 και ασκούσαν αποδεδειγμένα, κατά κύριο επάγγελμα, τη σχετική δραστηριότητα στις λαϊκές αγορές, μπορεί να χορηγηθεί άδεια επαγγελματία πωλητή λαϊκών αγορών. Με απόφαση του Υπουργού Ανάπτυξης καθορίζονται οι όροι, οι προϋποθέσεις, η διαδικασία και κάθε αναγκαία λεπτομέρεια για την χορήγηση των ανωτέρω αδειών.
     Κατόπιν των ανωτέρω η Διεύθυνση Εμπορικών Οργανώσεων της Γ. Γ. Εμπορίου του Υπουργείου Ανάπτυξης επεξεργάζεται τις διατάξεις της υπό έκδοση Υπουργικής Απόφασης (Υ.Α.) και μέχρι την 30-12-2005 θα έχει εκδόσει την ανωτέρω απόφαση. Η απόφαση αυτή θα καθορίζει και την διαδικασία αδειοδότησης των πλανοδίων, δεδομένου ότι οι άδειες των ασκούντων υπαίθρια δραστηριότητα ισχύουν μέχρι 30-3-2006, ώστε να μην δημιουργηθούν προβλήματα στους επαγγελματίες μικροπωλητές που λειτουργούσαν πλησίον των λαϊκών αγορών.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     7. Στην με αριθμό 1930/8-9-05 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 519/28-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1930/08-09-2005 εγγράφου σας, με το οποίο μας διαβιβάσθηκε ερώτηση της Βουλευτού κ. Αράπαγλου, που κατατέθηκε στη Βουλή των Ελλήνων, σας γνωρίζουμε τ’ ακόλουθα: 
     1. Το παραδοσιακό κτήριο που στεγάζονταν οι Υπηρεσίες των Τελωνείων Θεσσαλονίκης είναι ιδιοκτησία του Ελληνικού Δημοσίου.
     2. Στον ισόγειο χώρο της ανατολικής πλευράς του διώροφου κτηρίου φιλοξενείται ο επιβατικός σταθμός «ΜΑΚΕΔΟΝΙΑ» μετά από τις επισκευαστικές εργασίες που εκτελέσθηκαν το 1993.
     3. Σύμφωνα με τον Ο.Λ.Θ. Α.Ε. και το Κεντρικό Λιμεναρχείο Θεσσαλονίκης, δεν έχουν παρατηρηθεί στατικά προβλήματα στο μέρος του κτηρίου που λειτουργεί ο επιβατικός σταθμός και λαμβάνονται όλα τα ενδεικνυόμενα μέτρα προστασίας και ασφάλειας των επιβατών. Τα στατικά προβλήματα εντοπίζονται στην δυτική πλευρά του κτηρίου, την χρήση των χώρων του οποίου είχαν τα Τελωνεία και γι’ αυτόν τον λόγο κρίθηκε αναγκαία η μετεγκατάστασή τους.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     8. Στην με αριθμό 2009/13-9-05 ερώτηση του Βουλευτή κ. Δημήτριου Γεωργακόπουλου δόθηκε με το υπ’ αριθμ. 5800/29-9-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε στη Βουλή ο Boυλευτής κ. Δημήτριος Γεωργακόπουλος, σας διαβιβάζουμε την επιστολή του κ. Ε. Ν. Χριστοδούλου Προέδρου των ΕΛΠΕ Α.Ε. με αριθμό πρωτ. 80/20-9-05, η οποία καλύπτει πλήρως το ερωτώμενο θέμα.
     Ο Υφυπουργός
     ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 4312/8-11-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7823/30-12-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της με αριθμ. πρωτ. 4312/8-11-05 ερώτησης του Βουλευτή κ. Σ. Ματζαπετάκη με θέμα: «Πυλώνες Υψηλής Τάσης ΔΕΗ», σας γνωρίζουμε ότι η Υπηρεσία μας έχει ήδη απαντήσει σε σχετική ερώτηση των βουλευτών κ.κ. Τ. Aντωvίoυ, Χ. Αράπογλου, Β. Τόγια και Χ. Τσιόκα με αριθμ. πρωτ. 11655/9-6-05, διαβιβάζοντας το υπ' αριθμ.Π/426/208/29-6-05 έγγραφο του Προέδρου της Ελληνικής Επιτροπής Ατομικής Ενέργειας, το οποίο και σας επισυνάπτουμε.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 5300/7-12-05 ερώτηση του Βουλευτή κ. Γεώργιου Ανωμερίτη δόθηκε με το υπ’ αριθμ. 7713/30-12-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης του Βουλευτή κ. Γ. Ανωμερίτη με αριθμ.πρωτ. 530017-12-05 με θέμα: «Μέτρα για την καταπολέμηση της ερημοποίησης στην Ελλάδα», σας διαβιβάζουμε το έγγραφο του Εθνικού Αστεροσκοπείου Αθηνών, το οποίο εποπτεύεται από τη Γενική Γραμματεία Έρευνας και Τεχνολογίας του Υπουργείου Ανάπτυξης, με το οποίο δίδονται τα ζητούμενα στην ερώτηση στοιχεία.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό  8320/1-3-06 ερώτηση τoυ Βουλευτή κ. Σωκράτη Κοσμίδη δόθηκε με το υπ’ αριθμ. 1235/14-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Κοσμίδης, σας πληροφορούμε τα εξής:
     Στο Υπουργείο Αγροτικής Ανάπτυξης και Τροφίμων:
     α. υπάρχουν δύο (2) θέσεις Γενικών Γραμματέων (ο Γενικός Γραμματέας του Υπουργείου και ο Γενικός Γραμματέας της Γενικής Γραμματείας Αγροτικής Πολιτικής και Διεθνών Σχέσεων) και μία (1) θέση Ειδικού Γραμματέα β' (ο οποίος προϊσταται του Διοικητικού Τομέα Προγραμματισμού και Εφαρμογής του Γ' Κ.Π.Σ.) β. υφίστανται οι παρακάτω θέσεις ευθύνης:
     * Γενικών Διευθυντών εννέα (9) θέσεις
     * Διευθυντών σαράντα εννέα (49) θέσεις
     * Προϊσταμένων των Υπηρεσιών Διαχείρισης του Γ' ΚΠΣ έξι (6) θέσεις
     * Τμημάτων διακόσιες δέκα (210) θέσεις
     * Αυτοτελών τμημάτων μία (1) θέση
     * Αυτοτελών γραφείων μία (1) θέση
     * Μονάδων των Υπηρεσιών Διαχείρισης του Διοικητικού Τομέα Γ' ΚΠΣ είκοσι τέσσερις (24)  θέσεις.
     Επισυνάπτονται πλήρης κατάλογος με τις ονομασίες των Γενικών Διευθύνσεων, των Διευθύνσεων και των Τμημάτων και κατάλογος των Ειδικών Υπηρεσιών Διαχείρισης του Γ' ΚΠΣ.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό  7836/17-2-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 12950/13-3-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι εγκρίθηκε η έναρξη προγράμματος σίτισης παιδιών στην περιοχή Δενδροποτάμου. Το πρόγραμμα θα υλοποιηθεί από τη Νομαρχία Θεσσαλονίκης σε συνεργασία με τη Β' ΔΥΠΕ το Δήμο Μνεμένης, το ΑΠΘ, την ΕΚΠΟΙΖΩ, την Ιερά Μητρόπολη Νεαπόλεως – Σταυρουπόλεως, τους διδάσκοντες του Δημοτικού Σχολείου και τον τοπικό σύλλογο γυναικών (ΡΟΜ) Δενδροποτάμου.
     Στόχος του προγράμματος είναι η υποστήριξη 60 παιδιών του 3ου και του 5ου Δημοτικού Σχολείου Μενεμένης. Το πρόγραμμα, διάρκειας ενός έτους περιλαμβάνει σίτιση μαθητών (πρωινό και 1 γεύμα ημερησίως κατά τις σχολικές ημέρες), καθώς και ιατρική περίθαλψη και παρακολούθησή τους με τη σύσταση ομάδας αποτελούμενης από εξειδικευμένους εκπαιδευτικούς και  γιατρούς.
     Για την καλύτερη υλοποίηση του προγράμματος, ο Δήμος Μενεμένης έχει διαθέσει βοηθητικό προσωπικό και κοινωνικούς λειτουργούς, ενώ ο Σύλλογος Γυναικών Δενδροποτάμου διαθέτει ανθρώπινο δυναμικό για την εξυπηρέτηση πρόσθετων αναγκών που θα προκύψουν κατά τη διάρκεια της συγκεκριμένης πρωτοβουλίας.
     Επιπρόσθετα, σας ενημερώνουμε ότι στο πλαίσιο του Ολοκληρωμένου Προγράμματος Δράσης για την Κοινωνική Ένταξη των Ελλήνων τσιγγάνων το ΥΠΕΣΔΔΑ χρηματοδοτεί έργα υποδομής στους ΟΤΑ για τη βελτίωση των συνθηκών διαβίωσης των Ελλήνων τσιγγάνων. την αγορά γης για τη μετεγκατάσταση ή την αναβάθμιση της οικιστικής κατάστασης των τσιγγάνων στις περιοχές που αντιμετωπίζουν έντονα προβλήματα και τη δημιουργία οικισμών. Προϋπόθεση για τη χρηματοδότηση των έργων και δράσεων είναι η ύπαρξη ολοκληρωμένων και ώριμων προτάσεων από την Τοπική Αυτοδιοίκηση.
     Μέρος τέλος του στεγαστικού προγράμματος είναι και η χορήγηση 9.000 στεγαστικών δανείων ύψους 60.000 € σε Έλληνες άστεγους τσιγγάνους με ευνοϊκούς όρους και με την εγγύηση του Ελληνικού Δημοσίου. Ήδη στο Δήμο Μενεμένης έχουν εγκριθεί 408 δάνεια.
     Ο Υφυπουργός
     ΑΘ. ΝΑΚΟΣ»
     13. Στις με αριθμό 7595/1-2-06 και 7943/21-2-06 ερωτήσεις των Βουλευτών κυρίων Δημητρίου Πιπεργιά και Γεωργίου Παπαγεωργίου δόθηκε με το υπ’ αριθμ.18431/14-3-06  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 7595/1-2-06 και 7943/21-2-2006 ερωτήσεις που κατατέθηκαν στη Βουλή από τους Βουλευτές κ.κ.. Δ. Πιπεργιά και Γ. Παπαγεωργίου σχετικά με συμβεβλημένους ιατρούς με τον ΟΓΑ και πρόσληψη προσωπικού στο Κ.Υ. Ιστιαίας, σας πληροφορούμε τα εξής:
     Το Κέντρο Υγείας Ιστιαίας είναι στελεχωμένο με γιατρούς ΕΣΥ των εξής ειδικοτήτων:
     * Τρεις (3) Γενικής Ιατρικής
     * Ένας (1) Παιδιατρικής
     * Ένας (1) Μικροβιολογίας
     * Ένας (1) Ακτινολογίας
     * Δύο (2) Οδοντιατρικής.
     * Εκκρεμεί για κρίση στο Σ.Κ.Ε.I.Ο.Π.Ν.I. μία θέση Επιμ. Α' Γενικής Ιατρικής η Παθολογίας.
     Επίσης υπηρετούν τη θητείας τους ως Υπόχρεοι Υπηρεσίας Υπαίθρου τρεις (3) Αγροτικοί Ιατροί.
     Ο Υφυπουργός
     Α. ΓΙΑΝΝΟΠΟΥΛΟΣ»
     14. Στην με αριθμό 7937/21-2-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 23140/14-3-06 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ.7937/21-2-2006 ερώτηση που κατατέθηκε στη Βουλή από το Βουλευτή κ. Β. Κεγκέρογλου σχετικά με την πρόσληψη προσωπικού στο Κέντρο Υγείας Αγίας Βαρβάρας Ν. Ηρακλείου και τη δημιουργία Κέντρου Υγείας Αστικού Τύπου στο Γάζι Ηρακλείου, σας γνωρίζουμε τα εξής:
     Έχει δοθεί έγκριση για πρόσληψη (1) θέσης κλάδου ΤΕ Επισκεπτών Υγείας για το Κέντρο Υγείας Αγίας Βαρβάρας.
     Όσον αφορά την ίδρυση νέου Κέντρου Υγείας Αστικού Τύπου στο Γάζι Ηρακλείου, σας γνωρίζουμε ότι η κυβέρνηση έχει καταθέσει πρόταση για την ανάπτυξη και την οργάνωση της Πρωτοβάθμιας Φροντίδας Υγείας στη χώρα μας, ως ένα κρίσιμο και αποφασιστικό βήμα για την ολοκλήρωση του Εθνικού Συστήματος Υγείας. Η πρόταση αυτή δίδεται σε δημόσια διαβούλευση με σκοπό την αναζήτηση της μεγαλύτερης δυνατής συναίνεσης αλλά και τον εμπλουτισμό της με ιδέες και προτάσεις που θα κάνουν αποτελεσματικότερη την υλοποίησή της.
     Ένα από τα κύρια σημεία που περιέχονται στην πρόταση είναι ότι σε όλα τα αστικά κέντρα της χώρας ιδρύονται Αστικά Κέντρα Υγείας (ΑσΚΥ) που λειτουργούν και σε δομές του ΙΚΑ και άλλων οργανισμών και παρέχουν υπηρεσίες σε περιοχή ευθύνης έως 100.000 κατοίκων.
     Ο Υφυπουργός
     Α. ΓΙΑΝΝΟΠΟΥΛΟΣ»
     15. Στην με αριθμό 7956/21-2-06 ερώτηση των Βουλευτών κυρίων Βέρας Νικολαϊδου και Ελπίδας Παντελάκη δόθηκε με το υπ’ αριθμ. Γ.Π.23158/13-3-06  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 7956/21-2-2006 ερώτηση που κατατέθηκε στη Βουλή από τις Βουλευτές κ.κ. Β. Νικολαίδου και Ε. Παντελάκη σχετικά με τη λειτουργία του Γ.Ν. Νίκαιας, σας πληροφοροούμε τα εξής:
     1. Προσλήψεις προσωπικού: η διαδικασία επιλογής των 51 υπαλλήλων νοσηλευτικού προσωπικού ολοκληρώθηκε από το νοσοκομείο και βρίσκεται σε φάση ελέγχου από το ΑΣΕΠ. Η άμεση πρόσληψη από τους προσωρινούς πίνακες πριν τον έλεγχο του ΑΣΕΠ, δεν κατέστη άμεσα υλοποιήσιμη καθώς οι περισσότεροι από τους επιτυχόντες κατέθεσαν υπεύθυνη δήλωση με την οποία αποδέχονται τη θέση μετά την ανάρτηση των οριστικών πινάκων το οποίο αποτελεί επόμενο στάδιο από τον έλεγχο του ΑΣΕΠ.
     Επιπλέον, αναμένεται η πρόσληψη 20 ατόμων (10 Νοσηλευτικού και 10 Παραϊατρικού) επικουρικού προσωπικού, και 44 ατόμων με 4μηνη σύμβαση Ιδιωτικού Δικαίου, μεταξύ των οποίων οι 15 είναι νοσηλευτικό προσωπικό.
     Οι παραπάνω προσλήψεις θα καλύψουν κατά προτεραιότητα τα τμήματα ΜΕΘ, Χειρουργεία και νέο ΤΕΠ.
     2. Οργανισμός του Νοσοκομείου: Η Γ΄ ΔΥΠΕ Αττικής έχει εγκρίνει και υποβάλλει στο ΥΥΚΑ την πρόταση του νοσοκομείου για μετατροπή κενών θέσεων κάποιων ειδικοτήτων σε θέσεις κυρίως νοσηλευτικού προσωπικού. Επιπλέον το νοσοκομείο βρίσκεται σε τελική φάση της κατάρτισης πρότασης για τη συνολική αναμόρφωση του οργανισμού.
     3. Όσον αφορά τα λοιπά θέματα που αναφέρονται στην ερώτηση έχει δοθεί απάντηση στη Βουλή με το αρ. πρωτ. Γ.Π. 14754/3-3-2006 έγγραφό μας, σε σχετική ερώτηση των κ.κ. Βουλευτών.
     Ο Υφυπουργός
     Α. ΓΙΑΝΝΟΠΟΥΛΟΣ»)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κυρία συνάδελφο.
     Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 11 Απριλίου 2006.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 7625/10.2.2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την οικονομική ενίσχυση της ελληνικής περιφέρειας και των αγροτικών νοικοκυριών.
     2. Η με αριθμό 4880/23.11.2005 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με την οδική σύνδεση του Δήμου Φερών Νομού Μαγνησίας με τον οδικό άξονα Πατρών-Αθηνών-Θεσσαλονίκης-Ευζώνων.
     3. Η με αριθμό 8031/22.2.2006 ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χορήγηση στεγαστικών δανείων στους Έλληνες ΡΟΜ.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 7562/9.2.2006 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Παρασκευά προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διευθέτηση λειτουργικών προβλημάτων ξενοδοχειακών μονάδων.
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 639/4-4-2006 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Επικρατείας, σχετικά με την ισότιμη πρόσβαση των πολιτών με αναπηρία και ιδιαίτερα των κωφών στα κοινωνικά αγαθά της ενημέρωσης κ.λπ.
     Η επίκαιρη ερώτηση της κυρίας συναδέλφου έχει ως εξής:
     «Σε μια εποχή που η τηλεόραση αποτελεί την κυριότερη πηγή ενημέρωσης και ψυχαγωγίας, οι τηλεοπτικοί σταθμοί δεν εφαρμόζουν πλήρως το ν. 2328/95 που τους υποχρεώνει, αφ΄ενός να μεταδίδουν καθημερινά ένα τουλάχιστον δελτίο ειδήσεων στη νοηματική γλώσσα με ταυτόχρονη αναγραφή υποτίτλων, ελάχιστης διάρκειας επτά λεπτών και αφετέρου να περιλαμβάνουν στο πρόγραμμά τους, μία τουλάχιστον φορά το δεκαπενθήμερο, ενημερωτικό ή ψυχαγωγικό πρόγραμμα στη νοηματική γλώσσα.
     Παρατηρείται ότι οι περισσότεροι τηλεοπτικοί σταθμοί παραβιάζουν την ισχύουσα νομοθεσία, χωρίς μάλιστα να τιμωρούνται, καταπατώντας ευθέως το δικαίωμα των κωφών πολιτών στην ενημέρωση και την ψυχαγωγία.
     Παράλληλα η πλειοψηφία των ραδιοτηλεοπτικών μέσων στη χώρα μας δεν διαθέτουν ενημερωτική εκπομπή με περιεχόμενο αναπηρικά θέματα, γεγονός που ενισχύει την άγνοια της ελληνικής κοινωνίας σχετικά με τα προβλήματα, αλλά και τις ιδιαίτερες ανάγκες των πολιτών με αναπηρία.
     Εν όψει της αναθεώρησης του κανονιστικού πλαισίου σχετικά με τη συγκέντρωση των Μέσων Μαζικής Ενημέρωσης και την αδειοδότηση των ραδιοτηλεοπτικών μέσων,
     Ερωτάται ο Υπουργός:
     1. Τι μέτρα θα λάβει για την ισότιμη πρόσβαση των πολιτών με αναπηρία και ιδιαίτερα των κωφών στα κοινωνικά αγαθά της ενημέρωσης και της ψυχαγωγίας, μέσω των τηλεοπτικών προγραμμάτων;
     2. Τι μέτρα θα λάβει ώστε τα ραδιοτηλεοπτικά μέσα να συμβάλουν ουσιαστικά στην ενημέρωση και ευαισθητοποίηση της ελληνικής κοινωνίας για τις ιδιαίτερες ανάγκες των πολιτών με αναπηρία;»
     Ο Υπουργός Επικρατείας κ. Ρουσόπουλος έχει το λόγο.
     Ορίστε, κύριε Υπουργέ.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε.
     Θα ξεκινήσω από το σκέλος της ερώτησης που αφορά στα ιδιωτικά κανάλια, και την υποχρέωσή τους, βάσει νόμου, να λαμβάνουν όλες εκείνες τις πρόνοιες, έτσι ώστε να έχουν πρόσβαση στην ενημέρωση οι συμπολίτες μας με αναπηρία.
     Αρμόδια για τον έλεγχο περιεχομένου και εφαρμογής των σχετικών διατάξεων είναι η ανεξάρτητη αρχή του Εθνικού Συμβουλίου Ραδιοτηλεόρασης. Στο πλαίσιο των αρμοδιοτήτων του το Εθνικό Συμβούλιο Ραδιοτηλεόρασης έχει στείλει σχετικό ενημερωτικό σημείωμα, το οποίο και καταθέτω στα Πρακτικά της Βουλής.
     (Στο σημείο αυτό ο Υπουργός κ. Θεόδωρος Ρουσόπουλος καταθέτει για τα Πρακτικά το προαναφερθέν σημείωμα, το οποίο βρίσκεται στα αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Μεταξύ άλλων περιλαμβάνεται η γνωμοδότηση του Εθνικού Συμβουλίου Ραδιοτηλεόρασης προς τους τηλεοπτικούς σταθμούς για την υποχρέωσή τους να μεταδίδουν μεταγλωττισμένα τα ξενόγλωσσα τμήματα των δελτίων ειδήσεων. Για τυχόν εκτροπές προβλέπονται πρόστιμα για τα οποία, επίσης, την αρμοδιότητα επιβολής έχει το Εθνικό Συμβούλιο Ραδιοτηλεόρασης.
     Στο πλαίσιο των αρμοδιοτήτων μου ως αρμόδιος για τα Μέσα Ενημέρωσης Υπουργός, από την πρώτη στιγμή κιόλας ενέσκηψα στο αίτημα για ισότιμη πρόσβαση χιλιάδων συμπολιτών μας στην ψυχαγωγία και ενημέρωση. Μιλάμε για περίπου εξήντα χιλιάδες κωφούς και δέκα χιλιάδες τυφλούς που ζουν στη χώρα μας και μέχρι σήμερα ήταν εν πολλοίς αποκλεισμένοι από την ψυχαγωγία και την ενημέρωση.
     Θα αναφέρω ενδεικτικά μία σειρά δράσεων, κάποιες εκ των οποίων προβλέπονται και από την κοινοτική οδηγία που φέρει τον τίτλο «Τηλεόραση Χωρίς Σύνορα» και που αφορούν ακριβώς σ’ αυτή την κατηγορία συνανθρώπων μας.
     Πρώτον: στο πλαίσιο του διαλόγου -ο οποίος ξεκίνησε τον περασμένο Δεκέμβριο- με τους φορείς και τα πολιτικά κόμματα σχετικά με τη συγκέντρωση στα Μ.Μ.Ε. και για την αδειοδότηση των ηλεκτρονικών Μ.Μ.Ε. η Κυβέρνηση τοποθετήθηκε σε πάρα πολλά ζητήματα. Εν προκειμένω από το Δεκέμβριο έχουμε δηλώσει ότι εν όψει της αδειοδότησης των τηλεοπτικών σταθμών θα ληφθεί πρόνοια για την πριμοδότηση της παραγωγής και μετάδοσης εκπομπών κοινωνικού, πολιτιστικού και επιμορφωτικού περιεχομένου, πέραν των προβλεπομένων ποσοστών και ορίων στην κειμένη νομοθεσία. Και ανέφερα ως παράδειγμα τη μετάδοση δελτίων ειδήσεων στη νοηματική γλώσσα, τη μετάδοση προγραμμάτων στη νοηματική με ταυτόχρονη αναγραφή υποτίτλων, τη δωρεάν μετάδοση μηνυμάτων κοινωνικού περιεχομένου όπως, για παράδειγμα, για την προστασία των ευπαθών κοινωνικών ομάδων.
     Δεύτερον: πέραν της υποχρέωσης της πολιτείας για περαιτέρω ενίσχυση του θεσμικού πλαισίου προς αυτή την κατεύθυνση, σημαντικό ρόλο παίζει και η δημόσια τηλεόραση.
     Από τις αρχές Μαρτίου, η Ε.Ρ.Τ. έγραψε μία νέα σελίδα στην τηλεοπτική ιστορία του τόπου με την εκπομπή του πρώτου από τα τρία ψηφιακά κανάλια. Δυστυχώς, η χώρα μας, όπως γνωρίζετε, ήταν ουραγός στην επίγεια ψηφιακή. Ευτυχώς όχι πια. Και όμως όχι μόνο καταφέραμε να ανέβουμε στο άρμα της ψηφιακής εποχής, αλλά ξεκινήσαμε με μία πανευρωπαϊκή πρωτοτυπία. Από τις αρχές Μαρτίου, εκπέμπει το πρώτο πολυσυλλεκτικό και φιλικό στα άτομα με αναπηρίες κανάλι, το PRISMA +, με πλήρη προσβασιμότητα στους συμπολίτες μας, με προβλήματα ακοής και τηλεόρασης. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, θα ήθελα ακόμα τριάντα δευτερόλεπτα, αλλιώς θα συνεχίσω στη δευτερολογία μου.
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχετε δευτερολογία δύο λεπτών. Εάν θέλετε, όμως, να μιλήσετε για μισό λεπτό, μπορείτε να συνεχίσετε για να προσθέσετε αυτό που θέλετε. 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Τελειώνω μόνο για το θέμα της δημόσιας τηλεόρασης και θα αναφερθώ στα υπόλοιπα στη δευτερολογία μου.
     Αυτό το πρόγραμμα εκπέμπει επτά ώρες καθημερινού προγράμματος με ψυχαγωγικά, ενημερωτικά και παιδικά προγράμματα, ξένες και ελληνικές ταινίες με νοηματική διερμηνεία, τεχνικές επιλογής υποτίτλων και ξεχωριστό κανάλι ήχου που παρέχει αφηγηματική περιγραφή για τα άτομα που έχουν προβλήματα όρασης. 
     Αξίζει να αναφερθεί ως καινοτομία η καθημερινή αναμετάδοση του κεντρικού δελτίου ειδήσεων με νοηματική διερμηνεία. 
     Υπάρχουν ακόμα αρκετές δράσεις, τις οποίες ελπίζω να έχω το χρόνο στη δευτερολογία μου να τις αναφέρω.
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Η κ. Μπερνιδάκη έχει το λόγο.
     ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ πολύ, κυρία Πρόεδρε.
     Είναι γνωστή η ευαισθησία σας, κύριε Υπουργέ, για την επίλυση των προβλημάτων που αντιμετωπίζουν οι συμπολίτες μας με αναπηρία, αλλά ομολογώ ότι δεν περίμενα μία τέτοια λίστα βελτιωτικών και προοδευτικών δράσεων για το θέμα που μας αφορά. 
     Σίγουρα είναι πολύ θετικές οι προσπάθειες της δημόσιας τηλεόρασης μέσω των νέων ψηφιακών καναλιών για την παροχή προσβάσιμων τηλεοπτικών προγραμμάτων προς τους πολίτες με αναπηρία.
     Παρ’ όλες τις σοβαρές δυσκολίες που συνεπάγεται η αναπηρία τους, οι ανάπηροι εξακολουθούν να έχουν και αυτοί το ανθρώπινο δικαίωμα, αλλά και την ανάγκη για ενημέρωση και ψυχαγωγία.
     Κύριε Υπουργέ, κυρίες και κύριοι συνάδελφοι, σήμερα ιδιαίτερα οι κωφοί, αλλά και οι τυφλοί, βιώνουν έναν ιδιόμορφο αποκλεισμό από την ενημέρωση και την ψυχαγωγία. Νοιώθουν έναν αποκλεισμό που τον έχει δημιουργήσει η άγνοια, ίσως και η αδιαφορία των ραδιοτηλεοπτικών σταθμών για τις ιδιαίτερες ανάγκες αυτής της ομάδας του πληθυσμού.
     Ένα μεγάλο ζήτημα που απασχολεί τους κωφούς είναι η περιορισμένη χρήση της νοηματικής γλώσσας στα τηλεοπτικά προγράμματα. Δυστυχώς, η πλειοψηφία των τηλεοπτικών σταθμών δεν εφαρμόζει πλήρως το ν. 2328/1995 που τους υποχρεώνει να μεταδίδουν δελτία ειδήσεων και προγράμματά τους στη νοηματική γλώσσα συγκεκριμένης χρονικής διάρκειας.
     Επίσης, οι περισσότερες ξενόγλωσσες εκπομπές και ταινίες μεταδίδονται μόνο με υπότιτλους και όχι μεταγλωττισμένες στην ελληνική γλώσσα, γεγονός που κάνει απαγορευτική την παρακολούθησή τους από τους τυφλούς.
     Θα ήθελα να τονίσω ακόμα ότι πλην της ΕΤ3 κανένα τηλεοπτικό κανάλι δεν διαθέτει ενημερωτική εκπομπή με περιεχόμενο «αναπηρικά θέματα». Φαίνεται ότι παρά τις προσπάθειες της πολιτείας, οι περισσότεροι τηλεοπτικοί σταθμοί αδιαφορούν για τις υποχρεώσεις τους. Θεωρούν πως η ισότιμη αντιμετώπιση όλων των πολιτών, όλων των τηλεθεατών είναι κάτι που δεν τις αφορά. 
     Τα τηλεοπτικά κανάλια που δεν συμμορφώνονται με την ισχύουσα νομοθεσία πρέπει να τιμωρούνται αυστηρά. Θεωρώ ότι το Εθνικό Ραδιοτηλεοπτικό Συμβούλιο πρέπει να επιδείξει μηδενική ανοχή στα κανάλια που καταπατούν το νόμο και παραβιάζουν με τον πλέον φασιστικό τρόπο τα δικαιώματα των τηλεθεατών με αναπηρίες.
     Κύριε Υπουργέ, ενόψει και της υπό εξέλιξη αναθεώρησης του κανονιστικού πλαισίου αδειοδότησης των ραδιοτηλεοπτικών μέσων, επιτρέψτε μου να κάνω μία πρόταση. Θεωρώ ότι πρέπει να τεθεί ως βασική προϋπόθεση αδειοδότησης των τηλεοπτικών σταθμών η υποχρέωση παροχής προσβάσιμων προγραμμάτων προς τα άτομα με αναπηρία. 
     Οι τηλεοπτικοί μαραθώνιοι που γίνονται μία φορά το χρόνο από κάποια κανάλια για φιλανθρωπικούς σκοπούς, δεν με πείθουν προσωπικά για την κοινωνική τους ευαισθησία, την ίδια στιγμή μάλιστα που η πλειοψηφία των τηλεοπτικών σταθμών, καταπατά τις υποχρεώσεις της απέναντι στους αναπήρους, παρά το υπάρχον νομοθετικό πλαίσιο.
     Ένα άλλο πολύ σημαντικό θέμα, κύριε Υπουργέ, είναι η ευαισθητοποίηση της κοινής γνώμης. Πιστεύω ότι τα Μέσα Μαζικής Ενημέρωσης και ιδιαίτερα η δημόσια τηλεόραση μπορούν να διαδραματίσουν έναν ιδιαίτερο ρόλο στην προσπάθεια ευαισθητοποίησης των πολιτών για τις ιδιαίτερες ανάγκες, αλλά και τις ικανότητες των πολιτών με αναπηρία. 
     Οι πολίτες με αναπηρία αντιμετωπίζονται συχνά ως ασθενείς και άτομα που χρειάζονται ελεημοσύνη. Νομίζω ότι θα συμφωνήσετε μαζί μου ότι βασική αιτία της δημιουργίας αυτών των στερεοτύπων είναι η ελλιπής ενημέρωση του πολίτη και η ανεπαρκής ευαισθητοποίηση της κοινής γνώμης, σχετικά με τις ιδιαίτερες ανάγκες, αλλά και τις ικανότητες των αναπήρων. 
     Κύριε Υπουργέ, κλείνοντας ήθελα να πω ότι δεδομένης και της ιδιαίτερης  ευαισθησίας σας γι’ αυτά τα κοινωνικά θέματα, όλοι οι ανάπηροι συμπολίτες μας προσδοκούν ότι θα συνεχίσετε να εργάζεστε ουσιαστικά για τη διαμόρφωση ενός ραδιοτηλεοπτικού περιβάλλοντος, στο πλαίσιο του οποίου τα άτομα με αναπηρία θα αντιμετωπίζονται ως ανεξάρτητοι και ισότιμοι πολίτες και ως ανεξάρτητοι και ισότιμοι χρήστες των ραδιοτηλεοπτικών μέσων. 
     Σας ευχαριστώ. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
     Κύριε Υπουργέ, έχετε το λόγο. 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε.
     Ανέφερα προηγουμένως ότι έχουμε την ευρωπαϊκή πρωτοτυπία πλέον ενός καναλιού αποκλειστικά για τα άτομα με αναπηρία με εκπομπή επτά ωρών προγράμματος ημερησίως, ενώ άλλες ευρωπαϊκές χώρες έχουν δίωρα ή τρίωρα εντός των υφισταμένων καναλιών. 
     Θέλω να σημειώσω ότι με πρωτοβουλία της Κυβέρνησης βρίσκεται ήδη σε εξέλιξη διαγωνισμός των Γενικών Γραμματειών Επικοινωνίας και Ενημέρωσης με την Κοινωνία της Πληροφορίας, έτσι ώστε όταν ολοκληρωθεί να διανεμηθούν δωρεάν εκατό χιλιάδες αποκωδικοποιητές σε άτομα με αναπηρία, για να μπορούν να παρακολουθούν εκατό χιλιάδες συμπολίτες μας τα προγράμματα αυτά. Ο καθένας βεβαίως μπορεί να προμηθευτεί από την αγορά τον αποκωδικοποιητή. 
     Θέλω, κλείνοντας, επίσης να πω ότι οι Γενικές Γραμματείες Επικοινωνίας και Ενημέρωσης, σε συνεργασία με την ειδική επιτροπή της Βουλής για θέματα που απασχολούν τα άτομα με αναπηρία, διοργανώνει ημερίδα τον Ιούνιο με κύριο θεματικό άξονα την προσβασιμότητα των ατόμων με αναπηρία στα μέσα ενημέρωσης. Επίσης, θέλω να πω ότι η νέα ιστοσελίδα των Γραμματειών Επικοινωνίας και Ενημέρωσης μετατρέπεται σε ομιλούντα ιστότοπο με τη συνεργασία του Ινστιτούτου Επεξεργασίας του Λόγου και ελπίζω αυτό να έχει ολοκληρωθεί έως το τέλος Μαΐου. Μ' αυτό τον τρόπο θα δίδεται η ευκαιρία στους τυφλούς συμπολίτες μας να πλοηγούν στις κυβερνητικές ανακοινώσεις, τα ενημερωτικά δελτία και το λοιπό περιεχόμενο της επίσημης ιστοσελίδας των Γενικών Γραμματειών. 
     Κυρία Πρόεδρε, κυρίες και κύριοι συνάδελφοι, θεωρούμε υποχρέωσή μας να λάβουμε όλα εκείνα τα μέτρα, ώστε να εξασφαλίσουμε την ισότιμη πρόσβαση των συμπολιτών μας με αναπηρία στα μέσα ενημέρωσης. Γι’ αυτό και ακούω με πολύ ενδιαφέρον την πρόταση της συναδέλφου κ. Μπερνιδάκη για την ενίσχυση του νομοθετικού πλαισίου, στο κομμάτι εκείνο όπου θα αποτελεί προαπαιτούμενο η επιλογή ή η υποχρέωση -για να το πω πιο σωστά- των καναλιών που ζητούν άδεια λειτουργίας να περιλαμβάνουν προγράμματα στη νοηματική –σίγουρα τα δελτία ειδήσεων- με τρόπο που θα μπορεί ο συμπολίτης μας που έχει κάποια αναπηρία να τα παρακολουθήσει. 
     Ευχαριστώ πολύ. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
     Με την ευκαιρία αυτή να πληροφορήσω και εγώ το Σώμα, κύριε Υπουργέ και κυρία Μπερνιδάκη, ότι ο τηλεοπτικός δίαυλος της Βουλής, το κανάλι της Βουλής, μεταδίδει τα δελτία ειδήσεων, τα κοινοβουλευτικά και το πολιτιστικό δελτίο, στη νοηματική και πολλές συνεδριάσεις επιτροπών, όταν είναι μαγνητοσκοπημένες. 
     Το μόνο μας παράπονο, κύριε Υπουργέ, είναι ότι δεν έχουμε συχνότητες για να μας βλέπει όλη η Ελλάδα. Και με την ευκαιρία αυτή, το λέω και εγώ, συνεπικουρούσης βεβαίως ιδιαιτέρως της κ. Μπερνιδάκη. 
     (Χειροκροτήματα)
     Ακολουθεί η δεύτερη με αριθμό 634/3-4-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Δημόσιας Τάξης, σχετικά με την εφαρμογή του θεσμού του Τοπικού Αστυνόμου. 
     Η επίκαιρη ερώτηση του κ. Στρατάκη έχει ως εξής: 
     «Με το προεδρικό διάταγμα 49/Α΄/Φ.51/13-3-2006 καθιερώνεται ο θεσμός του Τοπικού Αστυνόμου με βαθμό ανθυπαστυνόμου ή αρχιφύλακα για δήμους ή  κοινότητες, στην έδρα των οποίων δεν λειτουργεί αστυνομικό τμήμα ή αστυνομικός σταθμός. 
     Αν και η τήρηση της τάξης και η ασφάλεια των πολιτών είναι από τις βασικές υποχρεώσεις της πολιτείας, εντούτοις ο νέος αυτός θεσμός, σύμφωνα με το προεδρικό διάταγμα, θα επιβαρύνει τους προϋπολογισμούς των Οργανισμών Τοπικής Αυτοδιοίκησης. 
     Η καθιέρωση του θεσμού αν και είναι σωστή για τις περιπτώσεις που αναφέρεται το π.δ., εντούτοις θα πρέπει να επιβαρύνει την πολιτεία με την ευθύνη της οποίας θα στελεχώνεται και θα λειτουργεί σε μόνιμη βάση τουλάχιστον καθ’ όλη την ημέρα, κατά τη διάρκεια της οποίας δραστηριοποιούνται οι πολίτες, αλλά και όλο το χρόνο.
     Η οικονομική αδυναμία των Ο.Τ.Α. τους οποίους αφορά, που είναι κατά κανόνα απομακρυσμένοι ή μικροί καποδιστριακοί δήμοι, θα λειτουργήσει σε βάρος του θεσμού με την πολιτεία να παίζει το ρόλο του Πόντιου Πιλάτου για ένα τόσο σοβαρό θέμα.
     Ο Νομός Ηρακλείου, αλλά και ολόκληρη η ελληνική περιφέρεια που έχει πληθώρα τέτοιων περιπτώσεων, ιδιαίτερα αν η καθιέρωση του θεσμού είναι η αιτία να καταργηθούν τα λειτουργούντα μικρής δύναμης αστυνομικά τμήματα και οι αστυνομικοί σταθμοί, τότε είναι γεγονός ότι η περιφέρεια της περιφέρειας θα νιώθει πλήρως την εγκατάλειψη της πολιτείας και θα είναι έρμαιο στις ορέξεις όσων δρουν παράνομα.
     Οι φορείς της Τοπικής Αυτοδιοίκησης, τους οποίους αφορά, είναι ανάστατοι γιατί αδυνατούν να καλύψουν ένα τέτοιο κόστος και αντιδρούν έντονα.
     Ερωτάται ο κύριος Υπουργός:
     1. Εάν προτίθεται να τροποποιήσει άμεσα το π.δ. 49/2006 με βάση και τις προτάσεις των φορέων της Αυτοδιοίκησης και
     2.Εάν στα πλαίσια των υποχρεώσεων της πολιτείας αναλάβει το κράτος και το κόστος λειτουργίας του θεσμού, όπως επιβάλλεται, προκειμένου να αποτελέσει το ελάχιστο μέτρο υποστήριξης της παραμονής των κατοίκων σε απομακρυσμένες και όχι πολυπληθείς περιοχές.»
     Το λόγο έχει ο Υπουργός Δημόσιας Τάξης κ. Βύρων Πολύδωρας.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύρια Πρόεδρε, εκτιμώ ιδιαίτερα τον υπεύθυνο τρόπο διατυπώσεως της ερώτησης από το συνάδελφο κ. Στρατάκη. Και τούτο, διότι νομίζω ότι είναι θέμα ενημέρωσης, την οποία οφείλω. Έτσι, με βάση το περιεχόμενο της ερωτήσεώς του, θέλω να απαντήσω επί της ουσίας.
     Ο τοπικός αστυνόμος είναι μία πολύ προωθημένη ιδέα για την αστυνόμευση της υπαίθρου. Θέλω να σας πω, κύριε συνάδελφε και κυρία Πρόεδρε, ότι ο τοπικός αστυνόμος έχει δύο χαρακτηριστικά. Το ένα είναι της προαιρετικότητας. Θα το θελήσει ο δήμος, θα το ζητήσει, θα το προτείνει και θα το συνδυάσουμε και με τον τρόπο της παροχής κάποιων διευκολύνσεων από πλευράς δήμου για τον τοπικό αστυνόμο. Το ένα, λοιπόν, είναι η προαιρετικότητα. Οπότε κανένας δεν επιβαρύνεται ακουσίως ούτε θα έχει καν κόστος ο δήμος, διότι μιλούμε για διευκολύνσεις, για να του παρασχεθεί ένας χώρος στο κεντρικό δημοτικό κατάστημα και όχι αλλού, όχι σε κάποιον οικίσκο έξω από το κατάστημα, γιατί τότε προκύπτουν άλλα ζητήματα, όπως παραδείγματος χάρη φύλαξης του καταλύματος ή του γραφείου του τοπικού αστυνόμου.
     Το δεύτερο χαρακτηριστικό αυτού του νεοπαγούς θεσμού, στον οποίο επενδύουμε πολλά, για την αστυνόμευση της υπαίθρου, είναι ότι εκεί όπου δεν υπάρχει τίποτα, όπως παραδείγματος χάριν στους τριακόσιους είκοσι σταθμούς που κατηργήθησαν το 2003 ή σε άλλους σταθμούς που είναι σε υπολειτουργία, εκεί θα υπάρξει η παρουσία του τοπικού αστυνόμου και θα είναι τρόπος αστυνόμευσης και μάλιστα παρουσία. Η αστυνόμευση στην ουσία θα γίνεται με περιπολικά, θα γίνεται με την εποχούμενη αστυνομία σε προγράμματα κίνησης για τη διαφύλαξη της υπαίθρου.
     Μπορούμε να προσθέσουμε εν υποσημειώσει εδώ και την Αγροφυλακή για την Περιφέρεια, για την άγονη γη, για την έρημη χώρα του Thomas Elliot. Είναι, όμως, αναγκαίο και για την προανάκριση και για την υποδοχή του πολίτη, για την έγκληση, για τη μήνυση, για την υποβολή εις το βιβλίο συμβάντων ενός επεισοδίου. Κρίνουμε και σας ζητούμε να το κατανοήσετε και εσείς –και θα σας πω ειδικότερα για το Ηράκλειο, το οποίο γνωρίζετε πάρα πολύ καλά- ότι έχουμε πάρα πολλά αιτήματα για την αστυνόμευση. Και εσείς έχετε προωθήσει ερωτήσεις σε αυτήν την κατεύθυνση. Δεν θα βγαίνει αστυνόμευση με σταθμό εκ των πραγμάτων για την οικονομία του λόγου και για την οικονομία δυνάμεων. Θα είναι, όμως, χρήσιμο ή για το νότιο Ηράκλειο προς το Λιβυκό ή για την ενδοχώρα του Ηρακλείου να υπάρχει ο Τοπικός Αστυνόμος με αυτά τα οριοθετημένα καθήκοντα που έχουν να κάνουν με την προανάκριση, με την καταγραφή στο βιβλίο συμβάντων, με τη διαχείριση της μήνυσης ή της έγκλησης. Δέστε το θετικά, είναι λύση υπέρ της υπαίθρου χώρας.
     Σας ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, εμείς θα το βλέπαμε πράγματι θετικά, εάν θα μπορούσε να συμβάλει αποτελεσματικά στο σκοπό, τον οποίο υποτίθεται ότι προβλέπει το προεδρικό διάταγμα. Και θα μπορούσε να συμβάλλει πράγματι αποτελεσματικά, εάν κατ’ αρχήν υπήρχε η πρόβλεψη να καλύπτεται όλο το 24ωρο ή τουλάχιστον στις εργάσιμες ώρες του 24ώρου.
     Διότι καταλαβαίνετε ότι μιλάμε για έναν Αστυνόμο που θα βρίσκεται σε μία περιοχή, θα κάνει το κανονικό του οκτάωρο,  θα έχει το χρόνο ένα μήνα άδεια και όλα τα συναφή. Πρόκειται για ένα θεσμό που στην πράξη  θα υπολειτουργεί, ή τουλάχιστον δεν θα καλύπτει τις υπάρχουσες ανάγκες. Είπατε και εσείς, κύριε Υπουργέ, πάρα πολύ σωστά, ότι οι ανάγκες είναι μεγάλες. Έχουμε οργανική δύναμη που προβλέπεται πριν από δεκαπέντε χρόνια και η οργανική δύναμη, σύμφωνα με τον οργανισμό, δεν έχει αλλάξει ή τουλάχιστον δεν αυξάνεται, ώστε να μπορούν να καλυφθούν οι πραγματικά πολύ μεγάλες ανάγκες.
      Έκανα  έναν πρόχειρο υπολογισμό για το Νομό Ηρακλείου. Περίπου οι μισοί ή σχεδόν οι μισοί Δήμοι από τους είκοσι έξι, θα πρέπει θεωρητικά τουλάχιστον να ιδρύσουν αυτό το θεσμό. Κάποιοι από αυτούς, είτε γιατί δεν έχουν δημοτικό κατάστημα είτε γιατί δεν έχουν τη δυνατότητα να καλύψουν όλα τα λειτουργικά έξοδα που προβλέπονται, δεν θα το ζητήσουν καν. Άρα, λοιπόν, και εκεί θα συνεχίσει να υπάρχει το πρόβλημα.
      Κάποιοι άλλοι, που ενδεχομένως έχουν την οικονομική άνεση, όπως είναι δήμοι σε παραλιακές περιοχές, αντιλαμβάνεστε ότι δεν μπορούν να καλυφθούν μέσα από ένα τέτοιο θεσμό και μέσα από ένα τέτοιο μέτρο. Άρα, λοιπόν, το ουσιαστικό πρόβλημα της αστυνόμευσης που υπάρχει και το βλέπουμε καθημερινά  -βλέπουμε τι γίνεται για ορισμένες τουλάχιστον περιοχές- δεν μπορεί να λυθεί, ούτε και με αυτόν τον καινούργιο θεσμό.
     Δεν ξέρω, αν φιλοδοξείτε, να πάρετε τον τίτλο του Υπουργού, της «δημιουργίας του σερίφη, γιατί περί ενός τέτοιου θεσμού ενδεχομένως να πρόκειται, αλλά νομίζω ότι είναι ένα ζήτημα, το οποίο θα  πρέπει να το δει κανείς με την πρέπουσα σοβαρότητα και υπευθυνότητα, αν θέλουμε πράγματι, ως πολιτεία, να ανταποκριθούμε στις σύγχρονες ανάγκες. Υπάρχουν περιοχές με τεράστιες ανάγκες, με πολύ τουρισμό, υπάρχουν περιοχές απομακρυσμένες που έχουν προβλήματα και πιστεύω ότι η πολυδιάσπαση δεν ευνοεί τη λειτουργία αυτού του θεσμού, αλλά ούτε και της αστυνομίας γενικότερα.
      Θα ήταν ίσως προτιμότερο και χρησιμότερο να ενεργοποιηθούν οι θεσμοί που έχει αποφασίσει η πολιτεία -είτε η Δημοτική Αστυνομία- και σε συνεργασία με την Ελληνική Αστυνομία να λύσει υπαρκτά προβλήματα που υπάρχουν σήμερα και τα  οποία δυστυχώς, ούτε και μέσα από αυτόν το νέο θεσμό, δεν αντιμετωπίζονται. Ευελπιστώ, κύριε Υπουργέ, ότι θα το δείτε με τη δέουσα προσοχή, γιατί πραγματικά η προσπάθεια να λυθεί ένα ζήτημα σοβαρό είναι καλή, αλλά σημασία έχει να δούμε, εκ των προτέρων, με ποιο τρόπο θα υπάρξει το καλύτερο δυνατό αποτέλεσμα. 
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εκτιμώ και τον τρόπο και την ευπρέπεια του συναδέλφου και κατά την προφορική ανάπτυξη. Θέλω να σας δηλώσω, ότι η αναδιάρθρωση γίνεται με βάση το πληθυσμιακό κριτήριο και τη γεωγραφία, όπως είναι υποχρεωμένη μια επιτελική σχεδίαση να αναπτυχθεί. Η αναδιάρθρωση απαντά σε πραγματικές καταστάσεις.
      Εγώ σας λέω παραδείγματος χάριν για το Ηράκλειο, ότι έχουν διατυπωθεί, είτε μέσω των Βουλευτών, είτε μέσω των Δήμων, αιτήματα για ίδρυση ή αναβάθμιση, στο Αστυνομικό Τμήμα Ρούβα, στο Γαζίον, στο Τυμπάκι για την προαγωγή του Αστυνομικού Σταθμού Ζάρου -εσείς ο ίδιος με άλλους συναδέλφους σας, για το θέμα της Μεσσάρας- στα Γουβά ίδρυση Αστυνομικού Τμήματος  ή Αστυνομικού Σταθμού κ.ο.κ..
     Βλέπω την αίτηση – απαίτηση. Και η αναδιάρθρωση έχει μία λογική. Όταν θα έρθουμε στην Κρήτη, θα παρακολουθήσουμε όλα αυτά τα θέματα, γιατί τώρα ασχολούμαστε με τα νησιά του Αιγαίου και του Ιονίου και ύστερα με την Κρήτη. 
     Σας διαβεβαιώ, ότι ξανά με τη λογική να το δούμε θετικά, είναι χρήσιμη η παρουσία του τοπικού αστυνομικού. Για την υποδοχή της έγκλησης – μήνυσης, για την πιστοποίηση στο βιβλίο συμβάντων. Μας απασχολεί το θέμα και το είδα πολύ εύστοχο το ότι το επισημαίνετε, τι γίνεται στις δεκαέξι ώρες και όχι στις οκτώ, παραδείγματος χάριν, ή στην άδεια. Θα το μελετήσουμε. Πρέπει, όμως, να κάνει την παρουσία του. Όπου μας ζητήσουν και παρασχεθεί το κατάλυμα, δηλαδή, οι διευκολύνσεις, στο κεντρικό δημοτικό κατάστημα, για να μη μπλέκουμε με το θέμα του καταστήματος, κάπου στο περιθώριο της πόλεως ή του χωριού και σας διαβεβαιώ, ότι η σχεδίαση για την αστυνόμευση της υπαίθρου είναι συνολικότερη. Δεν είναι αποκλειστική, δεν εξαντλείται στον Τοπικό Αστυνόμο.
     Τον Τοπικό Αστυνόμο τον χρειαζόμαστε με ένα συγκεκριμένο και οριοθετημένο ρόλο και νομίζουμε ότι θα αποδώσει. Είναι και στο χαμηλότατο δυνατό κόστος και πάντοτε στην προαιρετική βάση εν σχέσει προς το Δήμο. 
     Πιστεύουμε στο θεσμό και απλώνουμε τη σχεδίασή μας και τη ματιά μας και στην υπόθεση της Αγροφυλακής για να καταλάβουμε το χώρο εποπτείας και αστυνόμευσης, ας πούμε, της εγκαταλελειμμένης υπαίθρου. Τη λογική «σταθμός, αστυνομικό τμήμα, πλούσια μέσα και προσωπικό» δεν μας επιτρέπουν οι καινούριες συνθήκες να την υπηρετήσουμε, δυστυχώς. Είναι στο περιθώριο ή εγκαταλείπεται και πάμε σε σύγχρονους τρόπους αστυνόμευσης. 
     Η μελέτη μας είναι και κατά το συγκριτικό δίκαιο εγγύη, δεν είναι παγκόσμια πρωτοτυπία, συμβαίνει αυτό και στην Ευρώπη και σε άλλες περιοχές του κόσμου, -του ανεπτυγμένου θα έλεγα- και νομίζω ότι θα επιτύχει. Το βλέπουμε και από τις αιτήσεις των τύπων ή των μελετών.
     Ευχαριστώ κυρία Πρόεδρε. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα έξι μαθητές και μαθήτριες και δύο συνοδοί-καθηγητές από το 9ο Λύκειο  Θεσσαλονίκης.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Διευκρινίζω ότι παρακολουθούν κοινοβουλευτικό έλεγχο, δηλαδή ερωτήσεις των κυρίων συναδέλφων προς τους Υπουργούς και παρευρίσκονται στην Αίθουσα οι ερωτώντες και οι απαντώντες. 
     Θα συζητηθεί η τρίτη με αριθμό 647/4.4.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την κατασκευή νέων κατοικιών για τους σεισμοπαθείς της Λευκάδας κλπ..
     Η επίκαιρη ερώτηση της κ. Νικολαΐδου έχει ως εξής:
     «Πλησιάζουν τρία χρόνια από τον Αύγουστο του 2003 που ο σεισμός έπληξε τη Λευκάδα. Μετά το σεισμό οι λαϊκές πολυκατοικίες κρίθηκαν κατεδαφιστέες και κατεδαφίστηκαν. Οι ένοικοί τους περίπου ενενήντα οικογένειες ζουν από τότε στην ανασφάλεια. Δεν καταβάλλεται τακτικά η επιδότηση του ενοικίου. Έχει να καταβληθεί από τα μέσα του 2005 περίπου. Δεν υπάρχει καμιά ένδειξη για την έναρξη τους κατασκευής νέων κατοικιών.
     Ερωτώνται οι κύριοι Υπουργοί:
     Πότε θα αρχίσει η κατασκευή των νέων κατοικιών; Έχει εξασφαλιστεί η χρηματοδότηση του έργου; Από πού θα χρηματοδοτηθεί, ποιο το ύψος του κονδυλίου που θα διατεθεί και ποιο το χρονοδιάγραμμα, άρα ποιος είναι ο χρόνος παράδοσης τους. Ποιοι είναι οι οικονομικοί όροι και η τυχόν επιβάρυνση των σεισμοπλήκτων, καθώς και οι όροι αποπληρωμής σε περίπτωση επιβάρυνσης τους;
     Γιατί καθυστερεί η επιδότηση ενοικίου και ποια μέτρα θα ληφθούν ώστε το κράτος να ανταποκρίνεται στις υποχρεώσεις του;»
     Ο κ. Ξανθόπουλος, Υφυπουργός Περιβάλλοντος, Χωροταξίας και Δημοσίων Έργων, έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Πράγματι είναι γεγονός, το ομολογώ στην κυρία συνάδελφο, ότι από τη φυσική καταστροφή που πλήττει μια περιοχή, μέχρι την αποκατάσταση των ζημιών της, παρέρχεται πράγματι δυσανάλογα μεγάλος χρόνος, διαχρονική διαπίστευση. Αυτή είναι η πραγματικότητα και ως απλός πολίτης στεναχωριέμαι και εγώ βλέποντας ότι τελικά μετά από αρκετά χρόνια, εφόσον και εάν τα πάντα πάνε καλά, αποκαθίσταται επιτέλους η ομαλή ζωή των κατοίκων που επλήγησαν.
     Για τη συγκεκριμένη περίπτωση πάντως, τα πράγματα είναι ίσως πιο απλά και ίσως να μην τραβήξουν και πάρα πολύ.
     Ειδικότερα: Καταρχήν η επιδότηση ενοικίου είχε πράγματι ανασταλεί, λόγω του νέου οικονομικού έτους. Το Μάρτιο, όμως, έγινε νέα χρηματοδότηση, με το σχετικό έγγραφο του Υπουργείου Οικονομίας και Οικονομικών και ήδη ξεκίνησε η καταβολή επιδότησης ενοικίου στους δικαιούχους.
     Πάμε τώρα στην κατασκευή των λαϊκών πολυκατοικιών. Στις 2 Νοεμβρίου του 2005, εδώ και μερικούς μήνες δηλαδή, έγινε έγκριση του τοπικού ρυμοτομικού στη θέση Μόρφη-Περιβόλια. Το Υ.ΠΕ.ΧΩ.Δ.Ε. έχει ήδη συντάξει και ολοκληρώσει τις μελέτες για την ανακατασκευή των λαϊκών πολυκατοικιών, τα τεύχη δημοπράτησης είναι επιτέλους έτοιμα  και ελπίζουμε ότι μέχρι 31 Μαΐου, δηλαδή σε ένα μήνα, να έχει δημοπρατηθεί το έργο. Το έργο αυτό θα χρηματοδοτηθεί από την ειδική ΣΑΕ 069 και από τα δάνεια και τις κρατικές αρωγές των δικαιούχων. 
     Για την πλήρη αποσαφήνιση του τοπίου, διευκρινίζουμε ότι οι όροι αποπληρωμής των δανείων που επιβαρύνουν τους δικαιούχους είναι, όπως και σε κάθε ανάλογη περίπτωση φυσικής καταστροφής, 1/3 δωρεάν κρατική αρωγή και 2/3 άτοκο δεκαπενταετές δάνειο.
     Χρόνος κατασκευής του έργου: για να είμαστε ρεαλιστές, δυο χρόνια από την έναρξή του. Δηλαδή, περίπου δυο χρόνια και κάτι από τώρα. Αυτή είναι η γενική εικόνα και θα ολοκληρώσω στη δευτερολογία μου, κυρία Πρόεδρε. 
     ΠΡΟΕΔΡΟΣ (Άννα Μπενάκη-Ψαρούδα): Η κ. Νικολαΐδου έχει το λόγο. 
     ΒΕΡΑ ΝΙΚΟΛΑΪΔΟΥ: Ευχαριστώ, κυρία Πρόεδρε. 
     Κύριε Υπουργέ, ξέρω την ευαισθησία σας και χαίρομαι που δίνετε πραγματικά μια απάντηση κάπως συγκεκριμένη που ίσως καθησυχάσει τους κατοίκους που ήταν μέχρι σήμερα στην ανασφάλεια. 
     Είναι γνωστό ότι οι εργατικές αυτές κατοικίες κατεδαφίστηκαν από το Τ.Α.Σ., μάλιστα παραμονές των εκλογών οι περισσότερες επί πρωθυπουργίας του κ. Σημίτη, οι υπόλοιπες επί των ημερών σας. Οι όροι που λέτε είναι ίδιοι: Το 1/3 χάρισμα. Αυτά, δηλαδή, που είχαν υποσχεθεί και οι προηγούμενοι υπουργοί, αρκεί να τηρηθούν. Και είναι πολύ ενθαρρυντικό που λέτε ότι η μελέτη έχει προχωρήσει και ότι θα ξεκινήσει το έργο στις 31 Μαϊου.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα δημοπρατηθεί.
     ΒΕΡΑ ΝΙΚΟΛΑΪΔΟΥ: Θα δημοπρατηθεί. 
     Αν έχουν ολοκληρωθεί οι μελέτες. Γιατί δεν σας κρύβω ότι από το Υπουργείο Πρόνοιας υπάρχει μια άλλη απάντηση που δεν είναι τόσο σαφής σε σχέση με την έναρξη του έργου. Υποθέτω ότι η δική σας είναι πιο συγκεκριμένη. 
     Σε σχέση με ενοίκιο όμως που δημιουργεί πρόβλημα καθημερινό, νομίζω ότι δεν μπορεί να υπάρξει δικαιολογία από τη στιγμή που η κάτοικοι αυτοί είναι έξω από τα σπίτια τους. Δεν καταλαβαίνω λοιπόν μια απάντηση που επίσης πήραμε από το Υπουργείο Πρόνοιας στην οποία αναφέρεται ότι εξετάζονται μια σειρά αιτήσεις, μεταξύ των οποίων και των κατοίκων της Λευκάδας. Μα δεν χρειάζεται επανεξέταση. Αφού είπαμε ότι βρίσκονται εκτός κατοικιών. Δικαιούνται το ενοίκιο μέχρι τουλάχιστον να ολοκληρωθεί η ανέγερση. Διαφορετικά από πού θα πληρώσουν αυτοί το συγκεκριμένο κόστος; 
     Μας ικανοποιεί πραγματικά η απάντηση αρκεί να τηρηθούν γιατί την κινητικότητα που δημιουργήθηκε αυτές τις μέρες δεν θέλουμε να φτάσουμε στο συμπέρασμα να την χαρακτηρίσουμε τεχνική λόγω της ερώτησης. Εγώ τουλάχιστον, θα ενημερώσω, αν και ήδη πιστεύω ότι θα έχουν ενημερωθεί. Πιστεύω ότι το 31/05 πρέπει να τηρηθεί και να προχωρήσει η ανέγερση γιατί ήδη έχουν ταλαιπωρηθεί πάρα πολύ και δεν μπορεί να συνεχιστεί άλλο. 
     ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, έχετε το λόγο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Πράγματι προσπαθήσαμε να είμαστε όχι μόνο συγκεκριμένοι αλλά και σοβαροί, λέγοντας τα πράγματα όπως ακριβώς είναι. Θα γίνει προσπάθεια να τηρηθούν κιόλας, να μην υπάρχουν καθυστερήσεις. 
     Έχετε δίκιο. Τα έγγραφα που έχετε λάβει δημιουργούν μια μικρή σύγχυση. Απλώς σας ξεκαθαρίζω το εξής. Αυτές οι λαϊκές πολυκατοικίες που ήταν κατεδαφιστέες και κατεδαφίστηκαν δεν είναι κατοικίες του Ο.Ε.Κ.. Το ξέρετε. Είναι του Υπουργείου Υγείας και Κοινωνικής Πρόνοιας. Και παράλληλα με την ενέργεια αυτή η Κυβέρνηση συνεχίζει δια του Οργανισμού Εργατικής Κατοικίας το πρόγραμμα για την ανέγερση νέου οικισμού στη Λευκάδα. Το ξέρετε αυτό; Και συγκεκριμένα στην περιοχή Λυγιά σε μια έκταση περίπου 3200 τ.μ, αλλά ακόμα αυτή η έκταση δεν έχει αγοραστεί. Εκεί τα πράγματα καθυστερούν πράγματι. 
     Συνεπώς στο δικό μας κομμάτι θα προχωρήσουμε όπως σας είπα και από εκεί και πέρα ελπίζω ότι και οι υπόλοιπες ενέργειες για την αναβάθμιση της περιοχής και με τις νέες λαϊκές κατοικίες θα προχωρήσει σύντομα. 
     Σας ευχαριστώ πολύ. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Η Τρίτη με αριθμό 642/4-4-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Απασχόλησης και Κοινωνικής Προστασίας, σχετικά με την καταβολή των δεδουλευμένων στους ωρομίσθιους καθηγητές κλπ., διαγράφεται λόγω κωλύματος του Υπουργού. 
     Εισερχόμαστε στις επίκαιρες ερωτήσεις δεύτερου κύκλου. 
     Θα συζητηθεί η πρώτη με αριθμό 644/4-4-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τη χρηματοδότηση των προγραμμάτων Κοινωνικής Μέριμνας στους Δήμους της Κρήτης. 
     Η επίκαιρη ερώτηση του κ. Κεγκέρογλου έχει ως εξής:
     «Οι εργαζόμενοι στα προγράμματα Κοινωνικής Μέριμνας των δήμων παραμένουν απλήρωτοι εδώ και καιρό. Το Υπουργείο Απασχόλησης και Κοινωνικής Προστασίας βεβαιώνει ότι έχει προβεί σε όλες τις ενέργειες για την ένταξη των προγραμμάτων στο Πρόγραμμα Δημοσίων Επενδύσεων.
     Τον περασμένο Σεπτέμβριο η Περιφέρεια Κρήτης δεσμεύτηκε για χρηματοδότηση από εθνικούς πόρους μέχρι να εγκριθεί, στα πλαίσια του Π.Ε.Π. Κρήτης, η ανανέωσή τους για δύο ακόμη χρόνια. 
     Επειδή οι Δήμοι και οι φορείς υλοποίησης ανανέωσαν τις συμβάσεις των εργαζομένων μετά από προτροπή της Περιφέρειας Κρήτης και εσύναψαν δάνεια προκειμένου να συνεχίσουν τα προγράμματα και επειδή οι περιφερειακές υπηρεσίες επικαλούνται νομικό κενό.
     Ερωτάσθε, κύριοι Υπουργοί:
     Αν προτίθεστε να λύσετε το νομικό πρόβλημα που επικαλείται η Περιφέρεια.
     Πότε θα υλοποιηθεί η δέσμευση για τη χρηματοδότηση των φορέων υλοποίησης των προγραμμάτων Κοινωνικής Μέριμνας;»
     Το λόγο έχει ο Υφυπουργός κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, κατά την αναθεώρηση των επιχειρησιακών προγραμμάτων για τα προγράμματα των κοινωνικών δομών και μονάδων, στο πλαίσιο του Γ΄ Κ.Π.Σ. στο οποίο περιλαμβάνονται και τα προγράμματα «Βοήθεια στο σπίτι» και οι μονάδες κοινωνικής μέριμνας, τόσο των Περιφερειακών Επιχειρησιακών Προγραμμάτων όσο και του επιχειρησιακού προγράμματος απασχόλησης για την επαγγελματική κατάρτιση, εγκρίθηκε η παράταση της χρηματοδότησης μέχρι 30 Ιουνίου 2007. Η εξέλιξη αυτή ήταν αποτέλεσμα σκληρής διαπραγμάτευσης και της Γενικής Γραμματείας Κοινοτικών Πόρων αλλά και του Υπουργείου Εθνικής Οικονομίας και ειδικά του Υφυπουργού κυρίου Φώλια. Το λέω αυτό, γιατί σήμερα είμαστε σε θέση να σας ενημερώσουμε ότι όλες οι αρμόδιες υπηρεσίες του Υπουργείου Απασχόλησης και Εθνικής Οικονομίας έχουν προβεί στις απαραίτητες ενέργειες προσαρμογής του θεσμικού πλαισίου που έπρεπε να είχε γίνει από το 2002-2003 και αφορούν την τροποποίηση των σχετικών κοινών υπουργικών αποφάσεων, οι οποίες έχουν ήδη προωθηθεί για υπογραφή από τα συναρμόδια Υπουργεία.
     Θέλω να σας ενημερώσω ότι, προκειμένου να αντιμετωπιστεί το πράγματι δίκαιο αίτημα των εργαζομένων σε αυτά τα προγράμματα που είναι ακόμα απλήρωτοι, -είναι ένα μεγάλο πιεστικό πρόβλημα ειδικά οι απλήρωτοι εργαζόμενοι- σε συνεννόηση που υπήρχε με τις διαχειριστικές αρχές και με τις προσπάθειες του Υπουργείου Εθνικής Οικονομίας και προσωπικά του Υφυπουργού κυρίου Φώλια, διασφαλίζουμε πλήρη και άμεση μεταβατική χρηματοδότηση, μέχρις ότου ολοκληρωθούν οι διαδικασίες των νέων προκηρύξεων. Αφού έχουν ολοκληρωθεί και οι υπουργικές αποφάσεις και το θεσμικό πλαίσιο και η εξασφάλιση από την Ευρωπαϊκή Ένωση, για να μην υπάρξει αυτή η καθυστέρηση των δεκαπέντε, είκοσι, είκοσι πέντε ημερών, δώσαμε αυτήν τη δυνατότητα ούτως ώστε με τη μεταβατική χρηματοδότηση να ολοκληρωθούν οι διαδικασίες και να προωθηθούν άμεσα, το γρηγορότερο δυνατόν για τους εργαζόμενους. 
     ΠΡΟΕΔΡΟΣ (Άννα Μπενάκη-Ψαρούδα): Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
     Κύριε Υπουργέ,  η ερώτηση αυτή για τα κοινωνικά προγράμματα της Κρήτης δεν είναι μόνο δική μου. Είναι ερώτηση των είκοσι χιλιάδων ωφελουμένων από αυτά τα προγράμματα. Είναι ερώτηση του ηλικιωμένου, που βρίσκει θαλπωρή καθημερινά στο Κέντρο Ημερήσιας Φροντίδας. Είναι ερώτηση του συνανθρώπου μας, που βρήκε αποκούμπι στις υπηρεσίες του προγράμματος «Βοήθεια στο σπίτι». Είναι ερώτηση του γονιού, που αγωνιά για το μέλλον του Κέντρου Δημιουργικής Απασχόλησης και του βρεφονηπιακού σταθμού. Ασφαλώς είναι ερώτηση και των πεντακοσίων ενενήντα έξι εργαζομένων στα προγράμματα αυτά που μένουν απλήρωτοι ή δεν έχουν ομαλή ροή στις πληρωμές. Είναι ερώτηση επιπλέον όλων των δημάρχων, των εβδομήντα δημάρχων της Κρήτης, οι οποίοι βλέπουν ότι δεν έχει διασφαλιστεί η ομαλή συνέχιση αυτών των προγραμμάτων.
      Θα πρέπει να πω ότι πράγματι για τα σαράντα τρία προγράμματα του Υπουργείου του δικού σας και για τα δεκατρία προγράμματα του Υπουργείου Υγείας, υπήρξε μια απόφαση συνέχισής τους.
      Όμως, θα πρέπει να ξέρετε, κύριε Υπουργέ, ότι μετά την απόφαση αυτή περνά αρκετό χρονικό διάστημα μέχρι να φτάσουν τα χρήματα στον προορισμό τους. Επιπλέον, για τα προγράμματα τα οποία είναι ενταγμένα στο Περιφερειακό Πρόγραμμα Κρήτης καταρχήν, δεν έχει ακόμα ξεκαθαριστεί το θέμα συνέχισης τους. Έτσι οι Δήμοι έχουν προσφύγει σε δανεισμό. Έχουν τεράστιο πρόβλημα με το Ι.Κ.Α. που δεν τους δίνει την ενημερότητα προκειμένου οι επιχειρήσεις αυτές να έχουν μια ομαλή λειτουργία και οι εργαζόμενοι παραμένουν απλήρωτοι πράγματι για μεγάλο διάστημα.
     Εκτιμώ αυτό που είπατε, ότι ο κ. Φώλιας έχει φροντίσει για την ένταξη αυτών των προγραμμάτων και τη συνέχισή τους μέχρι το 2007, γιατί πράγματι έχουν ενημερωθεί οι φορείς ότι αυτό έχει γίνει. Όμως θα πρέπει να δούμε τη γραφειοκρατία. Από τα τεχνικά δελτία μέχρι να φτάσουμε στην πληρωμή των ανθρώπων, περνά μεγάλο χρονικό διάστημα, δυστυχώς.
     Θα σας καταθέσω μια έκθεση που αφορά όλα τα προγράμματα της Κρήτης -και τα εβδομήντα προγράμματα- πότε ακριβώς λήγουν, τι προσωπικό απασχολούν, πόσοι είναι οι ωφελούμενοι, για να έχετε πλήρη εικόνα για το τι γίνεται στη Κρήτη. 
     Και θα ήθελα να μου επιτρέψετε να διαβάσω ένα απόσπασμα από μια επιστολή δήμου που αναφέρει: «Τα άτομα που απασχολούνται σήμερα στο Πρόγραμμα «Βοήθεια στο Σπίτι» είναι μία κοινωνική λειτουργός, μία νοσηλεύτρια και δύο οικογενειακοί βοηθοί. Αξίζει να επισημάνουμε ότι από την 11η Σεπτεμβρίου 2005 μέχρι και σήμερα προσφέρουν τις πολύτιμες υπηρεσίες τους στους εκατόν δώδεκα συμπολίτες μας χωρίς να έχουν πληρωθεί για την εργασία που καταβάλλουν». Καταλαβαίνετε, κύριε Υπουργέ, ότι είναι θέμα ουσίας και ότι τώρα πρέπει να ληφθούν κάποιες αποφάσεις χωρίς αναβολή. 
     Ευχαριστώ, κυρία Πρόεδρε.
     (Στο σημείο αυτό ο Βουλευτής κ. Βασίλειος Κεγκέρογλου                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κύριος Υφυπουργός.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, έχετε πάρα πολύ δίκιο. Δεν είναι μόνο οι εβδομήντα δήμαρχοι της Κρήτης -μια και εκπροσωπείτε επάξια το νομό και όλη την Κρήτη- αλλά είναι και στην Κεφαλονιά που είμαι εγώ και είναι και σε όλη την Ελλάδα. Υπάρχει ένα πρόγραμμα, το οποίο πραγματικά εμείς το βρίσκουμε πάρα πολύ σημαντικό και εξυπηρετεί περίπου τους ογδόντα χιλιάδες έμμεσα πολίτες. Έχουμε κάνει ό,τι είναι δυνατό για παραλείψεις και κενά της προηγούμενης διακυβέρνησης, που δεν είχε φροντίσει να εντάξει τα προγράμματα αυτά κάποια στιγμή σε εθνικούς πόρους, γιατί είχε ορισμένο χρονικό διάστημα η ευρωπαϊκή χρηματοδότηση, και σήμερα κάνουμε μία κούρσα πραγματικά πολύ δυνατή, για να μπορέσουμε να φθάσουμε να ικανοποιήσουμε τα αιτήματα των απλήρωτων εργαζομένων. Πρέπει να ξέρετε όμως ότι τα τεχνικά δελτία που λέτε και τα υπόλοιπα –πράγματι υπάρχει μια γραφειοκρατία- τα έχει αναλάβει προσωπικά ο κ. Φώλιας και νομίζω ότι και με τη σφήνα που κάναμε, ούτως ώστε να διασφαλίσουμε τα Π.Ε.Π. -τα προγράμματα μεταβατικής χρηματοδότησης- ώσπου να αρθούν όλες αυτές οι γραφειοκρατικές διαδικασίες, νομίζω ότι πολύ σύντομα θα πληρωθούν και θα λήξει αυτή η περιπέτεια αυτών των εργαζομένων. 
     Να είσθε σίγουρος για ένα πράγμα, πως ό,τι αφορά τις ειδικά κοινωνικά ευαίσθητες ομάδες, όπως είναι οι ηλικιωμένοι, όπως είναι τα άτομα με αναπηρία, έχουμε μία ιδιαίτερη ευαισθησία και κάνουμε μία ακόμα μεγαλύτερη προσπάθεια απ’ αυτήν που θα κάναμε, για να μπορέσουν πράγματι να έχουν μία εύρυθμο λειτουργία και οι υπηρεσίες που παρέχουμε, αλλά και αυτοί οι άνθρωποι να αισθανθούν ότι δεν είναι εγκαταλελειμμένοι από το κράτος πρόνοιας που σίγουρα με μεγάλο ζήλο υπηρετούμε.
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Θα συζητηθεί η τελευταία επίκαιρη ερώτηση με αριθμό 648/4-4-2006 του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επιστροφή των ενισχύσεων που έλαβαν οι παραγωγοί βρώσιμης ελιάς κλπ.
     Το περιεχόμενο της επίκαιρης ερώτησης του κ. Γκατζή έχει ως εξής:
     «Οργή και αγανάκτηση προκαλεί στους παραγωγούς βρώσιμης ελιάς των Νομών Φθιώτιδας και Μαγνησίας η απαίτηση από τις αντίστοιχες νομαρχιακές αυτοδιοικήσεις που λειτουργούν στα πλαίσια σχετικών οδηγιών του Ο.Π.Ε.Κ.Ε.Π.Ε. (Οργανισμός Πιστοποίησης και Ελέγχου Κοινοτικών Ενισχύσεων Προσανατολισμού και Εγγυήσεων), να επιτρέψουν εντός τακτού χρονικού διαστήματος ως αχρεωστήτως καταβληθείσες τις ενισχύσεις που πήραν για τις επιτραπέζιες ελιές της περιόδου 2001-2002  και 2003-2004 επειδή από ελέγχους που έγιναν εκ των υστέρων αποδείχθηκε ότι δεν ήταν σύννομη η λειτουργία των εμπόρων που αγόρασαν τις ελιές τους.
     Με την απαίτηση αυτή στην πράξη οι ελαιοπαραγωγοί θεωρούνται υπεύθυνοι για τον έλεγχο της νομιμότητας των εμπόρων και των παραστατικών που εκδίδουν, όταν αποκλειστικά υπεύθυνοι γι’ αυτόν τον έλεγχο είναι οι αρμόδιες κρατικές υπηρεσίες που διαθέτουν και τους απαιτούμενους ελεγκτικούς μηχανισμούς. 
     Μετά τα παραπάνω ερωτώνται οι κύριοι Υπουργοί:
     Τι ενέργειες θα κάνουν για να ανακληθούν άμεσα οι παραπάνω αποφάσεις;
     Τι μέτρα θα πάρουν για να προφυλάξουν τους ελαιοπαραγωγούς από εμπόρους που δε λειτουργούν σύννομα;»
     Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, από το εθνικό πλαφόν των τετρακοσίων δεκαεννέα χιλιάδων τόνων που είναι οι επιδοτήσεις του ελαιολάδου, δέκα χιλιάδες με δεκαπέντε χιλιάδες τόνοι περίπου είναι οι επιδοτήσεις της επιτραπέζιας ελιάς. Σύμφωνα με τον ισχύοντα νόμο, η κάθε αρμόδια διεύθυνση αγροτικής ανάπτυξης δίνει έγκριση αναγνώρισης και την γνωστοποιεί στον Ο.Π.Ε.Κ.Ε.Π.Ε. για το ποιες μονάδες εμπορεύονται επιτραπέζιες ελιές. Υπάρχουν δηλαδή κάποιες διαδικασίες οι οποίες θα πρέπει να τηρηθούν. 
     Υπήρξε μία επιχείρηση στο Νομό Μαγνησίας, η οποία κατά δήλωσή της δεν λειτουργούσε.
     Ενώ η επιχείρηση, λοιπόν, δεν λειτουργούσε, ελαιοπαραγωγοί εισέπραξαν για τις ελαιοκομικές περιόδους, που εσείς αναφέρετε, προκαταβολές επιδοτήσεων, με αποτέλεσμα να έρθει ο Ο.Π.Ε.Κ.Ε.Π.Ε. και να ζητήσει να επιστραφούν οι επιδοτήσεις αυτές ως αχρεωστήτως καταβληθείσες. 
     Το θέμα αυτό το συζητάμε για δεύτερη φορά εδώ στη Βουλή. Όταν το συζητήσαμε πριν από τέσσερις περίπου μήνες σας είχα πει ότι θα γίνει μία προσπάθεια να επικοινωνήσουμε με τις Διευθύνσεις Αγροτικής Ανάπτυξης στη Μαγνησία και στη Φθιώτιδα για να μας στείλουν νεότερα στοιχεία. Και αν με βάση τα στοιχεία όντως οι επιχειρήσεις αυτές είχαν λειτουργήσει, να πάρουμε τις καταστάσεις των παραγωγών, έτσι ώστε να μη ζητήσουμε να επιστραφούν οι επιδοτήσεις που εισέπραξαν ως προκαταβολή.
     Τα στοιχεία, τα οποία ζητήσαμε, ήρθαν στις 28.3.2006, δηλαδή πριν από λίγες ημέρες. Η επιχείρηση κατέθεσε ονομαστικές καταστάσεις όπου αναφέρει ποιοι παραγωγοί παρέδωσαν σε αυτήν επιτραπέζιες ελιές. 
     Σας λέμε, λοιπόν, ότι εξετάζουμε την περίπτωση και θα προσπαθήσουμε να κάνουμε το καλύτερο δυνατόν, έτσι ώστε να μην πληγούν οι ελαιοπαραγωγοί της περιοχής.
     Όσον αφορά το δεύτερο θέμα, το οποίο αναφέρατε -είναι ένα πολύ μεγάλο θέμα- θέλω να σας πω τα εξής: Είμαστε σε επικοινωνία με την Κεντρική Ένωση Επιμελητηρίων Ελλάδος. Καταγράφουμε σε κάθε νομό της χώρας ποιες επιχειρήσεις αγοράζουν, μεταποιούν, εμπορεύονται και εξάγουν αγροτικά προϊόντα. Καταγράφουμε, σε συνεργασία με τους τοπικούς συνεταιριστικούς φορείς και τους αγρότες, ποιες από τις επιχειρήσεις αυτές είναι αξιόπιστες, δεν έχουν δημιουργήσει, δηλαδή, προβλήματα στους αγρότες, έτσι ώστε να έχουμε ένα μητρώο των επιχειρήσεων οι οποίες με τη λειτουργία τους δεν έχουν προκαλέσει ποτέ προβλήματα στους αγρότες και μπορούν οι αγρότες να τις εμπιστεύονται.
     Παράλληλα, δραστηριοποιούμε -όσο μπορούμε- επιχειρήσεις οι οποίες μεταποιούν αγροτικά προϊόντα, επιχειρήσεις οι οποίες επέδειξαν, θα έλεγα, μία πολύ καλή στάση στο παρελθόν, έτσι ώστε μέσα από συμβολαιακή γεωργία να μπορούμε να διασφαλίζουμε αφ΄ενός την απορρόφηση των αγροτικών προϊόντων και αφ΄ετέρου το ότι οι αγρότες δεν θα χάσουν χρήματα για τα προϊόντα τα οποία παραδίδουν στους εμπόρους.
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Γκατζής έχει το λόγο.
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
     Κύριε Υπουργέ, μακριά από εμάς η οποιαδήποτε κάλυψη ή συγκάλυψη ορισμένων –πιστεύω- αγροτών που μέσα από διαπλοκές κλπ. πήγαν να εισπράξουν παράνομο χρήμα. Αυτούς, αν τους βρείτε, μαζί με τους εμπόρους στείλτε τους στα Ποινικά Δικαστήρια. Και θα έχετε κι εμάς συμπαραστάτες. 
     Το θέμα, όμως, είναι ότι δεν πρόκειται γι’ αυτές τις περιπτώσεις. 
     Μας είπατε ότι πήρατε σημείωμα από τις νομαρχίες για το ποιες επιχειρήσεις είχαν τις νόμιμες προϋποθέσεις για να παραλαμβάνουν τη βρώσιμη ελιά. 
     Εγώ, κυρία Πρόεδρε, μιλάω για εκείνες τις περιπτώσεις στις οποίες οι αγρότες πήραν τιμολόγια τρυπημένα -όπως προβλέπει ο νόμος- και δεν είχαν ενημερωθεί καν ότι αυτοί οι άνθρωποι είχαν τεθεί εκτός συστήματος, δεν είχαν τα δικαιολογητικά και τις προϋποθέσεις για να παραλαμβάνουν την ελιά. Πήραν, λοιπόν, τις ελιές. 
     Οι άνθρωποι, κυρία Πρόεδρε, πήγαν και κατέθεσαν -όπως προβλέπει ο νόμος- τα τιμολόγια και τις βεβαιώσεις.
     Τότε, λοιπόν, κάναμε την πρώτη ερώτηση –σωστά το είπατε, κύριε Υπουργέ- γιατί δεν δώσατε όλη την επιδότηση για τα χρόνια στα οποία αναφέρομαι. 
     Σήμερα επανερχόμαστε, κύριε Υπουργέ, ύστερα από ένα έγγραφο το οποίο έστειλαν οι υπηρεσίες, οι οποίες ζητούν να επιστραφούν τα λεφτά από τους αγρότες, οι οποίοι δεν έχουν καμία ευθύνη. 
     Δεν μπορεί, κύριε Υπουργέ, να τίθεται θέμα διαφύλαξης της νόμιμης διαδικασίας -να γίνουν θεματοφύλακες, δηλαδή, της νομιμότητας των παράνομων εμπόρων- από τους αγρότες. Είναι δυνατόν να ξέρουν οι αγρότες ποιος έμπορος είναι εκτός συστήματος; Είναι δυνατόν να ξέρουν ότι αυτός που τους δίνει το τρυπημένο και θεωρημένο τιμολόγιο από την εφορία είναι παράνομος κλπ..; Μπορεί να ξέρει αν η εφορία και όλο το κράτος, όλο το σύστημα λειτουργεί; Ζητάτε από τον αγρότη, κύριε Υπουργέ, να γίνει αυτός ο ελεγκτής –όχι ο νομοθέτης, γιατί εδώ μιλάμε για παρανομίες- ο κύριος συντελεστής εφαρμογής των νομοθετικών προϋποθέσεων για τη διαδικασία αυτή; Είναι παράλογο πέρα για πέρα. 
     Πιάστε τους εμπόρους. Ρίξτε τους μία στο κεφάλι. Και μη μου λέτε ότι περιμένετε τις καταστάσεις για το ποιοι παρέδωσαν νόμιμα. Οι επιχειρήσεις και οι έμποροι που είχαν τις προϋποθέσεις, βεβαίως και θα σας στείλουν τις καταστάσεις. Μιλάμε, όμως, γι’ αυτούς τους εμπόρους που παρανόμησαν, που εισέπρατταν τα λεφτά, που πήραν την ελιά, που έδιναν τα παράνομα τιμολόγια. 
     Είναι χρέος λοιπόν και της εφορίας να τους συλλάβει –το σύστημα ελέγχου κ.λπ.- αλλά κι εσείς να δείτε ότι στην προκειμένη περίπτωση δεν φταίνε οι αγρότες. 
     Έδωσαν την ελιά. Έχουν τα τιμολόγια. Εάν δεν είχαν τιμολόγια, εάν έδιναν ελιά παράνομα, εάν τελικά δεν είχαν όλες τις προϋποθέσεις που προβλέπει ο νόμος, τότε μάλιστα. 
     Τι φταίνε, όμως, εάν ο έμπορος ήταν κάλπικος, ήταν «μαϊμού», κύριε Υπουργέ; Αυτό είναι το πρόβλημα και να το δείτε με κατανόηση.
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός Αγροτικής Ανάπτυξης και Τροφίμων έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, είναι βέβαιο ότι με πολύ μεγάλη κατανόηση αντιμετωπίζουμε το πρόβλημα. Και βέβαια ουδέποτε είπα ότι ο κύριος συνάδελφος προσπαθεί να καλύψει, ή να συγκαλύψει αγρότες ή μεταποιητές, οι οποίοι έχουν παρανομήσει, ή παρανομούν.
     Μέσα στα πλαίσια, λοιπόν, αυτά της κατανόησης θέλω να σας πω ότι εμείς ήδη έχουμε επικοινωνήσει με τις αρμόδιες Νομαρχιακές Αυτοδιοικήσεις, οι οποίες, όμως, έχουν και την κύρια ευθύνη –πρέπει να πούμε την αλήθεια- να πληροφορήσουν τους αγρότες εάν οι επιχειρήσεις με τις οποίες συναλλάσσονται, είναι φερέγγυες, είναι αξιόπιστες, ή δεν είναι. 
     Στη συγκεκριμένη, λοιπόν, περίπτωση είμαστε σε συνεχή επικοινωνία με τις δύο Νομαρχιακές Αυτοδιοικήσεις, με τις Διευθύνσεις Αγροτικής Ανάπτυξης και της Φθιώτιδας και της Μαγνησίας. Έχουμε πάρει στοιχεία τα οποία χρειαζόμαστε, έτσι ώστε να μην επιστρέψουν αυτά τα οποία εισέπραξαν οι αγρότες και επιχειρούμε να κάνουμε το καλύτερο δυνατό για να στηρίξουμε τους αγρότες στην προσπάθεια την οποία κάνουν.
     Θέλω δε να σας πω –και αυτό είναι σημαντικό- ότι για πρώτη φορά δημιουργούμε αυτό το Μητρώο. Εμείς δεν παραλάβαμε κανένα μητρώο που να λέει ποιες επιχειρήσεις είναι σωστές, ποιες λειτουργούν κανονικά, ποιες είναι αξιόπιστες, ποιες πληρώνουν κανονικά τους αγρότες, ποιες ανταποκρίνονται στις υποχρεώσεις τους κανονικά. Τώρα το δημιουργούμε.
     Θέλω, όμως, να ξέρετε και να ξέρει και το Σώμα ότι υπήρξαν πάρα πολλές περιπτώσεις όπου αγρότες και μεταποιητές εξέδιδαν πλαστά τιμολόγια, έτσι ώστε να εισπράττουν μεγαλύτερο ποσό Φ.Π.Α. απ’ αυτό που τους αναλογούσε. Υπάρχουν περιπτώσεις σ’ όλη την Ελλάδα, για τις οποίες έχει επιληφθεί η δικαιοσύνη, όπου οι υπηρεσίες του Υπουργείου Οικονομικών κάνουν ελέγχους, διότι μιλάμε για πολύ μεγάλα ποσά.
     Προκειμένου, λοιπόν, εμείς να αποκαταστήσουμε την παρανομία αυτή, προκειμένου να στηρίξουμε τους αγρότες και προκειμένου να τους δώσουμε τη δυνατότητα να συνεργάζονται με σωστές και έντιμες επιχειρήσεις, ήδη κάνουμε το Μητρώο αυτό, το οποίο θεωρούμε ότι θα είναι ένα εργαλείο, έτσι ώστε οι αγρότες να επιλέγουν τις σωστές επιχειρήσεις με τις οποίες θα συνεργάζονται.
     ΝΙΚΟΛΑΟΣ ΓΚΑΤΖΗΣ: Κύριε Υπουργέ, πιάστε τους αυτούς τους λίγους. Δεν μπορείτε, όμως, να αποδίδετε…
     ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Γκατζή.
     Ολοκληρώθηκε η συζήτηση των επίκαιρων ερωτήσεων.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 53/31/13.3.2006 επερώτηση των Βουλευτών του ΠΑ.ΣΟ.Κ.  κυρίων Μιχαήλ Χρυσοχοϊδη, Ιωάννη Μαγκριώτη, Μιχαήλ Καρχιμάκη, Ευάγγελου Παπαχρήστου, Απόστολου – Αθανάσιου Τσοχατζόπουλου, Βασιλείου Οικονόμου, Πέτρου Ευθυμίου, Γρηγορίου Νιώτη, Ελεωνόρας (Νόρας Κατσέλη), Αλέξανδρου Ακριβάκη, Βασιλείου Τόγια, Βασιλείου Γερανίδη, Γεωργίου Ντόλιου, Μάρκου Μπόλαρη, Λάμπρου Παπαδήμα, Ηλία Παπαηλία, Απόστολου Φωτιάδη, Αθανασίου (Νάσου) Αλευρά, Ανδρέα Φούρα και Χρήστου Παπουτσή προς τον Υπουργό Εθνικής Άμυνας, σχετικά με την Ελληνική Αεροπορική Βιομηχανία (Ε.Α.Β.).
     Το λόγο έχει ο πρώτος επερωτών,  συνάδελφος κ. Ιωάννης Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
     Μιλάμε καθημερινά –και αυτό είναι το ζητούμενο της επερώτησής μας- για την άμυνα, για την ασφάλεια της χώρας, για την εθνική αξιοπρέπεια. Μιλάμε για αμυντικές βιομηχανίες, μιλάμε για την αποτρεπτική ισχύ της χώρας. Μιλάμε για μία ισχυρή κοινωνία, για ένα πολίτη με αυτοπεποίθηση. Δυστυχώς, κάθε πλευρά της κυβερνητικής πολιτικής μόνο ανασφάλεια δημιουργεί. 
     Σήμερα κατατέθηκε το ενδιάμεσο δεύτερο πόρισμα της Α.Δ.Α.Ε., κυρία Πρόεδρε, για το μέγα σκάνδαλο των υποκλοπών. Τι αποκαλύπτεται απόλυτα και καθαρά; Πως η «VODAFONE», που εισέπραξε τα συγχαρητήρια κατά τη συνέντευξη τύπου των τριών Υπουργών, τα συγχαρητήρια της Κυβέρνησης για την καλή συνεργασία και την αποκάλυψη του σκανδάλου δια στόματος του τότε Υπουργού Δημόσιας Τάξης κ. Βουλγαράκη, είχε απόλυτη γνώση της ύπαρξης του παράνομου λογισμικού, πολύ πιο μπροστά από το χρόνο τον οποίο διατείνεται ότι γνώριζε.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Ο άτυχος Τσαλικίδης είχε και γνώση και δυνατότητα επίσημης πρόσβασης στο λογισμικό της «VODAFONE».
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Μαγκριώτη. Τι σχέση έχουν αυτά; Για ποια «VODAFONE» μιλάτε τώρα;
     ΙΩΑΝΝΗΣ ΜΑΓΚΡΙΩΤΗΣ: Για την ασφάλεια του πολίτη και της χώρας ομιλούμε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε, αλλά άλλα πράγματα βλέπω εδώ. Η επερώτηση ασχολείται με την Ελληνική Αεροπορική Βιομηχανία.
     ΙΩΑΝΝΗΣ ΜΑΓΚΡΙΩΤΗΣ: Για την ασφάλεια της χώρας και του πολίτη ομιλούμε.
     ΠΡΟΕΔΡΕΥΩΝ (Ιωάννης Τραγάκης): Αφήστε την ασφάλεια της χώρας.
     Θα σταματήσω και το χρόνο σας, για να μη μου πείτε ότι τον καταναλώνω. 
     Η υποχρέωση η δική μου ως Προεδρεύοντος του Σώματος, είναι να διαφυλάττω την τήρηση του Κανονισμού της Βουλής.
     Ο Κανονισμός της Βουλής, λοιπόν, επιβάλλει ότι ο ομιλών πρέπει να είναι αποκλειστικά στο θέμα και μάλιστα ειδικά στις επερωτήσεις. Σαφώς η διάταξη του Κανονισμού λέει ότι πρέπει να είναι στο αντικείμενο της επερωτήσεως. Δεν μπορούμε να κάνουμε επερώτηση για την Ε.Α.Β. και να μιλάμε για ο,τιδήποτε άλλο. Αυτά να βγείτε έξω να τα πείτε. 
     ΒΑΣΙΛΕΙΟΣ ΟΙΚΟΝΟΜΟΥ: Στο αντικείμενο είναι.
     ΠΡΟΕΔΡΕΥΩΝ (Ιωάννης Τραγάκης): Με την Ε.Α.Β. έχει σχέση αυτό; Τι λέτε τώρα;
     Κλείστε την τελευταία σας παρατήρηση.
     ΙΩΑΝΝΗΣ ΜΑΓΚΡΙΩΤΗΣ: Ομιλώ, κύριε Πρόεδρε, για την ασφάλεια του πολίτη και της χώρας. Γιατί όταν ομιλούμε για τις αμυντικές βιομηχανίες, για την ασφάλεια της χώρας ομιλούμε και του πολίτη.
     Κλείνω, κύριε Πρόεδρε. Τα κέντρα της παράνομης, λοιπόν,  παρακολούθησης ήταν πολύ περισσότερα των δύο που αρχικά δήλωσε η VODAFONE και οι τρεις Υπουργοί.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
     ΙΩΑΝΝΗΣ ΜΑΓΚΡΙΩΤΗΣ: Κάλυπταν όλη τη χώρα. Δηλαδή, κύριε Πρόεδρε, αυτά που αποκάλυψε η Α.Δ.Α.Ε. σε ενάμιση χρόνο, η άγουρη κατά την Κυβέρνηση Α.Δ.Α.Ε., δεν μπόρεσε να αποκαλύψει στο ελάχιστο η Κυβέρνηση, η Ε.Υ.Π. και φυσικά η δικαιοσύνη με την έρευνα που έκανε.
     ΠΡΟΕΔΡΕΥΩΝ (Ιωάννης Τραγάκης): Η δικαιοσύνη έχει επιληφθεί. Δεν κρίνουμε τη δικαιοσύνη.
     ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε, λέγοντας ότι το υλικό τόσο της Επιτροπής Θεσμών και Διαφάνειας όσο και αυτό της Α.Δ.Α.Ε. νομίζω ότι πρέπει να ενεργοποιήσει ταχύτητα τη δικαιοσύνη.
     ΠΡΟΕΔΡΕΥΩΝ (Ιωάννης Τραγάκης): Ωραία. Συνεχίστε.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, στο site του Υπουργείου Εθνικής Άμυνας ακόμη και σήμερα υπάρχουν οι προεκλογικές και οι προγραμματικές στη συνέχεια δηλώσεις της Νέας Δημοκρατίας και της πολιτικής ηγεσίας. Εκεί αναφέρει: «Η αμυντική βιομηχανία αποτελεί ένα δυναμικό κλάδο της ελληνικής οικονομίας που δεν υποστηρίζει μόνο την Εθνική Άμυνα, αλλά και την εθνική οικονομία γενικότερα και τη διασφάλιση νέων θέσεων απασχόλησης. Δεκάδες μικρομεσαίες επιχειρήσεις έχουν δημιουργηθεί τα τελευταία χρόνια και λειτουργούν αναλαμβάνοντας υποκατασκευαστικό έργο από τις μεγάλες υπό κρατικό έλεγχο μονάδες. Στον κλάδο αυτό απασχολούνται άμεσα δεκαπέντε χιλιάδες εργαζόμενοι.» Λέει παρακάτω: «Το Υπουργείο Εθνικής Άμυνας έχοντας αναγνωρίσει τα σημαντικά οικονομικά και στρατηγικά πλεονεκτήματα της ύπαρξης φορέων παραγωγής τεχνολογίας στους παραπάνω τομείς, είναι διατεθειμένο να επωμιστεί το υψηλό κόστος για επενδύσεις σε κεφάλαια και ανθρώπινο δυναμικό, που απαιτείται για τη δημιουργία των αναγκαίων υποδομών.» Και παρακάτω αναφέρει: «Στόχος του Υπουργείου είναι η πλήρης αξιοποίηση από τις Ένοπλες Δυνάμεις, σε μεσομακροπρόθεσμο ορίζοντα της εγχώριας κρατικής και ιδιωτικής αμυντικής βιομηχανίας.» Και ολοκληρώνει: «Στόχοι μας: Αύξηση της Ελληνικής Βιομηχανίας Συμμετοχής, της Ελληνικής Προστιθέμενης Αξίας και βελτιστοποίηση των βιομηχανικών επιστροφών προς τις ελληνικές αμυντικές βιομηχανίες σε προμήθειες αμυντικού υλικού. Ενίσχυση της έρευνας και τεχνολογίας. Πάγιο σημείο αναφοράς στην πολιτική εξοπλισμών του Υπουργείου Εθνικής Άμυνας είναι η σταδιακή ελληνικοποίηση των προμηθειών κατά τρόπο ώστε η εγχώρια αμυντική βιομηχανία να καταστεί βασικός προμηθευτής οπλικών συστημάτων για τις Ελληνικές Ένοπλες Δυνάμεις.» Αυτά είναι μεταξύ άλλων και οι στόχοι και οι σχεδιασμοί και οι διακηρύξεις της Κυβέρνησης τόσο όταν ήταν στην Αξιωματική Αντιπολίτευση η Νέα Δημοκρατία όσο και στη συνέχεια.
     Καταθέτω για τα Πρακτικά τις σχετικές σελίδες του site Υπουργείου Εθνικής Άμυνας.
     (Στο σημείο αυτό ο Βουλευτής κ. Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Να δούμε τώρα ποια είναι η πραγματικότητα σ’ αυτά που έλεγε προεκλογικά και μετεκλογικά η Κυβέρνηση.
     Πρώτον, διαπιστώνουμε επιβράδυνση της χρηματοδότησης σε αυτήν τη διετία σε όλα τα προγράμματα που ήταν σε εξέλιξη από το 2003 και τους πρώτους μήνες του 2004 και περιορισμό της συμβασιοποίησης προγραμματικών συμβάσεων που ήδη είχαν ανακοινωθεί, ήδη είχαν συνυπογραφεί και υπήρχαν μέσα στο πρόγραμμα 2001-2006 του Υπουργείου Εθνικής Άμυνας. Διαπιστώνουμε ακύρωση πολλών προγραμμάτων του Ε.Μ.Π.Α.Ε.. Ουσιαστικά ακρωτηριάσανε το πρόγραμμα, ουσιαστικά το καταργήσανε. Αυτά είναι τα πεπραγμένα της Κυβέρνησης.
     Ειδικότερα, στην Ε.Α.Β. εξαγγέλλονται και επανεξαγγέλλονται στη διετία αυτή προγράμματα του προηγούμενου Ε.Μ.Π.Α.Ε., αλλά κανένα δεν συμβασιοποιείται. Το 2003 η εταιρεία είχε έσοδα 236.000.000  ευρώ, το 2004 είχε έσοδα 200.000.000 ευρώ, το 2005 είχε έσοδα κάτω από 180.000.000 ευρώ και είναι βέβαιο πως θα κλείσει έτσι –κι αυτό γιατί ακόμη δεν έχει κλείσει ο ισολογισμός- και το 2006 με βάση τις συμβάσεις αλλά και τις εκταμιεύσεις που έχουν γίνει, θα είναι ακόμη χειρότερα τα πράγματα.
     Με το νέο νόμο που ψηφίσατε για τις Δ.Ε.Κ.Ο. έχετε δημιουργήσει καθολικό κλίμα ανασφάλειας και τρομοκρατίας στους εργαζόμενους. Το ζήσαμε στην πρόσφατη επίσκεψη στις εγκαταστάσεις της Ε.Α.Β. Για απολύσεις και δραματικές μειώσεις επιδομάτων και μισθών ομιλούν οι εργαζόμενοι και αυτό είναι το κλίμα που εκπέμπει η διοίκηση.
     Από την άλλη, ανεβάσατε το κόστος της εργατοώρας στην Ε.Α.Β. από 65 ευρώ στα 73 ευρώ μέσα σε δυο χρόνια, κύριε Υπουργέ. Μέχρι σήμερα, τις δεκαεπτά διευθύνσεις, με τις οποίες παραλάβατε στο οργανόγραμμα το 2004 την Ε.Α.Β., τις έχετε ανεβάσει στις τριάντα και τους τομεάρχες από πενήντα οκτώ στους ενενήντα. Προσθέσατε με πολύ οικονομικούς υπολογισμούς 500.000 ευρώ πρόσθετο κόστος το μήνα για την Ε.Α.Β.. 
     Αυτό είναι το νοικοκύρεμα, ο περιορισμός της σπατάλης και της διαφθοράς που είχατε υποσχεθεί; Απλώς θέλατε να τακτοποιήσετε ημετέρους στο εσωτερικό της Ε.Α.Β. και να προσλάβετε νέους. Ενώ δηλαδή η Ε.Α.Β. συνεχώς οδηγείται στην απομείωση της παραγωγής και της παραγωγικότητας, ενώ υποαπασχολείται το δυναμικό της, ενώ λέτε ότι είναι ήδη φορτωμένο και πλεονασματικό το προσωπικό της, προσθέτετε και νέο, νέες θέσεις ευθύνης, προσθέτετε δηλαδή αναποτελεσματικότητα και γραφειοκρατία απλώς για να ικανοποιήσετε προεκλογικές προσωπικές δεσμεύσεις απέναντι σε συγκεκριμένα στελέχη της Ε.Α.Β., παραγκωνίζοντας και βάζοντας στο «ψυγείο» πολλά ικανά και έμπειρα στελέχη της. Κάνετε επιλεκτικές μετακινήσεις προσωπικού που αποδιαρθρώνουν τη συνοχή στους χώρους εργασίας και φυσικά την παραγωγικότητα της επιχείρησης. 
     Ενσωματώσατε τη συνέντευξη κατά 30% για την αξιολόγηση των εργαζομένων και την κατάληψη θέσεων ευθύνης. Οι λόγοι είναι ευνόητοι: Η υποκειμενικότητα και η αδιαφάνεια της συνέντευξης –σας το είπε και το Συμβούλιο της Επικρατείας, απορρίπτοντας αυτόν το θεσμό με τη μορφή που του δώσατε και με τη μορφή που τον ενεργοποιήσατε- ουσιαστικά οδηγεί σε στενά κομματικές επιλογές που απαξιώνουν τις δημόσιες αυτές κρίσιμες επιχειρήσεις. 
     Στην κοπή της πίτας του 2005 ο τότε Υ.ΕΘ.Α. κ. Σπηλιωτόπουλος έταξε σύμβαση 710.000.000 ευρώ. ‘Ηταν ουσιαστικά στα πλαίσια του προηγούμενου πενταετούς προγράμματος 2001-2006, το οποίο σταματήσατε να συμβασιοποιείτε. Πείτε μας τι υλοποιήσατε σε δεκατέσσερις μήνες, δεκατέσσερις μήνες μετά. Συνέχεια μιλάει η διοίκηση που ορίσατε για ένα νέο επιχειρησιακό πρόγραμμα, το οποίο ποτέ δεν εμφανίζεται ούτε στους εργαζόμενους ούτε βεβαίως και δημόσια, για να υπάρχει ένας νέος, καλύτερος μπούσουλας, ένας καλύτερος. Εμείς τον περιμένουμε από εσάς, αφού ο προηγούμενος δεν ήταν καλός, όπως διατείνεσθε. 
     Τέλος, η αναστάτωση και η αγανάκτηση στους εργαζόμενους είναι πρωτοφανής, γι’ αυτό, κύριε Υπουργέ, στην πρόσφατη επίσκεψη κοινοβουλευτικού κλιμακίου και κλιμακίου στελεχών του ΠΑ.ΣΟ.Κ. στην Ε.Α.Β. δεν επιτρέψατε ουσιαστικά να έρθει σε επαφή το κλιμάκιο με τους εργαζόμενους, μη επιτρέποντας την είσοδο των Μέσων Μαζικής Ενημέρωσης -της κρατικής τηλεόρασης, η οποία μας συνόδευε- στο χώρο της εστίασης, του εστιατορίου, του εργοστασίου και όχι σε χώρο παραγωγής, για να βιντεοσκοπήσουν, για να μπορέσουν να προβάλουν το διάλογο. Εμείς πήγαμε εκεί να αναπτύξουμε ένα διάλογο με τη διοίκηση πρώτα και με τους εργαζόμενους στη συνέχεια, γιατί θέλουμε να βοηθήσουμε και την Ε.Α.Β. και τις άλλες βιομηχανίες. Αρνηθήκατε την είσοδο. Προκαλέσατε την αγανάκτηση στους εργαζόμενους και βεβαίως απομειώσατε ακόμη περισσότερο και το κύρος της επιχείρησης. 
     Κοιτάξτε  πώς το πραγματοποιήσατε αυτό: Ενώ στις 8 Μαρτίου 2006 με υπογραφή του κ. Φιλιππάκου, του Διευθύνοντος Συμβούλου, ενημερώνετε τα κεντρικά γραφεία του ΠΑ.ΣΟ.Κ., την κ. Ξενογιαννακοπούλου, τη Γραμματέα του Εθνικού Συμβουλίου, ότι επιτρέπεται η είσοδος των Μέσων Μαζικής Ενημέρωσης στους συγκεκριμένους χώρους τους οποίους ζητήσαμε –και καταθέτω το έγγραφο στα Πρακτικά της Βουλής- την επομένη έρχεται η «ορθή επανάληψη», η διόρθωση. Αφού ζητείται και η σχετική συγγνώμη, με ανυπόγραφο έγγραφο, παρακαλώ -το Προεδρείο της Ε.Α.Β. τώρα είναι αυτό που υπογράφει, στο οποίο λέει: «Λυπούμαστε, αλλά νεότερες σκέψεις δεν μας επιτρέπουν να επιτρέψουμε την είσοδο της κρατικής τηλεόρασης και των Μέσων Μαζικής Ενημέρωσης στο χώρο του εστιατορίου, γιατί υψηλά εθνικά μυστικά υπάρχουν εκεί και πιθανότατα θα διαρρεύσουν». 
     (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ε, λοιπόν, επί έντεκα μήνες, κύριε Πρόεδρε, -γι’ αυτό είμαι εντός θέματος- εθνικά μυστικά διέρρεαν μέσα από τις παράνομες παρακολουθήσεις και είναι βέβαιο ότι βρίσκονται σε μη «φίλια χέρια», γιατί αν ήταν φίλια, δεν θα είχαν λόγο να κάνουν τις παρακολουθήσεις και εδώ δεν επέτρεψε στην κάμερα της κρατικής τηλεόρασης να μπει στο χώρο της εστίασης, ενώ πριν μερικές ημέρες, βέβαια, κόβοντας την πίτα ο κ. Σπηλιωτόπουλος, ο προηγούμενος Υπουργός Άμυνας, στο χώρο της κατασκευής, τα τηλεοπτικά συνεργεία ήταν όλα μέσα και υποσχόταν τα 700.000.000 των νέων συμβάσεων. 
     Αυτή είναι πλέον η αδυναμία και η ανασφάλεια των κυβερνητικών παραγόντων και των διοικητικών που όρισαν, γιατί ήταν κυβερνητική εντολή η απαγόρευση. Δεν θέλουν να έρχονται σε επαφή τα κόμματα και τα κοινοβουλευτικά στελέχη της Αντιπολίτευσης με τους εργαζόμενους, ιδιαίτερα σ’ αυτούς τους κρίσιμους χώρους για τους οποίους τόσα έταξαν και ακριβώς τα αντίθετα κάνουν. Όμως η φωνή των εργαζομένων, η φωνή της κοινωνίας, η αγανάκτηση των πολιτών ούτε φιμώνεται, ούτε αφυδατώνεται. Κάθε μέρα θα είναι πιο ισχυρή και θα απαιτεί την αποχώρηση από την εξουσία της Κυβέρνησης της Νέας Δημοκρατίας, γιατί οι αντοχές της κοινωνίας και των πολιτών έχουν όρια. 
     Στην Ε.Α.Σ., στα Ελληνικά Αμυντικά Συστήματα, τη νέα εταιρία που προέκυψε από τη συγχώνευση το Γενάρη του 2004, της Ε.Β.Ο. και της ΠΥΡ.ΚΑΛ., ενώ το 2002-2003 αναπτυσσόταν ένα πρόγραμμα και εκταμιεύτηκαν 200.000.000 ευρώ και ενώ υπήρχε η έγκριση από ένα πρόγραμμα μετά τη συγχώνευση  περίπου 1.000.000.000.000 ευρώ στα πλαίσια του πενταετούς προγράμματος 2001-2006 και ενώ υπήρχε ρητή συμφωνία για συμβασιοποίηση ύψους 450.000.000 ευρώ μέχρι το τέλος του 2005, από το Μάρτιο του 2004 έχουν συμβασιοποιηθεί μόνο 40.000.000 ευρώ. Την προηγούμενη διετία 200.000.000 ευρώ και 40.000.000 ευρώ στη διετία της Νέας Δημοκρατίας. Είναι αυτό απαξίωση; Είναι απομείωση της παραγωγικότητας; Είναι αντιαναπτυξιακή αυτή η πολιτική; Οδηγεί στην ελληνικοποίηση, όπως διατείνεστε στις προγραμματικές σας δηλώσεις των αμυντικών προμηθειών; 
     Ακριβώς το αντίθετο πράττει η Κυβέρνηση, οδηγώντας στον αφανισμό και στη χρεωκοπία για να μπορέσει να κλείσει τις αμυντικές βιομηχανίες, για να εισάγει από το εξωτερικό για να ενισχύσει τους μεσάζοντες, αυτούς που υποτίθεται ότι θα καταργούσε μέσα από την αύξηση των συμβάσεων και των προγραμματικών συμβάσεων με τις ελληνικές αμυντικές βιομηχανίες. Αυτά έλεγε προεκλογικά η Κυβέρνηση και αυτά συνεχίζει να γράφει στο site του Υ.ΕΘ.Α.. Όμως, πράττει ακριβώς τα αντίθετα. 
     Μάλιστα, η υποαπασχόληση στην Ε.Β.Ο.-ΠΥΡ.ΚΑ.Λ. έχει φθάσει στο 50%. Αλλά ώ του θαύματος ο αριθμός των εργαζομένων αυξάνεται. Αυτό πράγματι είναι θαύμα. Αυτό πράγματι πρέπει να πάει στην Ιερά Σύνοδο και είμαι βέβαιος ότι θα καταγραφεί ως ένα από τα σύγχρονα θαύματα. Οι δύο χιλιάδες εργαζόμενοι να υποαπασχολούνται κατά 50%, γιατί μειώσατε δραματικά τη χρηματοδότηση και την εκταμίευση πόρων για τα προγράμματα που ήδη είχαν συμβασιοποιηθεί, γιατί δεν υπογράφετε καινούργια προγράμματα, υποθηκεύοντας τη λειτουργία της βιομηχανίας τα επόμενα χρόνια, και από την άλλη μεριά να προσλαμβάνετε νέους. Αυτή είναι η πολιτική σας. 
     Η ΕΛ.Β.Ο. είναι η άλλη μεγάλη αμυντική βιομηχανία. Το καλοκαίρι του 2005 η Κυβέρνηση στη Γενική Συνέλευση, η οποία ήταν ανοικτή και πανηγυρική και κλήθηκαν όλοι οι Βουλευτές της Α’ και Β’ Περιφέρειας Θεσσαλονίκης,  μέσω του κ. Κουρή, Γενικού Γραμματέα του Υπουργείου Οικονομικών, ανακοίνωσε ότι μέχρι το τέλος του 2005, θα έχουν υπογραφεί συμβάσεις 200.000.000 ευρώ. Μέχρι το τέλος του 2005 υπογράφηκαν συμβάσεις μόνο 40.000.000 ευρώ. Πάντως, πριν λίγες ημέρες, για να είμαι ακριβής, υπογράψατε νέες συμβάσεις ύψους 75.000.000 ευρώ, πολύ μακριά και πολύ αργά από τις δεσμεύσεις του καλοκαιριού. Ήδη όμως η ΕΛ.Β.Ο. με την καθυστέρηση της χρηματοδότησης και με την αργοπορία στις νέες συμβασιοποιήσεις,  με την έξοδό της ουσιαστικά από το Ε.Μ.Π.Α.Ε.  έχει και αυτή υποαπασχόληση 60%. Χρεώνετε, επιβαρύνετε την ΕΛ.Β.Ο. και θα την βγάλετε αύριο ζημιογόνα, ενώ την παραλάβατε κερδοφόρα. Το 2004 είχε 15.000.000 ευρώ κερδοφορία, ενώ το 2005 έκλεισε οριακά με 1.000.000 ευρώ κερδοφορία. Το 2006 θα είναι σίγουρα ζημιογόνα και σίγουρα θα την στείλετε και αυτή στα αζήτητα, διώχνοντας χίλιους εργαζόμενους και πεντακόσιες μικρομεσαίες επιχειρήσεις που λειτουργούν υπεργολαβικά γύρω από την ΕΛ.Β.Ο.. Είκοσι χιλιάδες εργαζόμενοι γύρω από τις αμυντικές κρατικές βιομηχανίες, αγωνιούν για το παρόν και το μέλλον.
     Κύριε Υπουργέ, οι αμυντικές βιομηχανίες βρίσκονται σε σημείο πλήρους κατάρρευσης. Οι ευθύνες σας είναι μεγάλες. Σας ερωτούμε πώς θα συμμετέχουν στο κοινό ευρωπαϊκό αμυντικό πρόγραμμα, βιομηχανίες οι οποίες απαξιώνονται; Βιομηχανίες στις οποίες δεν έχουν ανατεθεί προγράμματα, δεν έχουν γίνει επενδύσεις. Βιομηχανίες οι οποίες επιβαρύνονται με πρόσθετο γραφειοκρατικό και λειτουργικό κόστος; 
     Πώς, λοιπόν, αφού ήδη –και πρέπει να το ομολογήσουμε αυτό- υπολείπονταν σε ανταγωνιστικότητα στην Ευρωπαϊκή Αμυντική Βιομηχανία, αντί να τη βελτιώσετε και να βάλουμε όλοι πλάτες για να το πράξετε αυτό. Αντί να διασφαλίσετε τις  θέσεις απασχόλησης και να τις διευρύνετε μέσα από την αύξηση της παραγωγής και της παραγωγικότητας, κινείστε ακριβώς στην αντίθετη κατεύθυνση; 
     Όταν θα έλθει η ώρα των μεγάλων ευρωπαϊκών συμπαραγωγών, τότε η χώρα μας δεν θα μπορεί να διαβεί αυτό το κατώφλι της μεγάλης ευρωπαϊκής αμυντικής προσπάθειας. Θα μείνει απ’ έξω και θα πληρώνει πανάκριβα από τους φόρους του Έλληνα πολίτη για να καλύπτει τις ανάγκες των αμυντικών της εξοπλισμών.
     Η ζωή, λοιπόν, έδειξε ότι και στις αμυντικές βιομηχανίες πράξατε ακριβώς τα αντίθετα απ’ ό,τι είχατε υποσχεθεί προεκλογικά!
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Επειδή είδα ότι διαμαρτύρεστε, σας ενημερώνω ότι ο χρόνος του κυρίου συναδέλφου θα κρατηθεί από τη δευτερολογία.
     ΙΩΑΝΝΗΣ ΜΑΓΚΡΙΩΤΗΣ: Τη διακοπή δεν αφαιρέσατε, κύριε Πρόεδρε!
     ΠΡΟΕΔΡΕΥΩΝ (Ιωάννης Τραγάκης): Την αφαίρεσα! Είχα σταματήσει το  χρόνο.  
     Θα  ήθελα να ανακοινώσω προς το Σώμα ότι λάβαμε επιστολή από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., βάσει της οποίας ορίζεται ως Κοινοβουλευτικός Εκπρόσωπος στη συγκεκριμένη επερώτηση ο συνάδελφος Βουλευτής κ. Μιχάλης Χρυσοχοΐδης.
     Επίσης, λάβαμε επιστολή από τον Κοινοβουλευτικό Εκπρόσωπο του Κ.Κ.Ε. κ. Κολοζώφ βάσει της οποίας στην ίδια επερώτηση ορίζεται ως Κοινοβουλευτικός Εκπρόσωπος ο συνάδελφος κ. Νίκος Γκατζής.
     Επίσης, ο συνάδελφος κ. Ανδρέας Ανδριανόπουλος με επιστολή του ζητά άδεια ολιγοήμερης απουσίας στο εξωτερικό. Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
     Το λόγο έχει ο συνάδελφος κ. Καρχιμάκης.
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, αφορμή της σημερινής επίκαιρης επερώτησης υπήρξε η αδικαιολόγητη απαγόρευση της κάλυψης από τα Μέσα Μαζικής Ενημέρωσης της επίσκεψης της αντιπροσωπείας του ΠΑ.ΣΟ.Κ. στην Ε.Α.Β. στις 9 Μαρτίου.
     Η διοίκηση της Ε.Α.Β. δεν άφησε τους δημοσιογράφους να μπουν στο κτήριο του διοικητηρίου της και περιόρισε το δικαίωμα της ενημέρωσης των Ελλήνων πολιτών για δήθεν λόγους ασφαλείας. Τι προκλητική υποκρισία να γίνεται λόγος για ασφάλεια, την ίδια στιγμή που οποιοσδήποτε, με ένα απλό laptop, σ’ ένα παγκάκι στον Εθνικό Κήπο, θα μπορούσε με χαρακτηριστική ευκολία να εισχωρήσει στο ασύρματο ειδικό ηλεκτρονικό δίκτυο, όχι του διοικητηρίου, αλλά του θωρακισμένου κτηρίου 31 και να παρακολουθεί ανενόχλητος τις ενδοσυνεννοήσεις των υπαλλήλων του κτηρίου για απόρρητα θέματα εθνικής άμυνας! 
     ΠΡΟΕΔΡΕΥΩΝ (Ιωάννης Τραγάκης): Κατασκοπική ταινία μου θυμίζει αυτό. «Τεθωρακισμένο Δωμάτιο 31!»
     ΜΙΧΑΛΗΣ ΚΑΡΧΙΜΑΚΗΣ: Θα τα ακούσετε, κύριε Πρόεδρε! Μην με διακόπτετε, σας παρακαλώ. 
     ΠΡΟΕΔΡΕΥΩΝ (Ιωάννης Τραγάκης): Ξέρετε, κύριε Υφυπουργέ, το «Τεθωρακισμένο Δωμάτιο 31»; Πού είμαστε; 
     ΜΙΧΑΛΗΣ ΚΑΡΧΙΜΑΚΗΣ: Ο Υπουργός μπορεί να μην τα ξέρει, αλλά τα ξέρουν οι σύμβουλοί του και θα έπρεπε να τον έχουν ενημερώσει! 
     Είναι τουλάχιστον ασύλληπτο και όμως είναι πραγματικότητα! Να πώς κατάντησαν το κατά τα άλλα θωρακισμένο κτήριο 31 οι αδιαφανείς αναθέσεις έργων σε «ημετέρους» για την ανεξέλεγκτη εγκατάσταση κεραιών που εκπέμπουν ελεύθερα απόρρητα στοιχεία σε ακτίνα σαράντα χιλιομέτρων από την Ε.Α.Β.. 
     Η Ε.Δ.Ε. που διενεργείται –και καταθέτω το σχετικό έγγραφο- αναφέρεται σε εισαγωγή και εγκατάσταση συστημάτων, χωρίς την πληροφόρηση και τη συναίνεση της διοίκησης. Τι συμβαίνει, κύριε Υπουργέ, όταν κάποιες εταιρείες με εντολή της διοίκησης –της μισής διοίκησης- μπαίνουν μέσα σε κτήρια υψίστης ασφαλείας και εγκαθιστούν κεραίες, όπου κάποιος με ένα απλό laptop μπορεί να πάρει απόρρητες πληροφορίες και εσείς, δεν επιτρέπετε σε καμία περίπτωση να μπουν  μέσα Βουλευτές της Αξιωματικής Αντιπολίτευσης και πριν από λίγο καιρό, Βουλευτές του Κομμουνιστικού Κόμματος Ελλάδος; 
     ΠΑΝΑΓΙΩΤΗΣ ΚΑΜΜΕΝΟΣ: Καταθέστε το ερώτημα!
     ΜΙΧΑΛΗΣ ΚΑΡΧΙΜΑΚΗΣ: Βεβαίως, θα το καταθέσω!
     (Στο σημείο αυτό ο Βουλευτής κ. Μιχαήλ Καρχιμάκης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Για τεθωρακισμένο δωμάτιο λέει το έγγραφο; 
     ΜΙΧΑΛΗΣ ΚΑΡΧΙΜΑΚΗΣ: Είναι μία ακόμη περίπτωση υποκρισίας και ανευθυνότητας. Μπαίνει όποιος θέλει στην Ε.Α.Β., με εξαίρεση βέβαια τους δημοσιογράφους και τους εκπροσώπους της Αξιωματικής Αντιπολίτευσης και τους εκπροσώπους του Κ.Κ.Ε., όπως είπα, και φυτεύει κεραίες που διαρρέουν απόρρητα στοιχεία της εθνικής άμυνας της χώρας. Πώς να το ονομάσουμε αυτό;
     Εγκληματική και εθνικά επιζήμια ανεπάρκεια των γαλάζιων στελεχών της διοίκησης που απολαμβάνουν παχυλές αμοιβές, την ίδια ώρα που η αδιαφορία σας να αναθέτετε έργα στην επιχείρηση έχει καταστήσει την Ε.Α.Β. ζημιογόνα; Ή μήπως γαλάζια αδιαφάνεια και διαπλοκή; 
     Είναι δυνατόν να μην γνωρίζει η διοίκηση ποιος ανέθεσε το έργο της τοποθέτησης των κεραιών και με ποια διαδικασία; Ποιος έδωσε άδεια στο προσωπικό της εταιρείας να μπει στο κτήριο 31 και ποια η συμμετοχή του Προέδρου της Ε.Α.Β. στην υπόθεση που κατέστησε δυνατή την ελεύθερη πρόσβαση μ’ ένα απλό laptop, από οποιοδήποτε σχεδόν σημείο του λεκανοπεδίου, στα απόρρητα στοιχεία ενδοσυνεννοήσεων στα αεροπλάνα μας, στα όπλα, στα αμυντικά μας συστήματα, του ιδίου Προέδρου που ωρυόμενος δεν επέτρεψε, για λόγους εθνικής ασφάλειας, την κάλυψη από τα μέσα ενημέρωσης της επίσκεψης του κλιμακίου του ΠΑ.ΣΟ.Κ. στους χώρους του διοικητηρίου και του εστιατορίου; Αυτή είναι η συμπεριφορά.
     Βεβαίως, θα λυπηθούμε πάρα πολύ, αν είναι εντολή της πολιτικής ηγεσίας, όπως υπαινίχτηκε ο κύριος Πρόεδρος, γεγονός που σημαίνει ότι η συμπεριφορά σας απέναντι σε ένα κόμμα της Αξιωματικής Αντιπολίτευσης δεν είναι δημοκρατική. Η πρόσβαση, λοιπόν, των δημοσιογράφων στα γραφεία της διοίκησης ενοχλούσε; Η ενημέρωση των πολιτών; Τι ήταν αυτό που αγωνιούσατε να κρύψετε, τέλος πάντων; Μήπως τις αδιαφανείς αναθέσεις που γίνονται με την ανοχή σας και που διακινδυνεύουν την ασφάλεια κάθε πολίτη αυτής της χώρας; Να μας απαντήσετε, όχι όμως με την τακτική της συγκάλυψης και της παραπλάνησης της κοινής γνώμης που ακολουθείτε και στην υπόθεση των υποκλοπών, αλλά με ειλικρινείς απαντήσεις.
      Αντιλαμβάνεστε ότι πρόκειται για την πλήρη διάλυση της πιο ευαίσθητης και εθνικά σημαίνουσας βιομηχανίας της χώρας μας; Αντιλαμβάνεστε ότι πρόκειται για την εθνική μας ασφάλεια; Αντιλαμβάνεστε ότι η Ε.Α.Β. δεν είναι μαγαζάκι για πολυτελές βόλεμα των ακριβοπληρωμένων εκλεκτών σας; Προφανώς όχι, κύριε Υπουργέ, δεν το αντιλαμβάνεστε ή δεν σας συμφέρει να το αντιληφθείτε. Γιατί αν το αντιλαμβανόσασταν, δεν θα μετατρέπατε μια κερδοφόρο επιχείρηση κεφαλαίου 900.000.000 ευρώ και δύο χιλιάδων εννιακοσίων εργαζομένων σε ζημιογόνα μέσα σε δύο χρόνια. Δεν θα μένατε στις ψεύτικες υποσχέσεις του κ. Σπηλιωτόπουλου για δήθεν 710.000.000 ευρώ επενδύσεις, από τις οποίες καμία δεν πραγματοποιήθηκε. Δεν θα αφήνατε την εταιρεία χωρίς επιχειρησιακό σχέδιο από τις 19/5/2004. Δεν θα εμπαίζατε τους εργαζόμενους προσπαθώντας να τους καλλιεργήσετε ψεύτικες ελπίδες με τις γνωστές πλέον σε όλους L.O.Y. συμφωνίες, ευχολόγια δηλαδή για πιθανές συνεργασίες που δεν έχουν καμία δεσμευτικότητα. Ούτε για εγγυήσεις δανεισμού δεν μπορούν να χρησιμοποιηθούν. Ένα και μοναδικό L.O.Y. υπογράφτηκε πριν από ενάμισι χρόνο και μέχρι σήμερα δεν έχει προσφέρει ούτε ένα ευρώ υπό κατασκευαστικό έργο. Κυρίως όμως δεν θα επιτρέπατε και δεν θα ενθαρρύνατε, κύριε Υπουργέ, τις αθρόες τακτοποιήσεις «ημετέρων», χωρίς αξιοκρατικά κριτήρια, αλλά με τεράστιο λειτουργικό κόστος.  
     Για τη στελέχωση θέσεων προϊσταμένων υιοθετήσατε τη διαβόητη προφορική συνέντευξη με προφανείς αδιαφανείς σκοπούς. Σχεδόν καθημερινά γίνονται επιλεκτικές μετακινήσεις προσωπικού με μοναδικό κριτήριο την νεοδημοκρατική ταυτότητα. Κι ενώ τα έσοδα της εταιρείας μειώνονται, αυξάνεται το οργανόγραμμα, όπως είπε και ο συνάδελφος κ. Μαγκριώτης. Οι διευθυντές από δεκαεπτά έγιναν τριάντα και οι τομεάρχες από πενήντα οκτώ έγιναν ενενήντα για να βολέψετε τους «ημετέρους» σας αδιαφορώντας για το κόστος των προαγωγών αυτών και για την εταιρεία.
     Όπως ανέφερε ο κ. Μαγκριώτης, μόνο στην Ε.Α.Β. αυτές οι προαγωγές κοστίζουν 500.000 ευρώ. Είναι 500.000 ευρώ κατασπατάληση δημοσίου χρήματος των Ελλήνων πολιτών, χρήμα το οποίο θα περιφρουρούσατε και δεν θα επιτρέπατε σε καμία περίπτωση να κατασπαταληθεί.
     Αλλά τι άλλο να περιμένουμε από μια κυβέρνηση που συγκαλύπτει τις υποκλοπές, μια κυβέρνηση των επιστρατεύσεων, της κομματικοποίησης του κράτους, των ψεύτικων υποσχέσεων, του φιάσκου της απογραφής, της αναξιοκρατίας, της αποπομπής ικανών στελεχών και της απαξίωσης του αξιόμαχου των ενόπλων δυνάμεων; 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Της απαξίωσης; 
     ΜΙΧΑΛΗΣ ΚΑΡΧΙΜΑΚΗΣ: Απαξιώσατε τις ένοπλες δυνάμεις, κύριε Υπουργέ, με την ομογενοποίηση που προσπαθείτε να επιβάλλετε, με το να εξοβελίζετε ανθρώπους ικανούς, επειδή κατά τη γνώμη σας, ενώ ανήκαν στην παράταξή σας, υπηρέτησαν τη νομιμότητα. Αυτό κάνατε.
     Να μας πείτε, κύριε Υπουργέ, έστω και ένα μεγάλο πρόγραμμα που έχει υπογραφεί και έχει έρθει στην Ε.Α.Β. επί των ημερών της Κυβέρνησής σας. Ούτε ένα. Η Ε.Α.Β. επιβιώνει ακόμη χάρη στις σημαντικές πρωτοβουλίες και στα έργα που ξεκίνησαν επί ΠΑ.ΣΟ.Κ. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ, κύριε συνάδελφε.
     ΜΙΧΑΛΗΣ ΚΑΡΧΙΜΑΚΗΣ: Ολοκληρώνω, κύριε Πρόεδρε.
     Το ΠΑ.ΣΟ.Κ ενίσχυσε την Εθνική Αμυντική Βιομηχανία με σύγχρονα και υψηλής τεχνογνωσίας προγράμματα που ακόμη τη στηρίζουν, δίνοντας τα μόνα έσοδα στην κρατική αυτή βιομηχανία των δύο χιλιάδων εννιακοσίων εργαζομένων. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κρατήθηκε βέβαια και ο χρόνος της δευτερολογίας σας. Έτσι δεν έχετε δευτερολογία.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και δύο συνοδοί-καθηγητές από το 9ο Λύκειο Θεσσαλονίκης.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο συνάδελφος κ. Ευθυμίου έχει το λόγο.
     ΠΕΤΡΟΣ ΕΥΘΥΜΙΟΥ: Κυρίες και κύριοι Βουλευτές, δεν έπρεπε να χαμογελά ο κύριος Υπουργός όταν ο κ. Καρχιμάκης αναφερόταν σε θέματα ασφαλείας, αφενός εθνικής και μάλιστα όταν έχει προηγηθεί η υπόθεση των υποκλοπών. Και το γέλιο, φαντάζομαι, μετά την μελέτη του εγγράφου που κατέθεσε ο κ. Καρχιμάκης, σημαίνει ότι δεν υπάρχει περιθώριο ούτε συγκάλυψης ούτε ειρωνείας, ειδικά όταν έχει προηγηθεί και η τεράστια απρέπεια της διοίκησης της Ε.Α.Β. να αποκλείσει δύο κόμματα του Ελληνικού Κοινοβουλίου από την ενημέρωση στην συνάντηση με τη διοίκηση και τους εργαζομένους της Ε.Α.Β.. Αυτά τα ήθη δεν ταιριάζουν σε κανέναν και κανονικά, κύριε Υπουργέ, ελπίζω να μη συγκαλύψετε σήμερα αυτές τις ενέργειες όσον αφορά τη μεταχείριση της αντιπροσωπείας του ΠΑ.ΣΟ.Κ και της αντιπροσωπείας του Κ.Κ.Ε.. Θέτουν θέματα κοινοβουλευτικής τάξεως και λειτουργίας όλων μας. Και φαντάζομαι ότι θα τοποθετηθείτε πάνω σ' αυτό γιατί υπάρχει μείζον ζήτημα σε παρόμοιες συμπεριφορές.
     Από την άλλη μεριά, αυτό που προκύπτει ξεκάθαρα -και χαίρομαι που είναι εδώ τα νέα παιδιά που  δυστυχώς είναι οι μάρτυρες των επερχομένων- είναι ότι για κάθε Έλληνα πολίτη είναι ορατή μια απλή εξίσωση: ο,τιδήποτε συνιστά το έργο της ΕΑΒ είναι οι πράξεις των διοικήσεων του ΠΑ.ΣΟ.Κ., οι οποίες αποτελούν αυτή τη στιγμή και τη ραχοκοκκαλιά του έργου. Τι υπάρχει από τις 7 Μαρτίου του 2004 που να δημιουργεί προστιθέμενη αξία σε ό,τι κληρονόμησε η Ε.Α.Β.; Τίποτα. Υπάρχουν οι «επιστολές ενδιαφέροντος» οι οποίες σε καμιά περίπτωση δεν μπορούν να υποκαταστήσουν την ανάγκη πραγματικών συμβολαίων και πραγματικού έργου. Επομένως, περιμένουμε από εσάς ως πολιτική ηγεσία να μας πείτε ποια εντολή έχετε δώσει στην Ε.Α.Β. και σε πόσο διάστημα, να σας παρουσιάσει το επιχειρησιακό πλάνο της εταιρείας. Ποια δέσμευση αναλαμβάνει απέναντί σας και ποια εικόνα εσείς ως πολιτικά υπεύθυνος θα παρουσιάσετε στον ελληνικό λαό; Διότι η διοίκηση της Ε.Α.Β. υπάγεται στο σχεδιασμό της, στη δική σας πολιτική βούληση και τη δική σας πλευρά του ελέγχου και της βηματοδότησης του έργου.
     Και θέλω να τονίσω, επειδή δεν πρέπει να ακουστεί το γνωστό βιολί ότι κληρονομήσατε χάος και προβλήματα, ότι η Ε.Α.Β. κληρονόμησε την άνοδο, από 5% που ήταν η συμμετοχή της εγχώριας βιομηχανίας, στο 20% χάρη στα προγράμματα που και σήμερα εκτελεί και της δίνουν υπόσταση.
     Θα ήθελα να αναφερθώ σε δύο μόνο θέματα για τα οποία θα ζητούσα, κύριε Υπουργέ, την παρέμβασή σας και τον έλεγχο της Ε.Α.Β.. Το ένα αφορά την κοινή επιθυμία όλων η ανώτατη εκπαίδευση να συνδεθεί με τις εθνικές βιομηχανίες αιχμής και μάλιστα στο χώρο της άμυνας. Έχω και στοιχείο προσωπικής περηφάνιας σε αυτό και με δική μου προσωπική συμμετοχή, ως Υπουργού Παιδείας, οικοδομήσαμε μια σχέση εμπιστοσύνης με την τότε διοίκηση της Ε.Α.Β. και οδηγηθήκαμε στη δημιουργία του πρώτου τμήματος στην Ελλάδα, Τμήμα Τεχνολογίας Αεροσκαφών, στο Τ.Ε.Ι. Χαλκίδας, του οποίου το  πρόγραμμα σπουδών κτίστηκε σε πλήρη συνεργασία με την Ε.Α.Β.. 
     Υπάρχει υποχρέωση από το Ε΄ εξάμηνο οι μισές σπουδές να γίνονται στο Τ.Ε.Ι. και οι άλλες μισές μέσα στην Ε.Α.Β., με οργανική συνεργασία της Ε.Α.Β., των τεχνικών της και των υποδομών της με το Τ.Ε.Ι.. Αυτό ολοκληρώνεται τώρα. Πάμε στο Ε΄ εξάμηνο το Σεπτέμβριο. Τα δύο πρώτα χρόνια κύλησαν στο Τ.Ε.Ι. Χαλκίδας, αλλά –παρακαλώ να θεωρήσετε δεδομένα όσα σας λέω- η προγραμματική συμφωνία με την Ε.Α.Β. είναι απολύτως εκκρεμής από πλευράς Ε.Α.Β. έναντι του Τ.Ε.Ι. Χαλκίδας. Όλες οι υποχρεώσεις που απορρέουν από τη συμφωνία, με σκοπό να υπάρχει αυτή η μεγιστοποίηση οφέλους, δεν έχουν υλοποιηθεί. 
     Πρέπει να εξασφαλιστεί ότι η Ε.Α.Β. θα στεγάζει τα εργαστήρια και ότι οι διακεκριμένοι επιστήμονες που έχει –πολλές φορές έχουν και δύο διδακτορικά- θα είναι ταυτόχρονα διδακτικό προσωπικό, έτσι ώστε να έχουμε τη μεγιστοποίηση της απόδοσης αυτής της καινοτόμου συμπράξεως που είναι μια ανώτατη σχολή μέσα σε μια εθνική βιομηχανία αιχμής. 
     Παρακαλώ τη διοίκηση της Ε.Α.Β., που είναι παρούσα, να επιλύσει θέματα, όπως είναι η διάθεση χώρων, η διάθεση εκπαιδευτικών στο κοινά επεξεργασμένο πρόγραμμα σπουδών, η διευκόλυνση της μετακίνησης από τα Ψαχνά στις εγκαταστάσεις των σπουδαστών, διότι είναι μια υψηλή προστιθέμενη αξία με απόλυτα εθνικά χαρακτηριστικά κέρδους.
     Δεύτερον, δεν θέλω να μην επισημάνω –κύριε Πρόεδρε, δώστε μου ένα λεπτό- αυτό που τόνισαν ήδη άλλοι συνάδελφοι. Το θεωρώ δείγμα μιας γενικότερης ακτινογραφίας της κυβερνητικής πολιτικής. Αδυνατείτε να παρουσιάσετε έργο. Αδυνατείτε να υποστηρίξετε τις προεκλογικές σας διακηρύξεις. Εσείς μιλούσατε για αδηφάγο κράτος, το οποίο θα περιορίζατε. Αυτό το αδηφάγο κράτος, από στοιχεία που έχουμε καταθέσει από το 2005, είναι αυτό το κομματικό κράτος που δημιουργείτε. 
     Έχετε ιδρύσει από τις 7 Μαρτίου του 2004 έως το Σεπτέμβριο του 2005 διακόσιες είκοσι νέες υπηρεσίες, τετρακόσιες νέες επιτροπές, πέντε χιλιάδες πεντακόσιες νέες θέσεις προσωπικού, τριακόσιες εξήντα οκτώ νέες επιτροπές αμειβόμενες, τριάντα δύο νέες ομάδες σχεδιασμού, διακόσιες εξήντα οκτώ θέσεις ειδικού προσωπικού, εκατόν είκοσι νέες θέσεις συμβούλων και συνεργατών, χίλιες οκτακόσιες δεκαέξι θέσεις διοικητικού προσωπικού, τρεις χιλιάδες τριακόσιες νέες θέσεις ειδικού προσωπικού τριετούς σύμβασης στο σκληρό δημόσιο τομέα, με κόστος ετήσιο 101.013.111 ευρώ και εφάπαξ για την ίδρυση 22.689.000 ευρώ. 
     Ποια είναι η συμβολή της Ε.Α.Β. αυτό το διάστημα, σε αυτήν τη διετία; Ενώ δεν έχει κομίσει ούτε ένα έργο και εκεί που πρέπει να προσλάβει εκατό έως διακόσιους εξήντα δύο νέους τεχνικούς, δεν έχει προχωρήσει εις εκτέλεση των συμβάσεων. Το μόνο που φρόντισε η διοίκηση είναι να δημιουργήσει νέες γενικές διευθύνσεις, να αυξήσει τον αριθμό των διευθυντών από δεκαεπτά σε τριάντα, τον αριθμό των τομεαρχών από πενήντα οκτώ σε ενενήντα, προσθέτοντας ένα λειτουργικό κόστος 500.000 ευρώ, το οποίο δεν προκύπτει από πουθενά ως ανάγκη παρά μόνο από μία: να έχουν θέσεις και λειτουργίες τα «δικά μας» παιδιά, όχι σε υπηρεσία κάποιου εθνικού συμφέροντος αλλά κάποιου κομματικού.
     Από αυτήν τη σκοπιά, κύριε Υπουργέ, περιμένουμε την υπεύθυνη τοποθέτησή σας, εάν εσείς συμφωνείτε να λειτουργεί η Εθνική Αεροπορική Βιομηχανία χωρίς επιχειρησιακό σχέδιο. Και αν συμφωνείτε, αν μπορείτε να μας επαναλάβετε όσα είπε ο κ. Σπηλιωτόπουλος πέρσι, ότι υπόσχεται ότι θα δίνει 710 εκατομμύρια, όσα ακριβώς είναι αυτά που είχαν διασφαλίσει οι συμβάσεις του ΠΑ.ΣΟ.Κ. ή να μας πει ότι εννοούσε κάτι άλλο, που με μεγάλη χαρά θα ακούσουμε απ’ τα χείλη σας και εδώ στη Βουλή θα αξιολογήσουμε.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Κλείσατε και εσείς τη δευτερολογία σας.
     Ο κ. Οικονόμου έχει το λόγο.
     Κύριε συνάδελφε, θα πάρετε κι εσείς το χρόνο της δευτερολογίας σας;
     ΒΑΣΙΛΕΙΟΣ ΟΙΚΟΝΟΜΟΥ: Θα δούμε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Θα δείτε, όπως πάει. Καλώς.
     Ορίστε, έχετε το λόγο.
     ΒΑΣΙΛΕΙΟΣ ΟΙΚΟΝΟΜΟΥ: Εγώ, κύριε Υπουργέ και κύριε Πρόεδρε, δεν θα μείνω στις υποψίες για το ποιος έχει την ευθύνη των αποφάσεων αυτής της διοικήσεως, όσον αφορά την απρεπή και κακή συμπεριφορά που επέδειξαν προς το κόμμα της Αξιωματικής Αντιπολίτευσης. Νομίζω ότι ήταν το πρώτο ολίσθημα που παρουσίασε η νέα ηγεσία του Υπουργείου Άμυνας. Το χρεώνεται αποκλειστικά και προσωπικά ο κ. Μεϊμαράκης.
     Σας κατέθεσε εδώ ο κ. Μαγκριώτης την αλληλογραφία που υπήρξε. Φάνηκε προς στιγμήν ότι μπορούσε η Αξιωματική Αντιπολίτευση μαζί με τον Τύπο να έρθει σε μια δημόσια υπηρεσία, όπως έχει βάσει και του Συντάγματος το δικαίωμα, αλλά όλη η κυκλοφορία των επιστολών απέδειξε ότι στη συνέχεια υπήρξε πολιτική εντολή από τη νέα ηγεσία του Υπουργείου Άμυνας, ώστε να μην μπει το κλιμάκιο της Αξιωματικής Αντιπολιτεύσεως, του ΠΑ.ΣΟ.Κ. δηλαδή, μέσα στο εστιατόριο και αποκαλυφθούν τα μεγάλα μυστικά της αμυντικής αυτής βιομηχανίας.
     Βέβαια, την ίδια στιγμή, παγώνοντας η Εθνική Αντιπροσωπεία, διαβάζουμε το έγγραφο, την αποκάλυψη του συναδέλφου κ. Καρχιμάκη, από το οποίο φαίνεται ότι κυκλοφορούν πολύ σημαντικές πληροφορίες απ’ αυτήν τη βιομηχανία, με ευθύνη δικιά σας βέβαια, της πολιτικής ηγεσίας, αλλά και με ευθύνη της διοικήσεως που έχετε διορίσει.
     Η έρευνα που διεξάγεται αυτήν στη στιγμή είναι πλέον, μέσα από την αποκάλυψη που έγινε στην Εθνική Αντιπροσωπεία, ένα ζήτημα, για το οποίο πρέπει να έχει τη διαφάνεια και την ενημέρωση όλη η κοινή γνώμη, γιατί είναι ένα ζήτημα, πλέον, εθνικής ασφαλείας. Πιστεύουμε ότι η έρευνα θα αποκαλύπτει περίτρανα την προσπάθεια της κυβέρνησης να μη μάθει η κοινή γνώμη, μέσα από την ομιλία που θα έκανε η Γραμματέας του ΠΑ.ΣΟ.Κ. και η αντιπροσωπεία του ΠΑ.ΣΟ.Κ. προς τους εργαζόμενους υπό την κάλυψη της κρατικής τηλεόρασης, την τραγική κατάσταση που βρίσκεται αυτήν τη στιγμή η Ε.Α.Β..
     Προσπαθήσατε ανεπιτυχώς, με τρόπο θλιβερό, να αποκρύψετε τη δημοσιοποίηση αυτής της εικόνας προς την κοινή γνώμη. Γιατί νομίζω ότι δεν είχε σημασία και δεν φοβόσασταν τη συζήτηση μέσα στο χώρο του εργοστασίου. Τη δημοσιοποίηση φοβόσασταν. Δεν μπορέσατε όμως να το αποφύγετε αυτό, γιατί, όπως γνωρίζετε, το Βήμα εδώ της Εθνικής Αντιπροσωπείας είναι δημόσιο, είχαμε τη δυνατότητα και το δικαίωμα να φέρουμε τη συζήτηση πλέον προ του ελληνικού λαού και προ της Εθνικής Αντιπροσωπείας και το κάναμε.
     Και θα ακουστούν τα μεμπτά σημεία αυτής της πολιτικής σας, η προβληματική αυτής της πολιτικής σας και νομίζουμε ότι θα πρέπει να τεθείτε πλέον προ των ευθυνών σας. Γιατί δυστυχώς αυτή η πολιτική ηγεσία, η παλαιά και η καινούργια, αν συνεχίσει και στηρίζει και να υποθάλπει και να δρομολογεί με αυτόν τον τρόπο την πολιτική της εταιρείας, όπως έχει εξελιχθεί τα τελευταία δύο χρόνια, πλέον δεν θα υπάρχει καμία δικαιολογία και κανένα άλλοθι, όταν θα γίνει ο τελικός απολογισμός ενώπιον του ελληνικού λαού.
     Γιατί, βέβαια, κύριε Υπουργέ και κύριε Πρόεδρε, εμείς πιστεύουμε ότι αυτή η φθίνουσα πορεία, όπως καταγράφεται πλέον επισήμως τα τελευταία δύο χρόνια, το 2004 και το 2005, και στα έσοδα, αλλά και στα ελλείμματα πλέον αυτής της εταιρείας, είναι μια πολιτική αποτυχίας, μια πολιτική, την οποία χρεώνεστε εσείς. Δεν μπορεί για μια εταιρεία, η οποία έχει έσοδα 236.000.000 ευρώ το 2003 και σήμερα συζητάμε μετά βίας να φτάσει τα 190.000.000 –εκτιμήσεις λένε και 185.000.000- η οποία δηλαδή έχει 50.000.000 ευρώ πτώση μέσα σε δύο χρόνια, να συζητάμε ποιανού είναι η ευθύνη. Είναι η ευθύνη του κ. Δαμιανού, του κ. Φιλιππάκου, του κ. Σπηλιωτόπουλου, δική σας, κύριε Μιχαλολιάκο και του κ. Μεϊμαράκη σήμερα.
     ΜΙΧΑΛΗΣ ΚΑΡΧΙΜΑΚΗΣ: Με θριαμβολογίες. 
     ΒΑΣΙΛΕΙΟΣ ΟΙΚΟΝΟΜΟΥ: Όχι μόνο με θριαμβολογίες, όχι μόνο γίνονταν πολιτικά παιχνίδια –θα το πούμε έτσι- κύριε Υπουργέ- αλλά τη στιγμή που ερχόταν ο κύριος Υπουργός στην κοπή της πρωτοχρονιάτικης πίτας της εταιρείας και έλεγε ότι δίνει 700.000.000 ευρώ -έργα, προγράμματα- στην εταιρεία, προσπαθείτε και νομίζετε ότι θα μας ξεγελάσετε; Κάνοντας τι; Συμπεριλαμβάνονταν τα προγράμματα που είχε παραλάβει η τωρινή διοίκηση από τα προηγούμενα χρόνια; Να σας τα αναφέρω; Της «LOCΚHEED», τα γνωστά εδώ πέρα. Δεν χρειάζεται να τα πούμε, θα τα πείτε εσείς ως δικά σας, αλλά είναι 2003-2002. Τι θα πείτε κύριε Υπουργέ; Θα μας πείτε της Πολεμικής Αεροπορίας, του Πολεμικού Ναυτικού, του Γ.Ε.Ε.Θ.Α.; Είναι εδώ οι εξαγγελίες της Νέας Δημοκρατίας, τα γνωστά. Θα μας τα πείτε και αυτά. Εμείς σας ρωτάμε όμως: Γιατί δεν τα ξεκινάτε δύο χρόνια;
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, παίρνω το χρόνο της δευτερολογίας μου. 
     Γιατί δεν τα ξεκινάτε; Τι σας κωλύει και τις σας εμποδίζει; Το να φτιάξετε πρώτα τη διοικητική δομή της εταιρείας, να φτιάξετε τους ενενήντα προϊστάμενους και τους τριάντα διευθυντάδες; Σας εμποδίζει ο μέγας διευθυντής μάρκετινγκ από τη σχολή «ΚΡΟΝΟΣ» -της κατωτέρας τότε λέγαμε-  ο οποίος έχει αναλάβει το μάρκετινγκ της εταιρείας; Αυτοί σας εμποδίζουν; Τα κάνετε όμως. Δεν κάνετε το business plan βέβαια. Δεν σας  άρεσε το προηγούμενο που βρήκατε και είπατε να φτιάξετε καινούργιο. Το περιμένουμε και αυτό.  
     Τι σας εμποδίζει δύο χρόνια, λοιπόν, να εφαρμόσετε αυτά τα καινούργια προγράμματα; Ο κ. Φιλιππάκος λέει ότι μαζί σας, κύριε Υπουργέ, συζητά εκατόν τριάντα συμβάσεις. Να αφήσουμε τα πολιτικάντικα, λέω εγώ, γιατί κύριε Υπουργέ, θα πρέπει να μας πει ο κ. Φιλιππάκος ποιο είναι το μέγεθος και το ύψος αυτών των συμβάσεων.  Μήπως πονηρά -εγώ θα έλεγα κουτοπόνηρα- ποιώντας σπάει τις συμβάσεις και παρουσιάζει πάρα πολλές μικρές και λέει τα 70.000.000 που ήταν η μία σύμβαση, την παρουσιάζει δέκα, είκοσι και τριάντα συμβάσεις; Αυτό είναι το έργο; Μην έλθετε τώρα στο Βήμα και μας πείτε έχουμε εκατόν τριάντα συμβάσεις. Θα μας πείτε πόσου μεγέθους είναι οι συμβάσεις σας και επίσης, πόσου μεγέθους συμβάσεις παραλάβατε και είναι σε εξέλιξη βέβαια, πόσα από αυτά τα οποία έχετε πει ότι θα γίνουν –ξεκίνησαν από τα επτακόσια δέκα δηλαδή- και αν όχι πότε θα ξεκινήσουν επιτέλους. Γιατί, αν μη τι άλλο, εδώ πέρα δεν είμαστε μόνο εμείς που αντιμαχόμεθα, είναι πρώτα απ’ όλα οι τρεις χιλιάδες σχεδόν εργαζόμενοι, είναι οι εταιρείες που συνοδεύουν την πολεμική βιομηχανία και είναι βέβαια και ο ελληνικός λαός -γιατί είναι περιουσία του ελληνικού λαού. Για να  ξέρουν πλέον αυτοί: υπάρχει δυνατότητα να  αναπτυχθεί αυτή η εταιρεία; Γιατί εμείς πιστεύουμε ότι, έτσι όπως την οδηγείτε, δεν έχει ούτε δυνατότητα ούτε πιθανότητα. 
     Και για να τελειώσω, θα σας πω κάτι πολύ απλό. Πρέπει να μας πείτε, επιτέλους, και ποιος είναι ο σχεδιασμός σας και ο στόχος σας για την Ε.Α.Β., έχοντας τρία δεδομένα:  
     Πρώτο δεδομένο: τη μείωση των πολεμικών δαπανών, όπως και εσείς ισχυρίζεστε και επιδιώκετε.
     Δεύτερο δεδομένο: τη διεθνή εμπειρία από τις συγχωνεύσεις που έχουμε στον ευρύτερο παγκόσμιο και ευρωπαϊκό ειδικά χώρο των αμυντικών βιομηχανιών.
     Και τρίτο δεδομένο: τη δημιουργία της ΕΝΤΑ, στα πλαίσια της κοινής ευρωπαϊκής πολιτικής εξωτερικών  και άμυνας, που υποχρεώνει αναγκαστικά στο ορατό μέλλον να μπαίνει η αμυντική μας βιομηχανία χωρίς προστατευτισμό σε διεθνείς διαγωνισμούς. 
     Ποιο είναι το σχέδιό σας, ποια είναι η πρόβλεψή σας, πώς πιστεύετε ότι μία εταιρεία η οποία, αντί να αναπτύσσεται, φθίνει  μπορεί να σταθεί μέσα σε αυτόν τον ανταγωνισμό και σε αυτά τα νέα δεδομένα που διαγράφονται σε ευρωπαϊκό επίπεδο;
     Σας ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε το συνάδελφο κ. Οικονόμου. Ολοκληρώσατε και εσείς τη δευτερολογία σας. 
     Κύριε Υφυπουργέ, έχετε το λόγο. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κυρία και κύριοι συνάδελφοι, ο κοινοβουλευτικός έλεγχος βεβαίως είναι κορυφαία λειτουργία του δημοκρατικού μας πολιτεύματος και όλοι οφείλουμε να συμμετέχουμε σε αυτόν με σοβαρότητα και ευθύνη. Δεν ξέρω γιατί ο συνάδελφος κ. Ευθυμίου ερμηνεύει το χαμόγελό μου ή τις διαθέσεις μου. 
     ΠΕΤΡΟΣ ΕΥΘΥΜΙΟΥ: Εναπόκειται σε σας να το διαψεύσετε. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Πιστεύω ότι η Αντιπολίτευση, όχι απλώς δικαιούται, αλλά υποχρεούται να ελέγχει πολύ αυστηρά την Κυβέρνηση -και η Μείζων και η Ελάσσων- ακόμα και με τα στοιχεία της  υπερβολής που, εν πάση περιπτώσει, χαρακτηρίζουν και τον πολιτικό βίο και το μεσογειακό ταπεραμέντο του ελληνικού λαού.
     Είναι χρήσιμα τα μηνύματα που μπορεί να φέρει και η Αντιπολίτευση προς την Κυβέρνηση. 
     Θα έλεγα -χωρίς να θέλω να παρεκκλίνω- ότι για τη σημερινή Κυβέρνηση, όπου τα μέσα ενημέρωσης δεν έχουν και την καλύτερη συμπεριφορά απέναντί της, κάθε ερώτηση, κάθε επερώτηση είναι μια ευκαιρία να παρουσιάσει στον ελληνικό λαό το έργο της. Υπό αυτήν την έννοια σας ευχαριστώ θερμά που καταθέσατε αυτήν την επίκαιρη επερώτηση. 
     Βεβαίως, σε όσους συνάδελφους επιχείρησαν να παρεκκλίνουν του περιεχομένου της επερώτησης και ομίλησαν για συγκαλύψεις, πρέπει να πω με τη σειρά μου ότι η κυβέρνηση των συγκαλύψεων αποχώρησε από την εξουσία με εντολή του ελληνικού λαού στις 7 Μαρτίου του 2004. 
     Ο ελληνικός λαός έδωσε εντολή, μια εντολή που την εφαρμόζει με συνέπεια ο Κώστας Καραμανλής, να είναι Κυβέρνηση των αποκαλύψεων και να έχει σύμμαχο την ελληνική κοινωνία για να μπορεί να επανιδρύσει το κράτος, ένα κράτος που θα υπηρετεί τον πολίτη και όχι τη διαπλοκή. 
     Στις εκλογές του 2008, αγαπητοί συνάδελφοι, θα πάμε στον ελληνικό λαό και με το οραματικό πρόγραμμά μας για τα έτη 2008-2012, αλλά και με το πρόγραμμά μας των ετών 2004-2008, για να αποδείξουμε ότι το υλοποιήσαμε παρά τις λυσσαλέες αντιδράσεις των γνωστών συμφερόντων. 
     Δεν είναι ανάγκη να σας πω τώρα –άλλωστε δεν βοηθάει και ο χρόνος- για το τι κράτος παραλάβαμε. Εξάλλου, γνωρίζετε τι κράτος μας παραδώσατε. Βεβαίως, το «βαθύ» αυτό κράτος αντιστέκεται και η διαπλοκή δίνει μάχη οπισθοφυλακής, όσες ήττες και εάν έχει υποστεί μέχρι τώρα και θα υποστεί και την καταλυτική. 
     Και οι ανακρίβειες, όμως, μέσα σε αυτήν την Αίθουσα δεν βοηθούν. Η Κυβέρνηση αυτή όχι απλώς ανοίγει το δημόσιο βίο της χώρας σε όλα τα κόμματα και σε όλα τα μέσα ενημέρωσης, αλλά τους προσκαλεί και τους παρακαλεί να επισκεφτούν τους χώρους της αμυντικής βιομηχανίας, προπαντός της κρατικής. 
     Όλοι οι συνάδελφοι όλων των κομμάτων, όποτε το θελήσουν, είναι ελεύθεροι να επισκεφτούν τους χώρους της Εθνικής Αμυντικής Βιομηχανίας, όπως και οι δημοσιογράφοι. Τώρα, βεβαίως, εάν κάποιος ισχυριστεί ότι πρέπει και η τηλεοπτική κάμερα να περιφέρεται στους χώρους της κρατικής πολεμικής βιομηχανίας, αυτό εμείς δεν το θεωρούμε σοβαρό και νομίζω ότι και όλα τα κόμματα δεν το θεωρούν επίσης σοβαρό. 
     Αν δεν γνωρίζετε άλλους τρόπους…
     ΒΑΣΙΛΕΙΟΣ ΟΙΚΟΝΟΜΟΥ: Ποιος το ισχυρίστηκε αυτό; 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ, δεν σας διέκοψα. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι. Μη διακόπτετε, σας παρακαλώ. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι, λοιπόν, ανοιχτή η κρατική πολεμική βιομηχανία μας και η Ε.Α.Β. σε όλους τους συναδέλφους όλων των κομμάτων, μαζί ή χωρίς δημοσιογράφους, να επισκεφτούν όποτε θέλουν τους χώρους. 
     Η διοίκηση της Ε.Α.Β. είχε προγραμματίσει την πλήρη ενημέρωσή σας. Δεν την αποδεχτήκατε. Αν έχετε την καλοσύνη, να παραλάβετε την ενημέρωση που είχαν προετοιμάσει για εσάς, στην επίσκεψη που ακυρώσατε, επειδή δεν επετράπη η είσοδος της τηλεοπτικής κάμερας. 
     Το καταθέτω, για τους συναδέλφους, στα Πρακτικά της Βουλής. 
     (Στο σημείο αυτό ο Υφυπουργός Εθνικής Άμυνας κ. Βασίλειος Μιχαλολιάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Θα ήταν πάρα πολύ χρήσιμο για εμάς να μας πείτε σε ποιες χώρες της Δυτικής Ευρώπης -και όχι μόνο- επιτρέπεται η τηλεοπτική κάμερα στις κρατικές πολεμικές βιομηχανίες. 
     Πρέπει να σας υπενθυμίσω ότι παραλάβαμε μια αμυντική βιομηχανία σε πλήρη απαξίωση. Επισκεφτείτε, αν θέλετε, μόνοι ή μαζί με εμάς –όποτε θέλετε εγώ θα ακυρώσω το πρόγραμμά μου- τα στρατιωτικά εργοστάσια για να δείτε πώς τα είχε εγκαταλείψει η κυβέρνηση του ΠΑ.ΣΟ.Κ., χωρίς προσλήψεις, χωρίς κτηριακή συντήρηση, χωρίς εκσυγχρονισμό του μηχανολογικού της εξοπλισμού, για να απαξιωθούν πλήρως, να κλείσουν και τα πολύ γνωστά συμφέροντα να τα υποκαταστήσουν. 
     Για εμάς, κυρία και κύριοι συνάδελφοι, η Εθνική Αμυντική Βιομηχανία, κρατική και ιδιωτική, έχει τον πρώτο λόγο για την κάλυψη των εξοπλιστικών μας αναγκών. Είναι μια απόλυτη δέσμευση, η οποία υλοποιείται κάθε μέρα με κόπο. Βεβαίως –να σας το πω από τώρα- όχι να χρησιμοποιείται η κρατική βιομηχανία ως μέσο για να αναθέσουμε απευθείας ανάθεση στους «ημετέρους» εμπόρους, αντί να δημιουργεί και να παράγει η ίδια.
     Και να προκαλέσω λίγο τη μνήμη σας, με την καλή έννοια: Να μας πείτε ποιο επενδυτικό πρόγραμμα στην κρατική αμυντική βιομηχανία διεκόπη επί των ημερών της Κυβέρνησης της Νέας Δημοκρατίας. Πείτε μας έστω και ένα επενδυτικό πρόγραμμα.
     	Ας πάμε όμως και στην Ε.Α.Β. -και χαίρομαι που είναι και ο πρόεδρος, ο κ. Κεφαλογιάννης εδώ- για να θυμίσουμε και στον ελληνικό λαό την ιστορία της Ε.Α.Β.. Δεν είναι βεβαίως έμπνευση, όραμα και υλοποίηση του ΠΑ.ΣΟ.Κ.. Είναι όραμα κι έμπνευση Κωνσταντίνου Καραμανλή, Ευάγγελου Αβέρωφ-Τοσίτσα. Ο Ευάγγελος Αβέρωφ-Τοσίτσας ως Υπουργός Εθνικής Αμύνης οραματίστηκε κρατική πολεμική βιομηχανία. Στη συνέχεια βεβαίως ξέφυγε εντελώς από το δρόμο των εμπνευστών της και αντί για μια πρωτοπόρος και με μεγάλες προοπτικές αναπτυξιακή βιομηχανική μονάδα κατέληξε σε μια ακόμη προβληματική και έρμαιο των μεσαζόντων εταιρεία. 
     Ας πούμε λοιπόν τι Ε.Α.Β. παρέλαβε αυτή η Κυβέρνηση και αυτή η διοίκηση. Πρώτον, με έλλειψη επιχειρησιακού σχεδίου. Κύριοι συνάδελφοι του ΠΑΣΟΚ, σας θεωρώ  καλοπροαίρετους στην επερώτησή σας. Εμείς φταίμε γιατί δεν σας έχουμε ενημερώσει σωστά. Θα το επιχειρήσουμε και άλλη φορά. Θα σας καλέσουμε και στο Υπουργείο Εθνικής Αμύνης. Εγκαλείτε εμάς ότι δεν έχουμε επιχειρησιακό σχέδιο για την Ε.Α.Β.. Το Μάρτη του 2004 παραλάβαμε μια Ε.Α.Β. χωρίς επιχειρησιακό σχέδιο, ενδεικτικό της συνειδητής απαξιωτικής πολιτικής που ακολούθησε η προηγούμενη κυβέρνηση στον τομέα της εθνικής αμυντικής βιομηχανίας, –παρακαλώ, ακούστε- παρά το γεγονός, κύριε Ευθυμίου, -που ξέρω ότι έχετε καλή πρόθεση- ότι το 2002 η εταιρεία, η Ε.Α.Β.,…
     ΒΑΣΙΛΕΙΟΣ ΟΙΚΟΝΟΜΟΥ: Δεν βρήκατε σχέδιο;
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):…δηλαδή ο ελληνικός λαός, πλήρωσε 200.000 ευρώ σε εξωτερικό σύμβουλο, απαξιώνοντας τα άξια στελέχη που διαθέτει η Ε.Α.Β, για εκπόνηση τέτοιου επιχειρησιακού σχεδίου...
     ΒΑΣΙΛΕΙΟΣ ΟΙΚΟΝΟΜΟΥ: Άρα υπάρχει σχέδιο.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):…και στη συνέχεια το υπέβαλε στο Υπουργείο Οικονομικών, που έχει και την ευθύνη να το εγκρίνει ή να το απορρίψει, και ο τότε αρμόδιος Υπουργός απαξίωσε και να ασχοληθεί μαζί του. Αυτή είναι η αλήθεια. Δεν βλάπτει και κάποιο ίχνος αυτοκριτικής σ’ αυτόν το χώρο. Όλοι πρέπει να το διαθέτουμε: και η Κυβέρνηση και η Αντιπολίτευση. Εγώ θήτευσα πολλά χρόνια στην Αντιπολίτευση και κυρίως κριτική στα δικά μας λάθη έκανα. 
     ΠΕΤΡΟΣ ΕΥΘΥΜΙΟΥ: Όση αλήθεια είναι και τα επτά μεγάλα συμβόλαια με τα οποία ζει η Ε.Α.Β..
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Παρακαλώ! Αυτό είναι ψέματα; Αν είναι ψέματα, εγώ θα ζητήσω δημοσίως συγγνώμη και από το Βήμα της Βουλής και από τα μέσα ενημέρωσης. Όμως είναι αλήθεια. Και δεν περισσεύουν τα 200.000 ευρώ, για να τα δίνουμε σε κάποιον που δεν του τα χρωστάμε και η προσφορά εργασίας που μας κάνει να μην αξιοποιείται. 
     Περαιτέρω, και ανεξάρτητα από αυτό, το σχέδιο ήταν πλήρως αναξιόπιστο γιατί προϋπολόγιζε το 2003 σύνολο εργασιών ύψους 272.000.000 ευρώ και έκλεισε με 236.000.000 ευρώ. Και για να ξεφύγουμε από το παρελθόν, μην επιμείνετε σ’ αυτό, γιατί θα σας πω τι έλεγε αυτό το σχέδιο που δεν αξιοποιήσατε, πώς χαρακτήριζε την πολιτική των κυβερνήσεων του ΠΑ.ΣΟ.Κ. για την Ε.Α.Β.. 
     	Δεύτερο σημείο που χαρακτηρίζει την Ε.Α.Β. που παραλάβαμε: Πτωτική τάση, κύριοι συνάδελφοι του ΠΑ.ΣΟ.Κ., υπογραφής νέων συμβάσεων και πωλήσεων. Κατά την πενταετία 2000-2004, από τα 387.000.000 ευρώ το 1999 έφθασε το 2004 στα 97.000.000 ευρώ, ενώ σοβαρότερη παρουσιάζεται η κατάσταση στο ανεκτέλεστο έργο της εταιρείας, στο οποίο παρουσίασε μια δραματική πτώση από τα 545.000.000 ευρώ το 2002 στα 360.000.000 ευρώ το 2004. Ξέρετε τι σημαίνει αυτό; Το 2000 είχε εξασφαλισμένη παραγωγή τριών ετών. Το 2004 έφθασε να έχει εξασφαλισμένη παραγωγή μόνο δεκαεπτά μηνών. 
     Όλα αυτά, κύριοι συνάδελφοι, καταμαρτυρούν ότι οι διοικήσεις που εσείς επιλέξατε υπονόμευσαν στην ουσία τη μελλοντική επιβίωση της εταιρείας και το μέλλον των εργαζομένων. Και επειδή, εν πάση περιπτώσει, θέλετε και στοιχεία, να σας τα δώσω να τα έχετε, τα οποία αποδεικνύουν αυτά τα δύο που σας είπα, την πορεία.
     Τα καταθέτω και για τα Πρακτικά και για τους συναδέλφους.
     (Στο σημείο αυτό ο Υφυπουργός Εθνικής Άμυνας κ. Βασίλειος Μιχαλολιάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τρίτο σημείο που χαρακτηρίζει την Ε.Α.Β. που παραλάβαμε: Υψηλά ταμειακά ελλείμματα. Άκουσα αριθμούς κ.λπ.. Δηλαδή αν κάποιος ερχόταν και παρακολουθούσε την Ε.Α.Β., τη διαχείριση που έγινε επί των κυβερνήσεων του ΠΑΣΟΚ, θα νόμιζε ότι είναι μια κερδοφόρος εταιρεία, η οποία πρέπει να επενδύει, και να επενδύει. Να μας πείτε, όμως, αν θέλετε στη δευτερολογία σας, και κάποια επένδυση που έκανε για τον εκσυγχρονισμό της. Υπάρχουν υψηλά ταμειακά ελλείμματα, της τάξεως των 108.000.000 για την τριετία 2001-2003. Ενδεικτικά αναφέρεται ότι με δεδομένη τη μείωση των πωλήσεων και τη διόγκωση των λειτουργικών δαπανών –το τονίζω- η εταιρεία βρέθηκε, κατά το τέλος του 2004, σε αρνητική θέση 70.000.000 ευρώ, με αναπόφευκτη συνέπεια την προσφυγή –πού αλλού;- στον προσφιλή σας δανεισμό. 
     Συνακόλουθα υπήρξε καθυστέρηση στις πληρωμές των προμηθευτών, η οποία έβλαψε την αξιοπιστία της εταιρείας. Το αντιλαμβάνεστε: Είναι μία εταιρεία, που δεν πληρώνει τους προμηθευτές στην αγορά και προκάλεσε παρενέργειες με άμεση επίπτωση στην ανταγωνιστικότητα, παραδείγματος χάριν απαίτηση προπληρωμής των υλικών και καθυστερήσεις στην αποστολή τους.
     	Με συγχωρείτε, θα διακόψω τον ειρμό της ομιλίας μου για να πω στον συνάδελφο κ. Ευθυμίου πως ό,τι συνδέει την εκπαίδευσή μας και την παιδεία μας με την παραγωγική διαδικασία και προπαντός με την εθνική αμυντική βιομηχανία, η Κυβέρνηση το χαιρετίζει, όποτε και αν προγραμματίστηκε, και δηλώνει δεσμευτικά ότι θα το υλοποιήσει με τον καλύτερο δυνατό τρόπο, ανεξαρτήτως κόστους. Αυτό είναι για ό,τι έχει σχέση με τα Τ.Ε.Ι. Χαλκίδας.
     	ΠΡΟΕΔΡΕΥΩΝ (Ιωάννης Τραγάκης): Καλό αυτό.
     	ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Τα υπόλοιπα δεν είναι καλά, κύριε Πρόεδρε;
     	ΠΡΟΕΔΡΕΥΩΝ (Ιωάννης Τραγάκης): Είναι καλό επειδή είχατε πρόταση από την Αντιπολίτευση και την κάνατε δεκτή.
     	ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Θα μου επιτρέψετε και την ειδική ευαισθησία σε ό,τι αφορά την Ε.Α.Β., μια και είναι γνωστοί οι πολιτικοί δεσμοί, που είχα με τον αείμνηστο Ευάγγελο Αβέρωφ. 
     	Τέταρτο σημείο: Το χρέος της Ε.Α.Β., που ακολουθούσε σταθερά αυξητική τάση για σειρά ετών, με αποτέλεσμα να καταλήξει υπερδιπλάσιο των ετησίων εσόδων, όταν η διεθνής πρακτική είναι να παραμένει κάτω του 50%.
     	Συγκεκριμένα, η νέα διοίκηση κληρονόμησε ένα συσσωρευμένο χρέος –ακούστε το- 450.000.000 ευρώ περίπου, όταν αυτό θα έπρεπε να βρίσκεται κάτω από τα 80.000.000 για να λειτουργεί στοιχειωδώς και σοβαρά μία εταιρεία. Θα σας  δώσω κι αυτό το έγγραφο για να το έχετε.
     	(Στο σημείο αυτό ο Υφυπουργός Εθνικής Άμυνας κ. Βασίλειος Μιχαλολιάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Ακούστε και κάτι άλλο, κύριοι συνάδελφοι: Υπογραφή συμβάσεων πωλήσεων σε ξένους πελάτες, σε ξένες εταιρείες, σε τιμές κάτω του κόστους της Ε.Α.Β. σε συνδυασμό με την έλλειψη κάλυψης έναντι χρηματοοικονομικών κινδύνων, μεταβολή συναλλαγματικών ισοτιμιών και επιτοκίων, με αποτέλεσμα πολύ μεγάλες ζημιές. Στη δευτερολογία μου, αν χρειαστεί, θα σας αναφέρω και συγκεκριμένες εταιρείες με ζημιές άνω του 130%. 
     	Έκτον: Μεγάλες καθυστερήσεις στην τήρηση του χρονοδιαγράμματος για την υλοποίηση των προγραμμάτων, οι οποίες τι δημιουργούσαν; Σαφώς δημιούργησαν κακή φήμη στην εταιρεία, μεγάλες δυσκολίες στην εξασφάλιση νέων έργων. Δεν είναι λογικό αυτό; Και τρίτον -και πολύ συγκεκριμένο και πρακτικό- επιβολή ποινικών ρητρών και εν τέλει στερήσεων εσόδων. Θα πληρώνει ο ελληνικός λαός. Βεβαίως θα συμφωνήσετε κι εσείς μαζί μου ότι όταν χαθεί η αξιοπιστία και η φερεγγυότητα μιας εταιρείας, χάνεται και η εμπιστοσύνη των πελατών προς αυτή, αυτό δηλαδή που συνέβη ακριβώς επί των διοικήσεων, που εσείς είχατε διορίσει. 
     	Βέβαια γνωρίζουμε τι υπεράνθρωπος και μακροχρόνιος αγώνας χρειάζεται για να αποκατασταθεί το όνομα και το κύρος μιας εταιρείας, όταν μάλιστα αυτή αποτελεί την «αιχμή του δόρατος» της εθνικής αεροπορικής μας βιομηχανίας. 
     	Να σας πω και ένα στοιχείο ακόμη: Με την παραλαβή της νέας διοικήσεως διαπιστώθηκαν τεράστια συνολικά αποθέματα πρώτων υλών. Ακούστε το, κύριοι συνάδελφοι του ΠΑΣΟΚ, γιατί είναι βέβαιο ότι δεν παρακολουθούσατε από κοντά τα έργα και τις ημέρες των κυβερνήσεών σας. Δεν είναι τυχαίο ότι ούτε ο κ. Παπαντωνίου ούτε ο κ. Τσοχατζόπουλος είναι εδώ.
     Μέρος του αποθέματος αυτού αποτελούν αδιακίνητα υλικά, άνω της πενταετίας, με λογιστική αξία 20.000.000 ευρώ και πλέον, τα οποία δεν μπορούν να χρησιμοποιηθούν στο εξής. Είναι υλικά που τα είχατε για τα F-1, τα οποία η Πολεμική Αεροπορία είχε προγραμματίσει να τα αποσύρει και τα απέσυρε από το 2003. Ποιος θα πληρώσει αυτά τα 20.000.000 ευρώ; Ο ελληνικός λαός βεβαίως. Είναι αξιοσημείωτο ότι η προηγούμενη διοίκηση της Ε.Α.Β. δεν προέβη σε καμία ενέργεια προκειμένου να διατεθούν τα υλικά αυτά και να εξοικονομηθούν πόροι για άλλες δραστηριότητες ή έστω να βελτιώσει η χώρα μας τη θέση της στο διεθνές γίγνεσθαι, ακόμα και να τα προσφέρει δωρεάν.
     Η σημερινή διοίκηση και με δική της πρωτοβουλία και με ενίσχυση από την πολιτική ηγεσία επιχειρεί την αξιοποίησή τους.
     Όγδοο, οι προηγούμενες διοικήσεις –ακούστε το, που είστε πολύ υπέρ των εργαζομένων στα λόγια- εντελώς άκριτα και απαξιώνοντας το υφιστάμενο στελεχικό δυναμικό ανέθεταν σε εξωτερικούς συμβούλους την εκπόνηση μελετών για θέματα που απασχολούσαν την εταιρεία και ενώ τα στελέχη της εταιρείας είχαν και την τεχνογνωσία –και την έχουν την τεχνογνωσία- και πολύ καλύτερη πρόσβαση στην τεχνολογία. 
     Ενδεικτικά αναφέρονται μελέτες στην ανάπτυξη του συστήματος του ανθρωπίνου δυναμικού, αναδιοργάνωση εφοδιαστικής αλυσίδας, κάπου 800.000 ευρώ. Βέβαια, αυτά τα ποσά για εσάς θεωρούνται εντελώς ψιλά, για τον ελληνικό λαό, όμως, και το 1 ευρώ έχει τη μεγάλη του αξία. 
     Κυρία και κύριοι συνάδελφοι, από την παράθεση αυτών των στοιχείων ένα είναι σαφές. Παρά τα δισεκατομμύρια ευρώ, που δαπανήθηκαν τα τελευταία χρόνια και την υλοποίηση τεράστιων αμυντικών προγραμμάτων, το κέρδος της Ε.Α.Β. ήταν πάρα πολύ μικρό και αυτό συνέβη λόγω της ολέθριας πολιτικής του ΠΑ.ΣΟ.Κ., που οδήγησε το σύνολο της Ελληνικής Αμυντικής Βιομηχανίας στο τέλμα και στην απαξίωση.
     Βεβαίως, ο συνάδελφος κ. Μαγκριώτης, Βουλευτής Θεσσαλονίκης –καλός συνάδελφος- τουλάχιστον για την ΕΛ.Β.Ο. δεν θα έπρεπε να μιλάει. 
     ΙΩΑΝΝΗΣ ΜΑΓΚΡΙΩΤΗΣ: Για πείτε μας, γιατί εγώ ήμουν ακριβής.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να είστε βέβαιος ότι είμαστε μία Κυβέρνηση υπέρ της επιχειρηματικότητας. Δεν έχουμε ούτε φίλους ούτε αντιπάλους επιχειρηματίες. Δεν θα επιτρέψουμε να απολύσει ούτε έναν εργαζόμενο! Το διαπραγματευτικό θέμα για εμάς είναι η κατοχύρωση των θέσεων εργασίας και τα προγράμματα που θα παίρνουν. Βεβαίως γνωρίζετε ότι έχουμε πάει στην επαναδιαπραγμάτευση και έχουμε πετύχει πολύ καλύτερες τιμές. Ρωτήστε τον κ. Μυτιληναίο, θα σας το πει. 
     ΙΩΑΝΝΗΣ ΜΑΓΚΡΙΩΤΗΣ: Εσείς τον ξέρετε. Εγώ δεν τον ξέρω.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι, λοιπόν, τουλάχιστον αδόκιμο να εγκαλείται η παρούσα Κυβέρνηση για έλλειψη σχεδιασμού και προοπτικής, σε ό,τι αφορά την Ε.Α.Β. και γενικότερα την αμυντική μας βιομηχανία, από εκείνους που επί δύο δεκαετίες δημιούργησαν το υπόβαθρο για τη συρρίκνωση του παραγωγικού έργου και συνακόλουθα του κέρδους τους. Θα παρακαλούσα να μας πείτε για τις επενδύσεις, που έγιναν στο χώρο της κρατικής αμυντικής βιομηχανίας. 
     Θέλετε να σας πω το πολύ γνωστό –να με συγχωρεί η κυρία συνάδελφος- σε όλους εμάς, που έχουμε υπηρετήσει τη θητεία μας; Υπάρχει ένα εργοστάσιο στις παρυφές του Πειραιά, στο Κερατσίνι, στη Δραπετσώνα, η γνωστή ιστορική «ΚΟΠΗ», το 700 Σ.Ε.. Κάποτε κάλυπτε στο σύνολο τις ανάγκες ένδυσης και υπόδησης του ελληνικού Στρατού. Το εγκαταλείψατε ερημωμένο, τα κτήρια είναι υπό κατάρρευση, η ασφάλεια και η υγιεινή των εργαζομένων βρίσκονται σε κίνδυνο, για να φθάσει σήμερα να καλύπτει μόλις το 10%, και το υπόλοιπο 90%, περίπου 100.000.000 ευρώ το χρόνο, να πηγαίνει σε αετονύχηδες αγνώστου χώρας, μέσω δικών μας εμπόρων. 
     ΠΡΟΕΔΡΕΥΩΝ (Ιωάννης Τραγάκης): Αν μου επιτρέπετε, μια παρένθεση, κύριε Υπουργέ, σ’ αυτό το θέμα, επειδή θίξατε ένα πολύ ευαίσθητο σημείο που αφορά την εκλογική μου περιφέρεια. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Παρακαλώ, κύριε Πρόεδρε. Να διακόψετε το χρόνο μου.
     ΠΡΟΕΔΡΕΥΩΝ (Ιωάννης Τραγάκης): Ειλικρινά ό,τι λέτε για την «ΚΟΠΗ» και λίγο είναι!
     Συνεχίστε.
     ΙΩΑΝΝΗΣ ΜΑΓΚΡΙΩΤΗΣ: Μπράβο, κύριε Πρόεδρε!
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και γνωρίζετε, αγαπητοί συνάδελφοι, ο Πρόεδρος το γνωρίζει…
     ΠΡΟΕΔΡΕΥΩΝ (Ιωάννης Τραγάκης): Το ζω κοινωνικά επί τριάντα δύο χρόνια!
     ΝΙΚΟΛΑΟΣ ΓΚΑΤΖΗΣ: Και δύο χρόνια τώρα τι κάνετε;
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Γίνονται σοβαρές προσπάθειες αναβάθμισής του.
     ΜΙΧΑΗΛ ΧΡΥΣΟΧΟΪΔΗΣ: Με διαγωνισμούς που κάνετε στο Υπουργείο Εμπορίου!
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Με διαγωνισμούς μόνο.
     ΜΙΧΑΗΛ ΧΡΥΣΟΧΟΪΔΗΣ: Έτσι μπράβο! Λέτε την αλήθεια!
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Όχι. Κύριε Χρυσοχοΐδη, μιλάτε για διαγωνισμούς, που κάνατε –ως ΠΑ.ΣΟ.Κ.- είκοσι χρόνια –που κάνατε, το τονίζω- στο Υπουργείο Εμπορίου και μερικοί διαγωνισμοί εξακολουθούν να γίνονται στο Υπουργείο Εμπορίου, γιατί δεν έχει αλλάξει πλήρως η νομοθεσία.
     Εγώ δεν μιλάω γι’ αυτό. Μιλάω για την ανάγκη αναβάθμισης του εργοστασίου, ώστε να μπορεί να καλύπτει, σε πρώτη φάση τουλάχιστον το 50% των αναγκών. Δρομολογήθηκαν, μελετήθηκαν και δημοπρατήθηκαν οι αναβαθμίσεις της κτηριακής υποδομής όλου του εργοστασίου και ο εκσυγχρονισμός του μηχανολογικού εξοπλισμού και οι προσλήψεις προσωπικού με όλες τις διαδικασίες που προβλέπει ο νόμος και το Σύνταγμα: Α.Σ.Ε.Π., Ε.Π.Ο.Π., Ο.Α.Ε.Δ.. 
     Αυτές είναι οι ημέρες της νέας Κυβέρνησης των δύο ετών και της κυβέρνησης των είκοσι ετών, για να μην αδικήσω τη νέα διοίκηση, για να γνωρίζει ο ελληνικός λαός ότι τουλάχιστον σήμερα μπορεί να μην έχουμε την Ε.Α.Β. του οραματιστού Ευάγγελου Αβέρωφ, αλλά έχουμε μία πολύ καλύτερη Ε.Α.Β.!
     Αυτό το χρωστάμε να το πούμε στον ελληνικό λαό και σας ευχαριστούμε που μας δίνετε αυτήν τη δυνατότητα. 
     Η νέα διοίκηση, λοιπόν, που ανέλαβε το Μάιο του 2004, πήρε την εντολή να υλοποιήσει το πρόγραμμα της Κυβέρνησης, που ψηφίστηκε από τον ελληνικό λαό και οργάνωσε τις δράσεις.
     - Δράσεις βραχυπρόθεσμου ορίζοντα: Συγκράτηση των δαπανών, επίσπευση των εισπράξεων, αύξηση της παραγωγικότητας με ορθολογική αξιοποίηση του προσωπικού. 
     - Δράσεις μεσοπρόθεσμου ορίζοντα: Προσαρμογή στις νέες συνθήκες της αγοράς, εξασφάλιση νέων έργων, εξυγίανση του ισολογισμού, νέο μοντέλο διοίκησης, μέσω κατάρτισης στόχων. 
     - Δράσεις μακροπρόθεσμου ορίζοντα: Πρόβλεψη του μελλοντικού επιχειρησιακού περιβάλλοντος. 
     Αλλάζουν τα πράγματα. Δεν προέβλεπε τίποτα η κυβέρνηση του ΠΑ.ΣΟ.Κ.; Και ποιες επενδύσεις έκανε, αφού προέβλεπε; 
     Επίσης επαναπροσδιορισμός του ρόλου και της θέσης της εταιρείας στην αγορά.
     Κυρία και κύριοι συνάδελφοι, με βάση τις παραπάνω δράσεις τέθηκαν κατ’ αρχάς μετρήσιμοι στόχοι για όλες τις δραστηριότητες της εταιρείας, για τα έτη 2005 και 2006. Ως αποτέλεσμα των στόχων αυτών επετεύχθησαν μέχρι τώρα τα εξής:
     Θέλω να ξέρω ποιος σας έδωσε αυτά τα στοιχεία; Οι διοικήσεις που είχατε τοποθετήσει, που είναι υπόδικες; 
     Πρώτον, το έτος 2005 σημειώθηκε αντιστροφή του πτωτικού ρυθμού, που παρετηρείτο από το 2000 στην υπογραφή νέων συμβάσεων πωλήσεων, επιτυγχάνοντας περίπου το διπλασιασμό τους έναντι του 2004 ... 
     ΙΩΑΝΝΗΣ ΜΑΓΚΡΙΩΤΗΣ: Το 2004 είναι δικό σας έτος. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Εξ αυτών περίπου το 41% είναι με εταιρείες του εξωτερικού. Ανοίγουμε και τους ορίζοντες. 
     Δεύτερον, η αξία του προγραμματισμένου φόρτου συντήρησης των Ενόπλων Δυνάμεων για το 2005 αυξήθηκε κατά 30.000.000 ευρώ έναντι του 2004, ενώ το σύνολο των πωλήσεων του ιδίου έτους –οι συμβάσεις με το Υπουργείο Εθνικής Αμύνης- ανέρχονται στα 137.000.000 ευρώ.
     Τρίτον, ανάκαμψη των καθυστερήσεων στην εκπλήρωση των συμβατικών υποχρεώσεων με στόχο τον ταχύτερο δυνατό μηδενισμό τους. 
     Επίσης, στα πλαίσια ενός βασικού σχεδίου βελτιώσεως επετεύχθησαν τα εξής: 
     Επικέντρωση στη δημιουργία συμμαχιών και συνεργασιών σε επίπεδο μεγάλων εταιρειών της διεθνούς αγοράς για τη διασφάλιση τόσο της τεχνολογίας όσο και εργασιών, που καλύπτουν όχι μόνο την ελληνική, αλλά και την παγκόσμια ζήτηση. Ως αποτέλεσμα αυτής της πολιτικής έχουν υπογραφεί ήδη πέντε συμφωνίες συνεργασίας συνολικού ύψους 1.000.000.000 ευρώ. 
     Συγκεκριμένα: Έχουν υπογραφεί συμφωνίες με την «ΕΑDS» 300.000.000 ευρώ, με την «FINNMECCANICA» 300.000.000 ευρώ, με τη «LOCKHEED MARTIN» 200.000.000 ευρώ, με την «THALES» 150.000.000 ευρώ, με την «ΙΝΤRA» 50.000.000 ευρώ. Από την προμήθεια των νέων F-16 έχει διασφαλιστεί η υλοποίηση από την Ε.Α.Β. προγραμμάτων αντισταθμιστικών οφελών ονομαστικής αξίας περίπου 150.000.000 δολαρίων. Επιπρόσθετα μέσω αντιστοίχων προγραμμάτων αντισταθμιστικών οφελών έχουν προβλεφθεί άμεσες επενδύσεις για τη δημιουργία υποδομών –γιατί αυτό είναι το ζητούμενο, κύριοι συνάδελφοι, να φτιάξουμε υποδομές- συνολικής ονομαστικής αξίας 32,5 εκατομμυρίων δολαρίων.
     Κεντρικός στόχος για τη νέα Κυβέρνηση είναι να αναπτύξουμε νέες τεχνολογίες. Αυτές θα αναπτυχθούν κατά κανόνα επιδοτούμενες από ερευνητικά προγράμματα της Ευρωπαϊκής Ένωσης και άλλων φορέων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Βλέπω ότι τρέχει ο χρόνος, κύριε Πρόεδρε. Θα δανειστώ κι εγώ χρόνο από τη δευτερολογία μου.
     Λοιπόν, διείσδυση στην αγορά συντήρησης πολιτικών αεροσκαφών. 
     Θα μάθετε να ακούτε και την αλήθεια, κύριοι συνάδελφοι. Οι πωλήσεις στον τομέα της πολιτικής Αεροπορίας, για το έτος 2005, ήταν υπερδιπλάσιες έναντι του 2004. 
     Διείσδυση στην αγορά της παροχής δορυφορικών υπηρεσιών. Σημειώνεται ότι ήδη έχουν υπογραφεί συμφωνίες με εταιρείες τόσο του αμυντικού όσο και του εμπορικού τομέα. Παράλληλα έχουν προγραμματιστεί συμπληρωματικές επενδύσεις για το έτος 2006 ύψους 2.000.000 ευρώ. 
     Ανάπτυξη νέων ικανοτήτων, όπως δημιουργία μονάδος αεροκατασκευών με σύνθετα υλικά. 
     Καλά, εμάς δεν μας παρακολουθείτε. Τον Πρόεδρο της Δημοκρατίας να εγκαινιάζει …
     ΠΕΤΡΟΣ ΕΥΘΥΜΙΟΥ: Μη, σας εκθέτουν, κύριε Υπουργέ. Πότε έγιναν οι συμβάσεις; 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δεν θεμελίωσε; 
     ΠΕΤΡΟΣ ΕΥΘΥΜΙΟΥ: Και γιατί πέρασαν δύο χρόνια; 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δεν μας κατηγορείτε ότι δεν τα …
     ΠΕΤΡΟΣ ΕΥΘΥΜΙΟΥ: Σας εκθέτουν. Γιατί καθυστέρησαν δύο χρόνια; 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αυτό σας ενοχλεί; 
     ΠΕΤΡΟΣ ΕΥΘΥΜΙΟΥ: Βεβαίως. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Πάντως 36.000.000 ευρώ … 
     ΙΩΑΝΝΗΣ ΜΑΓΚΡΙΩΤΗΣ: Τη βρήκατε τη σύμβαση.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, μη διακόπτετε. 
     ΙΩΑΝΝΗΣ ΜΑΓΚΡΙΩΤΗΣ: Βοηθάμε, κύριε Πρόεδρε.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Λοιπόν, νέα μονάδα, που πρόσφατα θεμελιώθηκε από τον Πρόεδρο της Δημοκρατίας.
     Εάν δεν έχει καμία σημασία για σας η θεμελίωση ενός έργου…
     ΠΕΤΡΟΣ ΕΥΘΥΜΙΟΥ: Έχει τεράστια σημασία.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): … αλλά έχει σημασία η πολιτική των λόγων, για μας, κύριοι συνάδελφοι, έχει σημασία και αξία η πολιτική των έργων και όχι των λόγων, όχι των υποσχέσεων, που αποδεικνύονται κενές περιεχομένου. 
     Τα υπόλοιπα, από τα πολύ σημαντικά στοιχεία, θα τα αξιοποιήσω στη δευτερολογία μου. Θέλω, όμως, κλείνοντας, να σας πω ότι όχι απλώς είναι καλοπροαίρετος ο κοινοβουλευτικός έλεγχος, αλλά για μας είναι επιδιωκόμενος. Επιτέλους, να έρθετε στη Βουλή των Ελλήνων εσείς οι ίδιοι και όχι με ανέξοδες ερωτήσεις, οι οποίες δίδονται στη δημοσιότητα και δεν τολμάτε να έρθετε να τις στηρίξετε εδώ. 
     Για την πολιτική ηγεσία του Υπουργείου Εθνικής Αμύνης και για ολόκληρη την Κυβέρνηση….
     ΜΙΧΑΛΗΣ ΚΑΡΧΙΜΑΚΗΣ: Αμφισβητείτε…
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ, μη διακόπτετε.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): …υπάρχουν δύο βασικές αρχές, δύο βασικές δεσμεύσεις, οι οποίες οδηγούν την πολιτική μας και τη δεσμεύουν. 
     Κυρία και κύριοι συνάδελφοι, επειδή ελέχθη –ελπίζω εν τη ρύμη του λόγου του, του κομματικού λόγου του- για απαξίωση των Ενόπλων Δυνάμεων, επιτρέψτε μου να πω ότι οι Ένοπλες Δυνάμεις της χώρας έχουν και φρόνημα και ήθος και αξιοσύνη, είναι αξιόμαχες. Η πατρίδα μας, η Ελλάδα, είναι η ισχυρότερη χώρα της Νοτιοανατολικής Ευρώπης. Και είναι ισχυρότερη και πολιτικά και οικονομικά και επειδή έχει πολύ ισχυρές Ένοπλες Δυνάμεις.
     Αυτό μας δίνει τη δυνατότητα, χωρίς ηγεμονικές τάσεις στο περιβάλλον μας, να έχουμε ένα σταθεροποιητικό ρόλο, τον οποίο όλο και περισσότερο μας αναγνωρίζουν.
     Βεβαίως οι Ένοπλες Δυνάμεις, απαλλαγμένες σήμερα από την κομματική ομηρία ή τη δουλεία, κάνουν όλο και καλύτερα το καθήκον τους. 
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, για το θέμα που λέγαμε. Μελετήστε το. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ.
     Θα ήθελα, λοιπόν, να επαναλάβω για άλλη μία φορά τις δύο κορυφαίες δεσμεύσεις. Η μία είναι η αξιοκρατία στη διαχείριση του ανθρώπινου δυναμικού και η άλλη είναι η διαφάνεια στη διαχείριση του δημοσίου χρήματος. 
     Όλα στο φως! Ακόμα και αυτό που είπατε για τις κεραίες. Χαίρομαι που υπάρχει και το χαρτί που διατάσσει τη διοικητική έρευνα. Δεν είναι, όμως, ένα χαρτί που το εξέδωσε η Κοινοβουλευτική Ομάδα του ΠΑ.ΣΟ.Κ. Η Διοίκηση της Ε.Α.Β. το εξέδωσε και θέλει να υπάρχει απόλυτο φως γύρω από το τι συνέβη.
     ΜΙΧΑΛΗΣ ΚΑΡΧΙΜΑΚΗΣ:  Η μισή διοίκηση εναντίον της άλλης μισής. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Η δική σας απαίτηση τώρα να μην αλλάξει η Διοίκηση της Ε.Α.Β., να μην αλλάξει τίποτα, δεν γίνεται να ικανοποιηθεί. Ακούστε με και είναι λόγος για τον οποίο έχω την ευθύνη. Αξιοκρατία σημαίνει και άρση των αδικιών προς όλα τα μέτωπα. Δεν σημαίνει ότι επειδή επί είκοσι χρόνια μπορεί να είχατε κάποιους καταδικασμένους να μην έχουν στον ήλιο μοίρα επειδή δεν υποτάχθηκαν στους δικούς σας σχεδιασμούς –υπάρχουν και άνθρωποι που ψηφίζουν ΠΑ.ΣΟ.Κ. αλλά δεν ήθελαν να υποκύψουν στην αδιαφάνεια και στη διαφθορά- ότι θα εξακολουθήσουν να είναι υπό τη σκιάν. Υπάρχει και γι’ αυτούς ήλιος. Για όλους τους Έλληνες υπάρχει ήλιος.
     Επειδή με προκαλέσατε και με γενικότερα σημεία της πολιτικής, πρέπει να σας πω ότι εμείς είμαστε μία Κυβέρνηση που τα δικά μας παιδιά είναι όλα άνεργα, που οι δικοί μας πολίτες είναι όλοι οι αδύναμοι πολίτες. Αυτός είναι ο ρόλος της πολιτικής εξουσίας. Δεν είναι να κόβει την Ελλάδα στα δύο και να ασχολείται με τους μισούς εναντίον των άλλων μισών. Δεν τα έχει αυτά τα περιθώρια η Ελλάδα. 
     Υπάρχουν πολλές ευκαιρίες αλλά –ακούστε- δεν έχει καμία διάθεση ο νέος των είκοσι πέντε ή των είκοσι εννιά ετών, με τα τρία πτυχία, να ακούει τι γινόταν το 1950, το 1960, το 1970, το 1980, το 1990. Θέλει ελπίδα και ελπίδα σημαίνει διαφάνεια, αναπτυξιακή πολιτική. Θέλει για όλα τα μεγάλα προβλήματα όλους τους Έλληνες ενωμένους.
     Κυρία και κύριοι συνάδελφοι, δεν περιμένουμε από τους συναδέλφους του ΠΑ.ΣΟ.Κ. να αναγνωρίσουν τα λάθη τους ή να έρθουν εδώ να ζητήσουν συγγνώμη από τον ελληνικό λαό για όσο τον έβλαψαν ούτε περιμένουμε βεβαίως να αναγνωρίσουν το έργο της Κυβέρνησης του Κώστα Καραμανλή.
     ΙΩΑΝΝΗΣ ΜΑΓΚΡΙΩΤΗΣ: Θαύμα, θαύμα! 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Άρα τουλάχιστον για το καλό του πολιτεύματος, ας διδαχθούν από το μήνυμα των εκλογών. Όσον αφορά τις υπερβολές, το μαύρο δεν γίνεται σήμερα άσπρο. Ο ελληνικός λαός ξέρει πότε χτίστηκε το κομματικό κράτος, το αναποτελεσματικό κράτος, το διεφθαρμένο κράτος. Και η εντολή για την επανίδρυσή του είναι για ένα κράτος που θα βλέπει το ίδιο όλους τους πολίτες, που θα υπηρετεί τον πολίτη, που θα είναι τίμιο κράτος, που θα σέβεται και το τελευταίο ευρώ του ελληνικού λαού.
     Αυτό το  κράτος οικοδομούμε, το πρόγραμμά μας υλοποιούμε και νομίζω ότι έχουμε καθήκον, όχι μόνο δικαίωμα, να υλοποιήσουμε το δικό μας πρόγραμμα και να σταματήσουμε τον κατήφορο που είχε πάρει η χώρα με το δικό σας πρόγραμμα, αν είχατε πρόγραμμα.
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος κ. Χρυσοχοϊδης έχει το λόγο. 
     ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε. 
     Πριν από δύο βδομάδες περίπου, σύσσωμο το Υπουργικό Συμβούλιο της χώρας με επικεφαλής τον Πρωθυπουργό μετέβη στη Ρώμη, όπου συνεδρίαζε το Ευρωπαϊκό Λαϊκό Κόμμα, για τη στήριξη του πολιτικού και ιδεολογικού συνεταίρου της Νέας Δημοκρατίας στο Ευρωπαϊκό Λαϊκό Κόμμα, του κ. Μπερλουσκόνι. 
     Από ό,τι φαίνεται, λοιπόν, απόψε ο κ. Μπερλουσκόνι καταρρέει. 
     ΜΙΧΑΛΗΣ ΚΑΡΧΙΜΑΚΗΣ: Έγινε σκόνη. 
     ΜΙΧΑΗΛ ΧΡΥΣΟΧΟΪΔΗΣ: Ναι, ακριβώς, έγινε σκόνη. 
     Η δημοκρατική παράταξη στην Ιταλία αναλαμβάνει τα ηνία της εξουσίας, μετά από μια ατυχέστατη τετραετή διακυβέρνηση με αυταρχισμό, λαϊκισμό και «επικοινωνία», όπως κάνει η Νέα Δημοκρατία.
     Επίσης, κύριε Πρόεδρε, πιστεύω ότι διαβάσαμε όλοι απόψε ένα συγκλονιστικό κείμενο, που είναι βόμβα και κόλαφος για την Κυβέρνηση. Και αναφέρομαι στο κείμενο της Α.Δ.Α.Ε. για τις υποκλοπές. Σας θυμίζω ότι η Κυβέρνηση είχε καλύψει την εταιρεία και την είχε ονομάσει «υπεύθυνη και συνετή». Αυτά ήταν τα λόγια της και σήμερα αποκαλύπτεται πλήρως το μέγεθος του ατοπήματος και του μεγάλου σκανδάλου της συγκάλυψης των υποκλοπών, που έγινε πριν από ένα χρόνο. 
     ΠΡΟΕΔΡΕΥΩΝ (Ιωάννης Τραγάκης): Κάντε επερώτηση γι’ αυτό. Αφήστε αυτό το θέμα τώρα. Συνεχίστε για την Ε.Α.Β.. 
     ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, ο κύριος Υπουργός λείπει σήμερα. Τιμώ τον κ. Μιχαλολιάκο, απλά πιστεύω ότι ο νέος Υπουργός έπρεπε να ήταν και αυτός εδώ, για να ακούσει τη δική μας φωνή, για να ακούσει τους προβληματισμούς των συναδέλφων, μιας και ανέλαβε πριν από ένα μήνα περίπου το Υπουργείο...
     ΠΡΟΕΔΡΕΥΩΝ (Ιωάννης Τραγάκης): Είναι αρμοδιότης του κ. Μιχαλολιάκου. 
      ΜΙΧΑΗΛ ΧΡΥΣΟΧΟΪΔΗΣ: ...και καλά θα ήταν να συμμετέχει στη σημερινή συζήτηση για λόγους ουσιαστικούς, όχι συμβολικούς. 
     Η ομιλία του κ.  Μιχαλολιάκου, λοιπόν, μου θυμίζει σεμινάριο σε ΟΝΝΕΔίτες…. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Έχετε παρακολουθήσει κανένα σεμινάριο για ΟΝΝΕΔίτες; 
     ΜΙΧΑΗΛ ΧΡΥΣΟΧΟΪΔΗΣ: …διότι υπήρξε, όπως ξέρετε, παλιός ΟΝΝΕΔίτης. Είναι πάρα πολύ ευχάριστα αυτά τα οποία λέει για τ’ αυτιά του. Προφανώς ζει στο δικό του κόσμο. 
     Επίσης ο κ. Μιχαλολιάκος, όπως όλη η Νέα Δημοκρατία, έχει μια συγκεκριμένη πολιτική συμπεριφορά: διαρκή μνημόσυνα για το παρελθόν. Νομίζω ότι αυτή η συμπεριφορά, όπως αντιλαμβάνεστε και εσείς, έχει πλέον καταδικαστεί και πρέπει να αντιληφθείτε ότι κυβερνάτε τον τόπο εδώ και δύο χρόνια και πρέπει να δώσετε απαντήσεις. 
     Επίσης, κύριε Υπουργέ, αν μου επιτρέπετε, θέλω να σας συστήσω να είστε πάρα πολύ προσεκτικός, όταν αναφέρεστε στα θέματα ασφαλείας, αν τα θέματα ασφαλείας τα χειρίζεστε μ’ αυτόν τον επιπόλαιο τρόπο, όπως κάνατε προηγουμένως, καλύπτοντας τους υφισταμένους σας αμέσως, χωρίς να ερευνήσετε το περιστατικό το οποίο κατέθεσε ο κ. Καρχιμάκης. Εγώ δεν παίρνω θέση, αλλά ο επιπόλαιος τρόπος με τον οποίο συμπεριφερθήκατε προηγουμένως, καλύπτοντας αμέσως τους υφισταμένους σας, θα μου επιτρέψετε να σας πω ότι δεν είναι ό,τι καλύτερο πράξατε. 
     Κύριε Πρόεδρε, αισθανόμαστε την ανάγκη να κάνουμε από την πρώτη στιγμή καθαρό ότι εμείς, τα ζητήματα που αφορούν την αμυντική λειτουργία της χώρας, δεν τα αντιμετωπίζουμε με όρους κομματικής λειτουργίας ούτε μικροκομματικής σκοπιμότητας. Αυτός είναι και ο στόχος της κατάθεσης της επερώτησής μας για την Ε.Α.Β.. Είναι απόρροια μιας ειλικρινούς ανησυχίας μας για όσα βλέπουμε να διαδραματίζονται στη συγκεκριμένη επιχείρηση τα δύο τελευταία χρόνια. 
     Και έχουμε κάθε λόγο να ανησυχούμε, γιατί αυτό που συμβαίνει, κύριοι συνάδελφοι, είναι πραγματικά σκανδαλώδες. Εδώ και δύο ολόκληρα χρόνια, η Ε.Α.Β. έχει αφεθεί κυριολεκτικά στην τύχη της. Η Ε.Α.Β. σήμερα είναι μία εταιρεία στα πρόθυρα της κατάρρευσης. Τα έσοδα και ο κύκλος εργασιών της μειώνονται με γεωμετρική πρόοδο, ενώ τίποτε θετικό δεν διαφαίνεται στον ορίζοντα.
     Μέσα σε δύο χρόνια, καταφέρατε να απαξιώσετε την επιχείρηση. Ο χρόνος που έχω, δεν είναι πολύς και δεν θέλω να μπω σε λεπτομέρειες. Επιγραμματικά και ενδεικτικά μονάχα αναφέρω, επειδή αναφέρθηκε σε business plan ο κ. Μιχαλολιάκος, πως εδώ και δύο χρόνια η Ε.Α.Β. δεν έχει πρόγραμμα, δεν έχει σχέδιο, δεν έχει ένα στοιχειώδες business plan. Κανένα σημαντικό πρόγραμμα δεν έχει αναληφθεί από την επιχείρηση από τη στιγμή που ανέλαβε τις τύχες της η νέα διακυβέρνηση. Και αυτό, βέβαια, παρά τις περί του αντιθέτου διαβεβαιώσεις, διαβεβαιώσεις οι οποίες πραγματικά δεν έπαψαν να «μοιράζονται» από την πρώτη στιγμή.
     Σας θυμίζω ότι ο πρώην Υπουργός Εθνικής Άμυνας έταζε προγράμματα συνολικής αξίας 710.000.000 ευρώ στους εργαζομένους της Ε.Α.Β.. Εδώ, πριν από δύο μήνες γίνονταν αυτά. Εξυπακούεται, φυσικά, ότι δεν έγινε τίποτε από αυτά που υποσχέθηκε ούτε πέρυσι το Γενάρη ούτε φέτος το Γενάρη. Τίποτα δεν δρομολογήθηκε. Και αντ’ αυτού, οι εργαζόμενοι βρίσκονται αντιμέτωποι με μία πρωτοφανή στασιμότητα. 
     Αντί να κάνετε όλες αυτές τις περιγραφές, κύριε Υπουργέ, οι οποίες επαναλαμβάνω ότι ακούγονται πολύ ευχάριστα στα αυτιά σας, δεν έχετε παρά –εσείς είστε και μάχιμος πολιτικός, είστε Βουλευτής σε μία σκληρή περιφέρεια- να πάτε στην Ε.Α.Β. και να συνομιλήστε με τους εργαζόμενους. Ρωτήστε τους, σας παρακαλώ, να σας πουν ποια είναι η κατάσταση σήμερα. Όχι οι πασόκοι εργαζόμενοι, αλλά οι νεοδημοκράτες εργαζόμενοι εκεί πρέπει να σας πουν πώς αισθάνονται. Υπάρχει μία στασιμότητα, η οποία γίνεται πιο εμφανής καθώς διαδέχεται μία περίοδο σημαντικής δραστηριοποίησης, η οποία οφείλεται ακριβώς στο έργο που είχε επιτελεστεί τα προηγούμενα χρόνια.
     Χάρη στο σχεδιασμό και τις πρωτοβουλίες της δικής μας διακυβέρνησης, η Ε.Α.Β. κατάφερε τα τελευταία χρόνια να εξασφαλίσει συμμετοχή σε σημαντικά προγράμματα, να αναπτύξει αξιόλογη δραστηριότητα όχι μόνο ποσοτικά, αλλά και ποιοτικά. Είναι γνωστές οι συμφωνίες με την «ALENIA», με την «LOCKHΕΕD MARTIN». Ειδικά για τα F-16, είναι σε όλους γνωστό πως η Ε.Α.Β. ανέλαβε για δέκα χρόνια σε παγκόσμια κλίμακα τη συναρμολόγηση τμήματος της ατράκτου των αεραγωγών και των θυρίδων προσιτότητας. 
     Χάρη στις δικές μας πρωτοβουλίες, η εταιρία κατάφερε να πραγματοποιήσει σημαντικότατα άλματα. Mε την υπογραφή της συμφωνίας πρόθεσης, η οποία αφορά τη συμμετοχή στο ευρωπαϊκό πρόγραμμα ανάπτυξης του μη επανδρωμένου μαχητικού αεροσκάφους, η Ελλάδα για πρώτη φορά κατάφερε να εξασφαλίσει έγκαιρη συμμετοχή σε διεθνή προσπάθεια συμπαραγωγής. Και η Ε.Α.Β. έγινε ο κύριος φορέας υλοποίησης για την ελληνική πλευρά ενός προγράμματος με επικεφαλής τη μεγάλη γαλλική βιομηχανία «DASSAULT». 
     Από το 2002 η Ε.Α.Β. συμμετέχει, επίσης, σε διεθνή κοινοπραξία με συνολική συμμετοχή έξι κρατών. Στόχος αυτής της κοινοπραξίας, όπως ξέρετε, είναι η παραγωγή του βλήματος IRIS -T το οποίο, όπως θυμάστε πολύ καλά, περιείχε το letter of request για το F-16, όταν πήρατε το F-16 και προσπαθούσατε να αγοράσετε κάτι ανταγωνιστικό του IRIS-T.   
     Ιδιαίτερα σημαντική και ενδεικτική του δικού μας σχεδιασμού για την επιχείρηση υπήρξε η δημιουργία κοινής εταιρίας, Ε.Α.Β. και «PRAΤT & WHITNEY», το 2003 για τη συντήρηση παρελκόμενων αεροκινητήρων του πολιτικού και στρατιωτικού τομέα. 
     Τέλος, στο πλαίσιο των αντισταθμιστικών ωφελημάτων από την αγορά των ελικοπτέρων NH-90 η «EUROCOPTER» υποχρεώθηκε να αναλάβει την κατασκευή του νέου κτηρίου, την εγκατάσταση του απαιτούμενου εξοπλισμού και τη μεταφορά τεχνογνωσίας στην Ε.Α.Β., προκειμένου η τελευταία να αναλάβει το έργο που αφορά τη χρήση σύνθετων υλικών για τη συμπαραγωγή του νέου ελικοπτέρου.
     Αυτή, λοιπόν, ήταν η Ε.Α.Β. των τελευταίων χρόνων, μία επιχείρηση δυναμική που είχε στόχους και φιλοδοξίες. Αυτήν την Ε.Α.Β. παρέλαβε ο προκάτοχος του κ. Μεϊμαράκη, κύριε Μιχαλολιάκο. Ποια μεταχείριση, λοιπόν, επεφύλαξε η νέα διακυβέρνηση στην Ε.Α.Β.; Τι έγινε τα δύο τελευταία χρόνια; Όχι μόνο δεν ανέλαβε καμία νέα σημαντική πρωτοβουλία, αλλά και όσα προγράμματα είχαν δρομολογηθεί, ακυρώθηκαν ή πάγωσαν. Χαρακτηριστικά αναφέρω την τρίτη σύμβαση-πλαίσιο για τις δορυφορικές εφαρμογές, μία σύμβαση που θα εξασφάλιζε τη συμμετοχή της Ε.Α.Β. σ’ ένα σημαντικό πεδίο και θα της προσέφερε πολύ σημαντικά τεχνικά και οικονομικά οφέλη.
     Πέρα απ’ όλα αυτά, όμως, μεγάλο κενό πρόκειται να δημιουργηθεί σύντομα στις δραστηριότητες της επιχείρησης. Σε ανάλογη κατεύθυνση κινείται -όπως ξέρετε- και η απόφαση για την απόρριψη της αναβάθμισης των ελικοπτέρων «HUEY».
     Είναι βέβαιο πως πολύ σύντομα, όταν θα έχει ολοκληρωθεί το πρόγραμμα ΕΡΜΗΣ, η Ε.Α.Β. τελικά θα βρεθεί αντιμέτωπη με το φάσμα της ανεργίας και της αεργίας. Δεν θα έχει, δηλαδή, αντικείμενο.
      Σε πείσμα μάλιστα όλων αυτών, τη στιγμή που η εταιρεία οδηγείται με μαθηματική ακρίβεια στην κατάρρευση, η Κυβέρνηση δείχνει να επιθυμεί απλώς την επιτάχυνση της διαδικασίας. Σε πλήρη αντίθεση με την κοινή λογική και τα διαρκώς επιδεινούμενα οικονομικά στοιχεία, αυξάνετε προκλητικά τους διευθυντές από δεκαεπτά σε τριάντα και τους τομεάρχες από πενήντα οκτώ σε ενενήντα. Αυτό το κόστος της ανακατάταξης είναι τεράστιο.
      Επειδή είπατε προηγουμένως ότι βασική σας αρχή είναι η αξιοκρατία και ο σεβασμός του δημόσιου χρήματος και του δημόσιου συμφέροντος, θέλω να σας πω ότι και στα δύο πράγματι εδώ δίνετε εξετάσεις και αποτυγχάνετε. Αυτό το οικονομικό κόστος, λοιπόν, είναι 500.000 ευρώ, αλλά ακόμη μεγαλύτερο είναι το ηθικό πλήγμα για τους εργαζόμενους, αφού υπάρχει η αναξιοκρατία και η ευνοιοκρατία, οι οποίες έχουν λάβει πραγματικά πρωτοφανείς διαστάσεις. Και επίσης, κύριε Υπουργέ, εγώ, ως Βουλευτής του ελληνικού Κοινοβουλίου, αισθάνομαι ότι η συμπεριφορά της διοίκησης της Ε.Α.Β. είναι ταπεινωτική και προσβλητική απέναντι στους Βουλευτές, με το πρόσφατο γεγονός που συνέβη σε βάρος των Βουλευτών του ΠΑ.ΣΟ.Κ. και του Κ.Κ.Ε..
     Πιστεύω, λοιπόν, πως είναι δικαιολογημένη η αγωνία μας για το μέλλον που επιφυλάσσει η Κυβέρνηση στην Ε.Α.Β.. Θα μου επιτρέψετε να επισημάνω πως δεν θεωρώ όσα γίνονται σήμερα στην αμυντική βιομηχανία συμπτωματικά. Ούτε συμπτωματικά ούτε τυχαία είναι. Και δεν αναφέρομαι τώρα μονάχα σε όσα είπα προηγουμένως ή σε όσα είπαν οι συνάδελφοί μου.
     Είπε προηγουμένως ο κ. Καρχιμάκης και οι άλλοι συνάδελφοι στην Ε.Α.Σ., ότι τα πράγματα κινούνται προς την ίδια κατεύθυνση. Η Ε.Β.Ο. όχι μόνο δεν έχει καμία σημαντική ανάθεση τα δύο τελευταία χρόνια, αλλά χρησιμοποιείται από τη Νέα Δημοκρατία ως ένα πεδίο εξόφλησης προεκλογικών γραμματίων, με τη μέθοδο της ενοικίασης εργατών για την εκτέλεση ανύπαρκτων προγραμμάτων. Και εκεί πάλι γίνονται προαγωγές χωρίς ίχνος αξιοκρατίας. Και εκεί, ασύλληπτες παροχές στα «γαλάζια παιδιά», ανεξέλεγκτες υπερωρίες, ανύπαρκτα νυχτερινά. 
     Κύριε Υπουργέ, οι εξελίξεις σε διεθνές επίπεδο είναι ραγδαίες. Στην Ευρώπη, στην Αμερική έχουμε πολύ σημαντικές συγχωνεύσεις. Δημιουργούνται μεγάλα συγκροτήματα, γίγαντες οικονομικοί. Όπως ξέρετε, στην Ευρωπαϊκή Ένωση έχουμε τη δημιουργία του European  Defense Agency, στα πλαίσια της  Κοινής Ευρωπαϊκής Πολιτικής Εξωτερικών και Άμυνας. 
     Όλα αυτά απλούστατα σημαίνουν κάτι, κάτι για το οποίο εμείς πρέπει να προετοιμαζόμαστε διαρκώς. Σημαίνουν πολύ μεγαλύτερο ανταγωνισμό σε κάθε επίπεδο, σε κάθε γωνιά του πλανήτη, γεγονός που αυτόματα θα δυσχεράνει την προοπτική της Ε.Α.Β.. Και το ερώτημα είναι: Ποια είναι η προετοιμασία της χώρας μας και συγκεκριμένα της Ε.Α.Β. και της αμυντικής βιομηχανίας, απέναντι σ’ αυτήν τη νέα πραγματικότητα; Και ακόμη περισσότερο, όπως αντιλαμβάνεστε όλοι, θα σημάνει και άρση της προσπάθειας που γίνεται αυτήν τη στιγμή, για να έχουμε έναν προστατευτισμό στην αμυντική μας βιομηχανία. Δέχεται, δηλαδή, η αμυντική βιομηχανία σήμερα μία επίθεση. Άρα, λοιπόν, τίποτα από εδώ και πέρα δεν πρέπει να θεωρείται και δεν μπορεί να θεωρείται δεδομένο.
     Από τη στιγμή μάλιστα που ο εθνικός μας προϋπολογισμός προσφέρει, όπως ξέρετε, όλο και λιγότερα για αμυντικές επενδύσεις, είναι αυτονόητο πως τόσο η Ε.Α.Β., όσο και κάθε άλλη εγχώρια αμυντική βιομηχανία οφείλει, προκειμένου να επιβιώσει, να γίνεται όλο και περισσότερο ανταγωνιστική. Ανταγωνιστική και άρα βιώσιμη, θα γίνει η Ε.Α.Β. μόνο εάν εξορθολογήσει τη λειτουργία της -και όχι αυτά που συμβαίνουν εκεί- αν αξιοποιηθεί πραγματικά το δυναμικό της, αν καταφέρει να αναπτύξει αυτόνομα προγράμματα παραγωγής και αν καταφέρει να προχωρήσει σε μεγάλες και προσοδοφόρες συμφωνίες. Αυτό, όμως, προϋποθέτει πίστη στις δυνατότητές της και στο δυναμικό της εταιρείας. 
     Εμείς είχαμε τη βούληση και πραγματικά πετύχαμε να βγάλουμε την Ε.Α.Β. από το τέλμα. Πιστέψαμε στην εταιρεία, την καταστήσαμε ανταγωνιστικό παίκτη στο διεθνές προσκήνιο, δείξαμε έμπρακτα πώς πρέπει να κινηθούμε και ποιες δυνατότητες έχουμε. Η Κυβέρνηση, ωστόσο, πιστοποιεί με τις κινήσεις της ότι έχει μια εντελώς διαφορετική αντίληψη για τα πράγματα. Είναι βέβαιο -τουλάχιστον μέχρι σήμερα- ότι η Ε.Α.Β. και η αμυντική βιομηχανία γενικότερα δεν είχαν σημαντική θέση στις κυβερνητικές προτεραιότητες.
     Ελπίζω, πέρα από τη ρητορική την οποία αναπτύξατε προηγουμένως και εσείς και οι συνεργάτες σας, να έχετε συνειδητοποιήσει το αδιέξοδο αυτών των επιλογών και προσδοκούμε ότι θα έχετε την πολιτική γενναιότητα να αναθεωρήσετε τη μέχρι σήμερα πολιτική σας σε σχέση με την αμυντική βιομηχανία.
     Αυτό, λοιπόν, που θα θέλαμε να μάθουμε σήμερα –πέρα από τη ρητορική, επαναλαμβάνω, που αναπτύξατε προηγουμένως- είναι εάν πραγματικά προτίθεστε να βάλετε ένα τέλος στα δύο χαμένα χρόνια και να δώσετε και πάλι στην αμυντική βιομηχανία -και ειδικότερα στην Ε.Α.Β.- την προοπτική που με την πολιτική σας μέχρι σήμερα της στερήσατε. 
     Απλά και ξεκάθαρα, κύριε Υπουργέ, χωρίς περιστροφές, απαιτούμε να μάθουμε όλοι μας -απαιτεί η Βουλή, απαιτούν κυρίως οι χιλιάδες εργαζόμενοι της Ε.Α.Β., απαιτεί η ίδια η εθνική οικονομία και η άμυνα της χώρας- τις προθέσεις σας γύρω από το συγκεκριμένο ζήτημα.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα εννιά μαθητές και μαθήτριες και τρεις συνοδοί-καθηγητές από το Λύκειο Σκιάθου.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Μαγγίνας έχει το λόγο.
     ΒΑΣΙΛΕΙΟΣ ΜΑΓΓΙΝΑΣ: Ευχαριστώ, κύριε Πρόεδρε.
     Δεν θα μπω σε ειδικά θέματα τα οποία τίθενται με την επερώτηση, δεδομένου ότι πολύ λεπτομερειακά ο κύριος Υπουργός στην πρωτολογία του -και είμαι βέβαιος και στη δευτερολογία του- τα ανέπτυξε και θα τα αναπτύξει. Ωστόσο, πρέπει να πω ότι έχω την αίσθηση πως, αγαπητοί κύριοι συνάδελφοι του ΠΑ.ΣΟ.Κ., δεν έχετε ακριβώς συνειδητοποιήσει τι συνέβη το Μάρτη του 2004, ότι υπάρχει μια κυβερνητική αλλαγή και αυτός είναι ο λόγος που σας κάνει να μην μπορείτε να καταλάβετε πολλές από τις τοποθετήσεις και τις πολιτικές σήμερα. Δεν σας αδικώ, γιατί τα πολλά χρόνια στην εξουσία –σας το λέγαμε και προεκλογικά- προκαλούν μια αίσθηση καθεστωτική και αυτό θέλει λίγα χρόνια, τα οποία, να είστε βέβαιοι, θα τα έχετε στη διάθεσή σας, για να φύγετε από αυτήν τη λογική.
     Μιλήσατε για την τηλεόραση, όταν επεσκέφθη κλιμάκιο του ΠΑ.ΣΟ.Κ. και του Κομμουνιστικού Κόμματος κ.λπ... Μάλιστα, ένας εκ των συναδέλφων είπε ότι αυτή ήταν και η αιτία που κατετέθη αυτή η επερώτηση. 
     Κυρίες και κύριοι συνάδελφοι, πήγατε στην Ε.Α.Β. για να σας δείξει η τηλεόραση ή πήγατε για να συζητήσετε με τους εργαζομένους και να ενημερωθείτε από τη διοίκηση; Φοβάμαι πάρα πολύ ότι με τις σημερινές αιτιάσεις σας αποδεικνύετε ότι αυτό που κυρίως σας ενδιαφέρει είναι η επίσκεψη -αυτό που λέει κάθε απλός πολίτης- «για τα μάτια του κόσμου». Να μπείτε, να πείτε κάποιες κουβέντες και αυτές να φανούν στην τηλεόραση.
     Κυρίες και κύριοι, θα συμφωνήσω με τις τελευταίες παρατηρήσεις του συναδέλφου, του κ. Χρυσοχοΐδη, ο οποίος είπε ότι «Η Ε.Α.Β. πρέπει να κάνει αυτό, η Ε.Α.Β. πρέπει να κάνει εκείνο». Βεβαίως πρέπει να τα κάνει όλα αυτά, αλλά αυτά, αγαπητέ κύριε Χρυσοχοίδη, είναι η απόδειξη ότι η Ε.Α.Β. υστερεί, όπως και η πολεμική βιομηχανία γενικότερα. Και δεν πιστεύω να αισθάνεστε και να πιστεύετε ότι αυτό συμβαίνει τα δύο τελευταία χρόνια. Διότι εάν είχαν πραγματοποιηθεί όλα αυτά τα σπουδαία και μεγάλα που λέτε, γιατί η ΕΑΒ και οι άλλες πολεμικές βιομηχανίες ήταν ελλειμματικές σε όλα τα χρόνια της διακυβέρνησής σας;
     Δεν κάνατε, λοιπόν, πολλά και σπουδαία όλα τα χρόνια που ήσασταν στην κυβέρνηση της χώρας για την πολεμική βιομηχανία. Υπήρξαν μάλιστα –και δεν θα διστάσω να σας το πω- και περίοδοι όπου η απαξιωτική πολιτική σας ήταν μεθοδευμένη. Υπογράφει την επερώτηση ένας εκ των διατελεσάντων τα τελευταία χρόνια Υπουργός, ο κ. Τσοχατζόπουλος. Ο έτερος, ο κ. Παπαντωνίου, δεν την υπογράφει. 
     Θα ήθελα, όμως, να σας πω το εξής: Μήπως έχετε υπόψη σας -και απευθυνθείτε στους δύο εκλεκτούς συναδέλφους- τίποτα συζητήσεις που έγιναν και επί της υπουργίας του ενός -και περισσότερο επί της υπουργίας του δευτέρου- με ιδιωτικούς φορείς, με τον ιδιωτικό τομέα για συμπράξεις, για πωλήσεις, για ιδιωτικοποιήσεις; Για κοιτάξτε το λίγο αυτό. Θα είχε μια αξία. 
     Κυρίες και κύριοι, εμείς προσπαθούμε να βελτιώσουμε όλες τις πολεμικές βιομηχανίες. Και οι λόγοι είναι πρωτίστως εθνικοί, βεβαίως οικονομικοί αλλά και κοινωνικοί όσον αφορά τις θέσεις εργασίας. 
     Ένας εκ των συναδέλφων μίλησε για τη δημιουργία πολλών επιτροπών, για προσλήψεις, για το ένα, για το άλλο κ.λπ. Ακούστε δύο αριθμούς: Το 1994, όταν αναλάβατε την εξουσία, οι δημόσιοι υπάλληλοι στη χώρα μας ήταν τετρακόσιες εβδομήντα έξι χιλιάς και κάτι περίπου. Το 2003, τελευταίο έτος της διακυβέρνησής σας, έφθασαν στις πεντακόσιες ενενήντα επτά χιλιάδες. Αυτό σημαίνει εκατόν είκοσι ένα χιλιάδες άτομα και σημαίνει 25% αύξηση. Και έρχεστε, κύριοι συνάδελφοι και κατηγορείτε τη Νέα Δημοκρατία και την Κυβέρνησή της για το αν πήρε αυτά τα δύο χρόνια κάποιους ειδικούς συμβούλους μέσα από απολύτως διαφανείς διαδικασίες; Είναι εκατόν είκοσι μία χιλιάδες υπάλληλοι από το 1994 έως το 2003. 
     Ξέρετε τι σημαίνει αυτό; Αυτό σημαίνει ότι όταν ανέλαβε τη διακυβέρνηση της χώρας ο αυτοπροσδιοριζόμενος εκσυγχρονιστής κ. Σημίτης, το δημόσιο χρέος ήταν 86,88 δισεκατομμύρια ευρώ. Ξέρετε πόσο ήταν αυτό στις 31/12/2003 μετά από τη «χρυσή οκταετία της ισχυρής οικονομίας»; Ήταν167,72 δισεκατομμύρια ευρώ. Δηλαδή, ήταν σχεδόν διπλάσιο. 
     Κυρίες και κύριοι συνάδελφοι, θέλει λίγη προσοχή ο τρόπος με τον οποίο τοποθετείστε στα διάφορα στοιχεία. Τα δε θέματα της πολεμικής βιομηχανίας είναι πολύ σημαντικά και καλό είναι όλοι μαζί να προσπαθήσουμε να βοηθήσουμε, ώστε να πάει η ελληνική πολεμική βιομηχανία καλύτερα. Είπε κάτι πολύ χαρακτηριστικό ο κ. Μιχαλολιάκος, ότι υπάρχουν προβλήματα, ότι «Δεν θέλω να πω τι συνέβαινε στο παρελθόν». Πάντως σας διαβεβαίωσε -και συμμερίζομαι απολύτως την άποψή του- ότι η σημερινή Ε.Α.Β. είναι πολύ καλύτερη από την Ε.Α.Β. μέχρι το Μάρτη του 2004. 
     Και κλείνω, κύριε Πρόεδρε, με κάτι που ελέχθη από ορισμένους εκ των ομιλητών και το επανέλαβε και ο Κοινοβουλευτικός Εκπρόσωπος του ΠΑ.ΣΟ.Κ., ο κ. Χρυσοχοΐδης. Υπάρχει σήμερα στη δημοσιότητα το δεύτερο κομμάτι του πορίσματος της ΑΔΑΕ σχετικά με τις  υποκλοπές. Θα ήθελα να πω ότι η έρευνα συνεχίζεται, υπάρχει η δικαστική έρευνα. Υπ’ αυτήν τη δικαστική έρευνα, δηλαδή υπό τη βάσανο της δικαστικής διερεύνησης, πρέπει να προχωρήσουν όλα τα πορίσματα της Α.Δ.Α.Ε., δηλαδή και τα μέχρι τώρα και τον τελικό. Και θα ήθελα να σας συστήσω να μη βιάζεστε να καταλήξετε σε συμπεράσματα. Η έρευνα συνεχίζεται. Διότι η κατάληξη σε αυθαίρετα συμπεράσματα μπορεί να σας εκθέσει και ως προς το χρόνο διάπραξης των εγκλημάτων και ως προς την ευθύνη διάπραξης των εγκλημάτων.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο συνάδελφος, Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Γκατζής έχει το λόγο. 
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
     Κύριε Υπουργέ, καταθέσατε ένα έγγραφο εδώ, το τι θα έλεγε η διοίκηση της εταιρείας κατά την επίσκεψη που έκανε η Κοινοβουλευτική Ομάδα του ΠΑ.ΣΟ.Κ.. Για το Κ.Κ.Ε. δεν αναφέρεστε. Ένα είναι αυτό. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι η ίδια, δεν αλλάζει. 
     ΝΙΚΟΛΑΟΣ ΓΚΑΤΖΗΣ: Δεύτερο, θα ήθελα να πω, κύριε Πρόεδρε, ότι ξέρετε τι μας είπαν; «Τι θέλετε τώρα, θα βγάλουμε εμείς ένα δελτίο Τύπου». 
     Σιγά, σιγά, κύριε Υπουργέ, θα μας πουν να μας συντάσσουν και το λόγο που θα πούμε στους εργαζόμενους!  Αυτό είναι θράσος. Και πολύ περισσότερο λέτε, είπε ο κ. Μαγγίνας για τα μέσα. Ναι, κύριε Μαγγίνα, να μάθει ο ελληνικός λαός τι γίνεται με την Ελληνική Αμυντική Βιομηχανία. 
     ΒΑΣΙΛΕΙΟΣ ΜΑΓΓΙΝΑΣ: Να δώσετε συνέντευξη να τα πείτε μετά την επίσκεψή σας. 
     ΝΙΚΟΛΑΟΣ ΓΚΑΤΖΗΣ: Μάλιστα, να πούμε, μετά την επίσκεψη. Αλλά καλά είναι, όχι τι λέει ο καθένας, αλλά να βλέπει κιόλας. Και σήμερα, κύριε Μαγγίνα, ξέρετε ότι μια εικόνα είναι χίλιες λέξεις κ.λπ.. 
     Πέρα από εκεί, μπαίνει το ερώτημα: Τι θέλετε εσείς να κρύψετε, κύριε Μαγγίνα; Τι παράγει σήμερα τελικά η μεγαλύτερη, η σοβαρότερη αυτή επιχείρηση που λέμε, η Ε.Α.Β.; Και όταν εμείς μιλάμε, κύριε Πρόεδρε, για την Ε.Α.Β. …
     ΒΑΣΙΛΕΙΟΣ ΜΑΓΓΙΝΑΣ: Να πείτε εσείς ή το ΠΑ.ΣΟ.Κ. …
     ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.  
     ΝΙΚΟΛΑΟΣ ΓΚΑΤΖΗΣ: Κύριε Μαγγίνα, δεν σας διέκοψα, αφήστε με γιατί έχω και λίγο χρόνο. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Γκατζή. 
     ΝΙΚΟΛΑΟΣ ΓΚΑΤΖΗΣ: Και όταν μιλάμε για την αμυντική βιομηχανία, κύριε Πρόεδρε, εμείς δεν μπορούμε να αγνοήσουμε ότι δεν είναι μόνο η Ε.Α.Β., είναι και οι άλλες επιχειρήσεις, που όχι μόνο η Ε.Α.Β. αλλά και όλες οι άλλες είτε απαξιώθηκαν και ιδιωτικοποιήθηκαν είτε βρίσκονται σε σημείο απαξίωσης τέτοιας που με την πολιτική που ακολουθήθηκε εδώ και τριάντα χρόνια και για την Ε.Α.Β. και τις άλλες βιομηχανίες, οδεύουν στην πολιτική της ιδιωτικοποίησης. 
     Εδώ θα πρέπει να πούμε για τη θέση του Κ.Κ.Ε., ότι εμείς μιλάμε για ένα ενιαίο φορέα αμυντικής βιομηχανίας που εκτός από μεσάζοντες, εκτός από άσπονδους φίλους, θα λειτουργεί για την ενίσχυση της αμυντικής θωράκισης της χώρας και πολύ περισσότερο για την οικονομική δυνατότητα της χώρας, για οικονομικά, δηλαδή, οφέλη. 
     Κύριε Υπουργέ, είπατε ότι η Ε.Α.Β. πράγματι έχει υποδομή –όλοι τα λέμε αυτά και όλοι τα γνωρίζουμε- έχει τεχνογνωσία κ.λπ.. Όλα αυτά τα χρόνια, όμως, δεν αξιοποιήθηκε. Εσείς λέτε ότι θα την ενισχύσετε ακόμη παραπέρα. Και όμως, κύριε Πρόεδρε, δεν μπορεί σήμερα η αμυντική βιομηχανία της χώρας να παράγει ούτε ένα πιστόλι! Δεν μπορεί να φτιάξει τον ατομικό οπλισμό των στρατιωτών μας! 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Γιατί, κύριε συνάδελφε; 
     ΝΙΚΟΛΑΟΣ ΓΚΑΤΖΗΣ: Εσείς να μου πείτε γιατί. Δεν κυβέρνησε μόνο το ΠΑ.ΣΟ.Κ. και το ΠΑ.ΣΟ.Κ. έχει τεράστιες ευθύνες και εσείς. Όταν τελικά ακόμη και αυτά τα αντισταθμιστικά οφέλη, με τις αγορές των αιώνων, να δούμε πότε θα τελειώσει αυτό γιατί κάθε χρόνο έχουμε και νέα αγορά του αιώνα. 
     Και να θυμίσω εδώ, κύριε Υπουργέ, ότι στην έκθεση της Θεσσαλονίκης ο κ. Καραμανλής τον πρώτο χρόνο είπε ότι θα μειώσει τις αμυντικές δαπάνες σε όφελος του κοινωνικού συνόλου και των κοινωνικών δαπανών. Απεναντίας, έγινε μια αγορά του αιώνα, έχουμε νέα εξαγγελία για νέα αγορά του αιώνα από το νέο Υπουργό.
     Κύριε Πρόεδρε, όπως όλες οι αμυντικές βιομηχανίες χρησιμοποιήθηκαν σαν σε ένα ρόλο συμπληρωματικό που ικανοποιούσε άμεσες επισκευαστικές ανάγκες και ιδιαίτερα των αμερικανονατοϊκών δυνάμεων στην περιοχή των Βαλκανίων και της ανατολικής φυσικά Μεσογείου. Και οι τιμές, κάτω του τιμολογίου, κάτω του κόστους. Γι’ αυτό έχουμε και αυτά τα αποτελέσματα. 
     Θα ήθελα επίσης να αναφερθώ κύριε Πρόεδρε, στην αμυντική βιομηχανία της χώρας και στις παρελκόμενες βιομηχανίες, όπως αυτή της «ΚΟΠΗΣ», όπως αυτή της επιχείρησης που βρίσκεται επίσης στη Χαλκίδα. Ενώ, κύριε Υπουργέ, η «ΚΟΠΗ» πριν από τριάντα χρόνια περίπου είχε τέσσερις χιλιάδες εργαζόμενους, σήμερα δεν έχει ούτε τετρακόσιους. Πολύ σωστά είπατε ότι μέχρι τώρα οι προμήθειες ρουχισμού κ.λπ. γίνονταν από εταιρείες, μεσάζοντες κ.λπ. και από την Κίνα και δεν ξέρω ποιες άλλες χώρες της Ανατολής κατασκεύαζαν. Και σας ρώτησα τι κάνετε εσείς. Μου είπατε ότι την εκσυγχρονίζουμε. Μάλιστα είναι δημόσια επιχείρηση, ο Στρατός είναι κρατικός. 
     Γιατί, λοιπόν, δεν μπορούμε να τα δώσουμε κατευθείαν παραγγελία εκεί; Γιατί να βγούμε πάλι σε διαγωνισμό και να έρθει πάλι ένας μεσάζοντας, ένας από αυτούς τους εξπέρ, όπως γίνεται και με τους άλλους διαγωνισμούς, και να πει ότι «εγώ έχω φτηνότερο, άρα θα μου το δώσετε». 
     Πέρα από αυτά, κύριε Υπουργέ, θέλω να σας υποβάλω και ορισμένα άλλα ερωτήματα που έχουν σχέση και με την αμυντική μας βιομηχανία. Είπαμε κατ’ αρχάς ότι η ΕΛ.Β.Ο. υποβαθμίζεται. Το είπατε και εσείς και το είπε και ο Κοινοβουλευτικός Εκπρόσωπος του ΠΑ.ΣΟ.Κ., ο κ. Χρυσοχοΐδης, που παραδέχθηκε ότι όλα αυτά τα χρόνια έχει υποβαθμιστεί. Τι σκοπεύετε να κάνετε πέρα από αυτά που είπατε ότι θα εκσυγχρονίσουμε; Ακούμε αυτό το «θα εκσυγχρονίσουμε» και για τον ελληνικό λαό ο εκσυγχρονισμός και η μεταρρύθμιση έχει ταυτιστεί με επίθεση στα ατομικά, οικονομικά και κοινωνικά δικαιώματα των εργαζομένων.
     Έχουμε τελικά την εφαρμογή του νόμου των Δ.Ε.Κ.Ο.. Ένα το κρατούμενο. Τι γίνεται σ’ αυτές τις επιχειρήσεις και ιδιαίτερα στην Ε.Α.Β.; Τι γίνεται με το στρατηγικό σχεδιασμό για την αμυντική θωράκιση της χώρας; Θα μπορέσει η ελληνική βιομηχανία να παράγει ουσιαστικό εξοπλισμό, έστω αυτόν τον απλό που παραγγείλατε τώρα; Κάνατε το διαγωνισμό για τον ατομικό εξοπλισμό. Δεν μπορεί να έχει αυτή την υποδομή και να παράγει τέτοιον εξοπλισμό και τα παραγγέλνουμε απ’ έξω; 
     Γι’ αυτό είμαστε εξαρτημένοι, κύριε Υπουργέ. Γι’ αυτό, κύριοι συνάδελφοι, η Ελλάδα δεν μπορεί τελικά και το έχουμε συναντήσει σε δύσκολες στιγμές. Θυμάστε τι έγινε με το Κυπριακό. Και άλλες περιπτώσεις μπορούμε να αναφέρουμε. Τι γίνεται τελικά με την αμυντική βιομηχανία της χώρας; Όταν δεν έχει τουλάχιστον τη στοιχειώδη κατοχύρωση προμήθειας και επάρκειας εξοπλισμού για τις ελληνικές Ένοπλες Δυνάμεις, καταλαβαίνετε, λοιπόν, πως η εθνική μας κυριαρχία είναι βούληση των άσπονδων φίλων και συνεταίρων που εσείς τελικά τους έχετε αναγορεύσει σαν προστάτες και υψηλούς φίλους. 
     Εμείς πιστεύουμε ότι όλα αυτά είναι πολιτικές επιλογές τις οποίες πολύ συνειδητά ακολούθησαν όλες οι μέχρι σήμερα κυβερνήσεις, και το ΠΑ.ΣΟ.Κ. και εσείς, κύριε Υπουργέ, που συνεχίζετε το ίδιο βιολί της απαξίωσης και πολύ περισσότερο της συνέχισης να παραγγέλνουμε όλο τον εξοπλισμό από ξένες χώρες χωρίς να κοιτάμε πώς θα στελεχώσουμε και θα κάνουμε αυτή την υποδομή, ούτως ώστε να εξάγουμε. Και έχουμε τη δυνατότητα λόγω και της γεωγραφικής θέσης με μια άλλη πολιτική -μια πολιτική που θα σκέφτεται πραγματικά τα συμφέροντα των εργαζομένων της χώρας, της εθνικής οικονομίας και ιδιαίτερα της αμυντικής ενίσχυσης της χώρας- να κάνουμε και εξαγωγές και όχι να είμαστε μόνο χώρα εισαγωγής εξοπλιστικών προμηθειών.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Το λόγο έχει ο συνάδελφος κ. Μαγκριώτης για έξι λεπτά.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, εμείς εδώ υπερασπιζόμαστε τους εργαζόμενους στην αμυντική βιομηχανία και εσείς τα δευτερόλεπτα. Νομίζω ότι δεν είναι σωστό αυτό.
     Κύριε Πρόεδρε, κυρίες και κύριοι συνάδελφοι, ο κ. Μιχαλολιάκος είπε από το Βήμα αυτό πριν από λίγο πως οι Ένοπλες Δυνάμεις είναι ισχυρές, η χώρα μας είναι η πιο ισχυρή χώρα των Βαλκανίων. Χαιρόμαστε.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και της Νοτιοανατολικής Ευρώπης. 
     ΙΩΑΝΝΗΣ ΜΑΓΚΡΙΩΤΗΣ: Και της ευρύτερης περιοχής. Χαιρόμαστε γι’ αυτή την αναγνώριση, για την αναγνώριση μιας πολιτικής που τα τελευταία χρόνια με πολλή επιμονή και προσπάθεια έκτισε και ανέπτυξε το ΠΑ.ΣΟ.Κ. και οι κυβερνήσεις του -εγώ θα σας πω- όλες οι κυβερνήσεις από το ’74 και μετά, η κάθε μια με τη δική της συμμετοχή. Εσείς όμως απαξιώνετε συστηματικά τα τελευταία χρόνια. Εκτός και αν πιστεύετε ότι κτίσατε τις ισχυρές Ένοπλες Δυνάμεις και την ισχυρή Ελλάδα στην ευρύτερη περιοχή σε δυο χρόνια. Τότε, κύριε Υπουργέ, κινδυνεύετε να σας παραλάβει η Ιερά Σύνοδος και να σας βάλει σε πρόγραμμα αγιοποίησης, γιατί θα ήταν πράγματι θαύμα, αν το πετυχαίνατε αυτό σε δύο χρόνια. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Μαγκριώτη…
     ΙΩΑΝΝΗΣ ΜΑΓΚΡΙΩΤΗΣ: Γιατί σ’ αυτά τα δυο χρόνια μόνο στασιμότητα και υποχωρήσεις έχουμε. Απλώς υπάρχει το απόθεμα των υψηλών κεκτημένων στις Ένοπλες Δυνάμεις και στη θέση της χώρας και στον ευρωπαϊκό και στον ευρύτερο χώρο και αυτό απομειώνετε. 
     Μιλήσατε για ένα τίμιο κράτος που βλέπει μόνο τον πολίτη. Δεν τον βλέπει μόνο πλέον το κράτος της Νέας Δημοκρατίας, αλλά και τον παρακολουθεί, όπως έχει αποκαλυφθεί, κύριε Πρόεδρε.
     Και αποκαλύφθηκε περίτρανα από το ενδιάμεσο πόρισμα –το δεύτερο πόρισμα- της Α.Δ.Α.Ε., κύριε Υπουργέ. 
     Σήμερα πλέον οι υπεύθυνοι έχουν ονοματεπώνυμο. Δεν μπορείτε να κρύβεστε και να προσπαθείτε να καλύψετε την αλήθεια. Για το καλό και το δικό σας, αλλά περισσότερο για το καλό της πατρίδας, της χώρας, για να υπερασπιστούμε μαζί και την εθνική ασφάλεια, αλλά και τον πολίτη, βοηθήστε στο να αποκαλυφθεί απόλυτα…
     ΒΑΣΙΛΕΙΟΣ ΜΑΓΓΙΝΑΣ: Αυτές είναι σωστές κουβέντες…
     ΙΩΑΝΝΗΣ ΜΑΓΚΡΙΩΤΗΣ: …αυτό το εθνικό και πολιτικό έγκλημα. Βοηθήστε και μη συνεχίζετε την επιχείρηση συγκάλυψης!
     Είπατε, κύριε Υπουργέ, ότι η Αντιπολίτευση έχει το δικαίωμα να έχει και την υπερβολή και βεβαίως και το μεσογειακό ταμπεραμέντο. Τι το θέλατε αυτό το «μεσογειακό» και αυτή τη λέξη; Τι σας θυμίζει τώρα; Ισπανία, Πορτογαλία και σήμερα Ιταλία. Και οσονούπω Γαλλία και Ελλάδα, κύριε Υπουργέ. Σε λίγο θα ακούτε τη λέξη «Μεσόγειος» και θα κρύβεστε. 
     Δεν ξέρω αν στις επόμενες εθνικές εκλογές –φέτος, του χρόνου- θα υπάρχει ο κ. Μπερλουσκόνι στην πολιτική και κοινωνική ζωή της Ιταλίας για να έρθει να συνδράμει το φίλο του Κώστα, όπως έκανε στις προηγούμενες εκλογές. 
     Είπατε, κύριε Υπουργέ, ότι το ΠΑ.ΣΟ.Κ. θέλει κάμερες να περιφέρονται μέσα στα εργοστάσια της αμυντικής βιομηχανίας και της υψηλής ασφάλειας. Ε, μην το ξαναπείτε αυτό, γιατί κατ’ αρχάς με τις κάμερες περιφερόταν ο προϊστάμενός σας, ο προηγούμενος Υπουργός Εθνικής Άμυνας, σε ετούτο το εργοστάσιο κατά την κοπή της πρωτοχρονιάτικης πίτας. Και μπροστά στις κάμερες τους έταξε τα 710.000.000 ευρώ. 
     Αλλού, λοιπόν, η αμαρτία της δημοσιότητας και μάλιστα της πλασματικής δημοσιότητας. Αλλού και όχι σε εμάς! Εμείς θέλαμε η δημόσια τηλεόραση να μπορέσει να αναδείξει το διάλογο με τους εργαζόμενους. Σε αυτήν απαγορέψατε –και στους εργαζόμενους σε αυτήν- να έρθει στο χώρο της συνάντησης και όχι στο χώρο της παραγωγής. Εκτός κι αν θεωρείτε τους δημοσιογράφους της δημόσιας τηλεόρασης ως περιφερόμενους ή κατασκόπους ξένων δυνάμεων. Δεν ξέρω, κύριε Υπουργέ, μπορεί να συμβαίνει κι αυτό.
     Μιλήσατε για την απαξίωση της αμυντικής βιομηχανίας όλα τα τελευταία χρόνια και παραθέσατε και κάποια στοιχεία. Πράγματι τα τελευταία χρόνια υπήρχε απομείωση και των συμβάσεων αλλά και των εκταμιεύσεων. Είναι αληθές αυτό. Απλώς εσείς αυτή την απομείωση την κάνατε ισοπέδωση, μηδενισμό. Γι’ αυτό ακριβώς, επειδή δεν μπορείτε να αξιολογήσετε, δεν μπορείτε να κρίνετε και να συγκρίνετε στοιχεία ενός πενταετούς προγράμματος ή μιας διετίας με τη δική σας διετία, κρίνετε το 2005 σε σχέση με το 2004.
     Ξέρετε, το 2004 ήταν δικό σας κυβερνητικό έτος. Εσείς έπρεπε να υπογράψετε τις συμβάσεις που ήταν στο πενταετές 2001 – 2006. Μηδενικές ήταν οι υπογραφές συμβάσεων. Ό,τι και να διαιρέσετε με το μηδέν, άπειρο θα βγάλετε, ξέρετε, στα μαθηματικά. Γι’ αυτό ακριβώς είστε και ικανοποιημένοι με τις ολίγες συμβάσεις που υπογράψατε το 2005. Διότι μηδενικές ήταν οι συμβάσεις που υπογράψατε το 2004. Πράγματι. Έχετε δίκιο στη σύγκριση που κάνατε. Συγκρίνατε, όμως, το δικό σας 2005 με το δικό σας 2004, όπως και ο κ. Αβραμόπουλος έκανε απογραφή της απογραφής για τη νέα διετία, για να σωθεί πολιτικά ο άνθρωπος από τα ερείπια που παρέλαβε.
     Επαναλαμβάνετε, λοιπόν, αυτή την τακτική. Και απ’ ό,τι φαίνεται είναι μία τακτική που κυριαρχεί στη δεύτερη κυβερνητική διετία της Νέας Δημοκρατίας.
     Συμπεριφέρεστε, όμως, ή αν θέλετε παρουσιάζετε τα θέματα, ωσάν να ζείτε στην έρημο και να έχετε συνεχώς φαινόμενα οφθαλμαπάτης και αντικατοπτρισμού. Μίλησα για το 2004 και το 2005. Δεν θέλετε να το βλέπετε ως δικό σας έτος το 2004. 
     Μιλήσατε, όμως, για την εικοσαετία του ΠΑ.ΣΟ.Κ.. Δεν ξέρω, έχετε κανένα ιδιαίτερο λόγο να ξεχνάτε ότι μέσα σ’ αυτά τα είκοσι χρόνια, τα τέσσερα είναι της Νέας Δημοκρατίας και του κ. Μητσοτάκη; Εκτός και αν το όραμα Αβέρωφ σας έχει συνεπάρει τόσο, που πράγματι το έχετε ξεχάσει. Διότι ο κ. Μητσοτάκης τον Αβέρωφ ανέτρεψε, αν θυμάμαι καλά, στην ηγεσία της Νέας Δημοκρατίας και εσάς ο προϊστάμενός σας σήμερα Υπουργός, στην Ο.Ν.ΝΕ.Δ..
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ελπίζω να έχετε αγαστή συνεργασία προς το καλό του Υπουργείου και βεβαίως προς το καλό της χώρας. Και είμαι βέβαιος ότι το αίσθημα ευθύνης, που σας διακρίνει, θα σας οδηγήσει στο να αφήσετε πίσω τις παλιές εσωκομματικές σας αντιπαλότητες.
     Το να έρχεστε, όμως, σήμερα, τριάντα χρόνια μετά και να θέλετε να πολιτεύεστε με το όραμα Αβέρωφ, νομίζω ότι τουλάχιστον είναι υπερβολή. Και η Κυβέρνηση -και ειδικά στον κρίσιμο αυτό χώρο της εθνικής άμυνας και της ασφάλειας- δεν πρέπει να πολιτεύεται με υπερβολή, αλλά με σύνεση.
     Οφείλω να πω ότι το ύφος σας από του Βήματος, παρ’ ότι είχε τις γνωστές παρεκτροπές της κυβερνητικής πολιτικής, ήταν συνετό, κύριε Υπουργέ, πράγμα που οφείλω να τονίσω, μακριά από το αλαζονικό ύφος, το ύφος της μεγάλης έπαρσης των προηγούμενων μηνών και της προηγούμενης περιόδου. Νιώθετε την πίεση της κοινωνίας, τη δυσφορία και την αγανάκτηση και είναι καλό που τουλάχιστον δεν σηκώνετε τους τόνους της φωνής σας απέναντι σ’ αυτήν την πίεση και σ’ αυτήν την αγανάκτηση. 
     Αυτήν ήρθαμε να εκφράσουμε με την επερώτησή μας εδώ, την πίεση και την αγανάκτηση, την ανασφάλεια των εργαζομένων στις κρατικές αμυντικές βιομηχανίες, αλλά και τις ιδιωτικές, γιατί χωρίς τις κρατικές δεν υπάρχουν ουσιαστικά και οι ιδιωτικές, αφού λειτουργούν ταυτόχρονα, συμπληρωματικά. Είναι πάνω από είκοσι χιλιάδες οι εργαζόμενοι σ’ αυτές και ειδικά σε ορισμένες τοπικές και περιφερειακές παίζουν κρίσιμο και καθοριστικό ρόλο.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΙΩΑΝΝΗΣ ΜΑΓΚΡΙΩΤΗΣ: Κλείνοντας, κύριε Πρόεδρε, θα ήθελα να πω μόνο τούτο.
     ΠΡΟΕΔΡΕΥΩΝ (Ιωάννης Τραγάκης): Ακόμα κλείνετε, κύριε συνάδελφε;
     ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
     Όπως και η γενικότερη οικονομική πολιτική σας γέννησε ύφεση και απομείωσε δραματικά την αγοραστική δύναμη της μεγάλης πλειοψηφίας του ελληνικού λαού, έτσι χαρακτηρίζεται και η πολιτική σας στην αμυντική βιομηχανία: υποχώρηση στις εκταμιεύσεις, μείωση των προγραμματικών συμφωνιών, απαξίωση και απομείωσή της, υποαπασχόληση και βεβαίως πρόσθετο λειτουργικό κόστος από τις προσλήψεις.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Τα ξαναείπατε αυτά. Ολοκληρώσατε, κύριε συνάδελφε.
     ΙΩΑΝΝΗΣ ΜΑΓΚΡΙΩΤΗΣ: Γι’ αυτό, κύριε Πρόεδρε, καλούμε την Κυβέρνηση, έστω και τώρα, στους λίγους μήνες που της απομένουν για να ολοκληρώσει την κυβερνητική της θητεία, να μην αφήσει τουλάχιστον πίσω  ερημοποίηση στις αμυντικές βιομηχανίες, γιατί βρισκόμαστε μπροστά στη μεγάλη πρόκληση της μεγάλης αμυντικής συνεργασίας στην Ευρώπη και η Ελλάδα πρέπει να προσέλθει σ’ αυτήν τη μεγάλη συνάντηση τουλάχιστον με την ελάχιστη αξιοπιστία της αμυντικής της βιομηχανίας.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ. 
     Ο κύριος Υφυπουργός έχει το λόγο.
     Κύριε Υφυπουργέ, σας προέτρεψε να είστε πιο σκληρός ο κ. Μαγκριώτης. Το μειλίχιο ύφος σας κατά την πρωτολογία σας απ’ ό,τι είδα, μάλλον δεν έκανε.
     ΙΩΑΝΝΗΣ ΜΑΓΚΡΙΩΤΗΣ: Τουλάχιστον αυτό ήταν στα θετικά του.
     ΠΡΟΕΔΡΕΥΩΝ (Ιωάννης Τραγάκης): Περιμένετε τώρα και θα ακούσετε.
     Ορίστε, κύριε Υφυπουργέ, έχετε το λόγο.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να συγχαρώ την κυρία συνάδελφο κατ’ αρχάς που παραμένει στην Αίθουσα, για να αναδείξουμε ότι μπορεί η γυναίκα να υπηρετεί το Κοινοβούλιο και την πολιτική με συνέπεια και αποτελεσματικότητα. Δεν είναι πολύ σύνηθες κάποιος να μένει στην Αίθουσα από την αρχή μέχρι το τέλος μιας συνεδριάσεως.
     Επιτρέψτε μου, κυρία και κύριοι συνάδελφοι, δύο, τρεις πολιτικές απαντήσεις. Δεν ξέρω για ποιο λόγο οι αγαπητοί συνάδελφοι του ΠΑ.ΣΟ.Κ. θέλουν να εμμένουν στο θέμα των υποκλοπών. Υπάρχει μια πολύ μεγάλη ποιοτική διαφορά. Οι υποκλοπές στις τηλεφωνικές συνδιαλέξεις ήτο καθεστώς. Γιατί θέλετε να κρύβετε αυτήν την αλήθεια; Ο κόσμος το είχε τούμπανο και εσείς κρυφό καμάρι. Είχα παρακολουθήσει Υπουργούς του ΠΑ.ΣΟ.Κ. που έλεγαν «μην τα λέμε από το τηλέφωνο, θα τα πούμε από κοντά, διότι κατά πάσα βεβαιότητα υποκλέπτονται οι συνομιλίες μας».
     ΜΙΧΑΗΛ ΧΡΥΣΟΧΟΪΔΗΣ: Προφανώς αστειεύεστε τώρα.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Η ποιοτική διαφορά είναι ότι τώρα αυτά δεν συγκαλύπτονται. Η εντολή της πολιτικής ηγεσίας της χώρας, του Πρωθυπουργού και της Κυβερνήσεως, είναι «όλα στο φως» και στη διαχείριση των θεσμικών παραγόντων. Δεν νομίζω ότι δικάζει ούτε η Α.Δ.Α.Ε. ούτε η Βουλή των Ελλήνων. Εάν θέλουμε να υπηρετήσουμε το δημοκρατικό πολίτευμα σοβαρά και να του δώσουμε ποιότητα και αποτελεσματικότητα, πρέπει να δούμε τη διάκριση των εξουσιών. 
     Εμπιστεύεστε, κύριοι συνάδελφοι του ΠΑ.ΣΟ.Κ., την ελληνική δικαιοσύνη, ναι ή όχι; Έχετε στοιχεία τα οποία δεν έχετε δώσει στη δικαιοσύνη; Θα ήταν πολύ χρήσιμο να τα παραδώσετε. Εμείς δεν είμαστε ούτε με τη «VODAFONE» ούτε με την «ΤΙΜ» ούτε με την οποιαδήποτε άλλη εταιρεία. Είμαστε με τη σωστή συνεργασία των θεσμών της κοινωνίας και του πολιτεύματος, ώστε η τεχνολογία να μη δημιουργεί έλλειμμα δημοκρατίας, αλλά ποιότητα στη δημοκρατία. Ας συνεργασθούμε, ας ακούσουμε τις προτάσεις σας. Τίποτε στο σκοτάδι. Δεν συγκαλύπτουμε. Τελείωσε η εποχή των συγκαλύψεων.
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Παραπέρα, αυτή η Κυβέρνηση φαινόμενα μιμητισμού του αμαρτωλού παρελθόντος δεν πρόκειται να τα ανεχθεί.
     Δεν παρακολουθούντο οι πολίτες, αγαπητέ συνάδελφε. Η Κυβέρνηση παρακολουθείτο, ο Πρωθυπουργός της χώρας παρακολουθείτο.
     ΙΩΑΝΝΗΣ ΜΑΓΚΡΙΩΤΗΣ: Διακόσια ονόματα ήταν.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αν παρακολουθούσατε και πολίτες κατά το παρελθόν και είναι κάτι που δηλώνετε έτσι εμμέσως στη Βουλή των Ελλήνων, είναι θέμα.
     ΙΩΑΝΝΗΣ ΜΑΓΚΡΙΩΤΗΣ: Εκατό ονόματα έδωσε ο κ. Βουλγαράκης.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, μπορώ να μιλήσω χωρίς διακοπές;
     ΠΡΟΕΔΡΕΥΩΝ (Ιωάννης Τραγάκης): Απαντήσατε για το άλλο θέμα. Προχωρήστε στην επερώτηση.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είπα, λοιπόν, ότι η Ελλάδα είναι σήμερα η ισχυρότερη χώρα…
     ΙΩΑΝΝΗΣ ΚΕΦΑΛΟΓΙΑΝΝΗΣ: Γιατί χαμογελάτε…
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Εγώ δεν πρόκειται να ερμηνεύσω χαμόγελα. Εγώ χαιρετίζω το γεγονός ότι το ΠΑ.ΣΟ.Κ. σήμερα τόλμησε και έφερε στη Βουλή θέμα προς συζήτηση, ενώ κρυβόταν πίσω από ερωτήσεις στις εφημερίδες και δεν εμφανιζόταν.
     ΜΙΧΑΛΗΣ ΚΑΡΧΙΜΑΚΗΣ: Μην απαξιώνετε θεσμούς…
     ΠΡΟΕΔΡΕΥΩΝ (Ιωάννης Τραγάκης): Κύριε Καρχιμάκη, θα με αναγκάσετε να κάνω ονομαστική αναφορά σε σας. Παρακαλώ.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Η Ελλάδα είναι η ισχυρότερη χώρα της νοτιανατολικής Ευρώπης. Και ξέρετε γιατί είναι; Με υποχρεώνετε να σας το υπενθυμίσω. Γιατί είναι μέλος της Ευρωπαϊκής Ένωσης, γιατί είναι μέλος του ΝΑΤΟ, γιατί είναι μέλος όλων εκείνων των μεγάλων συμμαχιών που όλες οι άλλες χώρες οι γειτονικές με την Ελλάδα, επιδιώκουν να γίνουν μέλη. Άρα, έχουν την ανάγκη της Ελλάδας. Ευτυχώς, λοιπόν, που η Ελλάδα δεν γεννήθηκε το 1981…
     ΙΩΑΝΝΗΣ ΜΑΓΚΡΙΩΤΗΣ: Άρα ήταν και το 1980 πανίσχυρη…
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σαφώς και το 1980.
     Και ήτο αν θέλετε, όταν ο μεγάλος εθνάρχης Κωνσταντίνος Καραμανλής τόλμησε από αυτό το ιερό Βήμα –και να θυμόμαστε μερικές φορές ενίοτε και ποιοι μεγάλοι πολιτικοί πέρασαν από αυτή τη Βουλή- να πει το «ανήκομεν εις τη Δύση». Που σήμαινε ότι ανήκουμε στην πρόοδο, ανήκουμε στον πολιτισμό, ανήκουμε στην ελευθερία, ανήκουμε στη δημοκρατία, ανήκουμε στην Ευρωπαϊκή Ένωση, εκεί που θέλουν να ανήκουν όλοι οι άλλοι λαοί που στερήθηκαν την ελευθερία, που στερήθηκαν τη δημοκρατία, που στερήθηκαν την πρόοδο.
     Να έρθουμε στο θέμα της αμυντικής, της πολεμικής βιομηχανίας. Δεν ξέρω πόσο σας ενοχλεί, αγαπητοί συνάδελφοι, η αναφορά στο όνομα του Ευάγγελου Αβέρωφ. Ο Ανδρέας Παπανδρέου πάντως όταν ανελάμβανε το Υπουργείο Εθνικής Αμύνης από τον Ευάγγελο Αβέρωφ, ανεγνώρισε παρά τη σκληρότητα της πολώσεως εκείνη την εποχή, ότι σ’ αυτόν τον τομέα έγινε πολύ σπουδαίο έργο. Εν πάση περιπτώσει, ήτο έμπνευση, όραμα και υλοποίηση Ευάγγελου Αβέρωφ η Ε.Α.Β..
     Η Ε.Α.Β. όμως που εσείς παραδώσατε ήταν μια απαξιωμένη. Σας προκάλεσε, σας παρακάλεσε να προσθέσετε αν θέλετε στο δικό μας γνωστικό αντικείμενο. Έγινε κάποια επένδυση εκσυγχρονισμού της Ε.Α.Β. ή της Ε.Β.Ο. στα χρόνια που κυβερνήσατε αυτήν τη χώρα και δεν τη γνωρίζουμε; Διακόψαμε καμία τέτοια επενδυτική διαδικασία και δεν το γνωρίζουμε;
     Εμείς οραματιστήκαμε ισχυρή κρατική πολεμική βιομηχανία που την έχει ανάγκη και η οικονομία και η κοινωνία και η εθνική μας άμυνα. Και εσείς επιλέξατε αντ’ αυτής την απαξίωση και τους μεσάζοντες. Και πολλές φορές χρησιμοποιούσατε την Ε.Α.Β., την Ε.Β.Ο., την ΠΥΡΚΑΛ να αναθέτουν στους μεσάζοντες. 
     Αυτή η εποχή τελείωσε. Είναι κεντρική μας πολιτική η αναβάθμιση της εθνικής αμυντικής βιομηχανίας και για τη συμμετοχή της στην ενίσχυση της εθνικής μας οικονομίας και γιατί η Κυβέρνηση της Νέας Δημοκρατίας έχει απόλυτη ευαισθησία στη διασφάλιση των θέσεων εργασίας των χιλιάδων εργαζομένων και γιατί όσο μεγαλύτερο είναι το ποσοστό που καλύπτει τις εξοπλιστικές μας ανάγκες η εθνική μας αμυντική βιομηχανία τόσο ισχυρότερη είναι η εθνική μας άμυνα και οι Ένοπλες Δυνάμεις. Αυτή είναι η θέση της Νέας Δημοκρατίας, η θέση της Κυβερνήσεως γι’ αυτό και αναβαθμίζουμε την εθνική μας άμυνα.
     Θα ήθελα να σας παρακαλέσω –συγγνώμη γι’ αυτό- να ασχοληθείτε περισσότερο με το τι δεν κάνατε. Ακούστε αυτό που θα σας διαβάσω τώρα: «Η Ε.Α.Β. έχει σημαντικά διαρθρωτικά προβλήματα στη δομή της ως οικονομικός οργανισμός με αποτέλεσμα την αμφισβήτηση της δυνατότητας λειτουργίας της με την ισχύουσα νομοθεσία. Έχει σημαντικότατο πρόβλημα άμεσης ρευστότητας. Είναι υπερχρεωμένη. Έχει σοβαρό δομικό, ουσιαστικό πρόβλημα συγκρότησης ύψους του κόστους λειτουργίας της με αποτέλεσμα να μην μπορεί με την παρούσα μορφή λειτουργίας να δημιουργήσει κέρδος.» 
     Αυτά δεν τα είπε η Νέα Δημοκρατία όταν ήτο αντιπολίτευση, ούτε τα λέει σήμερα το ΠΑ.ΣΟ.Κ. που είναι Αντιπολίτευση. Αυτά τα είπε ο σύμβουλος που πληρώσατε 200.000 ευρώ το 2002 για να σας κάνει επιχειρησιακό σχέδιο. Αυτή ήτο η Ε.Α.Β..
     ΙΩΑΝΝΗΣ ΜΑΓΚΡΙΩΤΗΣ: Εμείς δεν είπαμε ότι δεν είχε προβλήματα. Δεν το κρύψαμε. Αυτή είναι η διαφορά μας.
     ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
     Ορίστε, κύριε Μιχαλολιάκο.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και η διακοπή είναι μορφή πολιτικής πράξης. Εγώ θα προσπαθήσω να συνεχίσω, κύριε Πρόεδρε, και να με βοηθήσετε. 
     Θέλω ακόμη να θέσω υπ’ όψιν σας -δεν θυμάμαι ποιος από τους αγαπητούς συναδέλφους, μη σωστά ενημερωμένος, αναφέρθηκε στην αναβάθμιση των XIOYI, των περιβόητων ελικοπτέρων- ότι ο Πρόεδρος της Ε.Α.Β. δυο μήνες προ των εκλογών έδωσε με απευθείας ανάθεση στην αμερικάνικη εταιρεία -παρά το γεγονός ότι το Ανώτατο Στρατιωτικό Συμβούλιο είχε εκφράσει επιφυλάξεις- 3,5 εκατομμύρια δολάρια. Αυτά τα 3,5 εκατομμύρια δολάρια τα πλήρωσε ο ελληνικός λαός, παρά το γεγονός ότι οι θεσμικοί παράγοντες του Υπουργείου Εθνικής Αμύνης είχαν προειδοποιήσει ότι δεν είναι απλώς σπατάλη, είναι πέταμα. Ήτο άγνοια; Ήτο εσκεμμένη παρέκκλιση από τα θεσμικά του καθήκοντα; Ήτο ασυνεννοησία; Πάντως, αυτή είναι η αλήθεια και έτσι έχουμε σήμερα τα υλικά για να γίνει η αναβάθμιση των δυο ελικοπτέρων, τα οποία κοιμούνται σε μια αποθήκη και είναι άχρηστα. Αυτή ήταν η πολιτική της Ε.Α.Β. μέχρι τις εκλογές του Μαρτίου του 2004. Και κάποιος από εσάς μας ελέγχει κιόλας γιατί δεν έγινε αυτή η αναβάθμιση. Γιατί εμείς πιστεύουμε στους θεσμούς. Μας ελέγξατε γιατί δεν δώσαμε τα 700.000.000 ευρώ. Δεν διαχειριζόμαστε χρήματα ατομικά μας. Το Ε.Μ.Π.Α.Ε., το οποίο πρόκειται να εγκριθεί …
     ΙΩΑΝΝΗΣ ΜΑΓΚΡΙΩΤΗΣ: Ο κ. Σπηλιωτόπουλος το είπε!
     ΠΕΤΡΟΣ ΕΥΘΥΜΙΟΥ: Ο κ. Σπηλιωτόπουλος το είπε, δεν το είπαμε εμείς! Και είναι 710.000.000 ευρώ για την ακρίβεια. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ακριβώς αυτό που είπε ο κ. Σπηλιωτόπουλος, τα 710.000.000 ευρώ για την ακρίβεια, έχει συμπεριληφθεί στο Ε.Μ.Π.Α.Ε., που, όπως γνωρίζετε …
     ΙΩΑΝΝΗΣ ΜΑΓΚΡΙΩΤΗΣ: Πότε θα έρθει; Πού είναι; Δεν γνωρίζουμε. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μην διακόπτετε, παρακαλώ. 
     ΧΡΗΣΤΟΣ ΖΩΗΣ: Δεν σας βλέπω να διαμαρτύρεστε, όταν σας εγκαλεί για άλλα. Πείτε το για τα Πρακτικά. 
     ΠΡΟΕΔΡΕΥΩΝ (Ιωάννης Τραγάκης): Τι; Αμέσως να υλοποιηθεί το Ε.Μ.Π.Α.Ε.; Τουλάχιστον βλέπω δυο που ξέρουν απ’ αυτά. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, δεν έχω πρόβλημα, απλώς να μου δώσετε χρόνο, γιατί δεν μιλάω.
     ΠΡΟΕΔΡΕΥΩΝ (Ιωάννης Τραγάκης): Ούτως ή άλλως κρατάω χρόνο από τη δευτερολογία σας.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Εγώ θα προτιμούσα ως πολίτης αυτής της χώρας μια λεβέντικη στάση του σημερινού ΠΑ.ΣΟ.Κ., να πουν ότι «ο συγκεκριμένος πρόεδρος που είχαμε διορίσει υπέπεσε στην απιστία του καθήκοντος και έκλεψε από τον ελληνικό λαό 3,5 εκατομμύρια δολάρια».
     ΠΡΟΕΔΡΕΥΩΝ (Ιωάννης Τραγάκης): Απιστία; Μεγάλη καταγγελία αυτή. Ακούστε το αυτό: 3,5 εκατομμύρια δολάρια. 
     (Θόρυβος στην Αίθουσα)
     ΜΙΧΑΗΛ ΧΡΥΣΟΧΟΪΔΗΣ: Πήγε στα δικαστήρια; Καταδικάστηκε; 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Βεβαίως. Το Μάιο δικάζεται, έχει παραπεμφθεί. Ασφαλώς.
     ΜΙΧΑΗΛ ΧΡΥΣΟΧΟΪΔΗΣ: Γιατί τον κατηγορείτε, χωρίς να έχει δικαστεί;
     ΜΙΧΑΗΛ ΚΑΡΧΙΜΑΚΗΣ: …(Δεν ακούστηκε)
     ΠΡΟΕΔΡΕΥΩΝ (Ιωάννης Τραγάκης): Ένα λεπτό! Καθίστε κάτω, κύριε Καρχιμάκη.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Έχετε την εντύπωση ότι με αυτές τις διακοπές…
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει την ευθύνη αυτών που λέει. Καθίστε κάτω, παρακαλώ.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Έχετε την εντύπωση ότι αυτού του είδους οι διακοπές θα λογοκρίνουν τον πολιτικό μου λόγο από Βήματος Βουλής; 
     ΠΕΤΡΟΣ ΕΥΘΥΜΙΟΥ: Απλώς, αν προαναγγέλλετε αποφάσεις δικαστηρίου, είναι δική σας ευθύνη.
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: «Κατηγορήθηκε» είπε, δεν είπε «καταδικάστηκε». 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δικάζεται, είπα, έχει παραπεμφθεί. Δικάζεται το Μάιο. 
     Ενδεικτικό, λοιπόν, δείγμα της πολιτικής ηθικής, η οποία ήταν αναγκαίο προαπαιτούμενο επί προηγουμένης διακυβερνήσεως για τη στελέχωση της αμυντικής βιομηχανίας είναι η περίπτωση του Προέδρου σας. Ακούστε, επιτέλους. Μάθετε και να ακούτε. Εκτός αν θέλετε το Ε.Μ.Π.Α.Ε. να το εγκρίνει η Κοινοβουλευτική Ομάδα του ΠΑ.ΣΟ.Κ. μόνο και όχι το ΚΥ.Σ.Ε.Α.. Ε, τι να κάνουμε; Το ΚΥ.Σ.Ε.Α. έχει την αρμοδιότητα. 
     Και ξέρετε ποια είναι η διαφορά; Θα το πω με τη σκληρότητα του λόγου και ερμηνεύστε το όπως θέλετε. Το Ε.Μ.Π.Α.Ε. επί των προηγουμένων κυβερνήσεων το έκαναν οι ημέτεροι, το έκαναν τα συμφέροντα. Τώρα γίνεται μόνο σύμφωνα με τις ανάγκες των επιτελείων και των τριών κλάδων και του Γ.Ε.Ε.Θ.Α., εγκρίνεται από την πολιτική ηγεσία, πάει στο ΚΥ.Σ.Ε.Α., δηλαδή στην Κυβέρνηση, η οποία απολογείται στον ελληνικό λαό. Είναι μόνο όποιες είναι οι πραγματικές ανάγκες των Ενόπλων Δυνάμεων. Αυτά τα εξοπλιστικά προγράμματα θα υλοποιήσουμε εμείς, όχι τα εξοπλιστικά προγράμματα που κάποια συμφέροντα εξωθεσμικά, απαξιώνοντας την κρατική μας πολεμική βιομηχανία, πιέζουν να υιοθετήσουμε. Αυτή είναι η διαφορά.
     Λοιπόν, ο κύριος Πρόεδρός σας παρά το γεγονός ότι το Ανώτατο Στρατιωτικό Συμβούλιο από τις 5 Δεκεμβρίου είχε γνωματεύσει για την επανεξέταση της αναγκαιότητος αναβάθμισης-εκσυγχρονισμού τριάντα ελικοπτέρων απηρχαιωμένων, υπέγραψε σύμβαση με γνωστή αμερικανική εταιρεία και κατέβαλε το ποσόν των 3.419.982 δολαρίων Η.Π.Α. για την αγορά δύο πακέτων υλικών αναβάθμισης. Φαντάζομαι το πολιτικό μένος, την επιθετικότητα, με την οποία θα είχατε αντιδράσει αν τέτοιο γεγονός είχε συμβεί επί Κυβέρνησης Νέας Δημοκρατίας που δεν θα μπορούσε ποτέ να έχει συμβεί. Τουλάχιστον βρείτε τη λεβεντιά να το καταγγείλετε σήμερα ως Αντιπολίτευση. 
     Επιτέλους, για κάποιους λόγους σας απέρριψε ο ελληνικός λαός. Δεν κάνουν λάθη οι λαοί, όταν απορρίπτουν μία κυβέρνηση. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε πάρει και το χρόνο της τριτολογίας σας. Παρακαλώ ολοκληρώστε.
     ΠΕΤΡΟΣ ΕΥΘΥΜΙΟΥ: Κύριε Υπουργέ, μην κάνετε χρήση ηθικών διατυπώσεων, όταν έχετε εις βάρος σας την αγορά τριάντα F 16 με παρόμοιες διαδικασίες. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αν με προκαλείτε, θέλετε να σας πω κι’ άλλο; 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υπουργέ, να είστε ήρεμος. 
     Κύριε Ευθυμίου, θα λογοκρίνετε τι θα πει ο κύριος Υπουργός; 
     ΠΕΤΡΟΣ ΕΥΘΥΜΙΟΥ: Δεν αποδεχόμεθα παρόμοιου χαρακτήρα διατυπώσεις. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να επαναδιατυπώσω, λοιπόν, κύριοι συνάδελφοι. Παρακαλώ και τον Πρόεδρο κ. Κακλαμάνη που ήρθε τώρα, να με ακούσει.
     Το Δεκέμβριο του 2003 ο τότε πρόεδρος της Ε.Α.Β. παρά το γεγονός ότι το Ανώτατο Στρατιωτικό Συμβούλιο, δηλαδή το θεσμοθετημένο όργανο είχε διαφορετική άποψη  προχώρησε σε υπογραφή σύμβασης απευθείας ανάθεσης σε συγκεκριμένη ξένη εταιρεία και κατέβαλε σ’ αυτήν 3.500.000 δολάρια για να αγοράσει δύο πακέτα ανταλλακτικών για την αναβάθμιση δύο ελικοπτέρων. Περιττό να πω ότι αυτά τα ανταλλακτικά ποτέ δεν χρησιμοποιήθηκαν. Δεν ήταν απλώς σπατάλη. Ήταν καταλεηλάτηση. Είχε σαν αποτέλεσμα η εταιρεία, δηλαδή ο ελληνικός λαός να ζημιωθεί αυτά τα χρήματα. Αυτό λέω και είναι πολύ απλό. Γι’ αυτό είπα ότι παραπέμπεται σε δίκη ο συγκεκριμένος πρόεδρος. 
     Νομίζω ότι όλες οι πολιτικές δυνάμεις αυτής της χώρας, ακόμα και η πολιτική δύναμη που τον είχε επιλέξει, έχουν και δικαίωμα και καθήκον να τον καταγγείλουν ως φαινόμενο πολιτικής παρακμής.
     ΙΩΑΝΝΗΣ ΜΑΓΚΡΙΩΤΗΣ: Ως γεγονός.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ως γεγονός. Χαίρομαι που το αναγνωρίζετε. Είναι μια άμεση αναγνώριση το ότι είναι γεγονός. 
     ΜΙΧΑΛΗΣ ΧΡΥΣΟΧΟΪΔΗΣ: Κύριε Πρόεδρε, θα πρέπει να κλείσουμε. 
     ΠΡΟΕΔΡΕΥΩΝ (Ιωάννης Τραγάκης): Βεβαίως, τελειώνει ο κύριος Υπουργός. Όμως, εδώ που τα λέμε και εσείς τον προκαλέσατε, οπότε η δράση φέρνει αντίδραση.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κλείνοντας, λοιπόν, θα ήθελα να παρακαλέσω να επισκεφθούμε μαζί όλους τους χώρους της κρατικής αμυντικής βιομηχανίας, συνάδελφοι από όλα τα κόμματα και η θεσμοθετημένη Επιτροπή Εξωτερικών και Άμυνας και όποιοι δημοσιογράφοι θέλουν.
     ΧΡΗΣΤΟΣ ΖΩΗΣ: Σωστή πρόταση.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Μην παραποιούμε τα γεγονότα. Ποτέ δεν απαγορεύτηκε σε κανένα συνάδελφο και σε κανένα κόμμα ούτε και σε δημοσιογράφο, να επισκεφτούν χώρους της κρατικής αμυντικής βιομηχανίας. Αυτό που λέει η σοβαρή προσέγγιση είναι ότι δεν επιτρέπεται  η κάμερα να περιφέρεται οπουδήποτε και να επιδεικνύει κρατικά πολεμικά εργοστάσια. Να αποδώσουμε την αλήθεια την οποία ελπίζω ότι δεν την παραποιείτε σκοπίμως ότι τον κ. Σπηλιωτόπουλο συνόδευε η κινηματογραφική υπηρεσία του Υπουργείου Εθνικής Άμυνας. 
     ΙΩΑΝΝΗΣ ΜΑΓΚΡΙΩΤΗΣ: Αυτοί πέρασαν την εικόνα στα κανάλια;
     ΠΡΟΕΔΡΕΥΩΝ (Ιωάννης Τραγάκης): Μην διακόπτετε σας παρακαλώ, για να ολοκληρώσουμε επιτέλους!
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αν προτείνετε να καταργηθεί η κινηματογραφική υπηρεσία του Υπουργείου Εθνικής Άμυνας, εγώ δεν θα συμφωνούσα.
     ΠΡΟΕΔΡΕΥΩΝ (Ιωάννης Τραγάκης): Και δεν πρέπει να συμφωνείτε! 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κλείνω, λοιπόν, με μία δήλωση, η οποία είναι η πεμπτουσία της πολιτικής μας και αν θέλετε, κύριε Μαγκριώτη, ακούστε την και εσείς! Ό,τι παράγεται ή ό,τι επισκευάζεται όχι μόνο από την κρατική μας πολεμική βιομηχανία εντός της Ελλάδος, θα γίνεται εδώ. Αυτό είναι η στόχευση του Υπουργείου Εθνικής Άμυνας για την προμήθεια εξοπλιστικών συστημάτων. Ό,τι δεν παράγεται ή ό,τι δεν επισκευάζεται και μπορεί με σωστό προγραμματισμό επενδύσεων να παράγεται ή να επισκευάζεται στο μέλλον εδώ, είναι πάλι επιλογή μας να κάνουμε αυτές τις επενδύσεις. Γιατί επιλογή μας είναι να ενισχύσουμε την εθνική μας άμυνα και να σταματήσουμε τον κατήφορο της απαξίωσης, γιατί εμείς δεν έχουμε δεσμεύσεις σε συμφέροντα, αλλά δεσμεύσεις στον ελληνικό λαό, τον οποίο υπηρετούμε! 
     Κλείνοντας, θα ήθελα να σας ευχαριστήσω πολύ για την ευκαιρία που  μας δώσατε να πούμε την πολιτική μας. Να είστε καλά! 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     Κύριε Πρόεδρε, θέλετε να κάνετε παρέμβαση; Έχετε το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακολουθούσα τη συζήτηση από το γραφείο μου και με την άδειά σας και την άδεια όλων των συναδέλφων, θα ήθελα να παρατηρήσω ότι, τελικώς, ο κύριος Υπουργός δεν μας είπε για την «ταμπακιέρα». Δεν μας είπατε, κύριε Υπουργέ, τι θα κάνετε ώστε αυτή η αμυντική βιομηχανία να αποκτήσει μία προοπτική, γιατί νομίζω ότι αυτός ήταν ο σκοπός της επερώτησης και αυτά άκουσα ότι ανέπτυξαν οι συνάδελφοι του ΠΑ.ΣΟ.Κ. από το Βήμα. Σας έκαναν κριτική, κύριε Υπουργέ, για την πολιτική σας σ’ αυτό το θέμα!
     Ήθελα λοιπόν, κύριε Πρόεδρε, να πω το εξής: Αυτός ο χώρος δεν είναι αίθουσα δικαστηρίου! Είναι αίθουσα πολιτικών συζητήσεων, ιδεολογικών και πολιτικών αντιπαραθέσεων. Επαναλαμβάνω ότι δεν είναι αίθουσα δικαστηρίου! Απλούστατα, εδώ δεν έχουμε κάποια διαδικασία ώστε ό,τι ισχυρίζεται κάποιος και ό,τι αντιτάσσει η άλλη πλευρά, να υπάρχει η δυνατότητα αυθωρεί και παραχρήμα ώστε κάποιος τρίτος να λέει σ’ αυτούς που μας ακούνε, σ’ αυτούς που γράφουν ό,τι λέμε, ότι αυτό είναι ακριβές ή το άλλο είναι ανακριβές. Επιπλέον, υπάρχουν υποθέσεις που εκκρεμούν στη δικαιοσύνη και εγώ δεν παίρνω θέση σ’ αυτήν την υπόθεση στην οποία αναφέρθηκε ο κ. Υπουργός.
     ΠΡΟΕΔΡΕΥΩΝ (Ιωάννης Τραγάκης): Αναφέρεστε σ’ αυτό που είπε και ο κ. Καρχιμάκης, στο έγγραφο που κατέθεσε; 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν αναφέρομαι σ’ αυτό και θα ήθελα να σας παρακαλέσω να μην με διακόπτετε. Με όλο το σεβασμό και την αγάπη και προς εσάς και προς το Προεδρείο, πρέπει να πω ότι η αφορμή που ήρθα μέσα είναι ότι σας άκουσα να επισημαίνετε ένα γεγονός, σε περίπτωση που δεν το ακούσαμε καλά. Είπατε για 3,5 δισεκατομμύρια. Αντιλαμβάνομαι, όμως, ότι όταν κανείς είναι στην Έδρα επί ώρες –και εγώ δεν μπορώ να πω ότι είμαι αναμάρτητος- παρασύρεται καμιά φορά και ξεχνάει ότι όταν είναι στην Έδρα, δεν ανήκει σε κανένα κόμμα και δεν πρέπει να επισημαίνει τίποτα. Όποιος κατάλαβε, κατάλαβε!
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, η επισήμανση έγινε γιατί δεν είχε ακουστεί καλά! 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, καταλαβαίνετε –διότι δεν είστε και νομικός- τι σημαίνουν αυτά που είπατε εδώ για την υπεράσπιση αυτού του προέδρου; Δηλαδή, έρχεστε εσείς και προαναγγέλλετε μία δίκη -της οποίας μάλιστα έχει προσδιοριστεί και η ημέρα διεξαγωγής της- και με το βάρος της κυβερνητικής σας ιδιότητας και μάλιστα, σε αντιπαράθεση προς τη Μειοψηφία της Βουλής, επιμένετε. Εγώ δεν σας κατηγορώ γιατί πιστεύετε σ’ αυτά που είπατε, αλλά επιτρέψτε μου να σας επισημάνω ότι είναι λάθος. 
     Εγώ, αν ήμουν υπερασπιστής του οποιουδήποτε καταγγέλλεται εδώ μέσα, θα επικαλούμουν αυτό το γεγονός, δηλαδή ότι κατά κάποιο τρόπο προδιαγράφει και την εξέλιξη μιας ποινικής δίκης. Γι’ αυτό λέω ότι είναι λάθος και το κάνουμε όλοι μας πολλές φορές. Ξεχνάμε ότι αυτή η Αίθουσα είναι Αίθουσα πολιτικών συζητήσεων και τη μεταβάλλουμε σε Αίθουσα ποινικού δικαστηρίου, ενίοτε δε –δυστυχώς- και πταισματοδικείου, αν κανείς προσέξει τι και τι λέγεται εδώ μέσα.  Αυτό υποβαθμίζει και την Αίθουσα και το ρόλο όλων μας!
     Δεύτερον, επειδή εδώ πρέπει να εξετάζουμε πολιτικές ευθύνες και μάλιστα να προετοιμάζουμε τη δυνατότητα, η ανεξάρτητη δικαιοσύνη να δει μετά και ποινικές ή άλλες ευθύνες κατώτερων οργάνων, γι’ αυτό ο ομιλών έχει επανειλημμένως στη διάρκεια αυτών των δύο ετών –και επικαλούμαι συναδέλφους που βρίσκονται εδώ- ζητήσει και έχει επισημάνει –σας το λέω και απόψε- ότι τον Ιούνιο παραγράφονται όλα αυτά είτε πραγματικά είτε φανταστικά για τα οποία και προτάσεις εδώ ανακριτικών επιτροπών καταθέτατε ως αντιπολίτευση και εξεταστικών επιτροπών και στο λαό λέγατε. Άκουσα και τον μέχρι πρότινος προϊστάμενό σας –πολιτικά εννοώ- Υπουργό να λέει σε ένα συνέδριο της Νέας Δημοκρατίας «ο λαός ζητάει να γυρίσουν πίσω τα κλεμμένα» και προφανώς εννοούσε το ΠΑ.ΣΟ.Κ..
     Επειδή, λοιπόν, κύριε Υπουργέ, μπορώ να πω για τον εαυτό μου και τους παρευρισκόμενους εδώ και εν πάση περιπτώσει αν μου δακτυλοδεικτήσετε και  μου αποδείξετε για κάποιον του ΠΑ.ΣΟ.Κ., εγώ θα του κόψω την «καλημέρα» την επόμενη μέρα. Και σας βεβαιώ ότι στο ΠΑ.ΣΟ.Κ. δεν θα έχει θέση. Από εκεί και πέρα να ρίχνουμε βολές που, τελικά, μόνο κρότο κάνουν και κανένα στόχο δεν επιτυγχάνουν, εγώ δεν καταλαβαίνω τι εξυπηρετεί. Και πρέπει επίσης να σας πω ότι όχι μόνο τώρα που έχετε την πλειοψηφία και, κυρίως, η Κυβέρνηση κινεί τέτοιες διαδικασίες -έχει η Κυβέρνηση μια πλειοψηφία που τη στηρίζει που έχει και εντολή από τον ελληνικό λαό να στηρίξει προσπάθειες της Κυβέρνησης για οποιαδήποτε κάθαρση- δεν έχετε ζητήσει εσείς ως Κυβέρνηση, πλην μιας περιπτώσεως η οποία έχει βαλτώσει, καρκινοβατεί, μάλλον δεν ξέρουμε τι έγινε, αυτή για τα περίφημα εξοπλιστικά προγράμματα. Δεν έχετε επαναφέρει εδώ καμία άλλη πρότασή σας, ώστε με την πλειοψηφία που έχετε, πριν από τον Ιούνιο να προφθάσει η Βουλή και να πει, εδώ υπάρχουν πολιτικές ευθύνες, εκεί υπάρχουν ποινικές ευθύνες και να μην πάμε στο παρελθόν ξανά. Είμαστε ήδη στον εικοστό πρώτο αιώνα, όπου αν θες μετά τα ποινικά δικαστήρια, πολλές φορές αμφισβητούμενα, έτσι ή αλλιώς είτε αθωώνουν είτε καταδικάζουν όταν πρόκειται και για ζητήματα που έχουν να κάνουν με άσκηση πολιτικής, να κυνηγούν προέδρους, αντιπροέδρους, στελέχη, λες και οι Υπουργοί, η Κυβέρνηση δεν έχει καμιά ευθύνη.
     Αυτό, λοιπόν, ο ελληνικός λαός το ερμηνεύει και μιλάει για συμψηφισμούς. Λέει ότι και αυτοί κάνουν τώρα, αύριο θα κάνουν τα στραβά  μάτια. Αυτό που κάνατε απόψε και δεν το κάνετε μόνο εσείς, το κάνει, δυστυχώς, αρχίζοντας από τον Πρωθυπουργό όλη η Κυβέρνηση. Αυτό επιτρέψτε μου να το χαρακτηρίσω, πολιτικά, εγκληματικό για τη λειτουργία του δημόσιου βίου της χώρας. Όπως είναι εγκληματικό το ότι αγνοήσατε πως μέχρι το 1993 δύο Πρωθυπουργοί ένας από τη μία παράταξη, ένας από την άλλη πήγαν στο Ειδικό Δικαστήριο κατηγορούμενοι για υποκλοπές. Και είπαμε, κάνουμε μια ανεξάρτητη αρχή, να μην κατηγορεί η Κυβέρνηση την Αντιπολίτευση και η Αντιπολίτευση την Κυβέρνηση ότι υποκλέπτει, ότι παρακολουθεί συμφέροντα κομματικά, οτιδήποτε. Και εδώ αγνοήσατε το Σύνταγμα και την ομόφωνη απόφασή μας για την επιλογή των στελεχών της ανεξάρτητης αρχής, η οποία έρχεται, αφού επί ένδεκα μήνες θάψαμε ένα θέμα που αφορά το δημόσιο βίο, τα ατομικά δικαιώματα, το αν θα πάμε στο 1950, που θυμάμαι ως φοιτητής φοβόμουν ποιος με παρακολουθεί, που θα μιλήσω, τι θα κάνω. Αυτά είναι εγκληματικά κατά τη γνώμη μου λάθη. Ασφαλώς, δεν υπάρχει πρόθεση γι’ αυτό το αποτέλεσμα.
     Δεν μπορώ εγώ να πω –γιατί και εσείς είστε μια δημοκρατική παράταξη- ότι ενσυνειδήτως υπονομεύετε το δημόσιο βίο. Όμως, εξ αντικειμένου τι άλλο προκύπτει; 
     Για αυτό εγώ παρακαλώ και την Κυβέρνηση, δι’ υμών, τον Πρωθυπουργό και την Κοινοβουλευτική Ομάδα της Νέας Δημοκρατίας. Πρέπει να τελειώσει αυτή η ιστορία! Παρακαλώ τάχιστα! Έχετε πλειοψηφία. Να γίνουν εξεταστικές και  ανακριτικές επιτροπές. Να αναζητηθούν ευθύνες. Αν υπάρχουν, να επιβεβαιωθούν. Και να μην υπάρχει αυτή η ιστορία, που βλέπουμε εδώ και ενάμιση χρόνο, που μιλάμε για εξοπλιστικά και που δηλητηριάζουμε τον ελληνικό λαό. Μπορεί να υπάρχουν ευθύνες. Δεν το ξέρω εγώ. Για αυτό είπατε ότι κάνετε μία εξεταστική επιτροπή. 
     Τι θα πείτε μεθαύριο, αν αυτό το δικαστήριο απαλλάξει αυτόν τον πρόεδρο, που δεν ξέρω καν πώς τον λένε; Τι θα πείτε; Πρέπει να παραιτηθείτε. Όμως, και αν τον καταδικάσει, πάλι πρέπει να παραιτηθείτε. Διότι θα λένε: «Μα, είχε προαναγγείλει ο Υπουργός από τη Βουλή την ενοχή του!» 
     Αυτά ήθελα να πω, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ. )
     ΜΙΧΑΛΗΣ ΧΡΥΣΟΧΟΪΔΗΣ: Κύριε Πρόεδρε, θα ήθελα να πάρω το λόγο.
     ΠΡΟΕΔΡΕΥΩΝ (Ιωάννης Τραγάκης): Όχι, κύριε Χρυσοχοΐδη. Γιατί θα κάνει παρέμβαση ο Υπουργός. Έχει το δικαίωμα να κάνει.
     Ορίστε, κύριε Υπουργέ. Έχετε το λόγο για πέντε λεπτά. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, φαίνεται ότι έκανα λάθος εκτίμηση. Ήλπιζα ότι ο Πρόεδρος κ. Κακλαμάνης είχε, πράγματι, παρακολουθήσει τη συζήτηση που προηγήθηκε και ήρθε να ελέγξει τους συναδέλφους…
     ΑΠΟΣΤΟΛΟΣ ΚΑΚΛΑΜΑΝΗΣ: Σας διαβεβαιώ ότι την παρακολούθησα, κύριε Υπουργέ. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Παρακαλώ! Τότε δεν θα ακούσατε καλά. Κάπου αλλού θα ήσασταν αφοσιωμένος εκείνη την ώρα. Προσωπικά δεν θα ανακαλέσω την εκτίμηση που έχω στο πρόσωπό σας. 
     Ήρθε, λοιπόν, να ελέγξει τους συναδέλφους του ΠΑ.ΣΟ.Κ., που ακριβώς δίκαζαν εντός της Αιθούσης. Υποδύονταν το ρόλο του δικαστού. Είχαν βγάλει και το πόρισμα και το συμπέρασμα. Είχαν καταδικάσει για το ποιος ευθύνεται για τις παρακολουθήσεις και όχι μόνο με την έννοια των πολιτικών ευθυνών, αλλά και των ποινικών. 
     Αντίθετα, εγώ, παρά τις συνεχείς διακοπές, προσπάθησα να πω ότι η προσφορά μας στο πολίτευμα, θα είναι στην κατεύθυνση της βελτίωσης της ποιότητας και της αποτελεσματικότητας. Να αφήσουμε τους θεσμούς να λειτουργήσουν. Η μεγάλη προσφορά αυτής της Κυβερνήσεως είναι ότι έχει παραπέμψει το θέμα των υποκλοπών στη δικαιοσύνη και το καθήκον όλων μας είναι, όποιος έχει στοιχεία να τα παραδώσει στη δικαιοσύνη. 
     Κατά την άποψή μου, αυτή ήταν η παρέκκλιση όλων μας από τις θεσμικές μας υποχρεώσεις. Το γεγονός ότι ήρθαν και δίκασαν ένα πάρα πολύ ευαίσθητο θέμα. Εγώ παρακάλεσα όλοι οι θεσμοί της κοινωνίας να συνεργαστούμε, ώστε να μη μπορεί η πρόοδος της τεχνολογίας να δημιουργεί έλλειμμα στα πολιτικά μας δικαιώματα, αλλά να υπηρετεί τη δημοκρατία. 
     Κατήγγειλα ένα πραγματικό γεγονός ότι ο τότε Πρόεδρος της Ε.Α.Β., χωρίς να έχει προηγηθεί αυτό που ο νόμος προβλέπει, δηλαδή η κύρια σύμβαση μεταξύ Υπουργείου Εθνικής Αμύνης και Ε.Α.Β.,..
     ΑΠΟΣΤΟΛΟΣ ΚΑΚΛΑΜΑΝΗΣ: Το δις εξαμαρτείν…
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ακούστε με, σας παρακαλώ πολύ!
     Γιατί εγώ έχω την εντύπωση ότι ο Απόστολος Κακλαμάνης θέλει η Βουλή των Ελλήνων να διατηρήσει στοιχεία του υπερκομματικού του χαρακτήρα και να εξακολουθεί να αγαπάει το ΠΑ.ΣΟ.Κ.! 
     Δεν είχε, λοιπόν, προηγηθεί αυτό, που ο νόμος επιβάλλει, η κύρια σύμβαση μεταξύ Υπουργείου Εθνικής Αμύνης και Ε.Α.Β., δηλαδή ν’ αναλάβει η Ε.Α.Β. σε συνεργασία με κάποιον την αναβάθμιση των «ΧΙΟΥΙ». Και όχι μόνο αυτό. Παρά το γεγονός ότι το Ανώτατο Στρατιωτικό Συμβούλιο εξέφρασε επισήμως επιφυλάξεις, παρά τις πολιτικές εντολές, προχώρησε στην υπογραφή απευθείας αναθέσεως και κατέθεσε 3,5 εκατομμύρια δολάρια σε μια εταιρεία «τάδε» για υλικά που δεν χρειάζεται ο ελληνικός στρατός και ο σχεδιασμός του αξιόμαχού τους. 
     Αυτή είναι η αλήθεια. Δεν δικάζω. Η στάση μας είναι να παραπέμπουμε στον εισαγγελέα ό,τι εμείς –πολιτικά- και οι νομικοί μας σύμβουλοι θεωρούν μεμπτό. Ο εισαγγελέας, λοιπόν, που το παρέλαβε το παρέπεμψε στη δικαιοσύνη και έχει οριστεί τακτική δικάσιμος. Πολύ μακριά από μένα η οποιαδήποτε πρόθεση ή διάθεση να δικάσουμε. Πολύ μακριά από μένα! 
     Όμως, είναι υπέρτατο χρέος μου, εδώ στο κέντρο της δημοκρατίας να καταγγέλλουμε τα γεγονότα που απομακρύνουν τον ελληνικό λαό από το πολίτευμα και από τα κόμματα και από την πολιτική. 
     Τέτοια φαινόμενα δεν μπορεί να συνεχιστούν. Δεν έχουν χώρο ανάπτυξης στη νέα Κυβέρνηση, στη νέα διοίκηση της Ε.Α.Β.. Και φαινόμενα μιμητισμού, όπου κι αν τα συναντήσουμε –και είναι πολύ φυσικό να προκύψουν- πατάσσονται εν τη γενέσει τους. Δεν έχουμε καμία υποχρέωση να συγκαλύψουμε κανέναν.
     Αυτή η Κυβέρνηση είναι Κυβέρνηση όλων των Ελλήνων, υπηρετεί όλους τους Έλληνες –το εννοώ αυτό που λέω- και χωράνε όλοι οι Έλληνες κάτω από την ομπρέλα της. Μόνο μια κατηγορία δεν χωράει και θα το πω ευθέως. Εκείνη που θέλει να έρθει για να πλουτίσει, εκείνη που θέλει να μετατρέψει την πολιτική δράση σε οικονομικό όφελος. Άλλος ο ρόλος του πολιτικού, άλλος ο ρόλος του επιχειρηματία. Αυτή είναι η θέση τους, αυτή είναι η στάση τους.
     Και ήλπιζα, κύριε Πρόεδρε, κύριε Κακλαμάνη, ότι αυτό θα το ενισχύατε. Δεν αναγνωρίζω για τον εαυτό μου το δικαίωμα να σας χαρακτηρίσω. Έχετε γενιές αγώνων -κι εγώ έχω, δεν είμαι πάρα πολύ μικρότερος- τους σέβομαι, τους τιμώ, αλλά εδώ θα υπερασπιζόμαστε το πολιτικό ήθος.
     Δεν ξέρω τι θα αποφασίσει το δικαστήριο. Δεν προτίθεμαι πάντως σε καμία περίπτωση να παραιτηθώ, όποια και να είναι η απόφαση του δικαστηρίου, αλλά θα συνεχίσω με όλη τη δύναμη της ψυχής μου να καταγγέλλω τη διαφθορά και την παρακμή, όπου και να τη συναντώ. Αυτό είναι το καθήκον μας, αυτό είναι το ζητούμενο και αυτή είναι η διαφορά. Δεν χρωστάμε συγκάλυψη σε κανέναν. Γι’ αυτό και είπα για κάτι που καταγγέλθηκε, ότι θα ελεγχθεί. Δεν δικάζουμε εδώ. Θα ελεγχθεί. Όλα υπό το φως του ήλιου.
     Δεν θέλετε αυτό να υπηρετούμε, κύριε Κακλαμάνη, που είστε μια γενιά πριν; Θέλετε τη συσκότιση; Θέλετε τη συγκάλυψη;
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Συγγνώμη, κύριε Πρόεδρε, αλλά δεν με προστατεύσατε, όταν μιλούσα πριν.
     Γιατί έχουμε την εντύπωση ότι αναδύεται εκ νέου η ίδια νοοτροπία. Από κει συγκαλύπτουν, από δω αποκαλύπτουν. Εμείς τα αποκαλύπτουμε. Γιατί αυτό είναι το χρέος μας.
     ΜΙΧΑΗΛ ΧΡΥΣΟΧΟΪΔΗΣ: Κύριε Υπουργέ…
     ΙΩΑΝΝΗΣ ΜΑΓΚΡΙΩΤΗΣ: Εντάξει, εντάξει.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Γιατί, κύριε Χρυσοχοΐδη; Δεν θέλετε να αποκαλύπτουμε;
     ΜΙΧΑΗΛ ΧΡΥΣΟΧΟΪΔΗΣ: Πού απευθύνεστε; Πού τα λέτε αυτά;
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και να σας πω και κάτι; Αν είχατε παρακολουθήσει πράγματι σεμινάριο της Ο.Ν.ΝΕ.Δ., θα σας είχε κάνει καλό και θα σας είχε μπολιάσει με δημοκρατία για όλους τους Έλληνες και όχι μόνο για τους κομματικούς μας φίλους.
     ΙΩΑΝΝΗΣ ΜΑΓΚΡΙΩΤΗΣ: Θα είχαμε μάθει και τα συνθήματα!
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να είστε καλά.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ορίστε, κύριε Χρυσοχοΐδη.
     ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
     Κύριε Πρόεδρε, ο κ. Μαγγίνας μού έθεσε μιλώντας στη πρωτολογία του ένα, κατά τη γνώμη μου, πολύ σημαντικό ερώτημα: γιατί –είπατε- πρέπει να γίνουν ένα σωρό πράγματα στην Ε.Α.Β.;
     ΒΑΣΙΛΕΙΟΣ ΜΑΓΓΙΝΑΣ: Και συμφωνήσατε.
     ΜΙΧΑΗΛ ΧΡΥΣΟΧΟΪΔΗΣ: Και συμφώνησα ότι πρέπει να γίνουν σημαντικά πράγματα, γιατί δεν έγιναν όλα επί των ημερών μας, γιατί τρέχουν οι εξελίξεις, γιατί, όπως εξήγησα, η διεθνής οικονομία δημιουργεί νέες ανάγκες, ο ανταγωνισμός πιέζει τις επιχειρήσεις. Άρα, χρειάζονται απαντήσεις.
     Αντί απαντήσεων εδώ πέρα, ακούσαμε έναν Υπουργό, ο οποίος ανεδείχθη σε κήνσορα της ηθικής, ο οποίος μας διδάσκει ηθικοπλαστικές προσεγγίσεις και ρητορικές, τις οποίες ακούει καλά ο ίδιος προφανώς. Εσείς τα λέτε αυτά, για να τα ακούτε εσείς, προφανώς. Δεν απευθύνεστε στο Κοινοβούλιο. Αυτά που κάνετε, αυτή η ρητορική, είναι απαράδεκτη και σας την επιστρέφουμε. Να ασχοληθείτε με τα του οίκου σας, τα του Υπουργείου σας, να διασφαλίσετε τη διαφάνεια, την οποία, δυστυχώς, επί των ημερών σας δεν διασφαλίσατε.
     Και ξέρετε γιατί; Πριν από λίγους μήνες παραγγείλατε F-16, όπως ξέρετε, με διακυβερνητική, όπως είπατε, διακρατική συμφωνία. Πάει καλώς μέχρι εδώ. Σας θυμίζω λοιπόν ότι…
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δεν συμφωνείτε σε αυτό;
     ΜΙΧΑΗΛ ΧΡΥΣΟΧΟΪΔΗΣ: Δεν έχουμε κανένα πρόβλημα. Συμφωνούμε, επαναλαμβάνω.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Γιατί ο κ. Ευθυμίου πριν διαφώνησε.
     ΜΙΧΑΗΛ ΧΡΥΣΟΧΟΪΔΗΣ: Μισό λεπτό.
     Σας θυμίζω, κύριε Μιχαλολιάκο, ότι πρώτα λάβατε απόφαση, η πολιτική ηγεσία και μετά, αφού αγνοήσατε πλήρως όλα τα επιτελεία, αφού, στη συνέχεια, υπήρξε κριτική από την Αντιπολίτευση, τότε θυμηθήκατε ότι υπάρχει και το επιτελείο να σας κάνει μια εισήγηση, για να πάρετε τα F-16. Αυτά τα απαράδεκτα πράγματα κάνατε και μιλάτε για σεβασμό στην ηθική!
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Έχετε λάθος, κύριε Χρυσοχοΐδη. Έχετε λάθος.
     ΜΙΧΑΗΛ ΧΡΥΣΟΧΟΪΔΗΣ: Δεύτερον…
     Καθόλου λάθος δεν έχω. Έχουμε κάνει και σχετικές ερωτήσεις στον κ. Σπηλιωτόπουλο.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και έχετε πάρει σχετικές απαντήσεις.
     ΜΙΧΑΗΛ ΧΡΥΣΟΧΟΪΔΗΣ: Δεύτερο ζήτημα. Σας θυμίζω, επειδή από πίσω σας κάθονται και οι κύριοι διοικούντες στην Ε.Α.Β.,...
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Πείτε μας...
     ΜΙΧΑΗΛ ΧΡΥΣΟΧΟΪΔΗΣ: Όπως σας είπα προηγουμένως, η Ε.Α.Β. συμμετέχει σε μια συμπαραγωγή ενός βλήματος που λέγεται IRIS-T. Έχετε παραγγείλει λοιπόν και ζητήσατε να πάρετε από τους Αμερικανούς το ανταγωνιστικό του IRIS-T που παράγει η Ε.Α.Β.. Αυτή είναι η προστασία που έχετε στην εγχώρια παραγωγή και στην ευρωπαϊκή προσπάθεια που γίνεται για την αμυντική βιομηχανία! 
     Και τρίτον, ήρθατε εδώ να μας πείτε «Εμείς έχουμε ετοιμάσει το Ε.Μ.Π.Α.Ε., αλλά το άτιμο το ΚΥ.Σ.Ε.Α. δεν το εγκρίνει εδώ και ενάμιση χρόνο».
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αυτό ακούσατε;
     ΜΙΧΑΗΛ ΧΡΥΣΟΧΟΪΔΗΣ: Αυτό είπατε εσείς. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Συζητάτε μεταξύ σας...
     ΜΙΧΑΗΛ ΧΡΥΣΟΧΟΪΔΗΣ: Θα πρέπει να σταματήσετε αυτήν τη ρητορική, η οποία ικανοποιεί τα δικά σας αυτιά. Αυτά δεν αφορούν τον ελληνικό λαό. Και είπατε επί λέξει –γιατί πήγαν να διορθώσουν κάποιοι συνάδελφοι- ότι «ο συγκεκριμένος πρόεδρος» – δεν ξέρω την ιδιότητά του- «διέπραξε κακούργημα». Γίνατε τώρα και δικαστής και εισαγγελέας. Πρέπει να σας ανακαλέσουμε στην τάξη, να παρακολουθήσετε στενά τις εξελίξεις στην Ε.Α.Β.. Οι εξελίξεις στην Ε.Α.Β. είναι πάρα πολύ δυσχερείς και πάρα πολύ δυσάρεστες. 
     Έρχομαι σ' αυτό, με το οποίο αρχίσατε. Κοιτάξτε, κύριε Μιχαλολιάκο, ξύνεστε στην γκλίτσα του τσοπάνη! Αν έχετε κάτι να πείτε...
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Καλός καραμανλικός είστε!
     ΜΙΧΑΗΛ ΧΡΥΣΟΧΟΪΔΗΣ: Αν έχετε κάτι να πείτε, θα το πείτε ευθέως, θα το πείτε τώρα και θα το πείτε με καθαρό τρόπο. Και επειδή δεν έχετε να πείτε τίποτα, σας λέω το εξής. Συμψηφισμοί στην ιστορία των υποκλοπών δεν υπάρχουν, ξεχάστε το. Δεύτερον, αλλαγή συζήτησης από την ιστορία των υποκλοπών δεν θα υπάρξει ό,τι  και να κάνετε. Ακόμη και την επιτροπή να κλείσετε -που κάτι ακούγεται- οι ευθύνες θα αποδοθούν όλες -και στον καθένα ξεχωριστά- πολιτικές και ποινικές. 
     Σας θυμίζω –και θέλω να το ανακαλέσετε και εσείς στη μνήμη σας, γιατί ευτυχώς την τιμή της παράταξής σας την έσωσαν ορισμένοι, όπως ήταν ο κ. Έβερτ στην αρχή και κάποιοι άλλοι συνάδελφοι, όπως ο κ. Ζώης, που καθόταν εδώ προηγουμένως- το εξής: Έντεκα μήνες δεσμεύσατε τη δικαιοσύνη να μην βγάλει αποφάσεις, γιατί η Α.Δ.Α.Ε. ήταν «άγουρη», η οποία σε δύο μήνες έβγαλε αποφάσεις και πορίσματα πολύ σημαντικά μάλιστα.
     ΣΟΦΙΑ ΒΟΥΛΤΕΨΗ: Σιγά τα πορίσματα!
     ΜΙΧΑΗΛ ΧΡΥΣΟΧΟΪΔΗΣ: Αυτό να γραφεί στα πρακτικά, κύριε Πρόεδρε. Η κυρία συνάδελφος είπε «σιγά τα πορίσματα της Α.Δ.Α.Ε.». Αυτή είναι η αφοσίωση και η πίστη στην ελληνική δημοκρατία, στους κανόνες της, στα όργανά της και στις αρχές της. «Σιγά τα πορίσματά της»!
     ΣΟΦΙΑ ΒΟΥΛΤΕΨΗ: Την είχατε χωρίς γραφείο μέχρι το 2003, δεν είχε πού να συνεδριάσει.
     ΜΙΧΑΗΛ ΧΡΥΣΟΧΟΪΔΗΣ: Η «άγουρη», λοιπόν, Α.Δ.Α.Ε. έβγαλε αποφάσεις. Και θέλω να ανακαλέσετε στην μνήμη σας, κυρία συνάδελφε: Δεν είναι το ΠΑ.ΣΟ.Κ, ούτε πολλοί από σας συνάδελφοι σώφρονες, που είπαν, ότι ο θάνατος του υπαλλήλου της «VODAFONE» δεν έχει καμία σχέση με τις υποκλοπές. 
     ΠΡΟΕΔΡΕΥΩΝ (Ιωάννης Τραγάκης): Τώρα, έχουν σχέση όλα αυτά με την επερώτηση; Δεν έχουν σχέση με την επερώτηση. Έχουμε ξεστρατίσει σήμερα. Σας παρακαλώ, ξεστρατίσαμε από την επερώτηση. Έδειξα μία ανοχή σήμερα, αλλά μέχρι εδώ, παραπάνω δεν πάει.
     ΜΙΧΑΗΛ ΧΡΥΣΟΧΟΪΔΗΣ: Υπουργός της Κυβέρνησης το εκστόμισε αυτό. Και δεύτερον, κανένας συνάδελφος της Αντιπολίτευσης -και πολλοί από εσάς- δεν είπε ότι η συμπεριφορά της εταιρείας ήταν σοβαρή, υπεύθυνη και συνετή. Υπουργός της Κυβέρνησής σας τα είπε αυτά.
     Λοιπόν, σας παρακαλώ πολύ να είστε πολύ προσεχτικός όταν απευθύνεστε σε μας για τα ζητήματα αυτά. Εμείς πιστεύουμε στην πλήρη δημοκρατική νομιμότητα. Όπως είπε ο κ. Κακλαμάνης προηγουμένως, είναι ζητήματα που αφορούν τη δημοκρατία, τα σεβόμαστε απολύτως, όπως και εσείς, και θα δουλέψουμε όλοι μαζί για να λάμψει η αλήθεια. Αυτό πρέπει να κάνουμε.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε το συνάδελφο. 
     Ορίστε, κύριε Υπουργέ, έχετε το λόγο να κλείσετε  τη συζήτηση.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι βέβαιο, αγαπητέ κύριε Χρυσοχοϊδη, ότι στο τέλος θα λάμψει η αλήθεια. Και ξέρετε γιατί θα λάμψει η αλήθεια; Γιατί Κυβέρνηση σ’ αυτόν τον τόπο από το Μάρτιο του 2004 είναι η Νέα Δημοκρατία και Πρωθυπουργός ο Κώστας Καραμανλής και άρα δεν χωρούν συγκαλύψεις. Και θα ήθελα να συμφωνήσετε τουλάχιστον τώρα, έστω και νοερώς, ότι θα λάμψει η αλήθεια διά της δικαιοσύνης. Δεν νομίζω ότι μπορεί να λάμψει η αλήθεια διά των προσωπικών εκτιμήσεων.
     ΑΠΟΣΤΟΛΟΣ ΚΑΚΛΑΜΑΝΗΣ: Της οποίας προεξοφλούμε τις αποφάσεις.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, σας παρακαλώ πολύ!
     Δικαιούμαι να χαρακτηρίζω πράξεις και ήθελα να σας παρακαλέσω να χαρακτηρίσετε την πράξη που σας περιέγραψα. Δεν το θελήσατε. 
     ΑΠΟΣΤΟΛΟΣ ΚΑΚΛΑΜΑΝΗΣ: Ποια πράξη; Του προέδρου αυτού;
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Θελήσατε να ταυτιστείτε με εκείνους, που είπαν και δίκασαν, το ποιος ευθύνεται για τις παρακολουθήσεις. Εμείς θα εμπιστευτούμε τη δικαιοσύνη και καλούμε κάθε Έλληνα και κάθε Ελληνίδα, σε όποιο επίπεδο του δημόσιου βίου και να ανήκει, να δώσει στη δικαιοσύνη όσα στοιχεία έχει, γιατί θέλουμε να συμβάλλουμε με όλες μας τις δυνάμεις ώστε η τεχνολογία να μην καταδυναστεύει τον πολίτη, την πολιτική, να μην υποκλέπτει εξουσία από την πολιτική, αλλά η πολιτική να εκφράζει τον ελληνικό λαό και ο Έλληνας πολίτης να νιώθει ασφαλής. 
     Αυτό θέλουμε. Είτε υπάρχει κόστος είτε δεν υπάρχει κόστος, η υπόθεση των υποκλοπών θα πάει μέχρι τέλους. Θα μάθουν όλοι ότι η Κυβέρνηση που εξέλεξε ο ελληνικός λαός δεν  μπορεί να παρακολουθείται, όπως και κανείς πολίτης, ούτε βέβαια η Αντιπολίτευση. Έχω την εντύπωση ότι σ’ αυτό θα πρέπει να συνεργαστούμε όλοι, να αποφύγουμε τις κραυγές, οι οποίες ενδεχομένως συγκαλύπτουν τα πραγματικά γεγονότα και δείχνουν ότι το πολιτικό σύστημα είναι σε αντιπαράθεση.
     Ποιοι παρακολουθούσαν τον Πρωθυπουργό; Οι εσωκομματικοί του αντίπαλοι; Τμήμα της Νέας Δημοκρατίας; Αυτό θέλετε σοβαρά να πείτε; Είτε βρίσκονται εντός της Ελλάδος είτε εκτός της Ελλάδος, όπου γης, θα πρέπει να τους εντοπίσουμε. 
     Τι άλλο θα πρέπει να κάνουμε; Νομίζω αυτό που πήρε ως πρωτοβουλία ο σημερινός Πρωθυπουργός της χώρας. Μακάρι να το είχαν κάνει οι προηγούμενοι Πρωθυπουργοί. Δηλαδή να καλέσει σύσκεψη ειδικών επιστημόνων για το πώς μπορούμε ακόμα περισσότερο να θωρακίσουμε τη δημοκρατία με θεσμούς, ώστε να μην μπορούν να το κάνουν. Διαφωνείτε μ' αυτό; Ή επικεντρώνετε …
     ΙΩΑΝΝΗΣ ΜΑΓΚΡΙΩΤΗΣ: Σας είπαν ότι είναι εντάξει οι θεσμοί. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ. Επιτέλους! Το διακόπτειν δεν συνιστά και ποιοτική πολιτική. Ο καθένας μπορεί να το κάνει.  
     ΙΩΑΝΝΗΣ ΜΑΓΚΡΙΩΤΗΣ: Όπως το κάνατε πριν από λίγο. Επτά φορές πήρατε το λόγο. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριοι συνάδελφοι, θα συνεχίσουμε να παραπέμπουμε στον εισαγγελέα ό,τι συναντούμε που είναι ύποπτο. Ενοχλεί αυτό; Αυτό δεν είναι το θεσμικό μας καθήκον; Και κάθε φορά που ο εισαγγελέας στέλνει κάτι εδώ, στη Βουλή των  Ελλήνων, να μην λέμε ότι ποινικοποιούμε την πολιτική ζωή. 
     Η νομοθετική, η εκτελεστική, και η δικαστική εξουσία να συνεργαστούν αρμονικά, γιατί χρωστάμε στον ελληνικό λαό, δημοκρατία με υψηλότερη ποιότητα και μεγαλύτερη αποτελεσματικότητα. Αυτό ζητάει να ακούσει και η νέα γενιά, για να έλθει το πολιτικό σύστημα και πάλι κοντά. Εσείς τους αθωώνετε όλους; Δεν έχετε ακούσει τίποτα για την ταμπακέρα; Δεν μάθατε ότι στα χρόνια της διακυβέρνησης του ΠΑ.ΣΟ.Κ δημιουργήθηκε εκτεταμένη διαφθορά, εκτεταμένη συναλλαγή;
     ΙΩΑΝΝΗΣ ΜΑΓΚΡΙΩΤΗΣ: Τώρα εσείς κυβερνάτε. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δεν  ξέρετε τίποτα για τη διαπλοκή, κύριε Πρόεδρε, που τόσες φορές την καταγγείλατε με  όλους τους οξείς τόνους και καλά κάνατε. Αυτήν καταγγέλλουμε και ζητούμε τη συνεργασία όλων των πολιτικών δυνάμεων για να πάμε μέχρι τέλους, για να δώσουμε στον ελληνικό λαό καλύτερη δημοκρατία. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της υπ’ αριθμόν 53/31/13-3-2006 επίκαιρης επερώτησης Βουλευτών του ΠΑ.ΣΟ.Κ προς τον Υπουργό Εθνικής Άμυνας, σχετικά με την Ελληνική Αεροπορική Βιομηχανία (Ε.Α.Β.). 
     Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 29 Μαρτίου 2006 και ερωτάται το Σώμα εάν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Τετάρτης 29 Μαρτίου 2006 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 22.14΄, λύεται η συνεδρίαση, για αύριο, ημέρα Τρίτη 11 Απριλίου 2006 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ
                                                                   191

