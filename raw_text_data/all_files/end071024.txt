ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΖ΄
Τετάρτη 24 Οκτωβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Ρ. Ζήση, σελ.
3. Ανακοινώνεται ότι τη συνεδρίαση παρακολουθούν μαθητές από το 10ο Δημοτικό Σχολείο Αχαρνών και το 29ο Δημοτικό Σχολείο Περιστερίου, σελ.
4. Επί Διαδικαστικού Θέματος, σελ.
5. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την Έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 25 Οκτωβρίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και της τροπολογίας του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.ΚΑ. Α. Ε.) και λοιπές ασφαλιστικές και οργανωτικές διατάξεις», σελ.
2. Κατάθεση σχεδίου νόμου:
Οι Υπουργοί Εθνικής Άμυνας, Εξωτερικών και Οικονομίας και Οικονομικών:
i. «Κύρωση της Τεχνικής Διευθέτησης Συνεργασίας μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση», σελ.
ii. «Κύρωση Διευθέτησης Συνεργασίας European Research Grouping Arrangement No 1 (ERG No 1) μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας που αφορά σχέδια συνεργασίας στην έρευνα και τεχνολογία σε θέματα άμυνας», σελ.
iii. «Κύρωση Μνημονίου Κατανόησης Europa μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και Ηνωμένου Βασιλείου της Μεγάλης Βρετανίας και Β. Ιρλανδίας, σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)», σελ.
ΟΜΙΛΗΤΕΣ
Α. Επί Διαδικαστικού Θέματος:
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΣΟΥΡΛΑΣ Γ., σελ.
Β. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΔΑΜΑΝΑΚΗ Μ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΛΑΦΑΖΑΝΗΣ Π., σελ.
ΜΑΓΓΙΝΑΣ Β., σελ.
ΜΑΡΚΟΠΟΥΛΟΣ Κ., σελ.
ΜΑΥΡΙΚΟΣ Γ., σελ.
ΝΑΣΙΩΚΑΣ Ε., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Γ., σελ.
ΠΑΠΑΚΩΝΣΤΑΝΤΙΝΟΥ Γ., σελ.
ΠΑΥΛΙΔΗΣ Α., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΙΖ΄
     Τετάρτη 24 Οκτωβρίου 2007
     
     Αθήνα, σήμερα στις 24 Οκτωβρίου 2007, ημέρα Τετάρτη και ώρα 10.33΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23.10.2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΣΤ΄ συνεδριάσεώς του, της Τρίτης 23 Οκτωβρίου 2007 σε ό,τι αφορά την ψήφιση στο σύνολο των σχεδίων νόμων:
     1) «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού».
     2) «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μία περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας»).
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τη Γραμματέα της Βουλής κ. Όλγα Κεφαλογιάννη, Βουλευτή Ρεθύμνου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η συντήρηση και επισκευή του κτηρίου του Γυμνασίου και Λυκείου Νεάπολης Λασιθίου.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ανέγερση νέου σχολικού συγκροτήματος στον Άγιο Νικόλαο Λασιθίου.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίσπευση της κατασκευής του τμήματος του Βόρειου Οδικού ΄Αξονα ΄Αγιος Νικόλαος – Καλό Χωριό.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ίδρυση νυχτερινού σχολείου στη Σητεία Λασιθίου. 
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να ληφθούν μέτρα ώστε να αποφευχθεί η επανάληψη πολύωρων διακοπών ηλεκτρικού ρεύματος στην περιοχή του Δήμου Μακρύ Γιαλού Λασιθίου.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Προσωπικού ALFA BANK διαμαρτύρεται και καταγγέλλει την πρόθεση σύνταξης αιφνίδιας τροπολογίας για την αναγκαστική υπαγωγή των εργαζομένων της ALPHA BANK στο Ε.Τ.Α.Τ..
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί τη μεταφορά της Σχολής ΑΣΤΕΑΝ , σε κτήριο του Δήμου που στεγάζονται τα Τ.Ε.Ι..
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Απόστρατοι Ιπτάμενοι Πολεμικής Αεροπορίας ζητούν τον έλεγχο των αποδοχών των ιατρών της Πολεμικής Αεροπορίας.
     9) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Εξωραϊστικός Σύλλογος «Καστρί Λουτρό» Αιγάνης του Δήμου Κάτω Ολύμπου Λάρισας ζητεί ενημέρωση για την ένταξη περιοχών του Δήμου Κάτω Ολύμπου, στο σχέδιο πόλεως.
     10) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την ο Δήμος Τραγανού Ηλείας ζητεί την εγκατάσταση συστήματος ηχοπροστασίας στο Αεροδρόμιο  Ανδραβίδας.
     11) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Κάστρου – Κυλλήνης Ηλείας ζητεί να ενταχθεί στις πυρόπληκτες περιοχές.
     12) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Φυτειών Αιτωλ/νίας ζητεί να ενταχθεί στη         μελέτη αποκατάστασης των πυρόπληκτων περιοχών.
     13) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Θεστιέων  Αιτωλ/νίας ζητεί την κατασκευή νέας γέφυρας επί του χειμάρρου Ερμίτσας στην εθνική οδό Αγρινίου – Θέρμου.
     14) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αλυζίας Αιτωλ/νίας ζητεί την άμεση συντήρηση και αποκατάσταση του βυζαντινού Ιερού Ναού Ζωοδόχου Πηγής στο Αρχοντοχώρι Αλυζίας.
     15) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Συνταξιούχων Εμπορικής Τραπέζης ζητεί την εφαρμογή των νόμων 3371/05 και 3455/06 στους ασφαλισμένους εν ενεργεία και συνταξιούχους του Ταμείου Επικουρικής Ασφάλισης του Προσωπικού της Εμπορικής Τράπεζας (Τ.Ε.Α.Π.Ε.Τ.Ε.).
     16) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Προσωπικού ALPHA BANK  διαμαρτύρεται και καταγγέλλει την επιχειρούμενη σύνταξη αιφνίδιας τροπολογίας για την αναγκαστική υπαγωγή των εργαζομένων της ALPHA BANK στο Ε.Τ.Α.Τ..
     17) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ένωση Αγροτικών Συνεταιρισμών Κοζάνης – Σερβίων ζητεί την υποστήριξη των σιτοπαραγωγών της περιοχής για τις ζημιές που υπέστησαν εξαιτίας των δυσμενών καιρικών συνθηκών.
     18) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία Κτηνοτρόφοι του Νομού Πέλλης ζητούν την επιδότηση των ζωοτροφών και τη θεσμοθέτηση κατώτερων εγγυημένων τιμών στο γάλα και το κρέας κ.λπ.
     19) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία το Συνδικάτο Εργατοϋπαλλήλων Μετάλλου Νομού Πειραιά – Αττικής και Νήσων διαμαρτύρεται για τις σοβαρές παραβιάσεις από τις επιχειρήσεις των μέτρων για την υγεία και ασφάλεια των εργαζομένων και την ουσιαστική ανυπαρξία ελεγκτικών μηχανισμών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 324/4-10-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. ΤΚΕ/Φ2/27572/7-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης με αριθμό 324/4.10.2007 που κατέθεσε στη Βουλή ο Βουλευτής κ. Ντίνος Ρόβλιας, με θέμα: «Ειδικό Επιχειρησιακό για τη Δημόσια Διοίκηση», και στα πλαίσια των αρμοδιοτήτων της υπηρεσίας μας, σας ενημερώνουμε ότι:
      Το Επιχειρησιακό Πρόγραμμα (ΕΠ) Διοικητική Μεταρρύθμιση 2007-2013 αποτελεί νέο πρόγραμμα το οποίο κατατέθηκε στην Ευρωπαϊκή Επιτροπή στο πλαίσιο της νέας προγραμματικής περιόδου 2007-2013 και αναμένεται η τελική έγκριση του περί τα τέλη Οκτωβρίου 2007. Έχει συνολικό προϋπολογισμό 631 εκατ. Ευρώ (δημόσια δαπάνη), διαρθρώνεται σε τέσσερις (4) Άξονες οι οποίοι ενσωματώνουν και τους στρατηγικούς του στόχους
	1) την αναβάθμιση των δημόσιων πολιτικών και τον εκσυγχρονισμό του ρυθμιστικού πλαισίου και των δομών της Δημόσιας Διοίκησης,
	2) την ανάπτυξη του ανθρώπινου δυναμικού της Δημόσιας Διοίκησης,
	3) την ενδυνάμωση των πολιτικών Ισότητας σε όλο το εύρος της
δημόσιας δράσης και
      4) την τεχνική υποστήριξη της εφαρμογής.
      Ενδεικτικά τα έργα σημαίες του ΕΠ που θα εκτελεστούν κατά προτεραιότητα είναι:
      - Επιχειρησιακή λειτουργία της κεντρικής «Μονάδας ελέγχου ποιότητας Ρυθμίσεων» στη Γενική Γραμματεία της Κυβέρνησης και συντονισμός της με τις Μονάδες Ανάλυσης και Τεκμηρίωσης πολιτικής των Υπουργείων.
      - Δημιουργία Μονάδων Ανάλυσης και Τεκμηρίωσης πολιτικής στα Υπουργεία υπό το συντονισμό της Γενικής Γραμματείας της Κυβέρνησης.
      - Μοντελοποίηση διαδικασιών εφαρμογής του νέου δημοσιοϋπαλληλικού κώδικα.
- Επανασχεδιασμός και Αναδιοργάνωση της πολιτικής Προστασίας.
- Κωδικοποιήσεις της νομοθεσίας σε επιλεγμένους τομείς της νομοθετικής ύλης.
      - Μελέτη και εφαρμογή για τη μείωση των διοικητικών επιβαρύνσεων (στόχος μείωσης κατά 25% έως το 2013).
      - Απλοποίηση της διαδικασίας έναρξης επιχειρήσεων.
      Προς το παρόν δεν έχει ανατεθεί κανένα έργο, δεδομένου ότι αναμένεται η τελική έγκριση του ΕΠ από την Ευρωπαϊκή Επιτροπή.
      Η Ειδική Υπηρεσία Εφαρμογής Προγραμμάτων Κ.Π.Σ. προετοιμάζει τις σχετικές μελέτες, προκειμένου, το συντομότερο δυνατό να προκηρυχθούν οι δράσεις και τα έργα του ΕΠ.
Ο Υφυπουργός
ΧΡΗΣΤΟΣ ΖΩΗΣ»
	2. Στην με αριθμό 270/3-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 33/19-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας και της ΑΠΙΚΟ ΜΕΤΡΟ Α.Ε, σας γνωρίζουμε τα εξής
      1. Από τα προγραμματισμένα έργα του ΥΠΕΧΩΔΕ :
      α) Η έναρξη κατασκευής του Parking της οδού Ανθέων πρόκειται να γίνει μετά την προσαρμογή της μελέτης του, με τη μελέτη των έργων ανάπλασης της εγγύτερης περιοχής που γίνονται από το Δήμο Θεσσαλονίκης.
      β) Το Parking στο Ιπποκράτειο έχει ήδη τελειώσει και λειτουργεί ένα (1) χρόνο. Σύνολο θέσεων : 1100
      2. Ύστερα από πρόταση του ΥΠΕΧΩΔΕ και σύμφωνη γνώμη του Δήμου Θεσσαλονίκης και των πέριξ Δήμων, έχουν χωροθετηθεί με Νόμο οι παρακάτω υπόγειοι σταθμοί αυτοκινήτων, των οποίων οι φάσεις υλοποίησης διακρίνονται ως εξής:
      α) ΣΤΑΘΜΟΙ ΠΟΥ ΚΑΤΑΣΚΕΥΑΖΟΝΤΑΙ ή ΠΡΟΩΘΕΙΤΑΙ Η ΚΑΤΑΣΚΕΥΗ ΤΟΥΣ ΑΠΟ ΑΛΛΟΥΣ ΦΟΡΕΙΣ (Δήμους κ.λ.π.) με τη δυνατότητα που τους έχει δοθεί να κατασκευάζουν οι ίδιοι τα έργα και να υπάγονται οι συμβάσεις που υλοποιούν στην προβλεπόμενη επιδότηση από τον αναπτυξιακό νόμο.
      β) Σήμερα βρίσκεται σε εξέλιξη πρόγραμμα υλοποίησης, 14 υπόγειων σταθμών αυτοκινήτων, οι οποίοι κατανέμονται, αναλυτικότερα, ως εξής:
      - 3 Σταθμοί στο Δήμο Θεσσαλονίκης (Υπάρχουν πλήρεις μελέτες για τις περιοχές Βαρδάρη, Αλάνα Τούμπα και Διοικητήριο)
      - 2 Σταθμοί στο Δήμο Καλαμαριάς (Κατασκευάζονται ήδη από το Δήμο. Χωροθέτηση ΥΠΕΧΩΔΕ)
      - 1 Σταθμός στο Πανόραμα (Κατασκευάζεται ήδη από το Δήμο. Χωροθέτηση από ΥΠΕΧΩΔΕ)
      - 4 Σταθμοί στο Δήμο Συκεών (Υλοποίηση από το Δήμο. Υπάρχουν Μελέτες. Χωροθέτηση ΥΠΕΧΩΔΕ.).
      - 2 σταθμοί στο Δήμο Αμπελοκήπων (Υλοποιούνται από το Δήμο. Χωροθέτηση ΥΠΕΧΩΔΕ)
      - 1 σταθμός στο Δήμο Μενεμένης (Υλοποιείται από το Δήμο. Χωροθέτηση ΥΠΕΧΩΔΕ).
      - Σταθμός Πλατείας Χημείου ΑΠ.Θ. (Προγραμματίζεται από το Πανεπιστήμιο)
      Ο ακριβής αριθμός των θέσεων των παραπάνω σταθμών καθορίζεται από τους αντίστοιχους φορείς υλοποίησης με βάση τις μελέτες εφαρμογής, που εκπονούνται από αυτούς.
      Σύνολο θέσεων: 7000 περίπου
	3.	ΣΤΑΘΜΟΙ ΠΟΥ ΕΧΟΥΝ ΟΛΟΚΛΗΡΩΘΕΙ ΚΑΙ ΛΕΙΤΟΥΡΓΟΥΝ
      - Σταθμός Πλατείας Δικαστηρίων (850 θέσεις. Υλοποιήθηκε από το ΥΠΕΧΩΔΕ/ΕΥ ΔΕΚ)
      - Σταθμός Κορδελιού (πλατεία Ελευθερίας) (Χωροθέτηση από ΥΠΕΧΩΔΕ. Υλοποιήθηκε από το Δήμο)
      - 2 Σταθμοί από Δήμο Συκεών (Σταθμοί οδών Ελπίδος-Ακρίτα και οδού Αγ. Δημητρίου) (Χωροθέτηση από ΥΠΕΧΩΔΕ. Υλοποιήθηκε από το Δήμο)
      - Σταθμός Πλατείας Παραμάνας στη Θέρμη (Χωροθετήθηκε από το ΥΠΕΧΩΔΕ. Υλοποιήθηκε από το Δήμο)
      - Σταθμός στη ΧΑΝΘ (Επιδότηση από αναπτυξιακό Νόμο. Υλοποιήθηκε από τη ΧΑΝΘ).
      - Σταθμός στο Δήμο Νεάπολης (οδός Ίμβρου και Σεφέρη) (Υλοποιήθηκε από το Δήμο). Χωροθέτηση από ΥΠΕΧΩΔΕ.
      Σύνολο θέσεων: 2500
      Ήτοι ο συνολικός αριθμός θέσεων μετά την ολοκλήρωση και του προγράμματος που είναι σε εξέλιξη εκτιμάται σε 10.600 θέσεις, περίπου.
      4. Η ΑΤΤΙΚΟ ΜΕΤΡΟ ΑΕ. προγραμματίζει την κατασκευή συνολικά 3.700 θέσεων στάθμευσης για μετεπιβίβαση στο Μετρό, στις περιοχές του Ν.Σιδηροδρομικού Σταθμού του ΟΣΕ, του ΑΠ.Θ. και της Ν. Ελβετίας, οι οποίες προγραμματίζεται να είναι έτοιμες με την έναρξη λειτουργίας του Μετρό το 2012.
      5. Επισυνάπτουμε το από 8.10.07 σχετικό έγγραφο του Δήμου Θεσσαλονίκης, για ενημέρωσή σας.
Ο Υφυπουργός
Θ. ΞΑΝΘΟΠΟΥΛΟΣ»
	(Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      3. Στην με αριθμό 158/1-10-07 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 1101559/13/25-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.158/1-10-07 ερώτησης, που κατέθεσε ο Βουλευτής κ. Μ. Καρχιμάκης, σχετικά με το ανωτέρω θέμα, σας γνωρίζουμε ότι έχει δοθεί απάντηση με το αριθμ.1079139/726/Α0011/9-8-07 έγγραφο, φωτοτυπία του οποίου επισυνάπτουμε.
      Επιπροσθέτως, σας γνωρίζουμε ότι κατόπιν μηνυτήριας αναφοράς της Κυριακής Κάλφα προς τον Εισαγγελέα Πλημμελειοδικών Αθηνών, η οποία κατήγγειλε τον κηδεμόνα της σχολάζουσας κληρονομίας ΜΩΔ ΧΑΤΖΗΛΑΖΑΡΟΥ και τους υπαλλήλους της Δ/νσης Εθνικών Κληροδοτημάτων για δήθεν μη σύννομες ενέργειες και παραλείψεις αυτών, σε ότι αφορά τον όλο χειρισμό της υπόθεσης σχολάζουσας κληρονομίας της κατά την 8.2.1999 αποβιωσάσης Μώδ Χατζηλαζάρου, εκδόθηκε η αριθ.1042387/2249/ΔΕΥ-Α΄1610/Φ.5475/11.5.05 εντολή, προς τον Οικονομικό Επιθεωρητή της Δ/νσης Οικονομικής Επιθεώρησης Αθηνών κ. Φώτιο Κουλαρμάνη, διενέργειας προκαταρκτικής έρευνας - ένορκης διοικητικής εξέτασης, προκειμένου να διαπιστωθεί τυχόν διάπραξη πειθαρχικού παραπτώματος από συγκεκριμένους υπαλλήλους εμπλεκομένους στα καταγγελλόμενα καθοιονδήποτε τρόπο.
      Ο Οικονομικός Επιθεωρητής υπέβαλε την αριθ.1934/30.4.07 πορισματική του έκθεση, σύμφωνα με την οποία: «Οι αρμόδιοι υπάλληλοι της Δ/νσης Εθνικών Κληροδοτημάτων όπως αναλυτικά αναφέρουμε ανωτέρω δεν προέκυψε ότι κατά την άσκηση των καθηκόντων τους ενήργησαν από δόλο ή βαρεία αμέλεια σε βάρος της καταγγέλλουσας ή σε βάρος των συμφερόντων του Δημοσίου, ούτε προέκυψε ότι ενήργησαν προς όφελος του διορισθέντος δικηγόρου Γεωργίου Φατούρου, ως κηδεμόνα της σχολάζουσας κληρονομίας Μώδ Χατζηλαζάρου».
      Περαιτέρω αναφορικά με ποινικές και πειθαρχικές ευθύνες του κηδεμόνα της σχολάζουσας κληρονομίας καθώς και των υπαλλήλων της Διεύθυνσης Εθνικών Κληροδοτημάτων για απώλεια εισοδήματος, έχει εκδοθεί η 1049159/2805/30.8.05 εντολή διαχειριστικού ελέγχου σε Οικονομικό Επιθεωρητή του προσωρινού κηδεμόνα της σχολάζουσας κληρονομίας «ΜΩΔ ΧΑΤΖΗΛΑΖΑΡΟΥ» κ. Γ. Φατούρου.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1/1-10-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 7017/4/7467/23-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΣΚΟΥΛΑΣ σας γνωρίζουμε ότι το Υπουργείο μας γνωρίζει πολύ καλά τα προβλήματα που αντιμετωπίζουν οι Υπηρεσίες της Ελληνικής Αστυνομίας, καθώς και αυτά που απασχολούν το σύνολο του προσωπικού και για την επίλυσή τους καταβάλλουμε συνεχείς προσπάθειες. Στο πλαίσιο δε αυτό, λαμβάνοντας υπόψη και τα νέα δεδομένα της σημερινής κοινωνίας, εξετάζουμε όλα τα θέματα που αφορούν στην καλύτερη οργάνωση, ορθολογικότερη στελέχωση και αποτελεσματικότερη λειτουργία των αστυνομικών Υπηρεσιών για την καλύτερη αστυνόμευση της χώρας και την περαιτέρω ενίσχυση και εμπέδωση του αισθήματος ασφάλειας στους πολίτες.
      Ειδικότερα, σε ό,τι αφορά την εγκληματικότητα στο νομό Ηρακλείου, αλλά και σε άλλες περιοχές της Κρήτης, σας πληροφορούμε ότι, σύμφωνα με τα στοιχεία των αρμοδίων Υπηρεσιών μας, από οκταμήνου περίπου, έχει συσταθεί ομάδα, αποτελούμενη από έξι (6) τουλάχιστον άτομα, η οποία με δομή και χαρακτηριστικά εγκληματικής οργάνωσης διαπράττει εντυπωσιακές και βίαιες εγκληματικές πράξεις, όπως ληστείες τραπεζών ή χρηματαποστολών και κλοπές - διαρρήξεις ΑΤΜ τραπεζών και χρηματοκιβωτίων. Μεταξύ αυτών συμπεριλαμβάνεται και η ενέργεια που έλαβε χώρα την 25-9-2007 σε βάρος του υποκαταστήματος της ΑΤΕ Κρουσώνα.
      Η σοβαρή αυτή μορφή εγκληματικότητας στην Κρήτη, όπως είναι φυσικό, απασχολεί σοβαρά το Υπουργείο μας και τις Υπηρεσίες του. Για την αντιμετώπιση δε του φαινομένου αυτού έχουν εκπονηθεί και εφαρμόζονται από όλες τις εμπλεκόμενες Υπηρεσίες ειδικά σχέδια δράσης, με στόχο τον εντοπισμό και σύλληψη των δραστών. Στα πλαίσια των δράσεων αυτών έχουν δοθεί συγκεκριμένες εντολές και οδηγίες, δεδομένου ότι από την μέχρι τώρα καταγεγραμμένη συμπεριφορά των δραστών έχει διαπιστωθεί η αποφασιστικότητα και το επικίνδυνο της δράσης τους. Στο σημείο αυτό πρέπει να σημειώσουμε ότι η έρευνα των υποθέσεων παρουσιάζει αρκετές δυσκολίες, καθότι δεν έχουν ανευρεθεί επαρκή στοιχεία για εργαστηριακή εξέταση. Για τους λόγους αυτούς, η έρευνα-προανάκριση των εν λόγω υποθέσεων έχει ανατεθεί σε ομάδα αστυνομικών της Υποδιεύθυνσης Ασφαλείας υπό αξιωματικό, με αποκλειστική απασχόληση τον εντοπισμό και σύλληψη των δραστών, η οποία συνεπικουρείται και από τις λοιπές Υπηρεσίες.
      Πέραν αυτών σας γνωρίζουμε ότι η αναδιοργάνωση των περιφερειακών αστυνομικών Υπηρεσιών της χώρας αποτελεί βασική προτεραιότητα για το Υπουργείο μας και ήδη η μεταρρυθμιστική οργανωτική διαδικασία βρίσκεται σε εξέλιξη και θα ολοκληρωθεί σταδιακά, στο πλαίσιο εφαρμογής του συνολικού οργανωτικού προγράμματος. Ήδη, στο πλαίσιο αυτό εκδόθηκαν τα π.δ. 48/2006 και 116/2007 για την αναδιοργάνωση των Γενικών Αστυνομικών Διευθύνσεων Θεσσαλονίκης και Περιφερειών Νοτίου Αιγαίου και Ιονίων Νήσων.
      Ο βασικός προσανατολισμός της ως άνω οργανωτικής διαδικασίας συνίσταται στη δημιουργία δυναμικότερων, αποτελεσματικότερων και με μεγαλύτερες επιχειρησιακές δυνατότητες υπηρεσιακών μονάδων και στην ορθολογικότερη και αποδοτικότερη διαχείριση του συνόλου του προσωπικού και των διαθέσιμων μέσων. Στο σχεδιασμό αυτό περιλαμβάνεται και η αναδιοργάνωση της Αστυνομικής Διεύθυνσης Ηρακλείου, η οποία δεν είναι δυνατό να αποτελέσει αντικείμενο αποσπασματικής, του γενικότερου σχεδιασμού αναδιοργάνωση των Υπηρεσιών της Γενικής Αστυνομικής Διεύθυνσης Περιφέρειας Κρήτης, ρυθμίσεως.
      Σε ό,τι αφορά τη στελέχωση της Αστυνομικής Διεύθυνσης Ηρακλείου και των λοιπών Υπηρεσιών της Κρήτης, σας πληροφορούμε ότι το Υπουργείο μας θα προχωρήσει στη σταδιακή πλήρωση όλων των κενών οργανικών θέσεων του προσωπικού που έχουν παρουσιαστεί και αφέθηκαν να υπάρχουν ήδη προ του 2004, ώστε να μπορέσουν τα Σώματα Ασφαλείας να επιτελέσουν την αποστολή τους, όπως απαιτεί ο ρόλος τους. Οι αστυνομικές Υπηρεσίες, σήμερα, στελεχώνονται με το απαραίτητο προσωπικό, μέσα από τις δυνατότητες που παρέχει η δύναμη του Σώματος, με ορθολογική κατανομή αυτής.
      Στο πλαίσιο αυτό έχει στελεχωθεί και η Αστυνομική Διεύθυνση Ηρακλείου με δύναμη, η οποία παρουσιάζει έλλειμμα έναντι της οργανικής της, όπως συμβαίνει με τις περισσότερες αστυνομικές Υπηρεσίες. Πάντως στα πλαίσια των υπηρεσιακών δυνατοτήτων η εν λόγω Διεύθυνση, κατά τις τακτικές και συμπληρωματικές μεταθέσεις του τρέχοντος έτους, ενισχύθηκε με 17 αστυνομικούς διαφόρων βαθμών και 4 ειδικούς φρουρούς. Επίσης πρόσφατα ενισχύθηκε με 3 αξιωματικούς και 20 ειδικούς φρουρούς, νεοεξελθόντες των Σχολών, καθώς και με 6 νεοπροαχθέντες αρχιφύλακες, ενώ εντός του τρέχοντος μηνός τοποθετούνται και 2 νέοι αστυφύλακες. Δηλαδή συνολικά ενισχύθηκε με 52 αστυνομικούς και ειδικούς φρουρούς. Από τους προαναφερόμενους αστυνομικούς 4 τοποθετούνται στα Αστυνομικά Τμήματα Μοιρών και Αγίου Μύρωνα και στον Αστυνομικό Σταθμό Τυμπακίου. Κατά τη διάρκεια της θερινής περιόδου η Διεύθυνση αυτή ενισχύθηκε και με ικανό αριθμό δοκίμων αστυφυλάκων.
      Το θέμα της πληρέστερης στελέχωσης των Υπηρεσιών της ανωτέρω Διεύθυνσης και της αποτελεσματικότερη ς λειτουργίας της θα αντιμετωπισθεί και με την ολοκλήρωση της προαναφερόμενης αναδιάρθρωσης - αναδιοργάνωσης, με την οποία συναρτάται και η ανακατανομή της οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Πέραν αυτών, σας πληροφορούμε ότι και το θέμα της αντιμετώπισης της παράνομης οπλοφορίας - οπλοκατοχής και οπλοχρησίας, για το Υπουργείο μας και τις αρμόδιες Υπηρεσίες του Αρχηγείου Ελληνικής Αστυνομίας, συνεχίζει να αποτελεί στόχο πρώτης προτεραιότητας, όπως αυτός τέθηκε για πρώτη φορά το έτος 2005. Ειδικότερα δε κατά το τρέχον έτος, στα πλαίσια της πολιτικής δημόσιας τάξης και ασφάλειας, σε σχέση με το παρελθόν έτος, για την αποτελεσματικότερη αντιμετώπιση του φαινομένου αυτού, εισήχθη μια νέα σημαντική καινοτομία που αφορά στην εκπόνηση, υλοποίηση και αξιολόγηση εξειδικευμένων σχεδίων δράσης. Τα σχέδια αυτά στηρίζονται στο τρίπτυχο της πρόληψης, της καταστολής και της συνεργασίας με τους πολίτες και τους αρμόδιους φορείς.
      Στο πλαίσιο αυτό έχουν δραστηριοποιηθεί οι αρμόδιες Υπηρεσίες των Αστυνομικών Διευθύνσεων της χώρας και φυσικά αυτές της Αστυνομικής Διεύθυνσης Ηρακλείου, οι οποίες αναπτύσσουν ειδικές δράσεις, κυρίως στις περιοχές όπου το ανωτέρω φαινόμενο εμφανίζεται εντονότερο και διενεργούν συνεχείς ελέγχους. Ειδικότερα δε από την Αστυνομική Διεύθυνση Ηρακλείου, έχουν εκδοθεί διαταγές προς όλες τις υφιστάμενες Υπηρεσίες της για εντονότερη παρουσία τους στις διάφορες κοινωνικές εκδηλώσεις που λαμβάνουν χώρα στις περιοχές αρμοδιότητάς τους, για την πρόληψη και καταστολή του φαινομένου της παράνομης οπλοφορίας - οπλοκατοχής - οπλοχρησίας και των άσκοπων πυροβολισμών. Παράλληλα, δίδεται η μέγιστη δυνατή προσοχή κατά τη διερεύνηση των υποθέσεων αυτών και αξιοποιείται στο έπακρο κάθε αποδεικτικό στοιχείο, καθώς και το πληροφοριακό δίκτυο, για την εξιχνίασή τους και τον εντοπισμό και την σύλληψη των υπαιτίων.
      Προς την ίδια κατεύθυνση, ενθαρρύνονται περαιτέρω ιδιωτικές πρωτοβουλίες, που αποσκοπούν στην εξεύρεση σύννομων πρακτικών και λύσεων, για τη νόμιμη κατοχή και χρήση όπως, η ίδρυση και λειτουργία σκοπευτηρίων, η δήλωση στις Αρχές των χαρακτηριζόμενων ως συλλεκτικών-ιστορικών-οικογενειακών κειμηλίων πυροβόλων όπλων και τέλος η παράταση της διάρκειας ισχύος των αδειών κατοχής κυνηγετικών όπλων Κ.λπ.
      Με τα προαναφερόμενα μέτρα, σε συνδυασμό με τη βελτιστοποίηση των δυνατοτήτων της Αστυνομίας που επιδιώκουμε, αναμένουμε θετικότερα αποτελέσματα στην αντιμετώπιση της εγκληματικότητας, αλλά και των λοιπών αστυνομικών προβλημάτων στο νομό Ηρακλείου, ώστε να παγιωθεί το αίσθημα ασφαλείας των πολιτών.
      Παράλληλα δεν θα πρέπει να παραβλέπεται το ισχύον καθεστώς μεταθέσεων του προσωπικού.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      5. Στην με αριθμό 233/2-10-07 ερώτηση του Βουλευτή  κ. Γιάννη Κουτσούκο δόθηκε με το υπ’ αριθμ. 28/25-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Μετά το 2004 κατά την εκπόνηση των μελετών Περιβαλλοντικών Επιπτώσεων Οδοποιίας, Γεωτεχνικών - Γεωλογικών κ.λπ. εξετάστηκαν Εναλλακτικές Λύσεις για την περιβαλλοντική αδειοδότηση της εν θέματι χάραξης λαμβάνοντας υπόψη το Ανάγλυφο του εδάφους, τη Γεωλογική κατάσταση των περιοχών διέλευσης σε συνδυασμό με τους κινδύνους που πρέπει να περιοριστούν και αφορούν σε γεωλογικές παραμέτρους, την αστική ανάπτυξη εντός ή εκτός σχεδίου, το διαμορφωμένο φυσικό περιβάλλον, την ύπαρξη περιοχής NATURA 2000 και το υπάρχον οδικό δίκτυο το οποίο μπορεί να χρησιμοποιηθεί περιορίζοντας νέες υποδομές σε περιοχή με έντονη παρουσία φυσικού πλούτου που πρέπει να προστατευτεί.
      2. Η πρώτη εναλλακτική λύση που εξετάστηκε είναι η λεγόμενη «ανατολική ορεινή χάραξη», που περνά πολύ υψηλότερα από την τελικά εγκριθείσα, με μια μεγάλη σήραγγα μήκους περίπου 3,5 χλμ. Η λύση αυτή, τα τελευταία 2-3 χρόνια διερευνήθηκε πλήρως και από γεωλογικής απόψεως και απεδείχθη ότι είχε μερικά εξαιρετικώς επικίνδυνα χαρακτηριστικά αλλά και περιβαλλοντικά μειονεκτήματα. Η σήραγγα αυτή όπως φαίνεται και από τη συνταχθείσα γεωλογική έκθεση, περνάει μέσα από καρστικοποιημένο (διαρρηγμένο) ασβεστόλιθο, με ζώνες ρηγμάτων οι οποίες ενδεχομένως έχουν και σπηλαιώσεις είναι πιθανό να επιφέρει σημαντικές διαταραχές στους υπόγειους υδροφόρους ορίζοντες που τροφοδοτούν τον Καϊάφα με μεγάλες επιπτώσεις στη λίμνη Καϊάφα.
      Πέραν αυτού, για να προσεγγίσουμε τη σήραγγα αυτή, θα έπρεπε να εκτελέσουμε τα έργα πρόσβασης και διαφυγής από αυτή, που οδηγούσαν σε επιχώματα ύψους δεκατεσσάρων μέτρων, που θα τραυμάτιζαν την περιοχή τόσο από πλευράς οπτικής όσο και περιβαλλοντικής.
      Κατά τους περιβαλλοντολόγους, αυτή η λύση έπρεπε να απορριφθεί ως επικίνδυνη αλλά και ως περιβαλλοντικά αδόκιμη.
      Η δεύτερη λύση που εξετάστηκε, πάλι ανατολικής κατεύθυνσης με χάραξη όμως διερχόμενη από τις παρυφές του όρους, οδηγούσε σε βαλτώδεις περιοχές και η απαιτούμενη «πρακτικώς» κατασκευή μιας συνεχούς γέφυρας σε ασταθή εδάφη θα διατάρασσε επίσης επικίνδυνα τον υπόγειο υδροφορέα, δηλαδή τις καταβάσεις των κατακρημνισμάτων της βροχής προς τον υπόγειο υδροφορέα. Κατά τους ειδικούς γεωλόγους και περιβαλλοντολόγους, αυτή η λύση ήταν σαφώς απορριπτέα.
      3. Με βάση τα παραπάνω και κατά την διερεύνηση και εξέταση και των υπόλοιπων διαδρόμων [Προμελέτη Περιβαλλοντικών Επιπτώσεων - Ιούνιος 2005] για την ανάπτυξη του αυτοκινητοδρόμου εξετάσθηκαν και άλλες εναλλακτικές Λύσεις και προκρίθηκε η Βασική χάραξη στην Λίμνη Καϊάφα με χρησιμοποίηση της ζώνης της υφιστάμενης Εθνικής Οδού γιατί διατρέχει τη βέλτιστη γεωλογικά περιοχή χωρίς αναμενόμενους κινδύνους και συντελεί στην αποφυγή της καταστροφής του φυσικού περιβάλλοντος που ακόμα και μετά τις πυρκαϊές του Αυγούστου έχει τη δυνατότητα να ανανεωθεί.
      Η θετική για την πρόκριση της βασικής λύσης Γνωμοδότηση επί της Προκαταρκτικής Περιβαλλοντικής Εκτίμησης [22 Νοεμβρίου 2005], που επισυνάπτεται στην παρούσα, απεικονίζει τις απόψεις όλων των φορέων και αρμοδίων Υπηρεσιών, οι οποίες συμφωνούν με την πρόκριση της Λύσης που χαρακτηρίζεται ως Βασική, που προκρίθηκε και εξετάστηκε αναλυτικά με χρησιμοποίηση του διαδρόμου της Ε.Ο. στην περιοχή Καϊάφα, παράκαμψη της Ζαχάρως δυτικά και συμπληρωματικά περιορισμό της ζώνης κατάληψης του Έργου, του αριθμού των δένδρων που πρόκειται να κοπούν [σε 84 συνολικά] και των τεχνικών έργων τόσο στην περιοχή της Λίμνης όσο και στην περιοχή της Ζαχάρως.
      4. Με την Εγκεκριμένη θέση και μορφή του αυτοκινητοδρόμου στη περιοχή λίμνης Καϊάφα διατηρείται η θέση της υφιστάμενης ΕΟ, χωρίς να δημιουργείται τομή με νέα έργα σε περιοχή που έχει ήδη ενταχθεί σε NATURA 2000 και στην ίδια περίπου ζώνη με τη σιδηροδρομική γραμμή. Σε μήκος 300 m περίπου προβλέπεται υπογειοποίηση της χάραξης με αποτέλεσμα την ενοποίηση του χώρου ΝΑTURA της λίμνης και της παραλιακής ζώνης και την περιβαλλοντική αναβάθμιση της περιοχής. Σημειώνεται ότι ουδέποτε λήφθηκε ως κριτήριο για την επιλογή λύσης το κόστος κατασκευής.
      5. Στη περιοχή της Ζαχάρως ακολουθείται νέα χάραξη (μήκους 2,5 χλμ.) δυτικά της πόλης και πλησίον της υφιστάμενης Σιδηροδρομικής Γραμμής , παρακάμπτοντας πλήρως την Ζαχάρω που δεν θίγει κτίσματα στην εκτός σχεδίου περιοχή της πόλης.
      6. Συνοψίζοντας η αναβάθμιση της Υφιστάμενης Εθνικής Οδού στην περιοχή της λίμνης Καϊάφας κρίθηκε ως Επικρατέστερη περιβαλλοντικά Λύση για τους εξής λόγους:
      α. Αποφυγή άλλης τομής στην περιοχή που είναι ήδη ενταγμένη σε NATURA 2000 και στην ίδια περίπου ζώνη με τη σιδηροδρομική γραμμή και επομένως περιορισμός της καταστροφής του φυσικού Περιβάλλοντος.
      β. Με την υπογειοποίηση του αυτοκινητοδρόμου σε μήκος 300μ. επιτυγχάνεται η ενοποίηση της Λίμνης με την παραλιακή ζώνη.
      γ. Προσέγγιση της Λίμνης Καϊάφα από τους διερχόμενους ή επισκέπτες με οχήματα ή και μέσω του παρακείμενου σιδηροδρομικού σταθμού με διαμόρφωση κατάλληλου χώρου στάθμευσης.
      δ. Αποφυγή καταστροφής φυσικού περιβάλλοντος με χρησιμοποίηση της ήδη αποψιλωμένης ζώνης
      ε. Η εγκεκριμένη χάραξη αποτελεί ήπια επέμβαση στην περιοχή με περιορισμένα επιχώματα και σχεδόν καθόλου ορύγματα με τις γνωστές επιπτώσεις στο περιβάλλον, σε αντίθεση με τις μεγάλες επεμβάσεις που θα απαιτούσε η ορεινή χάραξη της Λίμνης με ασύγκριτα μεγάλες ποσότητες χωματουργικών αλλά και σοβαρούς κινδύνους για τον υδροφορέα τροφοδοσίας της λίμνης Καϊάφας.
      Ο Υφυπουργός
      Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6.Στην με αριθμό 351/5.10.07 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 8/22.10.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      1. Το Υπουργείο Δικαιοσύνης δεν τηρεί στοιχεία για τον αριθμό των ακινήτων που εκπλειστηριάζονται από τις τράπεζες, καθόσον το ζήτημα εκφεύγει πλήρως των αρμοδιοτήτων του. Σε κάθε περίπτωση, επισημαίνεται ότι ο ερωτών κ. Βουλευτής μπορεί, εφόσον το επιθυμεί, να αναζητήσει τα σχετικά στοιχεία από τις ίδιες τις τράπεζες αλλά και από την Εθνική Στατιστική Υπηρεσία.
      2. Το Υπουργείο Δικαιοσύνης έχει ήδη τροποποιήσει δύο διατάξεις του Κώδικα Πολιτικής Δικονομίας σχετικές με τους πλειστηριασμούς με το Νόμο 3346/2005 «Επιτάχυνση της διαδικασίας ενώπιον των πολιτικών και ποινικών δικαστηρίων και άλλες διατάξεις».
      Ειδικότερα, με τη διάταξη του άρθρου 20 του προαναφερθέντος Νόμου, αντιμετωπίζεται το φαινόμενο, κάποιος, κατά τη διαδικασία του πλειστηριασμού, να υπερθεματίζει αρχικά για λογαριασμό του και μετά την κατακύρωση να δηλώνει το όνομα τρίτου, υπέρ του οποίου πλειοδότησε. Η συγκεκριμένη διάταξη αποσαφηνίζει το πρόσωπο που λαμβάνει μέρος στον πλειστηριασμό έτσι ώστε να αποτρέπεται το φαινόμενο των «επαγγελματιών» υπερθεματιστών οι οποίοι μετά την κατακύρωση επιλέγουν, μεταξύ περισσότερων ενδιαφερομένων, εκείνον που προσφέρει τα περισσότερα. Έτσι, η νέα διάταξη του άρθρου 1003 παρ. 2 του Κώδικα Πολιτικής Δικονομίας ορίζει πλέον ότι «Όποιος υπερθεματίζει για λογαριασμό τρίτου, οφείλει να δηλώσει προηγουμένως στον υπάλληλο του πλειστηριασμού τα πλήρη στοιχεία του τρίτου και να καταθέσει σε αυτόν ειδικό συμβολαιογραφικό πληρεξούσιο με το οποίο του χορηγείται σχετική εντολή».
      Ακόμη, με τη διάταξη του άρθρου 21 του Νόμου 3346/2005, αναπροσαρμόσθηκε η τιμή πρώτης προσφοράς, ώστε να αποφεύγεται η εκποίηση των κατασχεθέντων σε εξευτελιστικές τιμές. Έτσι, η τιμή πρώτης προσφοράς ορίζεται πλέον στα δύο τρίτα της αξίας στην οποία εκτιμήθηκε το κατασχεθέν και όχι στο μισό της αξίας αυτής, όπως οριζόταν στη διάταξη του άρθρου 954 παρ. 2 στ. γ΄ του Κώδικα Πολιτικής Δικονομίας. Με τη νέα ρύθμιση, η συμμετοχή σε πλειστηριασμό συμφέρει αποκλειστικά εκείνους οι oπoίοι επιδιώκουν να αγοράσουν το ακίνητο σε συμφέρουσα τιμή, σε αντίθεση με εκείνους οι οποίοι επιδιώκουν να ωφεληθούν από τη διαφορά του ποσού της κατακύρωσης και της αγοραίας αξίας.
      Σε κάθε περίπτωση, το ερώτημα του ερωτώντος κ. Βουλευτή περί περαιτέρω τροποποίησης του άρθρου 954 του Κώδικα Πολιτικής Δικονομίας έχει ήδη διαβιβασθεί στην αρμόδια Νομοπαρασκευαστική Επιτροπή, η οποία έχει συγκροτηθεί για την επεξεργασία του εν λόγω Κώδικα.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
     7.Στην με αριθμό 60/1.10.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ10035/26400/1152/23.10.07 έγγραφο από τον Υπουργό Απασχόλησης και Κοινωνική Προστασίας η ακόλουθη απάντηση:
      «Απαντώντας στην παραπάνω σχετική ερώτηση που κατατέθηκε στη Βουλή από το Βουλευτή κ. Μιχάλη Καρχιμάκη, σχετικά με τις προϋποθέσεις συνταξιoδότησης γονέων αναπήρων τέκνων, σας γνωρίζουμε τα εξής:
      Σύμφωνα με τις διατάξεις του α΄ εδαφίου, της παραγράφου 4, του άρθρου 5 του ν.3232/2004, όπως αντικαταστάθηκε με την παράγραφο 6, του άρθρου 61, του ν.3518/2006, μητέρες αναπήρων τέκνων με ποσοστό αναπηρίας 67% και άνω, ασφαλισμένοι σε όλους τους φορείς κύριας και επικουρικής ασφάλισης, αρμοδιότητας του Υπουργείου Απασχόλησης & Κοινωνικής Προστασίας, θεμελιώνουν δικαίωμα συνταξιοδότησης με τη συμπλήρωση 25 ετών ασφάλισης, ανεξαρτήτως ορίου ηλικίας και χρόνου υπαγωγής στην ασφάλιση.
      Ωστόσο, επειδή με βάση τις διατάξεις αυτές, δεν είναι δυνατή η συνταξιοδότηση πατέρα με ανάπηρο, κατά 67% τουλάχιστον τέκνο η Υπηρεσία μας μελετά την επέκταση, για λόγους ίσης μεταχείρισης ανδρών και γυναικών, σύμφωνα με τη συνταγματική επιταγή, του δικαιώματος της συνταξιοδότησης με ευνοϊκές προϋποθέσεις και στους πατέρες ανάπηρων τέκνων, ιδιαίτερα στις περιπτώσεις μονογονεϊκών οικογενειών.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     8. Στην με αριθμό 304/4-10-07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 111080/ΙΗ/22-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 304/4-10-07, την οποία κατέθεσε ο Βουλευτής κ. Γιάννης Μαγκριώτης και αφορά στην πρόσληψη προσωπικού για τη φύλαξη σχολικών μονάδων του Ν. Θεσσαλονίκης, σας γνωρίζουμε τα ακόλουθα:
    Στις Περιφερειακές Υπηρεσίες Α/θμιας και Β/θμιας του ΥΠΕΠΘ υφίσταται ο ενιαίος κλάδος υπαλλήλων ΥΕ1 Κλητήρων-Επιστατών-Φυλάκων-Νυκτοφυλάκων, οι υπηρετούντες του οποίου ασκούν είτε καθήκοντα κλητήρων σε Διευθύνσεις/Γραφεία Εκπαίδευσης είτε καθήκοντα επιστατών-φυλάκων-νυκτοφυλάκων σε σχολικές μονάδες Α/θμιας και Β/θμιας Εκπ/σης, ανάλογα με τις υπηρεσιακές ανάγκες.
    Πρόσφατα ολοκληρώθηκε η διαδικασία διορισμού 80 υπαλλήλων του προαναφερθέντος κλάδου, εκ των οποίων οκτώ (8) αφορούσαν το Ν. Θεσσαλονίκης. Με βάσει τις κείμενες διατάξεις (άρθρο 20 του Ν. 1566/85, όπως τροποποιήθηκε με το άρθρο 16 του Ν. 3476/06), ο διορισμός των υπαλλήλων πραγματοποιείται ανά Νομό ή Νομ. Διαμέρισμα και η περαιτέρω τοποθέτηση σε συγκεκριμένη θέση πραγματοποιείται με απόφαση του αρμόδιου Περιφερειακού Διευθυντή Εκπαίδευσης ύστερα από πρόταση του οικείου Περιφερειακού Υπηρεσιακού Συμβουλίου Διοικητικού Προσωπικού (Π.Υ.Σ.Δ.Ι.Π.).
    Για την κάλυψη των αναγκών σε διοικητικό και βοηθητικό προσωπικό έχει ήδη υποβληθεί προς έγκριση από το ΥΠ.ΕΣ. Προγραμματισμός Προσλήψεων. Ειδικά για κλάδο ΥΕ1 στο Ν. Θεσσαλονίκης έχει προγραμματιστεί η πλήρωση εκατόν ενενήντα δύο (192) θέσεων.
    Επιπλέον, βρίσκεται σε εξέλιξη η διαδικασία πλήρωσης θέσεων προσωπικού με μετατάξεις από άλλους φορείς, βάσει των διατάξεων του Νέου Υπαλληλικού Κώδικα (Ν. 3528/207). Στη σχετική προκήρυξη του ΥΠ.Ε.Π.Θ:, με αποκλειστική προθεσμία υποβολής αιτήσεων την 28-9-07, είχαν προκηρυχθεί δύο (2) θέσεις του κλάδου ΥΕ1 στο Ν. Θεσσαλονίκης.
    Τέλος, σημειώνεται ότι η φύλαξη των σχολικών μονάδων πραγματοποιείται, πέρα από το προαναφερθέν προσωπικό και από τους σχολικούς φύλακες οι οποίοι εμπίπτουν στην αρμοδιότητα του ΥΠ.ΕΣ., από το οποίο πραγματοποιούνται οι προσλήψεις τους.
    Ο Υφυπουργός
    ΑΝΔΡΕΑΣ ΛΥΚΟΥΡΕΝΤΖΟΣ»
      9. Στην με αριθμό 440/9-10-07 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. 128459/23-10-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
    «Απαντώντας στην με αρ. 440/9-10-2007 ερώτηση που κατατέθηκε στη Βουλή από το Βουλευτή κ. Μ. Σκουλάκη με θέμα «Δημιουργία Ξενώνα Κακοποιημένων Γυναικών στο Ν. Χανίων», σας γνωρίζουμε τα εξής:
    Έχει υπογραφεί Προγραμματική Σύμβαση μεταξύ του Υπουργείου Υγείας και Κοινωνικής Αλληλεγγύης, του ΕΚΚΑ και του Οργανισμού Δημοτικής και Κοινωνικής Πολιτικής του Δήμου Χανίων, για τη λειτουργία Ξενώνα στο Νομό Χανίων.
    Μέχρι σήμερα δεν κατέστη δυνατή η εξεύρεση χώρου, παρά τις προσπάθειες του Οργανισμού Δημοτικής και Κοινωνικής Πολιτικής του Δήμου Χανίων, για την υλοποίηση της ανωτέρω σύμβασης. Ο Πρόεδρος του Οργανισμού ενημέρωσε το Υπουργείο Υγείας και Κοινωνικής Αλληλεγγύης ότι το Ψυχιατρικό Νοσοκομείο Χανίων, μετά την παύση της λειτουργίας του, είναι ελεύθερο και έχει ζητηθεί να παραχωρηθεί μέρος του προκειμένου να στεγαστεί ο Ξενώνας.
    Στόχος και επιθυμία όλων είναι να υλοποιηθεί η ανωτέρω Προγραμματική Σύμβαση για τη δημιουργία Ξενώνα Υποδοχής και Φιλοξενίας Κακοποιημένων Γυναικών στο Νομό Χανίων.
    Ο Υφυπουργός
    Γ. ΚΩΝΣΤΑΝΤΟΠΟΥΛΟΣ»
     10. Στην με αριθμό 255/3.10.07 ερώτηση του Βουλευτή  κ. Ιωάννου Σκουλά δόθηκε με το υπ’ αριθμ. 2/16.10.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή για τα εξής:
      1. Οι ελλείψεις σε προσωπικό του κλάδου ΔΕ Εξωτερικής Φύλαξης είναι πράγματι σημαντικές σε πολλά Καταστήματα Κράτησης της χώρας. Αυτό οφείλεται στο γεγονός ότι η Υπηρεσία Εξωτερικής Φρούρησης Καταστημάτων Κράτησης συστήθηκε το 1999 με το Νόμο 2721, χωρίς να στελεχωθεί με τον απαραίτητο αριθμό υπαλλήλων. Η έλλειψη αυτή κατέστη εμφανέστερη μετά την έναρξη λειτουργίας της νέας φυλακής στο Μαλανδρίνο Φωκίδας το 2001 και του Κέντρου Απεξάρτησης Κρατουμένων στον Ελαιώνα Θηβών το 2002.
      Το Υπουργείο Δικαιοσύνης από τον Μάρτιο του 2004 έως και σήμερα έχει μεριμνήσει για την αύξηση του προσωπικού της Υπηρεσίας Εξωτερικής Φρούρησης. Ήδη έχουν προσληφθεί 199 νέοι εξωτερικοί φρουροί μετά από σχετικό διαγωνισμό, ο οποίος ολοκληρώθηκε τον περασμένο Φεβρουάριο.
      Επιπλέον, με την προκήρυξη υπ' αριθμ. αριθ. 62515/07, προκηρύχθηκαν προς πλήρωση συνολικά 167 θέσεις προσωπικού του συγκεκριμένου κλάδου, από τις οποίες 12 θέσεις έχουν κατανεμηθεί στο Κατάστημα Κράτησης Αλικαρνασσού. Η διαδικασία επιλογής βρίσκεται στο στάδιο των αθλητικών δοκιμασιών των υποψηφίων, μετά το πέρας των οποίων οι υποψήφιοι θα καταταγούν σε Σχολή δίμηνης υποχρεωτικής εκπαίδευσης και αναμένεται να διορισθούν εντός του Ιανουαρίου 2008. Παράλληλα, εκκρεμεί η πλήρωση μέσω ΟΑΕΔ 31 θέσεων για τον ως άνω κλάδο.
      Ακόμη, για την περαιτέρω ενίσχυση των Καταστημάτων Κράτησης σε προσωπικό, το Υπουργείο Δικαιοσύνης έχει ήδη εξασφαλίσει την έγκριση από το Υπουργείο Οικονομίας και Οικονομικών για την πλήρωση με διαγωνισμούς πρόσληψης 300 νέων θέσεων σωφρονιστικών υπαλλήλων και εξωτερικών φρουρών για το 2008. Επισημαίνεται ότι από τις θέσεις που θα κατανεμηθούν στον κλάδο των εξωτερικών φρουρών, κάποιες θα αντιστοιχούν και στο Κατάστημα Κράτησης Αλικαρνασσού.
      Ωστόσο, για την εξασφάλιση ακόμη μεγαλύτερου αριθμού θέσεων σωφρονιστικών υπαλλήλων και εξωτερικών φρουρών, οι οποίοι θα στελεχώσουν τα Καταστήματα Κράτησης της χώρας, το Υπουργείο Δικαιοσύνης έχει ζητήσει από το Υπουργείο Οικονομίας και Οικονομικών (αρ. 94162/30-7-07 επιστολή του Γενικού Γραμματέα του Υπουργείου Δικαιοσύνης) την έγκριση πιστώσεων για την πλήρωση 713 θέσεων, πλέον των ήδη εγκεκριμένων 300, για το 2008.
      2. Το Υπουργείο Δικαιοσύνης έχει κατά την τελευταία τριετία εφοδιάσει με νέο εξοπλισμό και υλικοτεχνική υποδομή την Υπηρεσία Εξωτερικής Φρούρησης Καταστημάτων Κράτησης. Ειδικότερα, έχουν διατεθεί 208 αλεξίσφαιρα γιλέκα, 254 αντιασφυξιογόνες μάσκες και 237 ασύρματοι προκειμένου να ενισχυθεί η ασφάλεια των φυλακών, αλλά και το αίσθημα ασφάλειας των Εξωτερικών Φρουρών. Ακόμη, το Υπουργείο Δημόσιας Τάξης έχει διαθέσει στους Εξωτερικούς Φρουρούς 89 επιπλέον περίστροφα νεότερου τύπου και 345 νέα υποπολυβόλα. Επιπλέον, ολοκληρώνονται σύντομα 2 μειοδοτικοί διαγωνισμοί του Υπουργείου Δικαιοσύνης για την προμήθεια 122 επιπλέον αλεξίσφαιρων γιλέκων και 60 ασυρμάτων.
      Στο Κατάστημα Κράτησης Αλικαρνασσού, σύμφωνα με τα στοιχεία της οικείας Διεύθυνσης του Υπουργείου Δικαιοσύνης, υπάρχει επάρκεια τόσο σε χημικά μέσα όσο και σε αντιασφυξιογόνες μάσκες. Επισημαίνεται ότι κράνη και ασπίδες προστασίας φέρουν μόνο οι ειδικές δυνάμεις αποκατάστασης τάξης της ΕΛ.ΑΣ. Επισημαίνεται ακόμη ότι η εξωτερική φρουρά του Καταστήματος Κράτησης Αλικαρνασσού διαθέτει δύο οχήματα μεταγωγής κρατουμένων και ένα όχημα τύπου τζιπ.
      Παράλληλα, το Υπουργείο Δικαιοσύνης έχει θέσει συγκεκριμένους πλέον κανόνες στελέχωσης, οργάνωσης και λειτουργίας της Υπηρεσίας Εξωτερικής Φρούρησης με το Νόμο 3388/2005 «Θέματα εξωτερικών φρουρών και άλλες διατάξεις» και το υπ' αριθμ. 215/2006 Προεδρικό Διάταγμα «Κανονισμός Οργάνωσης και Λειτουργίας της Υπηρεσίας Εξωτερικής Φρούρησης Καταστημάτων Κράτησης». Έτσι, καλύφθηκαν τα κενά τα οποία παρουσίαζε η αρχική νομοθεσία.
      Σημειώνεται, τέλος, ότι σε αυτό το Προεδρικό Διάταγμα έχει συμπεριληφθεί διάταξη (άρθρο 19 παρ. 4), με την οποία καθορίζονται οι λεπτομέρειες αγοράς, κατοχής και μεταφοράς ατομικού ιδιωτικού οπλισμού από το προσωπικό της Υπηρεσίας Εξωτερικής Φρούρησης, ικανοποιώντας έτσι ένα πάγιο αίτημα των υπαλλήλων της συγκεκριμένης Υπηρεσίας.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ») 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 25 Οκτωβρίου 2007.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 96/22.10.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το Μητροπολιτικό Πάρκο Ελληνικού κ.λπ..
     2. Η με αριθμό 101/22.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Οικονομίας και Οικονομικών και Ανάπτυξης, σχετικά με την αύξηση της τιμής των καυσίμων κ.λπ..
     3. Η με αριθμό 99.22.10.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εσωτερικών και Αγροτικής Ανάπτυξης και Τροφίμων, σχετικά με τη λήψη μέτρων αντιμετώπισης της λειψυδρίας στην Ιεράπετρα κ.λπ..
     4. Η με αριθμό 98/22.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-΄Αδωνι Γεωργιάδη προς τον Υπουργό Πολιτισμού, σχετικά με την κατασκευή του Νέου Μουσείου Ακροπόλεως, την κατεδάφιση κτηρίων επί του πεζοδρόμου της Διονυσίου Αρεοπαγίτου κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 97/22.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη μετατροπή των εργοστασίων ζάχαρης σε εργοστάσια παραγωγής βιοαιθανόλης κ.λπ..
     2. Η με αριθμό 102/22.10.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης σχετικά με τα Κέντρα Πόνου κ.λπ..
     3.  Η με αριθμό 104/22.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της τιμής των καυσίμων κ.λπ..
     4. Η με αριθμό 91/22.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Μεταφορών και Επικοινωνιών, σχετικά με δημοσιεύματα του Τύπου αναφερόμενα στην αποστολή μηνυμάτων από εταιρεία κινητής τηλεφωνίας των Σκοπίων σε κατοίκους του Νομού Σερρών κ.λπ..
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις».
     Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα. 
     Η διαδικασία έχει ως εξής: Θα μιλήσουν οι εισηγητές και οι ειδικοί αγορητές για οκτώ λεπτά και μετά οι εγγεγραμμένοι στον κατάλογο Βουλευτές για οκτώ λεπτά. Η εγγραφή των ομιλητών στον κατάλογο γίνεται από την έναρξη της συζήτησης έως το τέλος της ομιλίας του τετάρτου ομιλητή. Εγγραφές που γίνονται μετά το τέλος της ομιλίας του τέταρτου ομιλητή και ως το τέλος των πρωτολογιών, θεωρούνται προτασσόμενες δευτερολογίες και ο χρόνος ομιλίας είναι τέσσερα λεπτά.
     Το λόγο έχει ο εισηγητής της Νέας Δημοκρατίας κ. Μαρκόπουλος.
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
     Μετά τη συζήτηση και την ψήφιση κατά πλειοψηφία του νομοσχεδίου επί της αρχής, μπαίνουμε στη συζήτηση των άρθρων. Θέλω να υπενθυμίσω ότι το νομοσχέδιο αυτό με βάση και τη χθεσινή συζήτηση -στην οποία ακούστηκαν αρνητικοί σχολιασμοί εκ μέρους της Αντιπολίτευσης- αποτελείται από τρεις ενότητες.
Η πρώτη ενότητα αφορά τη μετατροπή του Κ.Η.Υ.Κ.Υ σε ανώνυμη εταιρεία Ηλεκτρονικής Διακυβέρνησης Κοινωνικής Ασφάλισης, τη Η.ΔΙ.Κ.Α.. Στόχος και σκοπός αυτής της μετατροπής είναι η διευκόλυνση, η επιτάχυνση των λειτουργιών της ηλεκτρονικής διακυβέρνησης που το Κ.Η.Υ.Κ.Υ., βεβαίως, έκανε κατά τον καλύτερο τρόπο τις προηγούμενες δεκαετίες, αλλά οι εξελίξεις, τεχνολογικές και  επιστημονικές, δεν επέτρεψαν τα τελευταία χρόνια να ανταποκριθεί στο βάρος των ευθυνών, χωρίς αυτό να σημαίνει ότι οι εργαζόμενοί του δεν έχουν τη δυνατότητα και τη θέληση να συμμετέχουν στη νέα ανώνυμη εταιρεία. Να υπενθυμίσω ότι αυτή η μετατροπή συμπεριλαμβάνει τη θετική γνώμη της πλειονότητας των εργαζομένων και το θεωρώ πάρα πολύ σημαντικό.
      Θέλω να κάνω ένα σχολιασμό για τις χθεσινές τοποθετήσεις συναδέλφων της Αντιπολίτευσης σχετικά με το νομοσχέδιο. Ακούστηκαν κριτικές, θα έλεγα, άδικες, τόσο για την κεντρική ιδέα αυτού του νομοσχεδίου, όσο και για την πραγματική στόχευση.
      Κυρίες και κύριοι συνάδελφοι, αυτή η ανώνυμη εταιρεία δεν καλείται να κάνει τίποτα παραπάνω απ’ ό,τι έκανε το Κ.Η.Υ.Κ.Υ.. Μάλιστα στο άρθρο 5 του  παρόντος νομοσχεδίου στα έσοδα και στους πόρους της νέας εταιρείας υπάρχει η εξής ρήση: «Τα έσοδα και οι αμοιβές προέρχονται από έργα τα οποία είχε αναλάβει το Κ.Η.Υ.Κ.Υ. μέχρι την ημέρα δημοσίευσης του παρόντος νόμου, καθώς και έσοδα από τυχόν επεκτάσεις, τροποποιήσεις των έργων αυτών». Αυτό τι σημαίνει; Σημαίνει ότι το Κ.Η.Υ.Κ.Υ. και έργα ανελάμβανε -μικρά ενδεχομένως τα οποία εκπονούσε το ίδιο- και συμμετείχε στην ηλεκτρονική διακυβέρνηση και στην ηλεκτρονική οργάνωση των ασφαλιστικών ταμείων. Απλούστατα η ευρύτερη νομοθεσία του δημόσιου τομέα και οι ανάγκες της εποχής μας οδηγούν σ’ αυτήν τη μετατροπή. Δεν κάνουμε τίποτα περισσότερο, δεν κάνουμε κάτι λιγότερο διαφανές και δεν κάνουμε κάτι το οποίο θα δυσκολέψει την οργάνωση των γραφείων. 
      Το δεύτερο που ακούστηκε εδώ είναι ότι γίνεται μία προσπάθεια να μπουν ιδιώτες. Πουθενά δεν φαίνεται σ’ αυτό το νομοσχέδιο ότι οι ιδιώτες έρχονται να κάνουν αυτό που κάνει το κράτος. Απλούστατα, προσπαθούμε να εισάγουμε τις αρχές μιας ιδιωτικής εταιρείας, την ταχύτητα των αποφάσεων, τον εσωτερικό  έλεγχο και όλα αυτά τα οποία περιλαμβάνονται σε μία ανώνυμη εταιρεία, στο κράτος. Το να επιχειρήσουμε να δώσουμε την εντολή των συγκεκριμένων αρμοδιοτήτων σε μία καθαρά ιδιωτική εταιρεία, θα μπορούσε να ξεσηκώσει θύελλα διαμαρτυριών από την άλλη πλευρά. Το προσωπικό του Κ.Η.Υ.Κ.Υ έχει και τη θέληση κι  έχει εκφράσει και τη βούληση να συμμετάσχει στις νέες συνθήκες. 
      Έτσι, λοιπόν, στο πρώτο κεφάλαιο περιλαμβάνονται: ο σκοπός της συγκεκριμένης εταιρείας, που δεν είναι μόνο η ηλεκτρονική διακυβέρνηση ενός εκάστου διαφορετικού ταμείου, αλλά είναι και η διασύνδεση των ηλεκτρονικών συστημάτων μεταξύ τους και η συνδιασύνδεση με την Ευρωπαϊκή Ένωση και η ηλεκτρονική εξυπηρέτηση των πολιτών. 
      Το μετοχικό κεφάλαιο και ο τρόπος με τον οποίο αναπτύσσεται. Ιδιοκτήτης των μετοχών είναι το κράτος. Η δυνατότητα επέκτασης του μετοχικού κεφαλαίου που θα γίνεται είτε από το κράτος είτε από ασφαλιστική εταιρεία, η οποία συμμετέχει στη συγκεκριμένη ανώνυμη εταιρεία. 
      Τα όργανα της εταιρείας, η γενική συνέλευση, ο πρόεδρος και ο διευθύνων σύμβουλος. Εδώ περιλαμβάνεται και ο τρόπος προκήρυξης της θέσης και τα προσόντα του διευθύνοντος συμβούλου. 
      Θεωρώ πάρα πολύ σημαντικό το θεσμό των ορκωτών ελεγκτών, που υπάρχουν σε συγκεκριμένες διατάξεις, για τη λειτουργία αυτής της εταιρείας, όπως και το γραφείο εσωτερικού ελέγχου, που δείχνει ότι πρόθεση της Κυβέρνησης δεν είναι μονάχα να φτιάξει μία εταιρεία και να μετατρέψει ένα δημόσιο οργανισμό δημοσίου δικαίου σε ιδιωτικού δικαίου, αλλά κυρίως να προχωρήσει με γρήγορες διαδικασίες, και με το λεγόμενο εσωτερικό έλεγχο, με διαφάνεια και αποτελεσματικότητα. Αυτά, δηλαδή, που έλειπαν όλα αυτά τα χρόνια και μείναμε πάρα πολύ πίσω σ’ αυτό που λέγεται ηλεκτρονική διακυβέρνηση, που μας εμπόδιζε  στο να εξυπηρετήσουμε τον πολίτη, στο να ελέγξουμε τα έσοδα και τα έξοδα των ασφαλιστικών ταμείων, που μας εμπόδιζε, σε τελική ανάλυση, να πάρουμε σωστές αποφάσεις, μετά από το διάλογο του ασφαλιστικού, ο οποίος έρχεται. 
      Ιδιαίτερα σημαντικό είναι η υποχρέωση της εταιρείας να έχει και στρατηγικό σχέδιο, το οποίο καταθέτει, και επιχειρησιακό σχέδιο για την ικανοποίηση του στρατηγικού σχεδιασμού. Ζητήματα, τα οποία έχουν να κάνουν με την αποτελεσματικότητά της. 
      Και τέλος, υπάρχουν διατάξεις οι οποίες δίνουν τη δυνατότητα στο προσωπικό του Κ.Η.Υ.Κ.Υ να συμμετέχει σ’ αυτήν την εταιρεία, να διατηρεί τα πλεονεκτήματά του και να αισθάνεται, αν θέλετε, μία προνομιακή θέση και συμμετοχή σ’ αυτόν το σχεδιασμό. 
      Το δεύτερο κομμάτι του παρόντος νομοσχεδίου έχει την αναδιοργάνωση των υπηρεσιών ελέγχου δαπανών υγείας με τη σύσταση ενός γενικού επιθεωρητή ελέγχου δαπανών υγείας. Είναι γεγονός ότι έχουμε ένα ασφαλιστικό σύστημα με δεκάδες ασφαλιστικά ταμεία, με διαφορετικές συνθήκες και διαδικασίες στην ιατροφαρμακευτική κυρίως περίθαλψη, η οποία τρέχει με ιλιγγιώδη ταχύτητα στην αύξηση του κοστολογίου της, όπου έχουμε διαφορετικές ταχύτητες στις παρεχόμενες υπηρεσίες –που;- στον τομέα της κοινωνικής πρόνοιας και της κοινωνικής ασφάλισης, που αντιλαμβάνεστε ότι η συνταγματική υποχρέωση του κράτους είναι να διατηρήσει την ισότητα και την ισονομία. 
      Έχουμε, λοιπόν, κάθε ανάγκη, πρώτον, να ελέγξουμε τις αλόγιστες δαπάνες, δεύτερον, να ισοκατανείμουμε και να εξορθολογίσουμε τις δαπάνες και να δημιουργήσουμε συνθήκες συγκρότησης και συντονισμού του ελέγχου αυτού με μικτά κλιμάκια στα οποία θα συμπεριλαμβάνονται άτομα της συγκεκριμένης γραμματείας που ιδρύεται, καθώς και εκπρόσωποι των ασφαλιστικών ταμείων, χωρίς να απαλλάσσεται ή να αφαιρείται η δυνατότητα καθενός χωριστά ασφαλιστικού ταμείου να κάνει τους δικούς του ελέγχους επ’ ευκαιρία κάποιων καταγγελιών ή ιδιαιτέρων συνθηκών. 
      Αυτός, λοιπόν, ο γενικός επιθεωρητής ο οποίος ορίζεται με απόφαση του Υπουργού Απασχόλησης και Κοινωνικής Προστασίας, έχει τριετή θητεία κι  έχει το συντονισμό του ελέγχου των δαπανών του συστήματος ιατροφαρμακευτικής περίθαλψης. Υπάρχουν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, είχαμε ζητήσει όλοι οι εισηγητές χρόνο για να αντικαταστήσουμε και τη χθεσινή μας δευτερολογία. Ευχαριστώ πολύ εκ μέρους όλων των συναδέλφων που εισηγούνται για λογαριασμό των κομμάτων της Βουλής. 
      ΠΡΟΕΔΡΕΥΩΝ (Γεώργιος Σούρλας):  Θα έχετε το χρόνο που ζητήσατε.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Υπάρχουν, όμως, διατάξεις που δίνουν τη δυνατότητα σ’ αυτό το γενικό επιθεωρητή να έχει γιατρούς, φαρμακοποιούς και άλλους υπαλλήλους, κυρίως της κατηγορίας ΠΕ, για να κάνει αυτό το έργο. 
      Έγινε ένας αρνητικός σχολιασμός για τους ιατρούς ελεγκτές, για το γεγονός ότι δεν θα έχουν πλήρη και αποκλειστική απασχόληση στο ελεγκτικό έργο, αλλά θα έχουν και δυνατότητα ιδιωτικού επαγγέλματος, με την κατεύθυνση, αν θέλετε, να μη διευκολύνουμε ο ελέγχων να είναι και ελεγχόμενος, ή εν πάση περιπτώσει, να μειώσουμε τα συμπτώματα της διαφθοράς. 
      Θα ήθελα να κάνω τρεις υπενθυμίσεις:
      Πρώτη υπενθύμιση. Μέχρι τώρα το ελεγκτικό έργο όλων των ασφαλιστικών ταμείων αποτελείται και πραγματοποιείται από γιατρούς που δεν είναι πλήρους και αποκλειστικής απασχόλησης. 
      Δεύτερη υπενθύμιση. Όλοι οι ομιλητές μίλησαν για τον έλεγχο της δαπάνης των ιδιωτικών νοσηλευτηρίων. Θέλω να σας πω ότι ελεγκτές γιατροί υπάρχουν και στα δημόσια νοσοκομεία. Και θέλω ακόμη να σας πω από προσωπική εμπειρία, επειδή έχω υπηρετήσει ως γιατρός και τα δύο τμήματα της υγείας και το Εθνικό Σύστημα Υγείας και μετέπειτα για αρκετά χρόνια το ιδιωτικό επάγγελμα ότι οι μεγαλύτερες σπατάλες στον τομέα της υγειονομικής περίθαλψης γίνονται στα δημόσια νοσοκομεία, όπου η παραμονή των ασθενών σε κλίνες, λόγω άλλων διαρθρωτικών προβλημάτων αυξάνει το κοστολόγιο της δημόσιας υγείας, όπου κανένας ελεγκτής δεν έχει τη δύναμη να κάνει ουσιαστικό έλεγχο στα παρελκόμενα, στα φάρμακα και στα άλλα υλικά, τα οποία χρησιμοποιούνται στη δημόσια υγεία. Και επίσης, θέλω να σας πω ότι στον τομέα της ιδιωτικής υγείας στις περισσότερες των ασθενειών υπάρχουν πακέτα από τα ασφαλιστικά ταμεία, τα οποία είναι απαγορευτικά για περισσότερα έξοδα, ενώ στο δημόσιο τομέα αυτό ουσιαστικά δεν ισχύει. Άρα, λοιπόν, δεν θα ήθελα να υπάρχουν εδώ, σ’ αυτήν την Αίθουσα, γκρίζες εικόνες για το τι πάμε να φτιάξουμε και το τι εισηγείται το παρόν νομοσχέδιο. Επίσης, στην ίδια κατηγορία του ελέγχου των δαπανών υγείας ακούστηκε κριτική και για τη λίστα των φαρμάκων. 
      Κυρίες και κύριοι συνάδελφοι, θα ήθελα να πω δυο πράγματα. Η λίστα των φαρμάκων στην πραγματικότητα στο παρελθόν αύξησε το κόστος της φαρμακευτικής πολιτικής. Γιατί το αύξησε; Πρώτον, γιατί ένα κομμάτι των φαρμάκων αναγκάζονταν οι ασθενείς να το αγοράζουν οι ίδιοι, δεδομένου ότι τα ταμεία δεν το προμήθευαν. Δεύτερον, γιατί υπήρχε αυτό το περίφημο αποκλειστικό και αναντικατάστατο, το οποίο ήταν εστία συναλλαγής μεταξύ φαρμακευτικών εταιρειών και γιατρών, χωρίς όμως να θέλω να γενικεύσω.
      Τέλος, θέλω να σας υπενθυμίσω ότι στην πρώτη μας τετραετία νομοθετήσαμε την επιστροφή από τα ασφαλιστικά ταμεία στα δημόσια νοσοκομεία ένα ποσοστό από το συνολικό κοστολόγιο της φαρμακευτικής πολιτικής, το οποίο μείωνε το συνολικό κόστος της. Εάν από εκεί και πέρα η εισαγωγή νέων φαρμάκων με άλλα κοστολόγια, που αποτελεί διεθνές φαινόμενο, αύξησε σε ορισμένες κατηγορίες το κόστος της φαρμακευτικής πολιτικής, αυτό δεν έχει να κάνει ούτε με την πολιτική της Κυβέρνησης ούτε με τα νομοσχέδια τα οποία κατατίθενται. 
      Στο τρίτο κεφάλαιο υπάρχουν γενικές διατάξεις για τη Γραμματεία Κοινωνικών Ασφαλίσεων. Καταρχήν, υπάρχει το 12 άρθρο το οποίο είναι πολύ σημαντικό και το οποίο ουσιαστικά ανοίγει τον δρόμο για την κωδικοποίηση της ασφαλιστικής νομοθεσίας, που είναι πάρα πολύ σημαντικό για να αποκτήσουμε την ισονομία στο ασφαλιστικό σύστημα. Υπάρχει επίσης δυνατότητα ίδρυσης γραφείου νομικού συμβούλου αλλά και με ιδιώτες στο Ι.Κ.Α. Ε.Τ.Ε.Α.Μ., διότι οι υποθέσεις οι οποίες εισέρχονται είναι πάρα πολλές χιλιάδες και δεν υπάρχει δυνατότητα για την αντιμετώπισή τους σε συνεργασία με τους δικηγορικούς συλλόγους και ιδιαίτερα με τον Δικηγορικό Σύλλογο Αθηνών. Και υπάρχουν και ζητήματα του Οργανισμού Ασφάλισης Ελευθέρων Επαγγελματιών. Ιδιαίτερα στην πρώτη παράγραφο δίνεται η δυνατότητα με το παρόν νομοσχέδιο των τελωνειακών υπαλλήλων να παραταθεί ο τρόπος με τα ένσημα τα οποία υπάρχουν πάνω στα τελωνειακά παραστατικά μέχρι τον Ιούνιο του 2008. 
      Κύριε Υπουργέ, θα ήθελα να παρακαλέσω και να διαβιβάσω ένα αίτημα της Ομοσπονδίας των Τελωνειακών, που ζητά μια διευκόλυνση εξαμήνου για να μπορέσουμε να περάσουμε στην ηλεκτρονική καταγραφή των ασφαλιστικών εισφορών, δηλαδή αυτό το οποίο ισχύει μέχρι τις 30 Ιουνίου 2008, εάν συμφωνείτε και εσείς να φτάσει μέχρι τις 31 Δεκεμβρίου 2008, ούτως ώστε από την 1η Ιανουαρίου 2009 να πάμε στο ηλεκτρονικό σύστημα. 
      Υπάρχουν διατάξεις οι οποίες αφορούν την επιστροφή στον Ο.Α.Ε. των ασφαλισμένων του Ι.Κ.Α. Ε.Τ.Ε.Α.Μ. στον κλάδο υγείας πιλοτικά για τρεις νομούς, που θα μας δώσει την κατεύθυνση, τον τρόπο, τις δυσκολίες και το κοστολόγιο για να γίνει αυτό γενικευμένο σε όλη την Ελλάδα και αφορά τους Νομούς Ημαθίας, Πιερίας και Πέλλης.
      Υπάρχουν ζητήματα που αφορούν τους υπαλλήλους των πρώην ιδρυμάτων Κοινωνικής Πρόνοιας, που ουσιαστικά τα πρόσθετα επιδόματα τα αναλαμβάνει το Υπουργείο Υγείας και Κοινωνικής Αλληλεγγύης, η εισαγωγή, επαγωγή του Ταμείου Επικουρικής Ασφάλισης Γεωργικών και Συνεταιριστικών Οργανώσεων στο Ι.Κ.Α. Ε.Τ.Ε.Α.Μ., ένα προβληματικό ταμείο, το οποίο και αυτό συγχωνεύεται και τέλος υπάρχει η διάταξη η οποία επιβάλλει σε όλα, ανεξαιρέτως, τα ασφαλιστικά ταμεία μετά την κατάθεση παραστατικών για την έκδοση σύνταξης μέσα σε δεκαπέντε εργάσιμες μέρες την πληρωμή του 80% της ανερχόμενης σύνταξης και σε δεύτερο χρόνο τον έλεγχο των παραστατικών και αν το θέλετε, τον ισολογισμό προς τα πάνω ή προς τα κάτω της πραγματικής σύνταξης. Αυτό ουσιαστικά μέχρι να φθάσουμε στην πλήρη ηλεκτρονική διακυβέρνηση, δηλαδή στον στόχο αυτού του νομοσχεδίου, στην πλήρη δηλαδή ηλεκτρονική εξυπηρέτηση του πολίτη, να δίνεται η δυνατότητα για τους δύο, τρεις, πέντε, οκτώ μήνες να κάνει το κράτος το χρέος του στην κατεύθυνση της κοινωνικής του πολιτικής και της ασφάλισης. 
      Τέλος, στο τελευταίο άρθρο θέλω να μείνω σε δύο σημεία. 
      Πρώτον, στη διάταξη όπου συστήνεται Τμήμα Στατιστικών Στοιχείων και Κατάρτιση Προϋπολογισμού και Απολογισμού της Κοινωνικής Προστασίας. Μέχρι τώρα στη Βουλή συζητούσαμε τον κοινωνικό προϋπολογισμό. Υπήρχαν δίκαια αιτήματα από όλες τις πτέρυγες να κατατίθεται και σχέδιο κοινωνικού απολογισμού για να ξέρουμε εάν αυτό το οποίο ψηφίζουμε σαν προϋπολογισμό στο θέμα της κοινωνικής ασφάλισης έχει αποτελεσματικότητα και δράση. Το θεωρώ ιδιαίτερα αποτελεσματικό, ιδιαίτερα δημοκρατικό και ιδιαίτερα κοινοβουλευτικό εκ μέρους της ηγεσίας του Υπουργείου και θέλω να ευχαριστήσω για αυτήν την πρωτοβουλία. 
      Τέλος να περάσω στις τροπολογίες.
      ΠΡΟΕΔΡΕΥΩΝ (Γεώργιος Σούρλας): Κύριε Μαρκόπουλε, τελειώσατε. Θα τα πείτε στη δευτερολογία σας.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα πέντε μαθητές και μαθήτριες και τρεις συνοδοί δάσκαλοι από το 10ο Δημοτικό Σχολείου Αχαρνών.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Η εισηγήτρια του ΠΑ.ΣΟ.Κ., κ. Χριστοφιλοπούλου, έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, επιτρέψτε μου πριν αρχίσω, να καλωσορίσω κι εγώ τους μαθητές του Δημοτικού Σχολείου των Αχαρνών, που είναι η εκλογική μου περιφέρεια και μάλιστα ο μεγαλύτερος Δήμος.
      Κυρίες και κύριοι συνάδελφοι, θα ήθελα να αρχίσω την ομιλία μου από κάποιες επισημάνσεις που θα τις έκανα στη χθεσινή μου δευτερολογία. 
      Κύριε Υπουργέ, μας είπατε χθες ότι η πρώτη συζήτηση για το ασφαλιστικό ήταν η συζήτηση για να τεθεί η ατζέντα. Μας είπατε γιατί δεν ερχόμαστε στο διάλογο. Μα, ερχόμαστε στο διάλογο εφόσον μαζί με την ατζέντα καταθέσετε τα οικονομικά στοιχεία των ταμείων, την αναλογιστική ή τις αναλογιστικές μελέτες που υιοθετείτε, ενδεχομένως μαζί με κάποιες που δεν υιοθετείτε, και την πρότασή σας. Άρα, τα  περί μη συμμετοχής στο διάλογο δεν είναι ορθά. Εμείς περιμένουμε τα στοιχεία και ποια μελέτη υιοθετείτε. Διότι σας άκουσα, κύριε Υπουργέ, χθες και πραγματικά έχω εκπλαγεί. Μας είπατε, ότι την αναλογιστική μελέτη του Διεθνούς Γραφείου Εργασίας, την οποία εσείς αναθέσατε για το Ι.Κ.Α. όπως μελέτες που εκκρεμούν ακόμα για τα άλλα ταμεία, όπως και κάθε άλλη συμβολή, όπως και τους επιστολογράφους των εφημερίδων, θα τη συνεκτιμήσετε εξ’ ίσου.
      Σας ερωτώ: Αναθέτετε μελέτες, τις οποίες συνεκτιμάτε από κοινού με τις γνώμες όλων μας και των πολιτών και οποιωνδήποτε, ή αναθέτετε κάποιες μελέτες τις οποίες πληρώνει ο ελληνικός λαός για το ασφαλιστικό σύστημα της χώρας; Αν τη συγκεκριμένη μελέτη παραλάβετε κα την πληρώσετε, τότε τουλάχιστον ορισμένα στοιχεία από αυτήν πρέπει να χρησιμοποιήσετε και να μην πείτε ότι απλώς συνεκτιμάται και αυτή. Έτσι αναθέτουμε κάποιες μελέτες για να ξοδεύουμε λεφτά και να συνεκτιμώνται γενικώς; Ή, μήπως, υιοθετούμε εκείνες τις μελέτες που μας αρέσουν και αυτές που μας λένε ότι κάναμε λάθος μέχρι τώρα και το ασφαλιστικό ζήτημα είναι κυρίως δημογραφικό, εφόσον πληρώσουμε τα χρήματα στα ταμεία που οφείλουμε και δεν τα πληρώνουμε; Εάν αυτό είναι πίσω από τη σκέψη σας, τότε λυπούμεθα πολύ αλλά μας επιβεβαιώνετε όταν μιλάγαμε για την κρυφή ατζέντα για το ασφαλιστικό.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μου επιτρέπετε μια διακοπή, κύριε Πρόεδρε;
    ΠΡΟΕΔΡΕΥΩΝ (Γεώργιος Σούρλας): Βεβαίως, εάν επιτρέπει και η κυρία συνάδελφος.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Βεβαίως, κύριε Υπουργέ. Απλώς να κρατηθεί ο χρόνος, κύριε Πρόεδρε.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία συνάδελφε, δεν ήθελα να επανέλθω και σήμερα στο θέμα του ασφαλιστικού συστήματος, αλλά θα το κάνω διότι η επιχειρηματολογία και η στάση του κόμματός σας είναι υποκριτική, διότι εάν μεν λεχθεί είτε από εμένα είτε από τον κύριο Υπουργό Οικονομίας είτε από τον οιονδήποτε ότι υιοθετούμε το τάδε κείμενο, είστε έτοιμοι να επιτεθείτε και να μιλήσετε…
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πού το ξέρετε, κύριε Υπουργέ;
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μα, αυτό γίνεται συστηματικά. Είστε, λοιπόν, έτοιμοι να επιτεθείτε για ανάλγητη διάθεση και για επίθεση εναντίον των ασφαλιστικών συμφερόντων. Ένα είναι αυτό. 
    Δεύτερο είναι ότι οι κυβερνήσεις –τουλάχιστον η Κυβέρνηση Καραμανλή- δεν περιμένει από καμμία μελέτη και από καμμία γνώμη για να παρασκευάσει τις θέσεις της. Βεβαίως, λαμβάνουμε υπ' όψιν μας οποιεσδήποτε αναλογιστικές, διαχειριστικές, θεωρητικές μελέτες και τοποθετήσεις και σας είπα ότι λαμβάνουμε υπ' όψιν και τη γνώμη του οιουδήποτε. Αλλά οι κυβερνήσεις δεν αποφασίζουν με βάση τις μελέτες ούτε με βάση τις γνώμες, αλλά έχουν πολιτικές θέσεις. Λαμβάνουμε και συνεκτιμούμε όλα όσα λέγονται, όλα όσα γράφονται.
      Θα σας παρακαλέσω λοιπόν και δι’ υμών –βεβαίως εννοώ την Αξιωματική Αντιπολίτευση διότι το θέμα δεν είναι προσωπικό- αντί να ασκείτε αυτήν την κριτική, αντί να επιδιώκετε να βρείτε «πάτημα» για να διατυπώσετε επιχειρηματολογία η οποία θα βλάψει το πρόβλημα -διότι δεν θα βλαφθεί η Κυβέρνηση, το πρόβλημα θα βλαφθεί και πίσω από το πρόβλημα βρίσκεται ολόκληρη η ελληνική κοινωνία- αντί λοιπόν να κάνετε αυτό, κάντε κάτι άλλο εποικοδομητικότερο. Ελάτε στο διάλογο, ανταλλάξτε απόψεις, κοιτάξτε να είστε εποικοδομητικοί και χρήσιμοι και αφήστε την προκαταρκτική κριτική επί των δηλώσεων που κάνω εγώ ή επί των δηλώσεων που κάνει ο Υπουργός Οικονομίας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Συνεχίστε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, σας ευχαριστούμε πολύ για τις… νουθεσίες σας, αλλά θα ήθελα να επισημάνω δύο πράγματα: Πρώτον, μας είπατε ότι δεν θα λάβετε υπ’ όψιν και δεν είστε υποχρεωμένοι να λάβετε υπ’ όψιν τις μελέτες για το ασφαλιστικό. Θέλω να ρωτήσω κι εσάς…
	ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Δεν σας είπα αυτό.	
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας παρακαλώ, κύριε Υπουργέ.
	Κύριε Πρόεδρε, μπορώ να μιλήσω;
	ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Είπα ότι όλα συνεκτιμώνται.  
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ, όχι άλλη διακοπή. Μόλις τελειώσει την αγόρευσή της η κ. Χριστοφιλοπούλου, έχετε το δικαίωμα να πάρετε το λόγο. Σας παρακαλώ πάρα πολύ.
	Συνεχίστε, κυρία συνάδελφε.
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Είπατε λοιπόν ότι όλα συνεκτιμώνται και συνεκτιμώνται και οι μελέτες. Ποια κυβέρνηση δεν έκανε σοβαρή αναλογιστική μελέτη, δεν παρουσίασε σοβαρά και τεκμηριωμένα στοιχεία για το διάλογο στο ασφαλιστικό; Υπάρχει καμμία κυβέρνηση στον κόσμο που να μην βασίσει κάπου την πολιτική απόφαση; Κύριε Υπουργέ, προφανώς είναι πολιτική απόφαση και προφανώς είναι πολιτικός ο διάλογος. Υπάρχει όμως ανάγκη σε ένα τέτοιο σοβαρό ζήτημα με τόσο πολύπλοκες διαστάσεις που αφορά την ανάπτυξη, το δημογραφικό, το σύστημα φορολογίας και πολλούς άλλους τομείς, να υπάρχει τεκμηριωμένη τεχνογνωσία. Είπατε ότι θα την συνεκτιμήσετε. Πού είναι λοιπόν η τεκμηρίωση, λέει η Αξιωματική Αντιπολίτευση; Παρουσιάστε τη σε μας και δεν φεύγουμε από το διάλογο, κύριε Υπουργέ. Παρουσιάστε τα στοιχεία της κατάστασης των Ταμείων και τις αναλογιστικές μελέτες.
	ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τα έστειλα στον Πρόεδρο του κόμματός σας.
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τις στείλατε όλες. Ελάτε λοιπόν, καλέστε μας στην πρώτη συζήτηση και παραθέστε τα στοιχεία των ταμείων για τη σημερινή κατάσταση –γιατί κάποια κατάσταση πρέπει να υιοθετείτε- τις προθέσεις σας για τα χρέη των 2,1 δις ευρώ για τον προϋπολογισμό του 2007 που κλείνει και τι θα πληρώσετε στον προϋπολογισμό του 2008 γιατί στη βάση του τι θα πληρώσετε, όπως δείχνει η αναλογιστική μελέτη του Διεθνούς Γραφείου Εργασίας, θα φανεί πόσο πρόβλημα έχει το Ι.Κ.Α., για παράδειγμα. Άρα, κύριε Υπουργέ, όλα τα άλλα είναι προφάσεις εν αμαρτίαις. Λυπούμαι πολύ. 
      Είπατε από πριν ότι δεν δίνετε τα στοιχεία γιατί –λέει- εμείς θα σας καταγγείλουμε. Πάρα πολύ ωραία. Και πού ξέρετε ότι θα σας καταγγείλουμε; Κυβερνάτε δια της επικοινωνίας, αυτό αποδεικνύεται.
	Κύριε Πρόεδρε, κυρίες και κύριοι συνάδελφοι, έρχομαι τώρα σ’ ένα άλλο ζήτημα, το ζήτημα της ρύθμισης χρεών που αφορά και το συγκεκριμένο άρθρο του νομοσχεδίου μας -νομίζω το 19 - κι έτσι εισέρχομαι στην κατ’ άρθρο συζήτηση.
	Ακούσαμε χθες τον κύριο Υπουργό να μας λέει ότι αυτή η ρύθμιση χρεών δεν είναι νέα ρύθμιση. Εγώ ερωτώ. Σε σχέση με τη ρύθμιση των οφειλών του Ι.Κ.Α. η οποία έληξε, αν θυμάμαι καλά, στις αρχές του περασμένου Μαΐου, το να λήγει μία ρύθμιση χρεών στις αρχές Μαΐου και να την επαναφέρεις στο τέλος Οκτωβρίου για να ισχύσει από το Νοέμβριο δεν είναι κατ’ ουσία νέα ρύθμιση, κυρίες και κύριοι συνάδελφοι. 
	Δεύτερον, ακούσαμε τον Κοινοβουλευτικό Εκπρόσωπο της Νέας Δημοκρατίας κύριο Παναγιωτόπουλο να λέει χθες ότι αυτή η ρύθμιση ήταν αίτημα των παραγωγικών φορέων. Κατ’ αρχάς εγώ δεν αντιλαμβάνομαι το ότι πρέπει όλες οι κυβερνήσεις να απαντούν σαν μηχανές του καφέ στα αιτήματα των παραγωγικών φορέων, των συνδικαλιστικών φορέων, των οποιωνδήποτε φορέων. Εξήγησε ο κ. Παναγιωτόπουλος γιατί αθέτησε την επίσημη δέσμευσή του ως Υπουργού εδώ πέρα ότι θα είναι η τελευταία δική του ρύθμιση. Είπε ότι το ζήτησαν οι παραγωγικοί φορείς, άρα εμείς το λόγο μας τον «πατάμε» αν το ζητήσει κάποιος παραγωγικός ή μη παραγωγικός φορέας. Ένα το κρατούμενο.
	Είπε ο κ. Παναγιωτόπουλος ότι αυτήν τη ρύθμιση τη ζήτησε ο κ. Ασημακόπουλος που είναι ΠΑ.ΣΟ.Κ.. Δεν το αντιλαμβάνομαι. Ειλικρινά, κυρίες και κύριοι συνάδελφοι, δεν αντιλαμβάνομαι τη λογική ότι «ένας δικός σας τη ζήτησε». Δεν κατάλαβα. Η ΓΕ.Σ.Ε.Β.Ε. είναι ο κ. Ασημακόπουλος; Αναρωτιέμαι.
	Επίσης για τον Ο.Α.Ε.Ε.. Πράγματι, κύριε Υπουργέ, υπήρχε ένα τεχνικό θέμα -κι ελπίζω να το γνωρίζετε εσείς καλύτερα από μένα μιας και διοικείτε το Υπουργείο- διότι ο Ο.Α.Ε.Ε. στη φάση ανασυγκρότησης δεν είχε επαρκή υπηρεσιακή δυνατότητα να εξυπηρετήσει και υπήρχαν τεράστιες ουρές. Εκεί θα υπήρχε έστω ένας τεχνικός λόγος παράτασης, αλλά στο Ι.Κ.Α. γιατί;
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Πιστεύω ότι θα έχω κι εγώ την ίδια ανοχή στο χρόνο, κύριε Πρόεδρε.
      Συνεχίζω με τα υπόλοιπα άρθρα, κυρίες και κύριοι συνάδελφοι. Η.ΔΙ.Κ.Α. Α.Ε.: Τρεις επισημάνσεις, γιατί δεν μπορούμε να ψηφίσουμε τα σχετικά άρθρα και το καταστατικό. 
      Κύριε Υπουργέ, δεν δεχόμαστε όλον αυτόν τον αλληλοσυγκρουόμενο αριθμό λειτουργιών και σκοπών αντίστοιχα της εταιρείας να υλοποιεί και να αναθέτει, να συγκεντρώνει πληροφορίες, να εποπτεύει, να καθοδηγεί, να κάνει περίπου, τα πάντα. Όπως σας είπα, οι ανάγκες είναι πολύ διαφορετικές από ταμείο σε ταμείο και το γνωρίζετε. Χθες ήλθαν στα χέρια μου ορισμένα έγγραφα -τα οποία ίσως λάβατε υπ’ όψιν σας- του Συλλόγου Εργαζομένων του Ι.Κ.Α. της Αττικής. Θεωρούν ότι θα τους βλάψει. Κατά τη γνώμη μας υπάρχουν σοβαρότατες επιφυλάξεις και μάλιστα όταν σε αντίστοιχο άρθρο του καταστατικού τα μέλη του Δ.Σ. αυτής της εταιρείας μετά από έγκριση μπορούν να λάβουν μέρος ως ιδιώτες σε έργα άλλων εταιρειών. Αυτό δεν είναι ελέγχων και ελεγχόμενος; Αυτό δεν είναι στρέβλωση του ανταγωνισμού;
       Τέλος, θα κάνω μία επισήμανση. Ο κύριος συνάδελφος είπε για το χρονοδιάγραμμα για το επιχειρησιακό σχέδιο. Κατά τη γνώμη μας είναι νομοτεχνικό, θα μπορούσε να είναι εκτός του καταστατικού. Δεν βλέπουμε γιατί αυτό είναι εντός του καταστατικού. 
      Προχωρώ στην ΥΠ.Ε.Δ.Υ.Φ.Κ.Α.. Τα είπα και χθες. Τα δεχόμαστε όλα πλην της σύμβασης αυτής του έργου των ιατρών. Θεωρούμε, κύριε Υπουργέ, ότι θα έπρεπε να είχατε αλλάξει αυτήν τη διάταξη. Δεν την έχετε αλλάξει, λυπούμεθα πολύ, δεν μπορούμε να ψηφίσουμε τις σχετικές διατάξεις. 
      Συμφωνούμε για τη σύσταση της Επιτροπής του Κώδικα. Είμαστε πάντα σύμφωνοι με τις κωδικοποιήσεις. 
      Έρχομαι τώρα σ’ ένα ζήτημα στα άρθρα 13 και 14. Στο άρθρο 13 θεωρούμε ότι θα πρέπει να γίνει μία προσπάθεια αν όχι απ’ αυτό το νομοσχέδιο, τουλάχιστον από τη διοίκηση του Ι.Κ.Α. για να καλυφθούν εργαζόμενοι στο Ι.Κ.Α. οι οποίοι έχουν προσφέρει πάρα πολλά ως εκπαιδευτές για τον Οργανισμό και είναι αδύνατο να καλυφθούν μ’ αυτήν τη διάταξη που φέρνετε. Περιμένουμε μία απάντηση και γι’ αυτό, κύριε Υπουργέ.
      Σε ό,τι αφορά το άρθρο για τον Ο.Α.Ε.Ε., δεν μπορούμε να καταλάβουμε πώς χωρίς μελέτη υπάγεται ο κλάδος ασθενείας στο Ι.Κ.Α.-Ε.Τ.Ε.Α.Μ.. Εν πάση περιπτώσει, αν πρέπει να υπαχθεί, ας γίνει μία μελέτη και ας υπαχθεί όλος ο κλάδος. Τι νόημα έχουν αυτοί οι τρεις πιλοτικοί νομοί;
      Στο άρθρο 15 στο οποίο θα θέλαμε να ψηφίσουμε τις διατάξεις σας για την προσωρινή σύνταξη, κύριε Υπουργέ, έχετε βάλει την περίφημη ένταξη στο Ε.Τ.Ε.Α.Μ. του Ταμείου Επικουρικής Ασφάλισης του Προσωπικού Γεωργικών και Συνεταιριστικών Οργανώσεων χωρίς εγγυήσεις και χωρίς καμμία διασφάλιση των πόρων και γι’ αυτό δεν μπορούμε να ψηφίσουμε το σχετικό άρθρο. 
      Θέλω τώρα να αναδείξω στο άρθρο 17, που ήταν τροπολογία, ένα άλλο τεράστιο ζήτημα της ιδίας υφής. Εδώ έχουμε την κατάργηση του Τ.Π.Ο.Ε.Κ.Ε., του Ταμείου Πρόνοιας του Ορθόδοξου Εφημεριακού Κλήρου Ελλάδας, σε ειδικό κλάδο στο Ταμείο Πρόνοιας Δημοσίων Υπαλλήλων. Είμαστε σύμφωνοι μ’ αυτό, αλλά ως εκεί διότι ο τρόπος με τον οποίον εντάσσεται είναι ένας τρόπος ο οποίος «ναρκοθετεί» το μέλλον του και βεβαίως είναι κατάφωρα άδικος για τους έγγαμους κληρικούς οι οποίοι αποτελούν τη βάση της Εκκλησίας. Σ’ αυτούς βασίζεται η Εκκλησία. Γιατί «ναρκοθετεί» το μέλλον τους; Διότι παρότι είναι ελλειμματικό το ταμείο, δημιουργείται αυτός ο κλάδος πρόνοιας χωρίς να υπάρχει δυνατότητα να έχει ανάλογη περιουσία με «κορωνίδα», κύριε Υπουργέ, την παράγραφο 9 περί παρεκκλησίων και εξωκκλησίων. 
      Εγώ σας ερωτώ. Χρειάζεται όλη αυτή η μεγάλη περιουσία στις οικείες μητροπολιτικές αρχές ή είναι ανάγκη να στηριχθεί ο κλάδος των έγγαμων κληρικών που, όπως είπα και πριν, είναι αυτός που επιτελεί το έργο, που είναι η βάση της Εκκλησίας και αυτός που είναι και ο περισσότερο αδικημένος;
      Επίσης, θέλω να επισημάνω ότι θα μπορούσε –κι εμείς δεν είπαμε για όλη την περιουσία- να δεχθεί ο κλάδος των Κληρικών και θα μπορούσαμε κι εμείς να δεχθούμε να υπάρχει ποσοστό και να υπάρχει ένα ξεκαθάρισμα του τι ανήκει σε ποιον και για ποιους σκοπούς.
Αλλά όχι. Θέλουμε να δημιουργήσουμε τον ειδικό κλάδο, αλλά θέλουμε να πάρουμε όλη την περιουσία των παρεκκλησίων και των ξωκλησιών και να τη δώσουμε στις μητροπολιτικές αρχές. 
      Ε, όχι! Διαφωνούμε, κύριε Υπουργέ. Και διαφωνούμε, διότι στο αντίστοιχο άρθρο υπάρχουν και άλλες αδικίες και άλλες ασάφειες. Διαιωνίζεται πάλι ένα καθεστώς κατά το οποίο από το μισθό του απλού κληρικού παρακρατούνται 6 ευρώ έως 9 ευρώ για συγκεκριμένη συνδρομή περιοδικού. Καλή η συνδρομή του περιοδικού. Γιατί δεν τη βάζετε στους ναούς; Γιατί πάλι οι κληρικοί θα πρέπει όλα να τα υποφέρουν; 
      Βεβαίως το ότι είστε Κυβέρνηση των λίγων και ισχυρών στην οικονομία, είναι σαφές ήδη από την προηγούμενη τριετία, από το προσχέδιο του προϋπολογισμού που ήδη καταθέσατε και από τις ρυθμίσεις σας περί φορολογίας. Αλλά το ότι είστε η Κυβέρνηση των λίγων και ισχυρών και για τα θέματα της Εκκλησίας, είναι εμφανέστατο από εδώ. Δεν υπάρχει κανένα στοιχείο πόσοι είναι οι νεωκόροι και ποιοι. Υπάρχουν και κάποιοι από αυτούς που είναι απλήρωτοι και αποσπασμένοι; Δεν έχουμε καμμία εικόνα. 
      Θα ολοκληρώσω, αφού σας πω ότι είμαστε σύμφωνοι για την τροπολογία που αφορά τον Οργανισμό Απασχόλησης Εργατικού Δυναμικού και αφού σας καλέσω, κύριε Υπουργέ, να κάνετε δεκτές δύο τροπολογίες που έχουμε καταθέσει ως Αξιωματική Αντιπολίτευση. Η μία αφορά το χρηματοδοτικό κίνητρο για την πάταξη της εισφοροδιαφυγής, που εισαγάγατε με το ν. 3518/2006 για όλα τα ασφαλιστικά ταμεία και εξαιρέσατε τους εργαζομένους στο Ι.Κ.Α.. Ελπίζω ότι και οι συνάδελφοί μου των άλλων κομμάτων θα συμφωνήσουν ότι το να εξαιρεί κάποιος τους εργαζόμενους στο Ι.Κ.Α. από αυτό το σημαντικό κίνητρο πάταξης της εισφοροδιαφυγής δεν είναι σωστό, είναι κατάφωρη αδικία. Έχουμε, λοιπόν, καταθέσει μια τροπολογία με βάση την οποία δικαιούνται και οι εργαζόμενοι στο Ι.Κ.Α. να παίρνουν αυτό το κίνητρο. 
      Κύριε Υπουργέ, θέλω πραγματικά να σας καλέσω να τη δεχθείτε, γιατί και εσείς οι ίδιοι, η Κυβέρνησή σας, είχε σε προηγούμενες συζητήσεις πει ότι θα δει αυτό το θέμα. Άρα, δεν φέρνουμε ένα θέμα που έχετε πει ότι δεν θα δείτε. Φέρνουμε ένα θέμα, το οποίο έχετε πει ότι θα εξετάσετε. 
      Βεβαίως όσον αφορά τους απολυμένους της «ΜΑΡΜΕΤΑΛ», «ΚΟΙΣΕΛΙΚ» στην Εύβοια είμαστε θετικοί. Θεωρούμε ότι είναι λίγοι αυτοί οι άνθρωποι. Νομίζω ότι και ο εισηγητής της Νέας Δημοκρατίας στην επιτροπή το είχε υποστηρίξει.
       Είμαστε, επίσης, σύμφωνοι με την τροπολογία που κατέθεσε το Κ.Κ.Ε. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου. 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Θέλω να σημειώσω ορισμένα πράγματα, που έχουν σχέση με το νομοσχέδιο και τις εισφορές των ασφαλισμένων, οι οποίες πρέπει να συνοδεύονται παράλληλα με τις εισφορές του κράτους και των εργοδοτών με βάση την τριμερή χρηματοδότηση, για να εξασφαλίζουν την υγεία, την πρόνοια, την περίθαλψη, τη σύνταξη με αξιοπρέπεια στους ασφαλισμένους. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Αυτά είναι εκτός νομοσχεδίου. Δεν λέει τέτοια το νομοσχέδιο. 
      ΔΗΜΗΤΡΙΟΣ ΤΣΙΟΓΚΑΣ: Εννοώ, κύριε Υπουργέ, ότι εμείς θέλουμε αυτά τα πράγματα που τονίζουμε εδώ στη Βουλή να εφαρμόζονται. Έχουν σχέση και με το νομοσχέδιο, το οποίο πάει να ιδιωτικοποιήσει αυτή την υπηρεσία και αυτή η διαδικασία, στο σύνολό της, θα βλάψει τους ασφαλισμένους, γιατί τονίσαμε και χθες ότι τα βάρη θα φορτωθούν ξανά στους ασφαλισμένους. 
      Βέβαια, πρέπει να πούμε ότι και οι λειτουργικές δαπάνες της κοινωνικής ασφάλισης όπως η πληροφορική, πρέπει να καλύπτονται από τον κρατικό προϋπολογισμό στο πλαίσιο της δημόσιας κοινωνικής ασφάλισης. Είναι και αυτό το στοιχείο με τη «Η.ΔΙ.Κ.Α. Α.Ε.», γιατί για δεκαετίες ολόκληρες οι εισφορές των εργαζομένων πηγαίνουν στις τσέπες των εργοδοτών, στις τσέπες των αρπακτικών, στο Χρηματιστήριο από όπου κερδίζουν οι λίγοι. 
      Πρέπει να πούμε ότι ο εκσυγχρονισμός της Πληροφορικής και του Κ.Η.Υ.Κ.Υ. που επικαλείστε, δεν έγινε τόσα χρόνια, γιατί δεν δόθηκαν τα απαραίτητα χρήματα. Η χρηματοδότηση από τον κρατικό προϋπολογισμό εξασφαλίζει τη λειτουργία του, τη βιωσιμότητά του και βέβαια τις δωρεάν υπηρεσίες στους κοινωνικούς φορείς ασφάλισης. 
      Φαίνεται ξεκάθαρα από τις προτάσεις και τα άρθρα του νομοσχεδίου ότι η «Η.ΔΙ.Κ.Α. Α.Ε.» θα παρουσιάσει κέρδη. Τα κέρδη αυτά θα προέρχονται από τις υπηρεσίες, από τους φορείς κοινωνικής ασφάλισης, αφού οι πόροι της «Η.ΔΙ.Κ.Α. Α.Ε.» προέρχονται μόνο από τις υπηρεσίες προς αυτούς τους φορείς και δεν υπάρχει επιδότηση από τον κρατικό προϋπολογισμό. Άρα, λοιπόν, η φορολογία θα γίνεται και θα μετακυλίονται τα ασφαλιστικά βάρη στους ασφαλισμένους. Σήμερα το Κ.Η.Υ.Κ.Υ.  δεν έχει επιδότηση από τον κρατικό προϋπολογισμό, αλλά δεν δουλεύει και με σκοπό το κέρδος. 
      Βεβαίως, πρέπει να πούμε ότι όλα τα έργα πληροφορικής και επικοινωνιών των φορέων κοινωνικής ασφάλισης αναλαμβάνονται από την «Η.ΔΙ.Κ.Α. Α.Ε.». Αυτό, όμως, δεν σημαίνει ότι η «Η.ΔΙ.Κ.Α. Α.Ε.» θα υλοποιεί υποχρεωτικά η ίδια όποια έργα της ανατίθενται από ιδιωτικούς φορείς. Δεν αναφέρεται ως τρόπος επίτευξης των σκοπών της «Η.ΔΙ.Κ.Α. Α.Ε.» η λειτουργία και η υποστήριξη των συστημάτων πληροφορικής; Αυτές οι δύο δραστηριότητες ανατίθενται σε ιδιώτες εργολάβους σύμφωνα με το άρθρο 3, παράγραφος 2γ΄ του καταστατικού της νέας εταιρείας.
       Αυτό οδηγεί με μαθηματική ακρίβεια σε σημαντική συρρίκνωση του αντικειμένου της εργασίας και πολλών ειδικοτήτων των εργαζομένων, στους οποίους θα πείτε: «Δεν έχετε αντικείμενο. Πάρτε δρόμο». Αυτό οδηγεί με μαθηματική ακρίβεια στην επιβάρυνση των δικαιωμάτων των εργαζομένων. 
      Στην παράγραφο 1δ΄ του άρθρου 3 του Καταστατικού αναφέρεται ότι η «Η.ΔΙ.Κ.Α. Α.Ε.» διασφαλίζει τη δυνατότητα αμφίδρομης επικοινωνίας μεταξύ των φορέων κοινωνικής ασφάλισης και λοιπών φορέων που δραστηριοποιούνται σε θέματα ασφάλισης, υγείας, πρόνοιας και κοινωνικής πολιτικής. Εφόσον δεν υπάρχει σαφής προσδιορισμός δημοσίων, σημαίνει ότι θα υπάρχει η δυνατότητα συνεργασίας και με ιδιωτικές ασφαλιστικές εταιρείες και με ιδιωτικά νοσοκομεία. 
      Αυτό σημαίνει ότι ανοίγει ο δρόμος για να δημιουργηθεί ένα ενιαίο σύστημα ανταλλαγής πληροφοριών ανάμεσα στη δημόσια κοινωνική ασφάλιση και τις ιδιωτικές ασφαλιστικές εταιρείες, με αποτέλεσμα τα ευαίσθητα προσωπικά δεδομένα των ασφαλισμένων και των συνταξιούχων να πέσουν στα χέρια του ιδιωτικού κεφαλαίου. 
      Σύμφωνα με το άρθρο 3 παράγραφος 2β΄ του καταστατικού μπορεί η «Η.ΔΙ.Κ.Α. Α.Ε.» να αποτελεί μόνο σύμβουλο και διαχειριστή των έργων, ενώ η υλοποίηση και λειτουργία θα ανατίθεται σε ιδιώτες, ή θα δίνει κάποια έργα σε ιδιώτες και κάποια θα τα υλοποιεί η ίδια. 
      Το άρθρο 5 παράγραφος 3 του καταστατικού αναφέρεται στις συμβάσεις που θα υπογράφει η «Η.ΔΙ.Κ.Α. Α.Ε.» με τους φορείς. Στις συμβάσεις που θα υπογράφουν κάθε φορά θα υπολογίζουν το κόστος με το οποίο η «Η.ΔΙ.Κ.Α. Α.Ε.» θα εκτελεί το έργο. Άρα, κόστος συν κέρδος, μετακύλιση των βαρών στους ασφαλισμένους και στους συνταξιούχους. 
      Στο άρθρο 6 παράγραφος 1 του Καταστατικού αναφέρεται ότι το κόστος της «Η.ΔΙ.Κ.Α. Α.Ε.» θα είναι μεγαλύτερο από το κόστος του Κ.Η.Υ.Κ.Υ., αφού στο τιμολόγιο των υπηρεσιών θα προστεθεί το κέρδος για να ανταγωνιστεί τις ιδιωτικές εταιρείες, μιας και έχει μικρά κεφάλαια ύψους μόλις 3.000.000 ευρώ, τα οποία δεν φτάνουν για τη λειτουργία του. Έτσι, θα επιδιώξει το κέρδος από τις υπηρεσίες που θα παρέχει προς του φορείς. Και βέβαια για να κρατηθεί χαμηλά το κόστος του τιμολογίου, το πρώτο που θα χτυπηθεί θα είναι το εργατικό κόστος, δηλαδή θα καταργηθούν δικαιώματα των εργαζομένων στο Κ.Η.Υ.Κ.Υ..
      Στο άρθρο 14 υπάρχει πρόταση της Ομοσπονδίας Εκτελωνιστών Ελλάδας, την οποία υποστηρίζουμε. Αυτή αναφέρεται στο άρθρο 14 παράγραφος 1 με την οποία ζητούν παράταση του καθεστώτος του εκτελωνιστικού ενσήμου έως στις 31 Δεκεμβρίου 2009 από τις 31 Δεκεμβρίου 2008 που προβλέπεται, γιατί θα δημιουργηθούν τεχνικά και νομικά προβλήματα, όπως υποστηρίζει η Ομοσπονδία. Εξάλλου, τους έχετε υποσχεθεί διετή παράταση. Σας έχουν αποστείλει το έγγραφό τους, το οποίο βεβαίως, έχετε μελετήσει. 
      Με το άρθρο 3 παράγραφος 1 επαναφέρετε για ακόμα μία φορά την παράταση της χαριστικής ρύθμισης των οφειλών των εργοδοτών στο Ι.Κ.Α. και στα άλλα ασφαλιστικά ταμεία. Σε ό,τι αφορά αυτό το ζήτημα, τονίσαμε και χθες ότι είμαστε κάθετα αντίθετοι με αυτές τις ρυθμίσεις προς τους εργοδότες, για τους οποίους θα πρέπει να πάει εισαγγελέας και όχι να τους γίνονται ρυθμίσεις στις οφειλές που χρωστούν στα ασφαλιστικά ταμεία. 
      Σε ό,τι αφορά το Ταμείο των Συνεταιριστικών Υπαλλήλων, για το επικουρικό, θα ήθελα να πω ότι είναι αναγκαίο κακό να μπουν στο Ι.Κ.Α.. Όμως, θα πρέπει να διασφαλίσετε ως Κυβέρνηση τη χρηματοδότηση του Ι.Κ.Α. για την ομαλή λειτουργία, μια και θα ενταχθούν και αυτοί οι υπάλληλοι, μια και θα φορτωθεί το Ι.Κ.Α. τις συντάξεις και τις ασφαλιστικές υποχρεώσεις και προς αυτούς. Άρα, λοιπόν, εμείς ζητάμε τη χρηματοδότηση από τον κρατικό προϋπολογισμό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε και σε εμένα το χρόνο που δώσατε στους άλλους συναδέλφους. 
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Τσιόγκα. Συνεχίστε. 
      ΔΗΜΗΤΡΙΟΣ ΤΣΙΟΓΚΑΣ: Σε ό,τι αφορά τους ελεγκτές στα νοσηλευτικά ιδρύματα, είναι γνωστό σε όλους ότι οι ιδιωτικές κλινικές «αρμέγουν» κυριολεκτικά τα ασφαλιστικά ταμεία. Πάει ένας ασθενής, κάθεται μία εβδομάδα και του κρατούν το βιβλιάριο όσο θέλουν. Τους ελέγχει κανένας; Πληρώνουν, όμως, τα ασφαλιστικά ταμεία. Και μη μας πείτε ότι ο εισηγητής της Κυβέρνησης είπε ότι γίνεται μεγαλύτερη σπατάλη στα δημόσια νοσοκομεία. Η ληστεία των ασφαλιστικών ταμείων γίνεται από τις ιδιωτικές κλινικές και από τις φαρμακοβιομηχανίες.
      Σε ό,τι αφορά την ένταξη του κλάδου ασθένειας του Ταμείου Πρόνοιας των Εργαζομένων στα Λιμάνια στον κλάδο ασθένειας του Ι.Κ.Α., θα ήθελα να πω ότι ουσιαστικά καταργείτε το Ταμείο και φτιάχνετε ένα άλλο ταμείο το οποίο είναι μόνο για τη σύνταξη, ενώ την ασθένεια την πάτε στο Ι.Κ.Α.. Με αυτήν την τροπολογία στρέφεστε σε βάρος των εργαζομένων των ασφαλισμένων σε αυτό το Ταμείο το οποίο έχετε αφήσει χωρίς πόρους. Επίσης, η συγχώνευση γίνεται προς τα κάτω με τις ενοποιήσεις των ταμείων, ενώ θα πρέπει να γίνεται προς τα πάνω. 
      Θέλω να αναφερθώ και στους κληρικούς. Με το «νόμο Σιούφα», τον ν.2084/1992, καταργήθηκαν οι κλάδοι σύνταξης και ασθένειας του Ενιαίου Ταμείου Ασφάλισης Κληρικών και ο κλάδος αρωγής μετατράπηκε σε αυτοτελές Ταμείο Πρόνοιας. Έτσι δημιουργήθηκε πρόβλημα με τη διαχείριση της περιουσίας που προέρχονταν από τους καταργηθέντες κλάδους σύνταξης και ασθένειας, με αποτέλεσμα να μην περιέλθουν τελικά στο δημόσιο, όπως προβλεπόταν με το ν.2084/1992, όλα τα περιουσιακά στοιχεία. 
      Σύμφωνα με την Κυβέρνηση, η συγκεκριμένη νομοθετική ρύθμιση αποσκοπεί στο να επιλύσει το ζήτημα διαχείρισης αυτής της περιουσίας μέσω της σύστασης αυτόνομου κλάδου πρόνοιας. Όμως, τους κλέβετε την περιουσία με τη μεταφορά δηλαδή των Κληρικών που θα ενταχθούν στο Ταμείο Πρόνοιας των Δημοσίων Υπαλλήλων. Όπως παραδέχεται η Κυβέρνηση, το υπό κατάργηση Ταμείο Πρόνοιας των Κληρικών εμφανίζει οικονομικά προβλήματα και επιδιώκεται ο διαχωρισμός της κινητής και ακίνητης περιουσίας του. Το κάνετε, για να πάρετε την περιουσία και να την πάτε στις Μητροπόλεις. Τώρα με την παράγραφο 1 καταργείτε το Ταμείο Πρόνοιας των Κληρικών, με την παράγραφο 2 δημιουργείτε Κλάδο Πρόνοιας Κληρικών μέσω του Ταμείου Πρόνοιας Δημοσίων Υπαλλήλων, με την παράγραφο 4 προσδιορίζονται οι πόροι του κλάδου στους οποίους είναι οι εισφορές των ασφαλισμένων από κληροδοτήματα, δωρεές, από προσόδους ακινήτων κ.λπ., αλλά τις χιλιάδες μονές και ξωκλήσια τα δίνετε στις μητροπόλεις. 
      Καταργούνται τα προεδρικά διατάγματα που προβλέπουν την καταβολή συμπληρωματικού εφάπαξ βοηθήματος του ν.103/1975 στους υπαλλήλους του πρώην Ταμείου των Κληρικών και της Αποστολικής Διακονίας και την επιστροφή των εισφορών που είχαν καταβληθεί από τους δικαιούχους. 
      Με τις παραγράφους 9, 10, 11 και 12 επέρχεται οριστική ρύθμιση της πολύχρονης εκκρεμότητας για τη μεταβίβαση της περιουσίας των κλάδων σύνταξης και ασθένειας του πρώην Τ.Α.Κ.Ε. στο δημόσιο, καθώς και της περιουσίας του καταργημένου Ταμείου Πρόνοιας. 
      Από τα ακίνητα που πρώην Τ.Α.Κ.Ε. και του Ταμείου Πρόνοιας περιέρχονται τα δύο τρίτα στο δημόσιο και το ένα τρίτο στο Ταμείο Δημοσίων Υπαλλήλων. Η διαχείριση και τα έσοδα των ταμείων, πλην τριών, περιέρχονται στο δημόσιο. Γίνεται, δηλαδή, συγχώνευση ταμείων στο Ταμείο Δημοσίων Υπαλλήλων και συστήνεται αυτόνομος κλάδος των Κληρικών εντός του Ταμείου Πρόνοιας των Δημοσίων Υπαλλήλων. Η Κυβέρνηση χρησιμοποιεί ως επιχείρημα για τη συγκεκριμένη ρύθμιση το γεγονός ότι δεν ήταν δυνατή η αξιοποίηση της διαχείρισης της κινητής και ακίνητης περιουσίας του πρώην Ενιαίου Ταμείου Ασφάλισης Κληρικών με το ν.2084/1992, με αποτέλεσμα να εξακολουθεί να διαχειρίζεται την περιουσία το Ταμείο Πρόνοιας των Κληρικών. 
      Ωστόσο, από την τροπολογία προκύπτει ότι η ρύθμιση που επιδιώκεται κάθε άλλο παρά διασφαλίζει τα δικαιώματα των ασφαλισμένων κληρικών, αλλά και του προσωπικού του Ταμείου. Αντιθέτως, θέτει σε σοβαρό κίνδυνο την ίδια τη βιωσιμότητα του Κλάδου Πρόνοιας των Κληρικών. Συγκεκριμένα από την παράγραφο 7 προκύπτει ότι όχι μόνο διασφαλίζονται ούτε διευρύνονται ούτε κατοχυρώνονται τα δικαιώματα των εργαζομένων και των Κληρικών στα ταμεία, αλλά καταργούνται και οι ρυθμίσεις που προβλέπουν την καταβολή συμπληρωματικού εφάπαξ βοηθήματος. 
      Βέβαια, προκύπτει από τις παραγράφους 11 και 12 ότι μικρό ποσοστό περιουσιακών στοιχείων μεταβιβάζεται στο νέο κλάδο πρόνοιας και ως εκ τούτου αυτά που αναφέρει η Κυβέρνηση περί δήθεν διασφάλισης και καλύτερης διαχείρισης των περιουσιακών στοιχείων των καταργούμενων ταμείων προς όφελος του νέου κλάδου πρόνοιας είναι προσχηματικά. Γιατί; Διότι με τη νέα ρύθμιση βάζετε σε σοβαρό κίνδυνο τη βιωσιμότητα του κλάδου πρόνοιας των κληρικών και βεβαίως, εμείς δεν θα είχαμε καμμία αντίρρηση, εάν αυτά γίνονταν προς όφελος των κληρικών και των άλλων εργαζομένων στο ταμείο, αλλά εσείς τους αρπάζετε, τους κλέβετε την περιουσία. 
      Επίσης, κύριε Υπουργέ, ρυθμίζετε τα προβλήματα που αφορούν τους νεωκόρους. Υπάρχουν δύο κοπέλες, οι οποίες επί πέντε χρόνια δεν πληρώνονται. Είναι νεωκόροι, είναι στη θέση τους και επί πέντε χρόνια είναι απλήρωτες. Θα τις ρυθμίσετε και αυτές; Θέλουμε να απαντήσετε. 
      Ακόμη, θα καταργήσετε την φορολογία των κληρικών οι οποίοι υποχρεωτικά δίνουν δέκα ευρώ το μήνα, για να παίρνουν αυτό το περιοδικό; Διότι αυτό με νόμο έγινε και με νόμο πρέπει να αλλάξει. 
      Θα περιμένουμε τις απαντήσεις σας για αυτά τα ζητήματα, για να τοποθετηθούμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα. 
      Ο πρώην Πρόεδρος της Βουλής κ. Κακλαμάνης έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, νομίζω ότι συνεχίζουμε και στην παρούσα περίοδο της Βουλής μία εσφαλμένη τακτική, η οποία αντιβαίνει και στις σχετικές ρυθμίσεις του Συντάγματος και του Κανονισμού της Βουλής. Το γεγονός ότι ο εκλεκτός συνάδελφος, που μόλις τελείωσε την ομιλία του αισθάνεται την ανάγκη να αναφέρει και στην Ολομέλεια, μεταξύ άλλων σοβαρών ζητημάτων, και το επίσης σοβαρό ως ανθρώπινο πρόβλημα των δύο νεωκόρων, που δεν ρυθμίζει, προφανώς, το πρόβλημά τους το νομοσχέδιο αυτό με την απλή ένταξη του Ταμείου Ασφαλίσεως Κληρικών Ελλάδος στο Ταμείο Δημοσίων Υπαλλήλων, δείχνει ότι στις επιτροπές μας δε γίνεται η δουλειά που πρέπει να γίνεται, σύμφωνα με το Σύνταγμα και τον Κανονισμό της Βουλής, ώστε στην Αίθουσα αυτή να τοποθετούνται τα μείζονα πολιτικά ζητήματα, στα οποία οφείλουν να παίρνουν θέση και η Κυβέρνηση και το κάθε κόμμα της Αντιπολίτευσης, ώστε να γνωρίζει ο ελληνικός λαός που πηγαίνει, τελικώς, η χώρα, τι ατέλειες συνεχίζονται από το παρελθόν, ποια προβλήματα, ποιες δυσκολίες, τι αντιμετωπίζει η χώρα σήμερα και τι θα αντιμετωπίσει στο μέλλον. Αυτός είναι ο ρόλος της Ολομέλειας, ο οποίος, εάν θέλετε, επιβεβαιώθηκε, ομοθύμως, με την Αναθεώρηση του Συντάγματος το 2001 και την εν συνεχεία την αλλαγή του Κανονισμού της Βουλής. 
      Κατά τη γνώμη μου, γι’ αυτό το νομοσχέδιο θα έπρεπε να εξαντληθεί όλο το περιθώριο που προβλέπει ο Κανονισμός, να γίνουν δηλαδή μέχρι και πέντε συνεδριάσεις και παραπάνω εάν χρειαζόταν, για να συζητηθεί στην Επιτροπή απ’ όλα τα μέλη της Διαρκούς Επιτροπής και η αρχή του νομοσχεδίου, να γίνει η ακρόαση των κοινωνικών φορέων, να συζητηθούν τα άρθρα, οι παράγραφοι, καθώς και το θέμα των νεωκόρων και να γίνουν εκεί, σε κλίμα μάλιστα που διευκολύνει και αλλαγές και διορθώσεις στο νομοσχέδιο, ακόμη και γραμματικές και συντακτικές και εννοιολογικές διορθώσεις. «Αχώνευτα» όπως έρχονται τα νομοσχέδια, «αχώνευτα», ουσιαστικά, πηγαίνουν στο Πρωτόκολλο της Βουλής και στο Εθνικό Τυπογραφείο και γίνονται νόμοι του κράτους. 
Και είναι δικαιολογημένα τα σκώμματα  που δέχεται η Βουλή για το νομοθετικό της έργο, όταν κάποια στιγμή είτε στα δικαστήρια είτε οπουδήποτε αλλού διαβάζονται αυτοί οι νόμοι.
      Κύριε Πρόεδρε, διετέθησαν τρεις συνεδριάσεις, εκ των οποίων η μια για ακρόαση φορέων. Κατά συνέπεια, σύμφωνα με τον Κανονισμό, θα έπρεπε να έρθει αυτό το νομοσχέδιο εδώ σε μια συνεδρίαση, αλλά συνεδρίαση ουσίας. Και η ουσία, κύριε Πρόεδρε –και επιτρέψτε μου να τοποθετηθώ με πολύ λίγα λόγια πάνω σ’ αυτή την ουσία, να μην αναφερθώ στις παραγράφους ή στα άρθρα, αλλά στην ουσία- είναι ένα απειροελάχιστο, αν θέλετε, στοιχείο, η υπόθεση που διαχειρίζεται με αυτό το νομοσχέδιο η Κυβέρνηση, του μεγάλου ασφαλιστικού προβλήματος, το οποίο, σπεύδω να πω, δεν είναι μια βόμβα που έχει ήδη απασφαλιστεί και την οποία κραδαίνει η εκάστοτε κυβέρνηση είτε προς τους συνταξιούχους, να μην ζητούν την ελαχίστη αύξηση των συντάξεών τους, είτε προς τους εργαζόμενους που μέσα σ’ αυτήν την καθολική σύγχυση, τουλάχιστον στον δημόσιο τομέα, βλέπουμε υπό το κράτος ενός πανικού να σπεύδουν πολλοί, ιδιαίτερα οι γυναίκες, να βγουν στην σύνταξη, αγνοώντας ότι και αν όλα όσα λέγονται και ενσπείρουν τον πανικό έχουν βάση, τελικώς θα είναι θύματα αυτής της σπουδής και των συνεπειών της που θα είναι αρνητικές. 
      Είναι, όμως, ένα μεγάλο πρόβλημα και τη βάση του την έχει στο ότι από το 1950 μέχρι το 1983 τα αποθεματικά των ασφαλιστικών ταμείων πήγαιναν για δανεικά και αγύριστα μέσω των κρατικών, τότε, τραπεζών σε βιομηχανίες, οι οποίες παραδόθηκαν ως προβληματικές, υπό την πίεση στην τότε κυβέρνηση του ΠΑ.ΣΟ.Κ. ή να τις κλείσει και να ρίξει χιλιάδες εργαζόμενους στους δρόμους και να δημιουργήσει έτσι ένα γενικότερο πρόβλημα στην οικονομία. Διότι κάθε βιομηχανία δεν είναι αυτοτελής, συνδέεται με όλο το κύκλωμα της παραγωγής, με άλλες μικρότερες ή μεσαίες επιχειρήσεις, ή να τις διατηρήσει με αποτέλεσμα -όπως γνωρίζουμε όλοι- ο περίφημος Οργανισμός Ανασυγκρότησης Επιχειρήσεων να καταλήξει να συντηρεί ουσιαστικά επιχειρήσεις που δεν είχαν προοπτική να επιβιώσουν.
      Το 1983 έγινε μια τομή. Τα αποθεματικά των ασφαλιστικών ταμείων μπορούσαν να αξιοποιούνται στις τράπεζες και αυτό είναι κάτι το οποίο αποσιωπάται και από τη Νέα Δημοκρατία και από το Κομμουνιστικό Κόμμα και από τον Συνασπισμό Ριζοσπαστικής Αριστεράς, όταν βάζουν στο τσουβάλι μαζί και το ΠΑ.ΣΟ.Κ. και τη Νέα Δημοκρατία. Αυτό είναι λάθος. Είναι λάθος, όχι γιατί αδικείται το ΠΑ.ΣΟ.Κ., αλλά γιατί πράγματα για τα οποία δικαίως θα έπρεπε να κατηγορηθεί το ΠΑ.ΣΟ.Κ., δεν αναφέρονται. Ας πούμε, γιατί να μην είχαμε σπεύσει πιο γρήγορα και νωρίτερα; 
      Και ξέρετε, έτσι δημιουργείται στην κοινή γνώμη η αίσθηση, η εικόνα της αναξιοπιστίας τελικά των πολιτικών δυνάμεων του τόπου, αφού προχείρως και ευκαίρως  και οπωσδήποτε, αρκεί να υπάρξει η αιχμή προς την άλλη πλευρά, διατυπώνουν εδώ τις θέσεις τους και μάλιστα σε διαδικασίες τις οποίες δεν μπορεί να παρακολουθήσει η κοινή γνώμη. Δυστυχώς και για το Κανάλι της Βουλής -ένα πρόγραμμα το οποίο είχαμε και ελπίζω ο κ. Σιούφας τώρα να το προχωρήσει, μιας καμπάνιας να ενημερωθεί ο ελληνικός λαός ότι μπορεί εδώ, αντί να προσπαθεί να ενημερωθεί από τα παραπολιτικά των εφημερίδων ή τα φλας των καναλιών που δείχνουν ατυχείς στιγμές ή αποσπασματικές διατυπώσεις, να παρακολουθεί από το πρωί μέχρι το βράδυ τις συνεδριάσεις των Επιτροπών και της Ολομέλειας, μπορεί να παρακολουθεί ένα πρόγραμμα ποιότητας, ψυχαγωγικό, ενημερωτικό- υπάρχει βέβαια εκκρεμότητα, διότι μέχρι τώρα καλύπτεται γύρω στο 60% της χώρας και το λεκανοπέδιο έχει μόνο μια συχνότητα από τον Υμηττό, όταν οι συχνότητες –πλούτος της χώρας- είναι αντικείμενο εκμετάλλευσης από διάφορους ιδιώτες, οι οποίοι όχι μόνο δεν συμβάλλουν στη λειτουργία της δημοκρατίας, μέσω της ενημέρωσης του λαού, αλλά αντίθετα αποπληροφορούν  το λαό, προκαλώντας σύγχυση, βάλλοντας εναντίον της λειτουργίας του κομματικού μας συστήματος, που είναι η βάση του Κοινοβουλευτισμού. 
      Διαπιστώνετε αυτές τις μέρες τι γίνεται. Ασχολείται η κοινή γνώμη όχι με το τι πολιτικές θέσεις διατυπώνονται σε αυτό τον εσωκομματικό διάλογο του ΠΑ.ΣΟ.Κ., αλλά με το  τι ανοησία μπορεί να είπε κάποιος εναντίον κάποιου άλλου. Και έχουν αναγορευθεί σε προσωπικότητες είκοσι, τριάντα πρόσωπα και από τα δυο μεγάλα κόμματα, που όσοι από εμάς γνωρίζουμε πρόσωπα και πράγματα ξέρουμε ότι ελάχιστοι εξ αυτών έχουν ένα ειδικό πολιτικό βάρος. Όμως, όλα αυτά τα ανεχόμεθα και συμπράττουμε σε αυτά. Όπως ανεχόμεθα να δημιουργείται αυτή η εντύπωση, διότι δέκα Βουλευτές της Νέας Δημοκρατίας έχουν μια άποψη –όπως δικαιούνται και οφείλουν κατά το Σύνταγμα να έχουν άποψη- και αυτή ανάγεται σε μείζον εσωτερικό πρόβλημα του κυβερνώντος κόμματος και ο κόσμος παρακολουθεί στα κανάλια όχι ενημέρωση, αλλά αυτές τις –κατά τη γνώμη μου- απαράδεκτες εικόνες. Δεν είναι αυτό το πολιτικό μας σύστημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εδώ, κύριε Πρόεδρε, θα κλείσω, αλλά σας παρακαλώ όλους να δώσετε ιδιαίτερη προσοχή σ’ αυτό που θα σας πω. Όλα αυτά παραπέμπουν στις σκέψεις –δεν είμαι σε θέση να μιλήσω, διότι οφείλω να αποδείξω με στοιχεία- που διακινούνται και εν Ελλάδι και εκτός των συνόρων μας, ότι πλέον η χώρα έχει ένα ασθενέστατο πολιτικό σύστημα, ότι θα ήταν ευχής έργο κανένα από τα δυο μεγάλα κόμματα να μην έχει αυτοδυναμία στις εκλογές, να υποχρεωθούν σε μια συγκυβέρνηση ως μόνη ικανή να αντιμετωπίσει τα μείζονα εσωτερικά προβλήματα και τα επίσης μείζονα προβλήματα του εξωτερικού μετώπου της χώρας. Και αν αυτό δεν επιτευχθεί –επετεύχθει κατά ένα μέρος- τότε ίσως θα είναι καλύτερο αυτά τα δυο μεγάλα κόμματα να γίνουν τέσσερα, γιατί να μην γίνουν και έξι και να μη γίνεται και εδώ ότι γίνεται σε άλλες ευρωπαϊκές χώρες, όπου συρράπτονται ιδέες και ιδιοτέλειες -όχι μόνο ιδέες, στην πολιτική υπάρχουν ιδέες, οράματα, υπάρχουν όμως και ιδιοτέλειες, υπάρχουν και φαντασιώσεις- όταν τα κόμματα εμφανίζονται στο λαό, πλήρως, αναξιόπιστα με την εικόνα η οποία δίνεται και για την οποία έχουμε άμεση ευθύνη εμείς εδώ. Εάν εδώ θα συζητούμε ζητήματα πολιτικά, ουσιαστικά, και στις επιτροπές θα νομοθετούμε, τότε θα νομοθετούμε και πολύ καλύτερα.
      Κύριε Υπουργέ –γιατί θα πει ο Πρόεδρος ότι λογικά και «πολιτικότερα» ήταν τα όσα είπα, αλλά δεν είπα τίποτα για το νομοσχέδιο- δεν καταλαβαίνω πραγματικά -όταν σήμερα μόλις θα δείτε στους τίτλους των εφημερίδων ότι τα πλαστά τιμολόγια, που σημαίνει παραοικονομία, που σημαίνει φοροδιαφυγή, που σημαίνει και εισφοροδιαφυγή, λάμπουν ξανά- περάσαμε εδώ διατάξεις –λυπάμαι, θα το θυμάται ο κ. Σούρλας- στο πρώτο νομοσχέδιο του Υπουργείου Οικονομικών, το 2004, ήρθε η διάταξη με την οποία διαγράφησαν πρόστιμα, ευθύνες για τα πλαστά και εικονικά τιμολόγια και το θέμα ξαναέρχεται. 
      Το ίδιο συμβαίνει, κύριε Υπουργέ, με το θέμα της εισφοροδιαφυγής στο ΙΚΑ και τις τροπολογίες σας. Επειδή σας γνωρίζω, είμαι  ο τελευταίος που θα απέδιδε σε εσάς προσωπικά οποιαδήποτε άλλη σκέψη.
      Αλλά, κύριε Υπουργέ, να αναζητήσετε ποιοι είναι εκείνοι οι οποίοι σας εισηγήθηκαν να καταθέσετε τέσσερις, πέντε ημέρες προ των εκλογών αυτή την τροπολογία-δέσμευση, επαναλαμβάνω πέντε ημέρες προ των εκλογών, προς ορισμένους μεγαλο-οφειλέτες. Διότι εάν πρόκειται περί μικροοφειλετών όπως είπατε στην Επιτροπή, αλλάξτε τη διάταξη τώρα, βάλτε ένα όριο, ορίστε ποιες επιχειρήσεις μπορούν να κάνουν χρήση αυτής της διάταξης και να την ψηφίσει ολόκληρη η Βουλή. Να τους αναζητήσετε, κύριε Υπουργέ. Διότι αυτά που έχω δει εδώ τόσα χρόνια όχι μόνο στη δική σας Κυβέρνηση, όχι μόνο στην κυβέρνηση Μητσοτάκη, πάλι δική σας, αλλά και στις Κυβερνήσεις του ΠΑ.ΣΟ.Κ. ως αρνητικά φαινόμενα, τα χρεώνεται η εκάστοτε κυβέρνηση, τελικά το πολιτικό σύστημα, όχι ο οποιοσδήποτε μανδαρίνος ή οποιοσδήποτε παράγων των διαδρόμων των κομμάτων και των προθαλάμων αλλά τελικά, όπως είπα, το πολιτικό σύστημα συνολικά.
      Είναι η ώρα, κύριε Πρόεδρε,  να ανακρούσουμε πρύμνα και να δούμε που πάει ο τόπος, δηλαδή που πάμε εμείς, γιατί ο τόπος σε εμάς έχει αναθέσει, όχι στον α’ ή τον β’ , αλλά σε τριακόσιους εκπροσώπους του έχει αναθέσει να προδιαγράψουν την πορεία στο μέλλον και να ακολουθήσει και ο λαός αν κρίνει ότι είναι σωστή αυτή η πορεία.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος  Σούρλας): Ευχαριστώ, κύριε Πρόεδρε. 
      Μια και κάνατε αναφορά στο όνομά μου θα σας πω για πληρέστερη ενημέρωση ότι ο πρώτος νόμος για τα πλαστά και εικονικά τιμολόγια εισήλθε στη Βουλή και ψηφίστηκε το 1997. Είναι ο ν. 2523.
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Και μετά επακολούθησε ένας νόμος το 2004. 
       ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Όσον αφορά τώρα το θέμα της επαρκούς επεξεργασίας των νομοσχεδίων στις Μόνιμες Διαρκείς Επιτροπές, το έχετε φέρει κατ’ επανάληψη. Η κ. Μπενάκη είναι από εκείνες που ασχολήθηκαν πάρα πολύ με το θέμα αυτό. Είναι υπό συζήτηση και θα πρέπει να απασχολήσει και πάλι τη Διάσκεψη των Προέδρων. Αλλά επειδή θέλω να γίνω πιο συγκεκριμένος, θα σας πω ότι στη Διαρκή Επιτροπή που διατέθηκαν τρεις συνεδριάσεις, συμμετείχαν μόνο τέσσερις Βουλευτές από τους σαράντα εννέα.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν μου επιτρέπετε, ο Πρόεδρος της Επιτροπής οφείλει να στείλει στο Λογιστήριο της Βουλής τους παρόντες μόνο.
      ΠΡΟΕΔΡΕΥΩΝ (Γεώργιος Σούρλας): Δεν μιλάω για τους παρόντες.
      ΑΠΟΣΤΟΛΟΣ ΚΑΚΛΑΜΑΝΗΣ: Αν ήσαν τελικώς τέσσερις, σημαίνει ότι σαράντα πέντε Βουλευτές θα πρέπει να υποστούν περικοπή της αποζημίωσής τους.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε, μιλάω ότι η Επιτροπή από τους σαράντα εννέα Βουλευτές ζήτησαν και πήραν το λόγο στις τρεις συνεδριάσεις μόνο πέντε Βουλευτές πλην των εισηγητών και των Κοινοβουλευτικών Εκπροσώπων. Άρα, δεν υπήρξε ενδιαφέρον.
      ΑΠΟΣΤΟΛΟΣ ΚΑΚΛΑΜΑΝΗΣ: Να συστήσουν στους Βουλευτές τους τα κόμματα να συμμετέχουν στις επιτροπές, να παίρνουν το λόγο και να μην εισέρχονται και απέρχονται απλώς των συνεδριάσεων.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, όπως και χθες γράφτηκαν και πήραν  το λόγο δέκα Βουλευτές και σήμερα μέχρι τώρα είναι εγγεγραμμένοι έξι Βουλευτές. Δηλαδή, μπαίνει και άλλο ζήτημα κατά πόσον οι Βουλευτές προτίθενται να συμμετέχουν στις συνεδριάσεις έτσι ώστε και  ο Προεδρεύων της Επιτροπής να ζητήσει παράταση της συζήτησης ή ο Πρόεδρος της Βουλής να αποφασίσει.
      Εκείνο που ξέρω είναι ότι τον Πρόεδρο, κ. Σιούφα, απασχολεί εντόνως το θέμα και πιστεύω ότι θα δώσουμε λύση, με την παράκληση όμως συμμετοχής και των Βουλευτών σ’ αυτήν την επεξεργασία.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «Ελευθέριος Βενιζέλος» με θέματα: «Οι Έλληνες στη Διασπορά 15ος – 21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα ένας μαθητές και μαθήτριες και τέσσερις συνοδοί δάσκαλοι από το 29ο  Δημοτικό Σχολείο Περιστερίου.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Ο κύριος Υπουργός έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δεν μπορεί να γίνεται αυτό.
      ΠΡΟΕΔΡΕΥΩΝ (Γεώργιος Σούρλας): Έχει το δικαίωμα ο Υπουργός να παρεμβαίνει. 
       ΠΑΝΑΓΙΩΤΗΣ ΛΑΦΑΖΑΝΗΣ: Εάν κάνουμε μία διακοπή ανάμεσα στις εισηγήσεις χάνουμε την ενότητα του θέματος.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λαφαζάνη, ο Πρόεδρος της Βουλής ή πρώην Πρόεδρος δικαιούται να παίρνει επί δεκάλεπτο το λόγο, βάσει του Κανονισμού, όποτε ζητήσει. Ο Υπουργός –το λέω για ενημέρωση των νέων συναδέλφων- μπορεί να παρεμβαίνει μετά από την αγόρευση του κάθε Βουλευτή, για πρώτη φορά για ένα πεντάλεπτο και σε κάθε άλλη περίπτωση για ένα τρίλεπτο. Ο δε Υπουργός ούτε καν απασχόλησε μέχρι σήμερα τη Βουλή. Δεν ζήτησε προκαταβολικά το λόγο.
      Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ: Πριν τελειώσουν οι Βουλευτές;
      ΠΡΟΕΔΡΕΥΩΝ (Γεώργιος Σούρλας): Κύριε Νασιώκα, έχει το δικαίωμα να παίρνει το λόγο όποτε τον ζητήσει. Εγώ, εδώ, τηρώ τον Κανονισμό. Δεν κάνω τίποτα περισσότερο. Ας μην επιμείνουμε άλλο σ’ αυτό. 
      ΕΚΤΟΡΑΣ ΝΑΣΙΩΚΑΣ: Λέτε μετά γιατί δεν συμμετέχουν οι Βουλευτές. Συμφωνώ, αλλά να υπάρχει κάποιο εθιμικό, οι εισηγητές και οι τέσσερις Βουλευτές μιλάνε πριν πάρει το λόγο ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Ας μην μείνουμε σε αυτό. Δεν νομίζω ότι με μία παρέμβαση ενός Κοινοβουλευτικού ανδρός με παρουσία εδώ τριάντα και πλέον ετών για ένα δεκάλεπτο έβλαψε την συνεδρίασή μας και ιδιαίτερα του κυρίου Κακλαμάνη.
      Ορίστε, κύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Παραβλέπω, κύριε Πρόεδρε, και αντιπαρέρχομαι τις αιτιάσεις τόσο του κυρίου Νασιώκα όσο και του κ. Λαφαζάνη τις οποίες και δεν μπορώ ούτε να εξηγήσω ούτε να δικαιολογήσω. 
      Κύριε Πρόεδρε, κύριε Κακλαμάνη, σας ευχαριστώ κατ’ αρχήν για τους καλούς σας λόγους και θέλω να πω ότι όλο το Σώμα, όλες οι πτέρυγες πάντοτε με πολύ προσοχή ακούμε τις ομιλίες σας. 
      Είπατε κάτι για τη λειτουργία των Επιτροπών, ότι πράγματι έπρεπε να έχουν πολύ καλύτερη λειτουργία και να γίνεται καλύτερη επεξεργασία εκεί. Όχι απλώς συμφωνώ μαζί σας, αλλά θα πρέπει να σας πω ότι χθες με κάποια συστολή και με πολύ προσοχή διατύπωσα στην Αίθουσα την άποψη ότι πέραν αυτού, το ελάχιστο που πρέπει να συμβαίνει, είναι να υπάρχει ανάγνωση του σχεδίου νόμου. Διότι διατυπώνονταν απόψεις οι οποίες απεδείκνυαν κατά τρόπο άψευστο ότι δεν είχε προηγηθεί, στοιχειώδης, ανάγνωση συγκεκριμένων άρθρων.
      Αυτό το οποίο είπατε για τα αποθεματικά, για τη δεκαετία του 50, του 60 κ.λπ., πολλές ερμηνείες μπορούν να δοθούν. Το μόνο που θέλω να σας πω είναι ότι δεν είναι ποτέ σε καμμία χώρα και σε κανενός τύπου ασφαλιστικό σύστημα τα αποθεματικά τα οποία διασώζουν το σύστημα. Είναι παράγων και αυτός σημαντικός. Αλλά ποτέ δεν λαμβάνεται ως στοιχείο, ως βασική παράμετρος λειτουργίας του συστήματος.
      Συνεπώς οποιαδήποτε κριτική μπορεί να ασκηθεί για τις πολιτικές που υπήρξαν όλες αυτές τις δεκαετίες. Όμως, η σημερινή κατάσταση του ασφαλιστικού συστήματος της χώρας μας δεν οφείλεται στο τι συνέβη με τα αποθεματικά δεκαετίες πριν. 
      Τέλος, κύριε Πρόεδρε, και αυτό θεωρώ το πιο σημαντικό από την παρέμβασή μου, θέλω να σας βεβαιώσω, επειδή είπατε ξεκινώντας την ομιλία σας ότι αυτό που επιχειρεί το σχέδιο νόμου το οποίο συζητούμε, είναι ένα απειροελάχιστο στοιχείο –το σημείωσα όπως το είπατε- στο σύνολο του ασφαλιστικού συστήματος, εδώ επιτρέψτε μου να μην συμφωνήσω μαζί σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα κόψω κι εγώ κάτι από αυτό.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Η ηλεκτρονική υποστήριξη και η ηλεκτρονική υποδομή το 2007 ενός πολύπλοκου, πολυεπίπεδου, πολυσύνθετου ασφαλιστικού συστήματος όπως είναι υποχρεωμένη να έχει κάθε χώρα, κάθε σύγχρονη κοινωνία, δεν μπορεί να υπάρξει εάν δεν υπάρξει ικανή, σύγχρονη, σοβαρή ηλεκτρονική υποστήριξη. Και αυτό επιχειρεί η μετατροπή του γνωστού Κ.Η.Υ.Κ.Υ. που προσέφερε υπηρεσίες όλες αυτές τις δεκαετίες, σε «Η.ΔΙ.Κ.Α. Α.Ε.». Και αυτό, ακριβώς, το οποίο είπατε, τα πλαστά τιμολόγια, η πλαστή και εικονική συνταγογράφηση και πάρα πολλά άλλα στοιχεία τα οποία θα έχω την ευκαιρία αργότερα στη συζήτηση να θέσω υπ’ όψιν του Σώματος, είναι ακριβώς παράμετροι που επιχειρούμε να τις εντοπίσουμε, να τις καταγράψουμε.
      Έχω πει, και κλείνω με αυτό, ότι έχουμε, δυστυχώς, ακόμη το 2007 ασφαλιστικά ταμεία τα οποία χειρόγραφα αναφέρουν στοιχεία σε καταστάσεις και σε κάτι τεραστίων διαστάσεων βιβλία. Και είναι στοιχεία τα οποία χάνονται, στοιχεία τα οποία αλλοιώνονται δυστυχώς και στοιχεία επί των οποίων κανένας έλεγχος δεν μπορεί να γίνει.
      Αυτό λοιπόν επιχειρούμε, να ηλεκτρονικοποιήσουμε, να κάνουμε μία σοβαρή ηλεκτρονική υποστήριξη στο ασφαλιστικό μας σύστημα. Άρα δεν είναι απειροελάχιστο στοιχείο. Είναι ένα από τα πολύ-πολύ βασικά στοιχεία.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης, ως Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, θέλει να κάνει μία παρέμβαση.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, θα ήθελα να κάνω μία παρατήρηση επί της διαδικασίας. 
      Κατά παράδοξο τρόπο –και στην προηγούμενη κοινοβουλευτική περίοδο- γίνονται παρεμβάσεις μόλις είναι να μιλήσει ο εισηγητής του Συνασπισμού. Αν ανατρέξετε στα Πρακτικά, δεν θα δείτε ποτέ να προηγείται μία παρέμβαση όταν είναι να μιλήσει ο εισηγητής, για παράδειγμα, του ΠΑ.ΣΟ.Κ.. 
      Επομένως αυτό θα ήθελα να ληφθεί υπ’ όψιν, ώστε τουλάχιστον να υπάρξει μία ισοτιμία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Δεν συμμερίζομαι την άποψή σας γιατί ξέρετε ότι προήδρευσα επί αρκετών ετών και δεν διαπίστωσα ότι υπήρξε τέτοια σκοπιμότητα.
      ΑΘΑΝΑΣΙΟΣ ΛΕΒΕΝΤΗΣ: Αν ανατρέξετε στα Πρακτικά, θα δείτε ότι έχω δίκιο. Και δεν μιλάω για σκοπιμότητα. Έγινε όμως.
      ΠΡΟΕΔΡΕΥΩΝ (Γεώργιος Σούρλας): Δεν υπήρξε τέτοια σκοπιμότητα ούτε τέτοια πρόθεση. Αν αυτό συνέβη, ήταν καθαρά συμπτωματικό. Άλλωστε, εδώ, θέλω να πιστεύω ότι διακρίνονται για το επίπεδο και την υπευθυνότητα οι κοινοβουλευτικοί άνδρες και ιδιαίτερα εκείνοι, οι οποίοι έχουν θητεύσει επί πολλά χρόνια στη Βουλή και έχουν το δικαίωμα εκ του Κανονισμού, να παίρνουν το λόγο.
      Το λόγο έχει τώρα ο ειδικός αγορητής του Συνασπισμού Ριζοσπαστικής Αριστεράς κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε  Πρόεδρε.
      Έκανε μία νύξη ο κύριος Υπουργός και, δυστυχώς, έδωσε και έναν προσωπικό τόνο στη χθεσινή του παρέμβαση ως προς την εισήγησή μου και είπε ότι υπάρχουν εδώ και κατατίθενται απόψεις από Βουλευτές, χωρίς να έχουν διαβάσει το νομοσχέδιο. Μάλιστα, απευθύνθηκε και σε εμένα προσωπικά, λέγοντάς μου ότι δεν έχω διαβάσει το νομοσχέδιο.
      Κύριε Υπουργέ, δεν ξέρω σε ποιους απευθύνεσθε, αλλά αναφερθήκατε προσωπικά σε μένα σε μία διάταξη, η οποία αφορούσε τον κλάδο πρόνοιας του εφημεριακού κλήρου και την παραχώρηση της περιουσίας του –της μεγάλης περιουσίας του- στις οικείες μητροπολιτικές αρχές, στην ιεραρχία της Εκκλησίας και κατ’ επέκταση στην αρχιεπισκοπή.
      Εγώ προς ενημέρωση και των συναδέλφων και προς ακρίβεια των λεχθέντων, σας διαβάζω την οικεία παράγραφο: «Τα ιερά παρεκκλήσια και εξωκλήσια μετά της κινητής και ακίνητης περιουσίας τους…» -προσέξτε, δεν μιλάμε για τα παρεκκλήσια και τα εξωκλήσια με τον προαύλιο χώρο τους, αλλά μιλάμε για τα παρεκκλήσια και εξωκλήσια μετά της κινητής και της ακίνητης περιουσίας τους- «…τη διοίκηση και τη διαχείριση των οποίων έχει το καταργούμενο ταμείο…» -δεν υπάρχει καταργούμενο ταμείο, το ταμείο μεταφέρεται, επομένως κακώς γράφει εδώ «καταργούμενο ταμείο», πηγαίνει στο Ταμείο Πρόνοιας Δημοσίων Υπαλλήλων ως ειδικός κλάδος- «…βάσει των τάδε, τάδε διατάξεων, περιέρχεται από την 1η Απριλίου από της δημοσιεύσεως του παρόντος νόμου στις οικείες εκκλησιαστικές αρχές».
      Δηλαδή, το ταμείο αυτό είχε μια πολύ μεγάλη περιουσία, κινητή και ακίνητη, από εξωκλήσια, παρεκκλήσια και διαλελυμένες μονές. Και έρχεται αυθαίρετα με μία διάταξη αυτό το νομοσχέδιο και λέει «παίρνω την περιουσία από το Ταμείο Πρόνοιας του Εφημεριακού Κλήρου και την παραχωρώ στις μητροπόλεις, στην ιεραρχία». 
      Και ερωτώ: Γιατί το κάνετε αυτό, όταν το ταμείο αυτό έχει ανάγκες και όταν αυτό το ταμείο δεν θα μπορεί αύριο να δώσει τα εφ’ άπαξ στους κληρικούς; Γιατί έρχεσθε, λοιπόν, και του αφαιρείτε αυτήν την περιουσία; Και μιλάμε για πολύ μεγάλη περιουσία. Αυτά τα εξωκλήσια, τα παρεκκλήσια και οι διαλελυμένες μονές έχουν μεγάλη ακίνητη περιουσία, αξιοποιήσιμη ακίνητη περιουσία. 
      Και σας ανέφερα το παράδειγμα στο Ακρωτήρι, ένα πολύ μεγάλο ακίνητο στο Ελληνικό, που είναι το εκκλησάκι του Αγίου Κοσμά, αλλά μαζί του είναι και ένα ακίνητο πολύ μεγάλο, μία ακίνητη περιουσία, η οποία έχει και νυκτερινό κέντρο το οποίο έχει έσοδα, πληρώνει ενοίκια. Αυτά τα έσοδα είναι του ταμείου, για να δίνει τα εφ’ άπαξ. Του τα παίρνετε του ταμείου και τα δίνετε στην οικεία μητρόπολη. Γιατί; Τι δουλειά έχει η μητρόπολη με τα νυκτερινά κέντρα; Γιατί να έχει η μητρόπολη έσοδα από τα νυκτερινά κέντρα, όταν ξέρετε μάλιστα ότι αυτά είναι και αφορολόγητα; Έχουν σπεύσει οι κυβερνήσεις του ΠΑ.ΣΟ.Κ. και η δική σας και έχουν καταργήσει και τη σχετική φορολογία. 
      Υπάρχουν, λοιπόν, αφορολόγητα έσοδα. Γιατί να μην τα αφήσετε αυτά τα έσοδα στο ταμείο, για να μπορέσει να δώσει τα εφ’ άπαξ; Ληστεύετε κατ’ αυτόν τον τρόπο τον εφημεριακό κλήρο. Γιατί ληστεύετε τον εφημεριακό κλήρο; Και ο εφημεριακός κλήρος, μια και αναφέρεσθε στην Εκκλησία με πολύ υψηλούς τόνους, είναι η βάση της Εκκλησίας. Δεν είναι η ιεραρχία, οι μητροπολίτες και ο Αρχιεπίσκοπος, αλλά είναι ο εφημεριακός έγγαμος κλήρος, που στηρίζει την Εκκλησία. Και μιλάμε για χιλιάδες ανθρώπους οι οποίοι χρησιμοποιούνται πολλές φορές από τους δεσποτάδες ως δουλοπάροικοι. Σ’ ένα μεσαίωνα ζουν από την άποψη του καθεστώτος. 
      Και αντί να τους ενισχύσετε –για τη δική τους περιουσία μιλάω- και να υποβοηθήσετε το ταμείο τους, έρχεσθε να το παραχωρήσετε με μία διάταξη στην εκκλησιαστική ιεραρχία. Απαράδεκτο και εξοργιστικό! Και σας καλώ να αποσύρετε αυτήν τη διάταξη. Δεν έχετε δικαίωμα να αφαιρείτε περιουσία από οποιοδήποτε ταμείο, όταν μάλιστα τρομοκρατείτε τον κόσμο ότι έχουν προβλήματα τα ταμεία και δεν μπορούν να έχουν μέλλον. Δεν έχετε κανένα δικαίωμα να το κάνετε αυτό. 
      Μάλιστα, θέλετε να κάνετε και μεταρρύθμιση για το ασφαλιστικό σύστημα. Τι μήνυμα δίνετε όταν γίνονται αυτές οι πράξεις, τέτοιου είδους ενέργειες; Δεν καταβάλλετε το 1% με βάση το νόμο και εσείς ως Κυβέρνηση, αλλά δεν την κατέβαλε και το ΠΑ.ΣΟ.Κ. το 2003 και το 2004. Ο νόμος λέει ότι το 1% θα δίδεται στον κλάδο σύνταξης του Ι.Κ.Α. Δεν το καταβάλατε. Έχει φθάσει το χρέος του δημοσίου για τη μη καταβολή του 1% στα 3,5 δισεκατομμύρια ευρώ.
      Δεν τηρείτε τη νομιμότητα, όταν μεταφέρετε ασφαλιστικά ταμεία και τα πηγαίνετε στο Ι.Κ.Α. με αναλογιστικές μελέτες και καταβολή των ελλειμμάτων και έτσι το Ι.Κ.Α. το φεσώνετε με ελλείμματα των άλλων ταμείων, που και αυτό δεν έχετε δικαίωμα να το κάνετε. Δεν μπορείτε ένα ταμείο να το χρησιμοποιείτε ως αποθήκη –δηλαδή είναι ελλειμματικό, το πάμε στο Ι.Κ.Α. για να του φορτώνουμε ελλείμματα- και να τρομοκρατείτε τον εργαζόμενο. 
      Δεν πρέπει να τα κάνετε αυτά. Κι έρχεσθε από πάνω μετά τη δεκαετιών ληστεία στα ταμεία και φέρνετε και τέτοιου είδους διατάξεις. Είναι απαράδεκτο. Και επειδή κατανοείτε αυτά που λέω και κατανοείτε και τη σημασία τους, είμαι βέβαιος, κύριε Υπουργέ, ότι την παράγραφο 9 του σχετικού άρθρου 17 θα την αποσύρετε. Όπως σας καλώ επίσης να αποσύρετε και το δεύτερο σημείο της παραγράφου 17 του ιδίου άρθρου, όπου επιβάλλετε στον εφημεριακό κλήρο να πληρώνει το 0,5% από το μισθό του για το περιοδικό «ΕΚΚΛΗΣΙΑ». 
      Μάλιστα, ισχυροποιείτε τις διατάξεις είσπραξης, όπως εισπράττονται και οι φόροι του δημοσίου. Πληρώνει κάποιος άλλος για το περιοδικό «ΕΚΚΛΗΣΙΑ»; Πληρώνουν οι επίσκοποι; Πληρώνουν οι ιεροκήρυκες; Πληρώνουν οι μητροπολίτες; Κανένας δεν πληρώνει. Ο εφημεριακός κλήρος πληρώνει, ο οποίος είναι και ο χαμηλότερα αμειβόμενος. Γιατί τη διατηρείτε αυτήν τη διάταξη για το περιοδικό «ΕΚΚΛΗΣΙΑ» ειδικά για τον εφημεριακό κλήρο; Σας καλώ και αυτήν τη διάταξη να την αποσύρετε.
      Βεβαίως, ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος –ήταν εδώ αλλά έφυγε- με κατηγόρησε χθες για συντηρητική νοοτροπία, επειδή δήθεν…
      ΠΑΝΟΣ ΠΑΝΑΓΙΩΤΟΠΟΥΛΟΣ: Είμαι παρών, κύριε συνάδελφε, σας ακούω. Εγώ μίλησα για συντηρητική Αριστερά.
      ΠΑΝΑΓΙΩΤΗΣ ΛΑΦΑΖΑΝΗΣ: Έστω, για συντηρητική Αριστερά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Αν αναγνωρίζετε τον εαυτό σας, αυτό είναι άλλο. Αλλού το πήγαινα εγώ.
      ΠΑΝΑΓΙΩΤΗΣ ΛΑΦΑΖΑΝΗΣ: Για μένα το είπατε. Αλλού το πηγαίνατε, σε εμένα αναφερόσασταν.
      ΠΑΝΟΣ ΠΑΝΑΓΙΩΤΟΠΟΥΛΟΣ: Όχι, αλλού το πήγαινα. Μου απάντησε ο κ. Μαυρίκος χθες.
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, εντάξει.
      ΠΡΟΕΔΡΕΥΩΝ (Γεώργιος Σούρλας): Θα το εξηγήσετε άλλη φορά, κύριε  Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Εντάξει, κύριε  Πρόεδρε.
      ΠΑΝΑΓΙΩΤΗΣ ΛΑΦΑΖΑΝΗΣ: Μα είπατε «Λαφαζάνη», δεν είπατε «Μαυρίκο».
      ΠΑΝΟΣ ΠΑΝΑΓΙΩΤΟΠΟΥΛΟΣ: Αυτό λέω. Δεν είπα «Λαφαζάνης».
      ΠΑΝΑΓΙΩΤΗΣ ΛΑΦΑΖΑΝΗΣ: Είπατε ότι θέλουμε το διωγμό της ιδιωτικής πρωτοβουλίας. Δεν είμαι θιασώτης ασφαλώς του καπιταλιστικού συστήματος, κύριε  Παναγιωτόπουλε. Και αυτό είναι γνωστό.
      ΠΑΝΟΣ ΠΑΝΑΓΙΩΤΟΠΟΥΛΟΣ: Σ’ αυτό διαφωνούμε. Είναι θεμελιώδης διαφορά μας.
    ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, διαφωνούμε. Όμως, το ερώτημα που τίθεται μ’ αυτό το νομοσχέδιο, δεν είναι να τεθεί υπό διωγμό η ιδιωτική πρωτοβουλία. Έλεος! Δεν βλέπετε τι γίνεται στην Ελλάδα; Δεν βλέπετε τι γίνεται στην Ευρώπη και στον κόσμο; Παντού υπερκυριαρχεί η καπιταλιστική επιχειρηματική πρωτοβουλία. 
    Επομένως το θέμα που τίθεται με το νομοσχέδιο είναι άλλο. Το θέμα είναι αν θα μπορεί να υπάρχει ένας δημόσιος φορέας, ο οποίος να μπορεί να ασκεί παρέμβαση στο χώρο των πληροφορικών συστημάτων και των συστημάτων επικοινωνιών και να μπορεί το δημόσιο σ’ αυτόν τον τομέα, να έχει μια δυνατότητα να ασκεί έρευνα, να έχει τεχνογνωσία και να κάνει εφαρμογές. Αυτό είναι το θέμα τώρα. Ή αυτό θα αφεθεί πλήρως στην περίφημη για σας ιδιωτική πρωτοβουλία η οποία πρέπει να κάνει τα πάντα …
    ΠΑΝΟΣ ΠΑΝΑΓΙΩΤΟΠΟΥΛΟΣ: Κράτος είναι εδώ, δεν είναι ιδιωτική πρωτοβουλία! 
    ΠΑΝΑΓΙΩΤΗΣ ΛΑΦΑΖΑΝΗΣ: Επομένως το νομοσχέδιο απαντάει σ’ αυτό το ερώτημα. Και λυπάμαι, αλλά εγώ δεν κατάλαβα ούτε την τοποθέτηση της εισηγήτριας του ΠΑ.ΣΟ.Κ. ούτε την τοποθέτηση του εισηγητή του ΛΑ.Ο.Σ. …
    ΚΥΡΙΑΚΟΣ ΒΕΛΟΠΟΥΛΟΣ: Παρακαλώ πολύ ο τόνος στο «Ο».
    ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, κύριε συνάδελφε, «ΛΑ.Ο.΄Σ.». 
    Λένε ότι τα μπερδεύει το νομοσχέδιο και αφήνει δυνατότητα να κάνει και το ένα και το άλλο. Και ξεκαθαρίστε, λέει, τι θέλει να κάνει. Μα είναι δυνατόν να λέγονται αυτά τα πράγματα σ’ αυτήν την Αίθουσα; Διότι αυτή η εταιρεία, κύριοι, η Η.ΔΙ.Κ.Α. Α.Ε., αν παρεμπιπτόντως προσπαθήσει να αναλάβει ένα έργο χωρίς διαγωνισμό -για παράδειγμα λέω, χωρίς διαγωνισμό- τότε αυτό δεν θα μπορεί να το κάνει. Διότι αυτή η εταιρεία έχει και κερδοσκοπικό χαρακτήρα, όταν μπορεί να έχει πλεονάσματα, τα οποία να πηγαίνουν στο λογαριασμό Λ.Β.Κ.Α.. Και τότε θα πέσουν οι ιδιώτες και θα αρχίσουν οι προσφυγές για το ότι δεν έγινε διαγωνισμός, για το ότι έγινε απευθείας ανάθεση σε μια ανώνυμη εταιρεία η οποία μπορεί να είχε και κέρδη, η οποία λειτουργεί με συμφέροντα και με εκείνο και με το άλλο. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Αν πάλι πάει σε διαγωνισμό, θα προσβληθεί, διότι αυτή η εταιρεία έχει όλες τις ατέλειες του δημοσίου και ο καθένας θα την προσβάλλει και θα πει «Ελάτε εδώ, πώς θα ανταγωνιστώ εγώ μια εταιρεία του δημοσίου σ’ ένα διαγωνισμό, όταν με το άρθρο 4, βάζετε μια σειρά από ατέλειες σ’ αυτήν την εταιρεία;» Και το παιχνίδι είναι στημένο μ’ αυτήν την εταιρεία. Δηλαδή, τι θα κάνει; Φτιάχνουν έναν κεντρικό μηχανισμό που θα φτιάχνει το πλαίσιο, τους όρους, προκειμένου να παραχωρούνται είτε με διαγωνισμούς είτε με αναθέσεις και συμπράξεις τύπου Σ.Δ.Ι.Τ. τα έργα, στους ιδιωτικούς φορείς. Όσοι δεν το βλέπουν αυτό, νομίζω ότι δεν έχουν αίσθηση του τι γράφει αυτό το νομοσχέδιο στην ουσία του πλέον. Αφήστε τις διατυπώσεις, που πολλές είναι περί γραμμάτου και γίνονται για επικοινωνιακούς λόγους. Εγώ ομιλώ επί της ουσίας. 
    Και για να προσθέσω κάτι, προκειμένου να γίνουν αντιληπτά και αυτά που λέω, προσέξτε το άρθρο 3, που λέει ότι πρέπει να εξασφαλιστεί η διαλειτουργικότητα των συστημάτων πληροφορικής και επικοινωνιών των φορέων κοινωνικής ασφάλισης με λοιπούς φορείς ασφάλισης, υγείας κ.λπ. Όταν στο «λοιπούς» δεν τίθεται το «δημόσιους», δηλαδή «λοιπούς δημόσιους φορείς», σημαίνει ότι αυτή η εταιρεία, θα εξασφαλίζει τη διαλειτουργικότητα και τη διασύνδεση των συστημάτων πληροφορικής των φορέων κοινωνικής ασφάλισης με τις ιδιωτικές ασφαλιστικές εταιρείες, με τα ιδιωτικά νοσοκομεία, με τα ιδιωτικά κέντρα υγείας. 
    Και αυτό, κύριοι συνάδελφοι, το λέω, διότι αυτή η εταιρεία θα οδεύσει, εφόσον στηθεί και δεν μείνει στα χαρτιά –γιατί πολλά γράφονται και πολλές μένουν στα χαρτιά και δεν γίνεται τίποτε- και είναι αποτελεσματική, θα γίνει το «φιλέτο» για την ιδιωτικοποίηση. Και ποιοι θα ενδιαφερθούν γι’ αυτήν την εταιρεία; Αυτοί που έχουν ανάγκη από την πληροφόρηση όλου αυτού του συστήματος και της διασυνδέσεις του. Και αυτές είναι οι ιδιωτικές ασφαλιστικές εταιρείες, τα ιδιωτικά νοσοκομεία, οι ιδιωτικοί μεγάλοι όμιλοι, οι οποίοι κυριαρχούν σήμερα στην Ελλάδα και εξαπλώνονται στη Βαλκανική με τη συμμετοχή πολυεθνικών και θέλουν να αλώσουν και την ασφάλιση και την υγεία στη χώρα μας. Περί αυτού, λοιπόν, πρόκειται στο νομοσχέδιο. Άλλωστε, δίνεται εξουσιοδότηση στον Υπουργό, αυτή την περίφημη εταιρεία να την κατατεμαχίζει όποτε θέλει, να τη συγχωνεύει όποτε θέλει και να τη διασπά. Όταν, λοιπόν, δεν τίθεται κανένας περιορισμός, σημαίνει ότι ο κύριος Υπουργός την άλλη μέρα, μπορεί να αποφασίσει τη συγχώνευση αυτής της εταιρείας, της Η.ΔΙ.Κ.Α. Α.Ε., με την τάδε Α.Ε. ιδιωτική εταιρεία. Το αποκλείει αυτό το νομοσχέδιο; Όχι, καθόλου. Ίσα-ίσα που λέει «με μονομερή του απόφαση». 
    Άρα έχουμε ναρκοθετημένο έδαφος, που έχει ορισμένη και πολύ συγκεκριμένη κατεύθυνση. Γι’ αυτό εμείς λέμε ότι είμαστε αντίθετοι με τη δημιουργία αυτής της εταιρείας, με τη λογική της, τη φιλοσοφία της και το πού πάει. 
    Και βεβαίως, θα μπορούσαν να γίνουν παρεμβάσεις επί των άρθρων, αν ήθελε ο κύριος Υπουργός, οι οποίες αν ήταν δυνατόν -και παρά τη δική μας αντίθεση- να απάλυναν κάποιες δικές μας ενστάσεις, αντιρρήσεις, διαφωνίες επί της ουσίας. Όμως, δεν βλέπω να γίνονται παρεμβάσεις επί αυτών των κρίσιμων άρθρων. 
    Τελειώνω με τα θέματα, που αφορούν τα Ταμεία των Λιμενεργατών και το Ταμείο του Προσωπικού Γεωργικών Συνεταιρισμών, τα οποία μεταφέρονται στο Ι.Κ.Α.. Μάλιστα, το Ταμείο Λιμενεργατών έχει τώρα έλλειμμα. Άλλωστε, το γράφει και η έκθεση του Γενικού Λογιστηρίου, ότι έχει τρέχον έλλειμμα. Αυτό σημαίνει ότι δεν μπορεί να πληρώσει. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λαφαζάνη. 
    ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, κύριε Πρόεδρε. 
    Και τι γίνεται; Χωρίς αναλογιστικές μελέτες, όπως προβλέπει ο νόμος, χωρίς την καταβολή των ελλειμμάτων θα πάνε στο Ι.Κ.Α.. Το γιατί γίνεται αυτό το πράγμα, το εξήγησα. Διότι το Ι.Κ.Α. χρησιμοποιείται πλέον ως «αποθήκη», προκειμένου αύριο να πούμε ότι το Ι.Κ.Α. «βουλιάζει». Βεβαίως το Ι.Κ.Α. αντέχει, παρ’ όλα αυτά που γίνονται σε βάρος του. Και η αναλογιστική μελέτη η οποία έχει κατατεθεί, από το διεθνές γραφείο εργασίας δεν δείχνει ότι το Ι.Κ.Α. «βουλιάζει». Το αντίθετο δείχνει. Βεβαίως μακροπρόθεσμα θα παρουσιάσει κάποιο πρόβλημα, αλλά αυτό μπορεί να αντιμετωπιστεί. 
    Και εν πάση περιπτώσει, δεν είναι θέμα τρομοκράτησης ώστε να ληφθούν τώρα μέτρα, τα οποία να περιορίζουν τις ήδη ισχνές συντάξεις του Ι.Κ.Α., όταν το 70% των συντάξεών του είναι κάτω από 600 ευρώ. 
    Βεβαίως έχουμε πει τη γνώμη μας και για τις ρυθμίσεις χρεών που γίνονται -κάτι που είναι επίσης απαράδεκτο- όπως επίσης και για την παράταση που δίνεται, για τη ρύθμιση αυτών των χρεών, διότι έτσι ακολουθούμε μία πολιτική καταλήστευσης των ταμείων, μία πολιτική η οποία βοηθάει τους ιδιώτες και τους εργοδότες, για να παίζουν το ρόλο τους σε βάρος των ταμείων και μετά ερχόμαστε να λέμε ότι δήθεν έχει πρόβλημα το ασφαλιστικό σύστημα. 
    ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, ολοκληρώστε.
    ΠΑΝΑΓΙΩΤΗΣ ΛΑΦΑΖΑΝΗΣ: Καταψηφίζουμε αυτό το νομοσχέδιο, καταψηφίζουμε όλα τα άρθρα του, εκτός του άρθρου που αφορά τους συμβασιούχους του Ο.Α.Ε.Δ.. 
    Θα ψηφίζαμε την παράγραφο 6 του άρθρου 15, αλλά τα υπόλοιπα θα τα πω στη δευτερολογία μου. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαφαζάνη.
    Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βελόπουλος. 
    ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, θα ήθελα απλά να πω στον κ. Λαφαζάνη ότι μάλλον δεν ήταν εδώ χθες το βράδυ όταν μιλούσε ο κ. Βορίδης, ο Κοινοβουλευτικός μας Εκπρόσωπος, ο οποίος ανέλυσε την προβληματική. 
    Και ήμασταν ξεκάθαροι και διαυγείς στη θέση μας, κύριε Λαφαζάνη. Είπαμε το εξής: Αυτό το περίεργο «πάντρεμα» μεταξύ δημοσίου και ιδιώτου, μας βρίσκει αντίθετους για βασικές αρχές. 
    ΠΑΝΑΓΙΩΤΗΣ ΛΑΦΑΖΑΝΗΣ: …(δεν ακούστηκε)
    ΚΥΡΙΑΚΟΣ ΒΕΛΟΠΟΥΛΟΣ: Κύριε Λαφαζάνη, επαναλαμβάνω ότι δεν θέλω να κάνω διάλογο μέσα στη Βουλή. Αν θέλετε να κάνουμε διάλογο, να τον κάνουμε έξω από τη Βουλή. 
    Λέω, λοιπόν, το εξής: Σημειώστε ότι και ο έλεγχος είναι δημόσιος. Άρα πρέπει να αποφασίσει η Κυβέρνηση, αν θέλει δημόσιο έλεγχο ή ιδιωτικό. Λέω, λοιπόν, τούτο. 
    ΠΑΝΑΓΙΩΤΗΣ ΛΑΦΑΖΑΝΗΣ: Εσείς τι προτείνετε; 
    ΚΥΡΙΑΚΟΣ ΒΕΛΟΠΟΥΛΟΣ: Το είπε ο κ. Βορίδης και φαντάζομαι να το ακούσατε. Ήσασταν εδώ; 
    ΠΑΝΑΓΙΩΤΗΣ ΛΑΦΑΖΑΝΗΣ: Εδώ ήμουν. Πείτε το, όμως. Δεν μπορείτε να το πείτε; 
    ΚΥΡΙΑΚΟΣ ΒΕΛΟΠΟΥΛΟΣ: Λέω, λοιπόν, το εξής: Δεν θα επαναλάβω αυτά που είπε ο συνάδελφος. Θα έπρεπε να ήσασταν εδώ, για να καταλάβετε τι είπε, για να μπορούμε να το συζητάμε κιόλας. 
    Συνεχίζω, λοιπόν, και λέω το εξής: Προεκλογικά μας κατηγόρησαν ότι θα είμαστε «δεκανίκι» της Νέας Δημοκρατίας, της Κυβερνήσεως. Είπαν δηλαδή ότι σε όποιες δύσκολες ή άλλες επιλογές, θα σταθούμε δίπλα τους αρωγοί. Εμείς αποδεικνύουμε με την παρουσία μας ότι «δεκανίκι» δεν είμεθα κανενός. Είμεθα «δεκανίκι» των Ελλήνων, των πλατιών λαϊκών στρωμάτων ενάντια στην πλουτοκρατία, ενάντια σ’ όλους αυτούς, που απομυζούν τον αγώνα και τον κόπο του λαού, αλλά «δεκανίκι» δεν είμαστε κανενός. Είπαμε, λοιπόν, ότι θα στηρίξουμε, αλλά αυτό δεν σημαίνει ότι θα στηρίζουμε κάθε κακή επιλογή. 
    Άκουσα με πολλή προσοχή την Κυβέρνηση. Άκουσα μία έκθεση ιδεών, που είχε πρόλογο και επίλογο.
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
      Ως προς το κυρίως θέμα, θα έλεγα ότι έχω βασικές ενστάσεις, διότι το περιεχόμενό του με βρίσκει ριζικά αντίθετο. Και το λέω μετά λόγου γνώσεως, διότι δεν άκουσα για τα προσωπικά δεδομένα, τα οποία ξέρουμε πολύ καλά. Μας παίρνουν από καμμιά τράπεζα τηλέφωνο και μας λένε για την κάρτα visa κ.λπ. Όλα αυτά τα προσωπικά δεδομένα των ασφαλισμένων, πώς διασφαλίζεται ότι δεν θα φύγουν και από αλλού; 
      Δεν άκουσα τίποτα για τους εργαζόμενους των δύο ταχυτήτων, που είναι μορφή δουλείας. Δεν μπορείς σ΄ ένα φορέα, ο οποίος έχει και το δημόσιο χαρακτήρα να υπάρχουν εργαζόμενοι, οι οποίοι στη μία ταχύτητα θα είναι δημόσιοι υπάλληλοι και  στην άλλη θα είναι ιδιωτικού δικαίου. Είναι λίγο περίεργο και σε τέτοιου είδους δουλικές εργασιακές σχέσεις εμείς δεν λέμε «ναι». 
      Δεν άκουσα να ομολογείται ευθέως η αποτυχία των τριάντα τριών ετών. Διότι δεν είναι δυνατόν να λέμε ότι το προηγούμενο σύστημα είναι αργό και ότι κάνουμε ένα καλύτερο, πιο γρήγορο και πιο –αν θέλετε- σημαντικό. Άρα κάποιος φταίει. Καθυστερήσαμε πολύ. 
      Ευθύς εξ υπαρχής θα έλεγα ότι δεν είμαστε εναντίον της ηλεκτρονικής διακυβέρνησης. Στην ουσία, όμως, είμαστε αντίθετοι στην περίσσια ευκολία, με την οποία η Κυβέρνηση φέρνει ένα τέτοιο νόμο,  ο οποίος φαίνεται ότι είναι γραμμένος ή κακογραμμένος ή κακά διατυπωμένος ή δεν είναι ελεγμένος σωστά. 
      Δεν άκουσα προϋποθέσεις και προσόντα για τον διευθύνοντα σύμβουλο. Το μεγάλο πρόβλημα στην Ελλάδα, Συνέλληνες, κύριοι συνάδελφοι, είναι το εξής: Όποιος Υπουργός θέλει, παίρνει κάποιον και τον κάνει διευθύνοντα σύμβουλο. Δεν υπάρχουν καθαρές προϋποθέσεις και προσόντα -το είπα και χθες, το ξαναλέω και σήμερα- με ένα πτυχίο Α.Ε.Ι.. Στην Ελλάδα της διαφθοράς, στην Ελλάδα της αναξιοκρατίας, στην Ελλάδα του ρουσφετιού, στην Ελλάδα του γαλάζιου ή πράσινου κράτους, δυστυχώς, αυτές οι επιλογές πολλές φορές είναι κομματικές. Σ’ αυτό εμείς διαφωνούμε ριζικά. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε, επιτρέψτε μου μια διακοπή. 
    ΚΥΡΙΑΚΟΣ ΒΕΛΟΠΟΥΛΟΣ: Όχι, κύριε Μαγγίνα. Θα δευτερολογήσετε. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Θα σας πω, λοιπόν, ότι πάλι δεν έχετε διαβάσει. 
    ΚΥΡΙΑΚΟΣ ΒΕΛΟΠΟΥΛΟΣ: Σας παρακαλώ πολύ, κύριε Μαγγίνα. Το επέτρεψα χθες…
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Προκηρύσσεται η θέση δημοσίως. Λέτε πράγματα ανακριβέστατα και εκτίθεσθε! 
    ΚΥΡΙΑΚΟΣ ΒΕΛΟΠΟΥΛΟΣ: Μετά, μετά. 
    Ξέρουμε πώς γίνονται οι προκηρύξεις. Ξέρουμε τις φωτογραφικές διατάξεις. Ξέρουμε πολλά πράγματα. Εντάξει. Εκτίθεσθε εσείς που μιλάτε και με διακόπτετε. 
    Λέω, λοιπόν, το εξής: Δεν άκουσα για το πώς και πότε θα πληρώσει το δημόσιο τις εισφορές. Δεν άκουσα αν το δημόσιο θα πληρώσει κάποτε. Πότε; Δεν άκουσα, επίσης, τίποτα για την ανεργία. Διότι χωρίς εργαζομένους δεν έχουμε εισφορές. Αυτό είναι αυτονόητο. Το είπα και χθες. Δεν άκουσα τίποτα για το δημογραφικό, τα κίνητρα, ώστε να έχουμε νέους Έλληνες και να εργάζονται. Το αυτονόητο. Δεν άκουσα τίποτα για το ποιος φταίει για τα δισεκατομμύρια των χρεών, τα οποία τα παίρνουμε από εδώ, κάνουμε ένα νόμο, αλλά τα μεταβιβάζουμε στους άλλους. Ποιος έφταιξε; 
    Και επειδή μιλάμε για ιδιωτικοοικονομικά κριτήρια, όταν σε μία εταιρεία ο διευθυντής ή το διοικητικό συμβούλιο χρεοκοπούν την εταιρεία, τους απολύουμε. Πείτε μου εσείς γι’ αυτά τα χρέη που κάποιοι τα έκαναν, τιμωρήθηκαν ποτέ; Ή τους απαλλάξαμε όλους αυτούς; Τιμωρήθηκαν ποτέ; Όχι. 
    Γι’ αυτό λέω ότι αυτό το δημόσιο με το ιδιωτικό, δεν έχει τον δημόσιο έλεγχο, ώστε να υπάρχουν και οι προβλεπόμενες από το νόμο ποινές, αν συμβεί κάτι. Άλλο δημόσιος και άλλο ιδιωτικός έλεγχος. 
    Επίσης δεν άκουσα ονόματα αυτών που ουσιαστικά χρωστούν. Ξέρουμε πολύ καλά ότι όλα τα δημόσια έργα ή τα έργα που έχουν γίνει τα τελευταία χρόνια, έγιναν με μαύρη εργασία. Να μην κοροϊδευόμαστε. ΄
    Άρθρα, δημοσιεύματα επί χρόνια! Ποιοι είναι, λοιπόν, αυτοί που έπαιρναν τον κόσμο, τον οδηγούσαν στα εργοτάξια και δεν πλήρωναν εισφορές; Τολμήσαμε ποτέ να βάλουμε το μαχαίρι στο κόκαλο; Τολμήσαμε ποτέ να πούμε ονόματα; Το ξέρουμε όλοι αυτό. Όλα τα μεγάλα έργα έγιναν με συγκεκριμένο τρόπο. 
    Δεν άκουσα να λέτε πώς θα παταχθεί η υπερκοστολόγηση φαρμάκων. Γιατί για τα χρέη ή και αυτό που πάμε να κάνουμε με τον ελεγκτή, έχετε απόλυτο δίκιο ότι ο ελεγκτής θα πρέπει να ελέγξει και από το κράτος αυτήν την ιστορία με τα φάρμακα. 
    Ξέρετε –το είπα και χθες, αλλά θα το ξαναπώ ακόμη μια φορά- πως όποτε ακούω ελεγκτή εγώ, κουμπώνομαι. Στην Ελλάδα της διαφθοράς, στην Ελλάδα που οικοδομήθηκε τα τελευταία τριάντα χρόνια, που η διαφθορά δίνει και παίρνει, που είμαστε κοινωνικά διαστρωματωμένοι όλοι λίγο ή πολύ μέσα στη διαφθορά –για να μη νομίζετε ότι βγάζω τον εαυτό μου απ’ έξω- υπάρχει ένα πρόβλημα. Δυστυχώς για κάθε ελεγκτή, πρέπει να υπάρχει ένας ελεγκτής. Το είπα και χθες και το ξαναλέω. 
    Βρείτε, λοιπόν, εκείνον τον τρόπο, ώστε να υπάρξουν τα στεγανά, ώστε αυτός ο ελεγκτής που ελέγχει 400.000.000.000 περίπου, να μπορεί να ελεγχθεί. Είναι πολλά τα λεφτά. Είναι πάρα πολλά. 
    Επίσης εμείς –γιατί θα αναφερθώ και σε μερικά άρθρα που είναι σημαντικά, κατά τη δική μας άποψη- επειδή το εξόφθαλμο της παραδοχής της διαπλοκής του Μπαϊρακτάρη -που παρεμπιπτόντως δεν πατάξατε- δεν μπαίνει στο δικό μας διάφανο και ακριβές καντάρι, λέμε «όχι» σ’ αυτόν το νόμο. Λέμε «όχι»! 
    Όμως, λέω: Άρθρο πρώτο. Την τροποποίηση ενός από τους μη εφαρμοσμένους νόμους του ΠΑ.ΣΟ.Κ.. Αυτό είναι το άρθρο πρώτο. Την τροποποίηση ομολογίας ενός αποτυχημένου νόμου, ο οποίος είναι παρεμφερής του νόμου της Νέας Δημοκρατίας. Εμείς μιλήσαμε για το αυτοδιοίκητο –είναι σημαντικό αυτό- του ενιαίου φορέα των ασφαλιστικών ταμείων. Μιλήσαμε για μια τράπεζα, που θα παίρνει τα χρήματα και θα τα διαχειρίζεται προς το συμφέρον των ασφαλιστικών ταμείων. Είναι σημαντικό να παίρνεις την υπεραξία αυτών των χρημάτων και όχι να τα παίρνουν οι ιδιώτες. Διότι εδώ και χρόνια οι ιδιωτικές τράπεζες τα έπαιρναν. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κυρία Πρόεδρε, ζητώ συγγνώμη, αλλά όλοι οι προηγούμενοι ομιλητές μίλησαν πάνω από δώδεκα λεπτά. Δώστε μου λίγο χρόνο. 
    ΠΡΟΕΔΡΕΥΟΥΣΑ (Βέρα Νικολαΐδου): Ωραία. Όμως ολοκληρώστε, κύριε συνάδελφε. 
    ΚΥΡΙΑΚΟΣ ΒΕΛΟΠΟΥΛΟΣ: Ευχαριστώ πολύ. 
    Άρθρο δεύτερο. Ερώτημα μέγα: Γιατί απαιτείται αλλαγή εταιρεικού σχήματος, αφού και το νέο το διορίζει ο Υπουργός και έχει την εποπτεία; Δηλαδή μερικά πράγματα δεν συνάδουν. Η ευελιξία αφορά τη διαχείριση της δημόσιας ανωνύμου εταιρείας, της δουλειάς. Λέω ότι πρέπει να υπάρχει δημόσιος έλεγχος και οι ποινές να έχουν να κάνουν με το δημόσιο και όχι με το ιδιωτικό. Γιατί πρέπει το δημόσιο, να διασφαλίζει τη δική του ύπαρξη και παρουσία με ελεγκτικούς μηχανισμούς. 
    Επίσης στο άρθρο 5, εκείνο περί της δυνατότητας της εταιρείας να συνάπτει δάνεια με ημεδαπές ή αλλοδαπές τράπεζες, αποτελεί έναν προβληματισμό μου. Δεν ξέρω αν θα προκύψουν στο μέλλον δυσμενείς οικονομικές εξελίξεις και εξαρτήσεις του φορέα διαχείρισης ολόκληρης της πληροφορικής υποδομής του ασφαλιστικού συστήματος ακόμη και από έναν ιδιώτη. Διότι οι τράπεζες σου δίνουν δάνεια, με γνωστές –αν θέλετε- διαδικασίες. Επιβαλλόταν, κατά τη δική μου άποψη, επαναδιατύπωση. 
    Στο Κεφάλαιο Τέταρτο, αναφέρεστε στα όργανα διοίκησης της εταιρείας. Μιλάτε για δυο εκπροσώπους φορέων κοινωνικής ασφάλισης κ.λπ. Θα είναι αιρετοί ή θα τους διορίσουμε; Είναι ένα ερώτημα. Και βέβαια, και εδώ δεν υπάρχουν προϋποθέσεις. 
    Άρθρο 18. Εδώ είναι ο μεγάλος μάγιστρος. Διότι εδώ μιλάμε για έναν εκλεκτό του Υπουργού, ο οποίος είναι και ο «μάγειρας» –αν θέλετε να το πω έτσι απλά στη λαϊκή έκφραση- διότι ούτε οι προϋποθέσεις τίθενται. Ποιος θα είναι αυτός ο άνθρωπος; Τι προϋποθέσεις θα έχει; Διαγωνισμός. Συμφωνώ. Ξέρουμε όμως, πώς γίνονται οι διαγωνισμοί στην Ελλάδα τριάντα και πλέον χρόνια. 
    Άρα πρέπει να είμαστε προσεκτικοί. Αυτός ο άνθρωπος και ο διαγωνισμός που θα γίνει –και το δέχομαι- τουλάχιστον να μην είναι όπως οι προηγούμενοι που κάνουμε εδώ και χρόνια. 
    Άρθρο έβδομο. Τέταρτη παράγραφος. Οι εταιρείες συμβούλων, με πρόχειρο μειοδοτικό διαγωνισμό, εισπράττουν μόνο εκατόν πενήντα χιλιάδες ευρώ. Επειδή έχουμε χάσει λίγο την έννοια των χρημάτων, τα εκατόν πενήντα χιλιάδες ευρώ δεν ξέρω αν είναι μικρό ή μεγάλο ποσό, κατά τη δική σας άποψη. Όμως αν ακούσει κάποιος ότι με πρόχειρο διαγωνισμό, κάποιος μπορεί να πάρει 150.000 ευρώ –ή σπαστά ή όλα- φανταστείτε τι θα σκεφτεί κάποιος, που παίρνει 700 ευρώ. Έτσι, με πρόχειρο διαγωνισμό. Ξέρετε τι σημαίνει πρόχειρος διαγωνισμός. Όταν λες «πρόχειρος διαγωνισμός», εκ του προχείρου συμβαίνουν πολλά. 
    Επίσης ο επιθεωρητής ελέγχου που λέγαμε προηγουμένως είναι ο άνθρωπος που διακινεί ουσιαστικά δημόσιο χρήμα. Ελέγχει. Αυτό είναι σημαντικό. Μιλάμε για δισεκατομμύρια. Δεν έχουμε καταλάβει, πως όταν μιλάμε για δισεκατομμύρια, τα ποσά είναι τεράστια και δεν έχουμε το δικαίωμα να βάζουμε σ΄ αυτήν τη θέση έναν άνθρωπο που δεν ξέρουμε από πού είναι, ποιος είναι, τι κατεύθυνση έχει και φοβούμαι, πως επειδή υπάρχει μεγάλη διαφθορά στα ελεγκτικά όργανα, και εδώ είναι ένα σκοτεινό και πονηρό σημείο, που πρέπει να προσέξουμε. 
    Στο άρθρο 13 παράγραφος 2, δίνετε την εξουσία του διοικητή του Ι.Κ.Α.-Ε.Τ.Α.Μ. να ορίσει ανέλεγκτη κρίση του Δικηγορικού Συλλόγου Αθηνών, στους οποίους αναθέτει κατά περίπτωση, το χειρισμό δικαστικών και εξώδικων υποθέσεων της νομικής διεύθυνσης κ.λπ.. Είναι σκοτεινό. 
    Στο άρθρο 14 παράγραφος 1, δίνετε νομοθετική παράταση στον τρόπο είσπραξης των εισφορών των εκτελωνιστών, η οποία ήδη έχει λήξει. Σκοτεινό και αυτό. 
    ΑΡΙΣΤΟΤΕΛΗΣ ΠΑΥΛΙΔΗΣ: Γιατί είναι σκοτεινό, κύριε συνάδελφε; Μας έπνιξε το σκοτάδι εδώ μέσα! 
    ΚΥΡΙΑΚΟΣ ΒΕΛΟΠΟΥΛΟΣ: Η παράταση της παρατάσεως είναι σκοτεινή για μένα. Δεν μπορεί συνεχώς να δίνουμε παρατάσεις. Κάποια στιγμή πρέπει να βάλουμε το μαχαίρι στο κόκαλο! 
    Συνεχίζουμε. Στο άρθρο 16 παράγραφος 1 εισάγετε μια φωτογραφική διάταξη, σχετικά με τους δικηγόρους με έμμισθη εντολή του Ταμείου Σύνταξης και Επικουρικής Ασφάλισης. 
    Στην παράγραφο 2 του άρθρου 16 ακούστε, κύριε! Αποσπάτε την αρμοδιότητα του Υπουργού, για τις αποφάσεις μετακίνησης στο εσωτερικό της χώρας των διοικητών, υποδιοικητών και προέδρων. 
     Φαίνεται τα ταξιδάκια είναι σημαντικότερα, δηλαδή δίνει ο Υπουργός το μπαλάκι σ’ αυτούς, να αποφασίζουν μόνοι τους πού που θα πάνε, πότε θα πάνε, τι υπερωρίες θα γράψουν κ.λπ..
     ΠΡΟΕΔΡΕΥΟΥΣΑ (Βέρα Νικολαϊδου): Ολοκληρώστε παρακαλώ.
     ΚΥΡΙΑΚΟΣ ΒΕΛΟΠΟΥΛΟΣ: Επειδή μ’ αυτό το νόμο περνάτε σεμνά και ταπεινά, πονηρά  και σκοτεινά σημεία, εμείς τον καταψηφίζουμε.
     Ευχαριστώ πολύ.
     ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε τον κ. Βελόπουλο.
     Εισερχόμαστε στον κατάλογο των ομιλητών.
     Το λόγο έχει ο κ. Νασιώκας. 
     ΕΚΤΟΡΑΣ ΝΑΣΙΩΚΑΣ: Κυρία Πρόεδρε, κυρίες και κύριοι συνάδελφοι, με την ευκαιρία της πρώτης μου τοποθέτησης, αφού αυτήν την εβδομάδα στην ουσία ξεκίνησε η Βουλή, θέλω να κάνω δύο επισημάνσεις.
     Η πρώτη επισήμανση, είναι να δώσω εύσημα στον Πρόεδρο της Βουλής στον κ. Σιούφα και στο Προεδρείο, γιατί επιτέλους αρχίσαμε να δουλεύουμε στην ώρα μας, άρχισαν οι συνεδριάσεις να ξεκινάνε την ακριβή ώρα κι αυτό είναι πρόοδος.
     Η δεύτερη επισήμανση, είναι ότι και στις συνεδριάσεις των επιτροπών της Βουλής, μια απόφαση και ένας νόμος που υπήρχε για να μην καπνίζουν οι συνάδελφοι, τηρείται. Θα πρότεινα βέβαια να επεκταθεί αυτό το μέτρο, σύμφωνα με το νόμο και την απόφαση της Βουλής, σ’ όλους τους χώρους της Βουλής, πλην εκείνων μόνο που επιτρέπεται το κάπνισμα.
     Ο Κανονισμός της Βουλής χρειάζεται αλλαγές. Αναρωτήθηκε ο Πρόεδρος της Βουλής πριν λίγο γιατί δεν συμμετέχουν οι Βουλευτές. Να σας πω γιατί δεν συμμετέχουν οι Βουλευτές. Γιατί δεν έχουν τη δυνατότητα να μιλήσουν, παρά μετά από παρέλευση πολλών ωρών και στις οργανωμένες ομιλίες ποτέ. Γιατί και σήμερα καταστρατηγήθηκε ο Κανονισμός, αφού δεν ολοκληρώθηκε η τοποθέτηση των εισηγητών και τουλάχιστον ενός Βουλευτή από κάθε κόμμα, για να μπουν οι θεσμικοί, που έχουν δικαίωμα βεβαίως, να διακόπτουν. Αλλά είναι λογικό, πρώτα να τίθεται μια συνολική άποψη στη Βουλή απ’ όλες τις πλευρές και μετά να διακόπτουμε. Και δεν λέω να διακόψουμε για κάποιο συγκεκριμένο θέμα, μιλάω για την ουσία της τοποθέτησης.
     Άρα, αυτήν την αλλαγή και αυτήν την εφαρμογή του Κανονισμού, κυρία Πρόεδρε, πρέπει να τη μεταφέρεται στον κύριο Πρόεδρο της Βουλής. 
      Κύριε Υπουργέ, φέρατε ένα νομοσχέδιο. Εγώ πήρα το λόγο σήμερα, για να μιλήσω για μία διάταξή του, γι’ αυτήν τη γενική ρύθμιση που κάνετε για την εισφοροδιαφυγή, που έχετε και για τη ρύθμιση των μεγαλοοφειλετών, κυρίως οφειλετών στο Ι.Κ.Α.. Και σας προτείνω να την πάρετε πίσω και να μην την εφαρμόσετε. Είναι η τρίτη γενική ρύθμιση που φέρνετε στην περίοδο της Κυβέρνησής σας. Τρεις Υπουργοί, τρεις γενικές ρυθμίσεις.
     Πρώτον, είναι καταστρεπτική. Περνάτε τη νοοτροπία ότι δεν χρειάζεται να πληρώσει κανένας. Γιατί να πληρώσουν; Μια ρύθμιση που θα έρθει θα είναι προς το συμφέρον τους. Θα πληρώσουν λιγότερα, θα το διακανονίσουν στο μεγάλο διάστημα. Δεν πληρώνει κανένας. Και γι’ αυτό αυξήθηκε περισσότερο από εννιά ποσοστιαίες μονάδες η εισφοροδιαφυγή. Και με τη σημερινή σας ψήφο δημιουργείτε αυτό το πρόβλημα. 
     Να την πάρετε πίσω και να τη φέρετε στη συζήτηση για το ασφαλιστικό. Άλλωστε εσείς γνωρίζετε και εμείς γνωρίζουμε και ο ελληνικός λαός γνωρίζει ότι το θέμα του ασφαλιστικού στη χώρα μας, είναι θέμα εσόδων. Άρα είναι θέμα φοροείσπραξης εκτός των άλλων.
     Με την ευκαιρία αυτή, θα έλεγα ότι τρεις Υπουργοί πέρασαν από το Υπουργείο Απασχόλησης αυτό το διάστημα και είδαμε τρεις πολιτικές. Κάθε Υπουργός με την πολιτική του. Με βάση ποια πολιτική; Δεν εφαρμόζουμε την κείμενη, υπάρχουσα νομοθεσία ή την εφαρμόζουμε πλημμελώς –αν έχουμε χρόνο θα το συζητήσουμε- και δεν προωθούμε τίποτα άλλο. Διαχειριζόμαστε την κατάσταση, κάνοντας ρυθμίσεις που τις θεωρούμε φιλολαϊκές, στην ουσία πελατειακές, σε κάθε περίπτωση εναντίον της βιωσιμότητας του ασφαλιστικού συστήματος. Θα σας πω ότι μ’ αυτήν την πολιτική σας και με τη σημερινή σας ρύθμιση, επιδεινώνετε αυτήν την κατάσταση. 
     Απορυθμίσατε την κοινωνική ασφάλεια αρκετά, με πολλούς τρόπους. Εγώ να σας πω έναν: Το χρέος του κράτους, το κράτος του προϋπολογισμού προς την κοινωνική ασφάλιση. Τα χρέη αυτά καταγράφονταν στο τέλος του 2003 σύμφωνα με τα επίσημα στοιχεία –αν έχετε άλλα να μας τα δώσετε, κύριε Υπουργέ- στα 2,8 δισεκατομμύρια ευρώ και στο τέλος του 2007 περίπου στα 8.000.000.000 ευρώ. Και μόνο αυτό, φθάνει για να δούμε την απορύθμιση. 
     Επίσης δεν προωθήσατε και δεν προωθείτε κανέναν ελεγκτικό μηχανισμό. Δεν προχώρησε η μηχανοργάνωση -λέτε ότι φέρνετε κάτι σήμερα και αυτό θα γίνει με την ανώνυμη εταιρεία- και δεν αυξήσατε τους ελεγκτικούς μηχανισμούς. Ούτε καν δώσατε κίνητρα στους υπαλλήλους.
     Υπογράψατε, κύριε Υπουργέ, στις 17.09.2007, δηλαδή πολύ λίγο πριν τις εκλογές, μια διυπουργική απόφαση, σύμφωνα με την οποία δίνετε ένα κίνητρο για εισφοροείσπραξη στους υπαλλήλους της γενικής γραμματείας και στους υπαλλήλους του Ο.Γ.Α.. Και δεν δίνετε αυτό το επίδομα στους υπαλλήλους του Ι.Κ.Α., για τους οποίους γίνεται.
     Πάρτε πίσω, λοιπόν, τη ρύθμιση, επεκτείνετε τη δική σας  υπουργική απόφαση και βάλτε κίνητρο και μετρήσιμους στόχους σ’ όλους τους υπαλλήλους του Ι.Κ.Α., οι οποίοι κάνουν και την εισφοροείσπραξη, αν μιλάμε, πραγματικά, γι’ αυτό το αντικείμενο που όλοι πονάμε. Πονάμε για τη σύνταξη των γηρατειών του ελληνικού λαού το ίδιο και εσείς, το ίδιο και εμείς. Αλλά δεν το δείχνετε στην πράξη. Δείχνετε άλλα πράγματα.
     Θα έλεγα ότι απορυθμίσατε το σύστημα και με πολλούς άλλους τρόπους. Τα χρέη των νοσοκομείων τρέχουν τώρα με 110.000.000 ευρώ το μήνα και απ’ αυτά περίπου το 60% -το 56% είπε ο Υπουργός Υγείας σε μία επίκαιρη ερώτηση- είναι χρέη των ταμείων. Τα ταμεία, λοιπόν, έχουν ένα χρέος προς τα νοσοκομεία που δεν μπορούν να το πληρώσουν, δεν το πληρώνουν και απορυθμίζεται το σύστημα. Θα τα ρυθμίσει με τον κρατικό προϋπολογισμό, είπε ο κ. Αβραμόπουλος.
     Η δαπάνη των φαρμάκων που πληρώνουν τα ταμεία προς το δημόσιο –δική σας δήλωση- είναι κατά 60% αυξημένη το 2006 -σήμερα, το 2007 είναι πάνω από 70%- σε σχέση με το 2004. Γιατί; Η λίστα φαρμάκων καταργήθηκε. Η μηχανοργάνωση δεν προχώρησε. Ο ελεγκτικός μηχανισμός καθόλου, αλλά ούτε καν η ρύθμιση που προσυπέγραψε το Υπουργείο σας, η λεγόμενη τροπολογία Παπαθανασίου, που ρυθμίζει τις τιμές των φαρμάκων και προβλέπει επιστροφές στα ταμεία από τις μεγάλες φαρμακοβιομηχανίες, όχι μόνο δεν εφαρμόζεται, αλλά αυξάνονται και οι τιμές. 
     Κερδίζουν οι φαρμακευτικές εταιρείες, χάνει το κράτος, χάνουν τα ταμεία, δεν έχουμε έσοδα, δεν κάνουμε τίποτα. Γιατί είπε και ο εισηγητής -και καλώς το τόνισε- ότι αυτό είναι θετικό μέτρο στη σύλληψη –αφού δεν κάνατε τίποτα άλλο- αλλά είναι αρνητικό, γιατί δεν εφαρμόζεται. Στα νοσοκομεία, βεβαίως, αυτή η δυνατότητα υπάρχει από το 1999 για να υπάρχει διαπραγμάτευση. Κι αυτό δεν εφαρμόζεται. Δεν εφαρμόστηκε και πριν, δεν εφαρμόζεται και τώρα και κακώς δεν εφαρμόζεται. Γιατί πρέπει να γίνει διαπραγμάτευση και να αποκομίσουν τα νοσοκομεία μας και το Εθνικό Σύστημα Υγείας μας έσοδα.
     Ακόμη να μιλήσω για τον τρόπο που λειτουργείτε διαχειριστικά. Θα σας φέρω ένα παράδειγμα που έχει να κάνει με τη Λάρισα. Που δουλεύουν οι υπάλληλοι της Λάρισας; Σε νοικιασμένα κτήρια. Πόσο πληρώνει το Ι.Κ.Α. για τη Λάρισα; Περίπου 600.000 ευρώ το μήνα. Και ενώ εδώ και τέσσερα χρόνια ή και περισσότερο ήταν έτοιμο για δημοπράτηση με τη διαδικασία μελέτη -κατασκευή και τα χρήματα υπήρχαν για να γίνει το νέο κτήριο του Ι.Κ.Α. της Λάρισας, τώρα –αφού αλλάξατε και ξανά αλλάξατε τις διαδικασίες- είστε στην προκήρυξη για να αναθέσετε την μελέτη και όχι την κατασκευή. Ούτε καν το 2015 δεν θα γίνει το καινούργιο Ι.Κ.Α. της Λάρισας. Δουλεύουν οι υπάλληλοι όπου να είναι. Δεν μπορούν να δουλέψουν με το μηχανογραφικό σύστημα. Δεν μπορούν να ελέγξουν.
     Βλέπω, κυρίες και κύριοι συνάδελφοι, με τα πρώτα δείγματα ότι αυτή η Κυβέρνηση δεν είναι φιλολαϊκή, αλλά είναι αντιλαϊκή. Θεωρείτε, βέβαια, ότι είστε μόνοι σας στο παιχνίδι, γιατί ζούμε μια κρίση στο ΠΑ.ΣΟ.Κ., μια εσωκομματική διαδικασία. Και εμείς, βεβαίως, στο ΠΑ.ΣΟ.Κ. δυστυχώς επιλέξαμε τη μέθοδο του αυτομαστιγώματος, όπως κάνουν και οι σιίτες μουσουλμάνοι. Αλλά αυτό θα κλείσει σε λίγες μέρες.                           
      Εμείς, είμαστε εδώ, για να αντιπαλεύσουμε –θα κλείσει αυτή η κατάσταση  και από τις 12 του μηνός θα είμαστε όλοι εδώ ενωμένοι- αυτήν την πολιτική και να φέρουμε πάλι την αισιοδοξία και το χαμόγελο στους πολίτες με μια άλλη πρόταση, που θα μπορεί να αλλάξει αυτήν την κατάσταση τη φθίνουσα που φέρατε εσείς και στον τόπο και στο ασφαλιστικό σύστημα. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο συνάδελφο.
      Θα ήθελα να ανακοινώσω στο Σώμα ότι η Βουλευτής κ. Ροδούλα Ζήση ζητάει άδεια από 25-10-2007 έως 28-10-2007 για μετάβασή της στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια. 
      Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Κυρία πρόεδρε, κύριε Υπουργέ, όπως επεσήμανα και χθες στην ομιλία μου επί της αρχής, η Κυβέρνηση αντιμετωπίζει τα προβλήματα των ασφαλιστικών ταμείων με μια οικονομοτεχνική αντίληψη, ενώ επίσης αντιμετωπίζει τα προβλήματα γενικότερα του ασφαλιστικού συστήματος με αποσπασματικότητα και προχειρότητα. Και είπα ότι από αυτήν τη λογική, δεν ξεφεύγει και το νομοσχέδιο που συζητάμε σήμερα. Προτείνει το νομοσχέδιο, τη σύσταση ηλεκτρονικής διακυβέρνησης κοινωνικής ασφάλισης ανώνυμης εταιρείας, αλλά δεν πείθετε για την αποτελεσματικότητα, αφού έως σήμερα, τέσσερα ολόκληρα χρόνια, δεν κάνατε αυτά που έπρεπε και για αυτό καθυστερεί και καρκινοβατεί η μηχανοργάνωση των ασφαλιστικών ταμείων και κυρίως του Ι.Κ.Α., για το οποίο υπήρχε ένα συγκεκριμένο σχέδιο, το οποίο εγκαταλείφθηκε. 
      Απόδειξη της προχειρότητας, αποτελεί το ότι στο άρθρο τρίτο η παράγραφος 2, επαναλαμβάνεται αυτούσια στο άρθρο 6 παράγραφος 3. Θα μπορούσε να γίνει μια αναφορά, να μην υπάρχουν οι ίδιες ακριβώς λέξεις και τα ίδια σημεία στίξης. 
      Με το άρθρο πρώτο, θεσπίζεται η θέση γενικού επιθεωρητή ελέγχου δαπανών υγείας. Θα πω ότι μ’ αυτήν τη διάταξη, δείχνετε την προχειρότητα και την αποσπασματικότητα και την επικοινωνιακή λογική, με την οποία αντιμετωπίζετε τα προβλήματα των ασφαλιστικών ταμείων. Πρώτα καταργήσατε τη λίστα, ενώ σε όλα τα προηγμένα κράτη του κόσμου υπάρχει η λίστα των φαρμάκων. Όταν αυξήθηκαν οι δαπάνες των κλάδων υγείας των ταμείων, που στην ουσία, σε μεγάλο ποσοστό, είναι σπατάλη, τώρα, εκ των υστέρων, χωρίς να λαμβάνετε γενναία μέτρα, θεσπίζετε το γενικό επιθεωρητή ελέγχου δαπανών υγείας.
      Με το ενδέκατο άρθρο, παράγραφος 9, θεσπίζετε τη δυνατότητα οι γιατροί και οι φαρμακοποιοί, οι οποίοι θα προσφέρουν υπηρεσίες, θα εργάζονται σ’ αυτή, την υπηρεσία, θα έχουν δικαίωμα να έχουν και ιδιωτικό επάγγελμα. Δηλαδή θα μπορεί κάποιος γιατρός να είναι υπάλληλος μιας μεγάλης φαρμακευτικής εταιρείας ή εκπρόσωπος μιας μεγάλης κλινικής και ταυτόχρονα να την ελέγχει; Μπορεί ο ελέγχων να είναι και ελεγχόμενος; Μπορεί να βάλουμε το λύκο να φυλάει τα πρόβατα; Θεωρώ ότι πρέπει να γραφεί ρητά και κατηγορηματικά ότι οι γιατροί, οι φαρμακοποιοί και οι οδοντίατροι, που θα εργάζονται σ’ αυτήν την υπηρεσία, θα είναι πλήρους και αποκλειστικής απασχόλησης. Είναι θέμα αρχής. 
      Με το δωδέκατο άρθρο που θεσπίζεται η σύσταση της επιτροπής του Κώδικα Κοινωνικής Ασφάλισης -και είναι βέβαια σωστή αυτή η ρύθμιση- δείχνετε πάλι την παλινωδία, με την οποία αντιμετωπίζετε τα ζητήματα. Υπήρχε Υφυπουργός Κοινωνικής Ασφάλισης, τον καταργήσατε. Συστήσατε θέση ειδικού γραμματέα, την οποία επίσης καταργήσατε, μετά την αποπομπή του αρμοδίου ειδικού γραμματέα στο σκάνδαλο των ομολόγων και τώρα συστήνετε μια επιτροπή για τον Κώδικα της Κοινωνικής Ασφάλισης.
      Με το δέκατο πέμπτο άρθρο, όπου αναφέρεται ότι εντός δεκαπέντε ημερών θα δίδεται η προσωρινή σύνταξη από τους ασφαλιστικούς φορείς, από τα ασφαλιστικά ταμεία, θεωρώ ότι αποκαλύπτεται η βερμπαλιστική διάθεσή σας, γιατί αυτό στην ουσία, αποτελεί μια ανεφάρμοστη ρητορική κορώνα. Μας το είπαν κατηγορηματικά οι αρμόδιοι και οι συνδικαλιστές. Αυτό, με τις υπάρχουσες δομές, είναι αδύνατον να εφαρμοστεί, χρειάζονται τουλάχιστον δύο μήνες. Να βάλετε ένα  μήνα. Επιμένετε στις δεκαπέντε μέρες. Δεν θα έχει αποτελεσματικότητα. Βέβαια, στο τέλος αυτοί που θα πάρουν τη σύνταξη, θα το διαπιστώσουν μόνοι τους. Οι άλλοι θα μένουν με την εντύπωση ότι δίνεται η προσωρινή σύνταξη σε δεκαπέντε μέρες. Αυτό όμως δεν θα είναι πραγματικότητα. Βάλτε το τουλάχιστον στους δύο μήνες, στο ένα μήνα, γιατί στις δεκαπέντε μέρες είναι αδύνατον.
      Στο δέκατο έβδομο άρθρο, αποκαλύπτεται η ασυνέπεια. Δεν εφαρμόζετε ισχύουσες διατάξεις που τις επικαλείστε. Ο νόμος που ισχύει, λέει ότι κατά τη συνένωση των ασφαλιστικών ταμείων, γίνεται μεταφορά της περιουσίας, των αποθεματικών και των εσόδων των ασφαλιστικών ταμείων. Καταργούνται και συνενώνονται με άλλα εν προκειμένω τα περιουσιακά στοιχεία, τα αποθέματα και τα έσοδα του κλάδου πρόνοιας των κληρικών που μεταφέρονται στο Ταμείο Πρόνοιας Δημοσίων Υπαλλήλων. Όχι μόνο δεν μεταφέρονται στο Ταμείο Πρόνοιας των Δημοσίων Υπαλλήλων, αλλά μόνο το ένα τρίτον από αυτά μεταφέρεται, ενώ οι ισχύουσες ρυθμίσεις, επιβάλλουν τη μεταφορά ολόκληρου του αποθεματικού των περιουσιακών στοιχείων και των εσόδων.
      Και τέλος, με το δέκατο ένατο άρθρο, το οποίο αναφέρεται στη χαριστική ρύθμιση των οφειλομένων προς τα ασφαλιστικά ταμεία και κυρίως προς το Ι.Κ.Α., φαίνεται η ανακολουθία και η αναξιοπιστία. Ενώ προεκλογικά είχατε διαβεβαιώσει ότι δεν πρόκειται να γίνει άλλη ρύθμιση -το διαβεβαίωσε ο τότε Υπουργός όταν ψηφιζόταν η αρχική ρύθμιση ότι δεν πρόκειται να ακολουθήσει άλλη- η πρώτη μετεκλογική ρύθμιση δείχνει την ανακολουθία και την αυτοδιάψευσή σας και δείχνει και την αναξιοπιστία στον τρόπο και την αποτελεσματικότητα της μείωσης της εισφοροδιαφυγής, η οποία εκτινάσσεται στα ύψη, όταν μ’ αυτές τις ρυθμίσεις αυξάνεται η εισφοροδιαφυγή.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Χάϊδο.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Ειδική Μόνιμη Επιτροπή Κοινοβουλευτικής Δεοντολογίας, καταθέτει την έκθεσή της στην αίτηση της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτού.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
      Πριν κάνω τις παρατηρήσεις επί των άρθρων, θα κάνω μια γενική τοποθέτηση, σε σχέση με τη φιλοσοφία που διαπιστώνει κάποιος ότι έχει το σχέδιο νόμου που συζητάμε. Και  η φιλοσοφία που διακατέχει αυτό το σχέδιο νόμου, είτε μετατρέποντας το Κ.Η.Υ.Κ.Υ σε ανώνυμη εταιρεία, είτε λύνοντας και ρυθμίζοντας ζητήματα διαφόρων ασφαλιστικών φορέων, είτε μεταφέροντας εργαζόμενους ή ασφαλισμένους από ένα φορέα σ’ άλλο φορέα, είναι προς την κατεύθυνση, το πώς θα επιβαρυνθούν οι υφιστάμενοι ασφαλιστικοί φορείς που απομένουν, να καλύπτουν τους ασφαλισμένους. Και ταυτόχρονα διαπιστώνεται ότι δεν υπάρχει καμμία προσπάθεια αύξησης των εσόδων. Αντίθετα βλέπουμε ότι γίνεται προσπάθεια μείωσης. Αυτό δείχνει μια φιλοσοφία, η οποία διακατέχει την Κυβέρνηση, το πώς δηλαδή θα απαξιώσουμε γενικότερα το ασφαλιστικό σύστημα και το πώς με ρυθμίσεις θα επιβάλλουμε την πλήρη απαξίωσή του, για να έρθουμε κάποια στιγμή να πούμε «πολλά δίνει το ασφαλιστικό σύστημα της χώρας μας, πρέπει να περιοριστούν». Άρα ενδεχομένως να πάμε και σε πρότυπα άλλων χωρών, όπως παραδείγματος χάρη της Αμερικής, διότι εκεί πάει τελικά η όλη ιστορία, πώς θα γίνουμε δηλαδή μια χώρα, που δεν θα έχει καν ασφαλιστικό σύστημα και θα έχουμε τις ιδιωτικές εταιρείες, να διαφεντεύουν την αγωνία των ανθρώπων, σε σχέση με το μέλλον τους όταν θα φύγουν από την παραγωγική διαδικασία. Και αυτό είναι ένα τεράστιο ζήτημα, που πρέπει να μας απασχολήσει εδώ, γιατί, δυστυχώς, κύριε Υπουργέ, όλες οι ρυθμίσεις αυτήν τη φιλοσοφία και μόνο υπηρετούν.
      Έρχομαι στα άρθρα του νομοσχεδίου και ιδιαίτερα στο πρώτο κεφάλαιο. Συστήνεται μια νέα εταιρεία, η οποία μετατρέπει το Κ.Η.Υ.Κ.Υ σε Η.ΔΙ.Κ.Α Α.Ε. με κύριο σκοπό να κάνει τα νέα έργα πληροφορικής, αλλά να έχει διοικητική και τεχνική εποπτεία στα λειτουργούντα και στα προς υλοποίηση έργα πληροφορικής και επικοινωνιών. Κύριε Υπουργέ, από αυτήν και μόνη τη διατύπωση βλέπει κάποιος εντελώς καθαρά ότι εδώ υπάρχει μια σύγχυση: Ο εκτελών θα είναι και ελεγχόμενος; Αυτό δείχνει ότι πάει να γίνει μια ανώνυμη εταιρεία, η οποία και θα πραγματοποιεί έργο και θα ελέγχει το έργο που πραγματοποιεί.
      Αυτό νομίζω ότι είναι και παράλογο και σε καμμία περίπτωση δεν στέκει και θα πρέπει να το ξαναδείτε. 
      Όπως επίσης, διαπιστώνεται ακόμα κάτι πολύ σημαντικό. Μετά τον ν. 1920 περί ανωνύμων εταιρειών, ψηφίστηκε ένας καινούργιος νόμος πρόσφατα περί ανωνύμων εταιρειών, ο οποίος λαμβάνει υπ’ όψιν του και κάποιες διατάξεις που προβλέπονται στο ευρωπαϊκό δίκαιο και όμως αυτό το νομοσχέδιο στη συγκεκριμένη περίπτωση που δημιουργείται αυτή η νέα ανώνυμη εταιρεία, δεν λαμβάνεται καν υπ’ όψιν. Θεωρώ ότι είναι πάρα πολύ σημαντικό, όταν πραγματικά είμαστε ανακόλουθοι σε σχέση με τις νομοθετικές παρεμβάσεις που κάνουμε εμείς οι ίδιοι.
      Πιστεύω λοιπόν, κύριε Υπουργέ, ότι το νομοσχέδιο το διακατέχει μία προχειρότητα, η οποία θα πρέπει κάποια στιγμή να αντιμετωπιστεί, γιατί είμαστε όλοι εκτεθειμένοι, ανεξάρτητα εάν εμείς καταψηφίζουμε το νομοσχέδιο. Οι επισημάνσεις μας θα πρέπει να είναι τέτοιες, ώστε, πραγματικά, να διορθώνουμε τις όποιες μη θετικές παρεμβάσεις γίνονται στο νομοθετικό έργο, έστω και αν εμείς πιστεύουμε ότι πολλές από αυτές γίνονται με σκοπιμότητα και μ’ έναν τελικό στόχο, όπως το είπα στην αρχή και μ’ αυτήν τη γενική φιλοσοφία που ανέπτυξα.
      Πέραν από το καταστατικό, που συμπεριλαμβάνεται στα οκτώ πρώτα άρθρα του νομοσχεδίου και ιδιαίτερα στο άρθρο 5 με τα έξι κεφάλαια που έχει, και νομίζω ότι πραγματικά πρέπει να διορθωθεί, ώστε να λειτουργήσει αυτή η ανώνυμη εταιρεία, σύμφωνα με όλες τις προδιαγραφές που πρέπει να λειτουργήσει και με τους ισχύοντες σήμερα νόμους. Στο δεύτερο κεφάλαιο που περιλαμβάνει την Υπηρεσία Ελέγχου Δαπανών Υγείας και Φορέων Κοινωνικής Ασφάλειας, εκεί πραγματικά βλέπει κάποιος την αντίληψη, να θέλουμε να διαμορφώσουμε ένα γραφειοκρατικό μόρφωμα, χωρίς να αντιμετωπίζουμε την ουσία των προβλημάτων. 
      Η ουσία των προβλημάτων, κύριε Υπουργέ, είναι αν πραγματικά θέλουμε να σταματήσουμε τη σπατάλη, που σήμερα παρατηρούμε σε πολύ έντονο βαθμό. Και δεν βλέπουμε νομοθετικές πρωτοβουλίες προς την κατεύθυνση αυτή. 
      Μια και μιλάμε για ηλεκτρονική διακυβέρνηση και για μια καινούργια εταιρεία που θα έχει το ρόλο του Κ.Η.Υ.Κ.Υ., νομίζω ότι ένα αποκλειστικό θέμα αν της αναθέτατε, πραγματικά θα δικαιολογούσε την ύπαρξή της. Δεν της το αναθέτετε όμως. Ξέρουμε όλοι μας πολύ καλά ότι σε σχέση με τη φαρμακευτική περίθαλψη, υπάρχει μία τεράστια σπατάλη –δεν λέω δαπάνη- και μόνο αν μπορούσαμε να μηχανογραφήσουμε το σύστημα παροχής φαρμακευτικών υπηρεσιών, θα είχαμε μία περιστολή της τάξης του 30%. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Το πρώτο εκ των έργων που θα διαχειριστεί η Η.ΔΙ.Κ.Α.  είναι αυτό που περιγράφετε. 
      ΕΜΜΑΝΟΥΗΛ ΣΤΡΑΤΑΚΗΣ: Μακάρι να είναι έτσι, αλλά τουλάχιστον στο νομοσχέδιο, δεν διαφαίνεται καθαρά ότι θα αναλάβει μία τέτοια πρωτοβουλία, που θεωρώ ότι είναι κυρίαρχη. Μακάρι να είναι έτσι, κύριε Υπουργέ. Μακάρι να μπορέσετε σε πολύ σύντομο χρονικό διάστημα να καλύψετε αυτό το κενό. Αλλά δεν το λέει όπως πρέπει να το πει το νομοσχέδιο. Πρέπει να γίνουν διορθώσεις και στις διατυπώσεις που έχετε, διότι και η καινούργια αυτή υπηρεσία ελέγχου, που προβλέπεται στα άρθρα 9 έως 11, δεν καλύπτει αυτό το κεφάλαιο. Μιλάει για μικτά κλιμάκια και δεν μιλάει για υπηρεσίες, που θα εποπτεύουν πραγματικά μέσα από ένα ηλεκτρονικό σύστημα όλη αυτήν τη διαδικασία, ώστε να υπάρξει αυτή η περιστολή. Αυτό δεν αναφέρεται και νομίζω ότι πρέπει να γίνουν διορθώσεις και προς αυτήν την κατεύθυνση.
      Θέλω να έλθω στο τρίτο μέρος του νομοσχεδίου και κυρίως σε κάποια άρθρα, όπως το άρθρο 17, που αφορά τον Κλάδο Πρόνοιας Ορθοδόξου Εφημεριακού Κλάδου Ελλάδος. Εκεί γίνεται μία ρύθμιση ώστε να πάνε οι κληρικοί στο ταμείο του δημοσίου, αλλά ταυτόχρονα όμως όλα τα περιουσιακά στοιχεία που είχε το ταμείο, που οι ίδιοι οι κληρικοί είχαν φτιάξει για να καλύπτουν αυτές τις ανάγκες για τις οποίες δημιούργησαν το ταμείο τους, τα έσοδα αυτά, εσείς τα ξαναγυρνάτε στην Εκκλησία, χωρίς να χρειάζεται αυτό το πράγμα. Οι ίδιοι τα είχαν δώσει στο ταμείο για να καλύπτει τις ανάγκες και εσείς τώρα τα ξαναδίνετε στους ίδιους, ενώ θα πρέπει ουσιαστικά να ενισχύσουν το ασφαλιστικό σύστημα και να ενισχύσουν τα ταμεία εκείνα, που θα τους δίνουν τις παροχές.
      Επιπλέον κάτι άλλο, κύριε Υπουργέ. Στην παράγραφο 17 του άρθρου 17, προβλέπεται ότι θα εισπράττεται ένας πόρος με βάση έναν αναγκαστικό νόμο, τον ν. 976/1946 απευθείας από την Αποστολική Διακονία της Ελλάδος. Πρέπει όμως να ξέρετε ότι εκτός από την Εκκλησία της Ελλάδος, υπάρχουν και επιμέρους Εκκλησίες σ’ όλη την ελληνική επικράτεια. Υπάρχει η Εκκλησία της Κρήτης, υπάρχει το ειδικό καθεστώς της Δωδεκανήσου κ.λπ. Άρα,  λοιπόν, ο πόρος αυτής της κατηγορίας, θα πρέπει να επιμεριστεί ανάλογα και σ’ εκείνες, εφόσον επιμείνετε στη ρύθμιση αυτήν την οποία έχει η παράγραφος 17. Εγώ λέω να πάνε στο ταμείο, αλλά εάν επιμείνει ο Υπουργός και δεν το πάει στο ταμείο, δεν θα πρέπει να αδικηθούν κάποιες από τις Εκκλησίες της υπόλοιπης Ελλάδος, που δεν καλύπτονται από την Εκκλησία της Ελλάδος. Νομίζω ότι πρέπει να επιμεριστεί και σ’ αυτές. 
      Επίσης όσον αφορά τη ρύθμιση στο άρθρο 19: Η ρύθμιση υπακούει καθαρά σ’ αυτήν τη φιλοσοφία που είπα από την αρχή. Θα πρέπει, κύριε Υπουργέ, να την πάρετε πίσω, διότι οι ρυθμίσεις επί ρυθμίσεων, δεν οδηγούν πουθενά και στην ουσία δημιουργούμε τις προϋποθέσεις, ώστε να υπάρχει ένα ασφαλιστικό σύστημα, που δεν μπορεί να εισπράξει αυτά που δικαιούται και πρέπει να εισπράξει και βέβαια, δεν πρέπει να διαμορφώνουμε ένα κλίμα αρνητικά συνολικό για την κοινωνική ασφάλεια. 
      Εκείνο που πρέπει να προσέξετε και σας το λέω με πλήρη αίσθηση ευθύνης, είναι να συμβάλλετε, ώστε και η ίδια η πολιτεία να καλύψει τις υποχρεώσεις της στο ασφαλιστικό σύστημα, διότι θα πρέπει να δίνει το καλό παράδειγμα και όχι το αρνητικό παράδειγμα που δίνει σήμερα, όπως διαμορφώθηκε η κατάσταση, που έχει το μεγαλύτερο μέρος των οφειλών προς τα ασφαλιστικά ταμεία.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Ο Υπουργός κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, θα ήθελα κατ’ αρχάς ειλικρινά, να ευχαριστήσω όλες τις κυρίες και κυρίους συναδέλφους, διότι υπήρξε ως τώρα εποικοδομητική η συμβολή τους στη διαμόρφωση του όλου σχεδίου νόμου και στον προβληματισμό.
      Θέλω να αρχίσω από αυτό, ότι θεωρώ ιδιαιτέρως σημαντική τη ρύθμιση, για απονομή προσωρινής συντάξεως ίσης με τα ογδόντα εκατοστά της προβλεπομένης, εν πάση περιπτώσει ποτέ μικρότερης των ογδόντα εκατοστών της κατωτάτης, σε όσους υποβάλλουν αίτηση στα ταμεία τους. 
      Είναι γνωστό ότι η πραγματικότητα σήμερα, κινείται μεταξύ τριών και δέκα οκτώ μηνών, για να μην πω και δύο ετών πολλές φορές. Είναι μεγάλες οι καθυστερήσεις. Έχω την ελπίδα ότι θα επιτύχει αυτή η προσπάθεια. Μέχρι τώρα έχουν γίνει προσπάθειες σχετικές, αλλά ποτέ δεν έχει γίνει η ρύθμιση έτσι, δηλαδή οι προσπάθειες ως τώρα, ήταν ότι εάν εντός δύο μηνών δεν εκδοθεί, τότε να υπάρχει μία δυνατότητα. Σήμερα επιβάλλεται μέσα σε δεκαπέντε εργάσιμες ημέρες με την υποβολή μίας υπεύθυνης δήλωσης να δίνεται αυτή η προσωρινή σύνταξη. Βεβαίως το μέτρο, θα επιτύχει μόνο από την εντατική προσπάθεια των εργαζομένων στους φορείς κοινωνικής ασφάλισης και με την υπεύθυνη παρακολούθηση των διοικήσεων. Ήδη έχω αποστείλει μια σχετική εγκύκλιο και κάποια δείγματα υπευθύνων δηλώσεων, ώστε ευθύς ως θα δημοσιευθεί και θα γίνει νόμος του κράτους στο συζητούμενο νομοσχέδιο, να μπορέσει να αρχίσει η εφαρμογή του μέτρου.
      Θέλω στη συνέχεια να αναφερθώ σε διάφορα θέματα τα οποία διάφοροι ομιλητές είπαν.
      Κυρίες και κύριοι συνάδελφοι, διακινείται ένας μύθος, ότι όταν εντάσσεται ένα ταμείο και μάλιστα ελλειμματικό, στο Ι.Κ.Α., βουλιάζει το Ι.Κ.Α.. Έχει ποτέ κάποιος ή κάποια εξ υμών ακούσει ότι κάποια σύνταξη δεν πληρώθηκε, ότι κάποια παροχή δεν εδόθη; Ασφαλώς όχι. Διότι τα ελλειμματικά ταμεία, τα ελλείμματά τους τα καλύπτουν από τον κρατικό προϋπολογισμό. Συνεπώς πού βλέπετε τη διαφορά, αντί να καλύπτεται ένα έλλειμμα στο μεμονωμένο και αποκεκομμένο ταμείο τάδε, αυτού του ταμείου για λόγους οργανωτικούς, λειτουργικούς, αποφυγής σπατάλης και πολλών-πολλών άλλων θεμάτων εντασσόμενο στο Ι.Κ.Α., να μη μπορεί εκεί να καλύπτεται το έλλειμμά του, το οποίο εικάζεται και ελπίζεται ότι θα είναι και μικρότερο; Άρα, λοιπόν, μην τα λέμε αυτά τα πράγματα. Σ’ ένα ταμείο ελλειμματικό, είτε είναι μόνο του είτε είναι ενταγμένο οπουδήποτε σ’ έναν ευρύτερο φορέα, θα καλυφθεί το έλλειμμά του από τον κρατικό προϋπολογισμό.
      Στο θέμα της ρύθμισης για την οποία τόσα πολλά έχουν λεχθεί, επιμένω ότι δεν πρόκειται για νέα ρύθμιση. Είναι η ισχύσασα ρύθμιση, της οποίας δίδεται τελικώς παράταση τριάντα ημερών, διότι η διάταξη δεν έχει τεθεί τώρα, μετά τις εκλογές, όπως ορισμένοι συνάδελφοι έχουν υποστηρίξει χωρίς να γνωρίζουν. Η διάταξη αυτή υπήρξε στο κατατεθειμένο αυτό νομοσχέδιο προ των εκλογών και το νομοσχέδιο αυτό ήταν ώριμο. Όπως ξέρετε, το είχαμε περάσει ήδη από τη διαρκή επιτροπή, απλώς λόγω της προκηρύξεως των εκλογών, δεν έφθασε στην Ολομέλεια. Υπήρχε, λοιπόν, έκτοτε η διάταξη.
      Η προϊσχύσασα ρύθμιση έληξε στο τέλος Μαρτίου του 2007 και μετά απ’ αυτήν την ημερομηνία, μερικές χιλιάδες αιτήσεις υπεβλήθησαν τόσο στο Ι.Κ.Α. όσο και στο Τ.Ε.Β.Ε. Τ.Σ.Α.Υ. Τ.Α.Ε. εις τον Ο.Α.Ε.Ε.. Αυτό σπεύδουμε να «θεραπεύσουμε». Απαραίτητη προϋπόθεση για να ενταχθεί κάποιος στη ρύθμιση των τριάντα-τριανταπέντε ημερών που προβλέπει αυτό το σχέδιο νόμου, είναι ότι από την 1η Ιανουαρίου του 2007, δηλαδή προ της λήξεως της πραγματικής ρύθμισης, παράταση της οποίας αποτελεί αυτή η ρύθμιση, οφείλει να έχει καταβάλει όλες τις τρέχουσες μηνιαίες εισφορές. Συνεπώς δεν πρόκειται για κανενός είδους χατίρι, είτε προς μεγάλους είτε προς μικρούς. Πρόκειται για διευκόλυνση μετά από αίτημα και των διοικήσεων, κυρίως, των δύο μεγάλων ασφαλιστικών οργανισμών, αλλά, βεβαίως, και αίτημα των συνδικαλιστικών εκπροσώπων όπως η Γ.Σ.Ε.Β.Ε.Ε.. 
      Εμείς, κυρία συνάδελφε, εισηγήτρια του ΠΑ.ΣΟ.Κ., ακούμε και απαντάμε στη Γ.Σ.Ε.Β.Ε.Ε. και στη Γ.Σ.Ε.Ε. και σ’ όλους κι εσείς ακούτε και καλά κάνετε, αλλά εδώ ισχυριστήκατε ότι δεν ακούτε τα αιτήματά τους.
      Πολλοί συνάδελφοι μίλησαν επί μακρόν για μεγάλα ελλείμματα του Ι.Κ.Α.. Κυρίες και κύριοι συνάδελφοι, το Ι.Κ.Α. σήμερα και από το 2004 και μετά δεν δανείζεται, δεν προσφεύγει σε δανεισμό ούτε 1 ευρώ. Μέχρι τότε το Ι.Κ.Α. προσέφευγε σε τράπεζες, κατά κύριο λόγο στην Εθνική και δανειζόταν για να ανταποκριθεί στις υποχρεώσεις του. Αυτήν τη διετία την περιφέρετε και λέτε ότι επί των ημερών σας υπήρχε πλεόνασμα. Ακούστε γιατί υπήρχε εκείνη την εποχή εκείνο το πλεόνασμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)  
      Κυρία Πρόεδρε, θα χρειαστώ μερικά λεπτά ακόμα.
      Το Ι.Κ.Α., λοιπόν, άρχισε να δανείζεται από το 1982. Το σύνολο των δανείων του ήταν 5,7 δισεκατομμύρια ευρώ ως κεφάλαιο και 6,5 δισεκατομμύρια ευρώ ως τόκοι. Υπήρχε, βεβαίως, η εγγύηση του ελληνικού δημοσίου. Λόγω αδυναμίας να ανταποκριθεί, κατέπεσε μεγάλο μέρος των εγγυήσεων του δημοσίου, το οποίο άρχισε να καταβάλλει στις τράπεζες τις οφειλές προς το Ι.Κ.Α. και 4,7 δισεκατομμύρια ευρώ κατεβλήθησαν από το δημόσιο. Το 2001 ρυθμίστηκε το υπόλοιπο του χρέους σε τρεις δόσεις προκειμένου να διευκολυνθεί το Ι.Κ.Α. στις υποχρεώσεις του. Η τελευταία δόση κατεβλήθη στις 5 Ιουνίου του 2004, 1.000.000.000 ευρώ. 
      Αυτό, λοιπόν, το οποίο εσείς χαρακτηρίζετε πλεόνασμα, είναι τα χρήματα τα οποία το ελληνικό δημόσιο -που είχε την υποχρέωση και την εγγύηση- μετέφερε στο Ι.Κ.Α. και ακριβώς το Ι.Κ.Α. τα είχε στον προϋπολογισμό του και απέδιδε τα δάνεια. Αυτό είναι το πλεόνασμα για το οποίο επαίρεστε και το οποίο περιφέρετε με πολλή υπερηφάνεια. Δυστυχώς δεν υπήρχε πλεόνασμα και δεν υπάρχει πλεόνασμα, κυρίες και κύριοι συνάδελφοι.
      Ολοκληρωμένο πληροφορικό σύστημα του Ι.Κ.Α.: Είπα και χθες και σήμερα πρέπει να το επαναλάβω: Λυπούμαι, αλλά λέγονται πολύ μεγάλες ανακρίβειες. Το Ι.Κ.Α. έχει ένα ΟΠΣ το οποίο λειτουργεί ικανοποιητικά. Το Ι.Κ.Α. έχει αυτήν τη στιγμή εκατόν πενήντα επτά υποκαταστήματα. Στα εκατόν πενήντα τέσσερα εξ αυτών, δηλαδή στο σύνολο πλην τριών υποκαταστημάτων, το σύστημα είναι εγκατεστημένο και λειτουργεί επιτυχώς και παραγωγικά. Αυτό δεν σας το λέει ο εποπτεύων Υπουργός, το λέει ο σύλλογος εργαζομένων στο Ι.Κ.Α. Νομού Αττικής και νήσων.
      Υπάρχει το θέμα των εκτελωνιστών. Βλέπω ότι υπάρχει απ’ όλες τις πτέρυγες…
      ΙΩΑΝΝΗΣ ΤΡΑΓΑΚΗΣ: Απ’ όλες τις πτέρυγες, κύριε Πρόεδρε. Ευχαριστούμε εκ μέρους των εκτελωνιστών.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): …μία πρόταση να μετακινηθούμε από τον Ιούνιο του 2008 στο τέλος του 2008 και είμαι σύμφωνος να προχωρήσουμε σ’ αυτήν τη ρύθμιση. Επίσης είμαι σύμφωνος, με το να επιφέρουμε μία αλλαγή σε σχέση με την περιουσία, η οποία δίδεται για τον κλάδο πρόνοιας και στο τέλος του πρώτου εδαφίου της παραγράφου 9 του άρθρου 17, να προσθέσουμε ένα εδάφιο το οποίο να λέει ότι με απόφαση του Υπουργού Απασχόλησης και Κοινωνικής Προστασίας και μετά από γνώμη του Διοικητικού Συμβουλίου του Ταμείου Πρόνοιας Δημοσίων Υπαλλήλων, καθορίζεται ποσοστό επί των ετησίων εσόδων τους, που θα περιέρχεται στον Κλάδο Πρόνοιας Ορθόδοξου Εφημεριακού Κλήρου της Ελλάδος. Έτσι νομίζω ότι κι εδώ ένα γενικότερο αίτημα ικανοποιείται. 
	Λυπούμαι, δεν μπορώ να ικανοποιήσω ένα αίτημα του Κομμουνιστικού Κόμματος Ελλάδας, που αναφέρεται στους Έλληνες υπηκόους εκπαιδευτικούς κάθε βαθμίδας του Αρσακείου Τιράνων, διότι πρέπει προηγουμένως να έχω μία συνεννόηση με το συνάδελφο Υπουργό Εθνικής Παιδείας και Θρησκευμάτων.
	Τέλος, κυρίες και κύριοι συνάδελφοι, δύο είναι τα πρώτα μελήματα στα οποία θα αποδυθεί η Η.ΔΙ.Κ.Α. Α.Ε.. Το πρώτο είναι η δημιουργία ενός εθνικού μητρώου ασφαλισμένων. Σας είναι γνωστό ότι υπάρχει σήμερα ο λεγόμενος Α.Μ.Κ.Α., αριθμός μητρώου κοινωνικής ασφάλισης. Αυτόν τον αριθμό σήμερα τον έχουν λίγο περισσότερο από έξι εκατομμύρια Ελληνίδες και Έλληνες. Βεβαίως η συντριπτική πλειοψηφία αυτών, δεν γνωρίζει ότι έχει Α.Μ.Κ.Α. και ποιος είναι αυτός ο Α.Μ.Κ.Α., όμως είναι καταγεγραμμένοι ως αριθμοί μητρώων λίγο παραπάνω από έξι εκατομμύρια. 
	Σύμφωνα με τη διεθνή πρακτική, με τον πληθυσμό της χώρας και με τον οικονομικά ενεργό πληθυσμό της χώρας, για να έχουμε μία σαφή και πλήρη εικόνα, πρέπει να φτάσουμε περίπου στους επτάμισι εκατομμύρια αριθμούς μητρώων. Έχει γίνει μία πολύ καλή συνεννόηση με το συνάδελφο κ. Παυλόπουλο και με τον μέχρι πρότινος Υφυπουργό κ. Ανδρεουλάκο, ο οποίος επόπτευε τα Κ.Ε.Π. και μέσω των Κ.Ε.Π. αυτό το πρόγραμμα συνεχίζεται ώστε να φτάσουμε στα επτάμισι  εκατομμύρια. Με βάση αυτήν την καταγραφή θα υπάρξει το Εθνικό Μητρώο Ασφαλισμένων και πάνω σ’ αυτήν την καταγραφή, θα υπάρξει και η «έξυπνη» κάρτα την οποία ήδη έχουμε περιλάβει, με πρόταση της Κυβέρνησης, προς συζήτηση σ’ έναν από τους κύκλους συζήτησης με τους κοινωνικούς εταίρους και τις πολιτικές δυνάμεις.
	Φαντάζομαι και πιστεύω ότι όταν αποκτηθεί αυτή η «έξυπνη» κάρτα, για κάθε ασφαλισμένο και για κάθε συνταξιούχο πολλά από τα σημερινά προβλήματα θα αντιμετωπιστούν με επιτυχία, διότι εκεί θα υπάρχει καταγραφή του συνόλου του ασφαλιστικού χρόνου, το πού διανύθηκε αυτός ο ασφαλιστικός χρόνος, το ποιες εισφορές έχουν καταβληθεί, το ποια είναι η νοσοκομειακή περίθαλψη, το ποια είναι η φαρμακευτική περίθαλψη και πάρα πολλά άλλα στοιχεία, τα οποία θα απαλλάξουν και τον ίδιο τον φέροντα, από πολλές γραφειοκρατικές διατυπώσεις, αλλά θα διευκολύνουν και τη λειτουργία του όλου συστήματος. Το εγχείρημα δεν είναι απλό, ούτε να περιμένετε ότι θα γίνει σε λίγους μήνες. Θέλει κάποιο χρόνο για να γίνει, αλλά είναι ο μόνος τρόπος, για να μπορέσουμε να έχουμε μία σοβαρή καταγραφή στα πλαίσια του ασφαλιστικού μας συστήματος.
      Εδώ γεννάται και θέλω να το επαναλάβω, ένα θέμα προστασίας προσωπικών δεδομένων. Θα καταβληθεί κάθε προσπάθεια ό,τι γίνεται στις σοβαρότερες ευρωπαϊκές χώρες ως μέριμνα, ως δικλίδες ασφαλείας, ως μέτρα προστασίας, να υπάρξει και εδώ. Ένα από τα σημαντικότερα μέτρα προστασίας, είναι η δυνατότητα ανάγνωσης αυτής της κάρτας. Κατά συνέπεια, οι μηχανισμοί οι οποίοι θα υποδέχονται και θα διαβάζουν αυτήν την κάρτα, θα είναι διαφορετικών επιπέδων, εις τρόπον, ώστε ανάλογα με την υπηρεσία εις την οποία προσέρχεται, να έχει η υπηρεσία τη δυνατότητα πρόσβασης, σε ορισμένα ηλεκτρονικά σημεία αυτής της κάρτας. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Έχετε υποβάλει το πρόγραμμα στην Αρχή Δεδομένων;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Όχι ακόμη.
       ΓΕΩΡΓΙΟΣ ΠΑΠΑΔΗΜΗΤΡΙΟΥ:  Πρέπει να γίνει αμέσως. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Έχετε δίκιο, κύριε καθηγητά. 
      Εν πάση περιπτώσει, επαναλαμβάνω ότι θα καταβληθεί κάθε προσπάθεια. Συμβαίνει σ’ άλλες χώρες με επιτυχία και ελπίζω και εδώ να μπορέσουμε να το επιτύχουμε. Τέλεια προστασία όπως αντιλαμβάνεστε, δεν ξέρω αν μπορεί να υπάρξει, όταν ακούμε και διαβάζουμε ότι υπάρχουν άνθρωποι, οι οποίοι μπαίνουν στο λογισμικό του Πενταγώνου των Ηνωμένων Πολιτειών ή της ΝΑΣΑ. Εκεί δεν μπορεί κανείς να πει τι μπορεί να γίνει, αλλά από πλευράς πολιτείας θα καταβληθεί κάθε προσπάθεια. 
      Το δεύτερο –και κλείνω μ' αυτό- το οποίο θα επιχειρηθεί από την «Η.ΔΙ.Κ.Α. Α.Ε.» είναι η μηχανοργάνωση όλης της φαρμακευτικής περίθαλψης των φορέων κοινωνικής ασφάλισης, η επιστροφή στους φορείς από τις φαρμακευτικές εταιρείες, του ποσοστού της λιανικής τιμής των φαρμάκων που είναι μεγαλύτερη από την τιμή της αναφοράς, ο έλεγχος της παράνομης και υπερβολικής συνταγογράφησης, η ποιοτική, ποσοτική και οικονομική παρακολούθηση της περίθαλψης των ασφαλισμένων, η ορθολογική διαχείριση των δαπανών φαρμακευτικής περίθαλψης και βεβαίως –πολύ σημαντικό- το προφίλ του ασφαλισμένου, του γιατρού και του φαρμακοποιού. 
      Κυρίες και κύριοι συνάδελφοι, έχω την πεποίθηση ότι επιχειρείται με το σχέδιο νόμου, το οποίο φέρνω ενώπιόν σας, μια σημαντική τομή στα ασφαλιστικά πράγματα  του τόπου μας. Αυτή η όλη προσπάθεια, δηλαδή, η επαρκής και σύγχρονη ηλεκτρονική υποστήριξη του συστήματος κοινωνικής ασφάλισης, είναι απαραίτητη προϋπόθεση και πρέπει να συντρέξει, πρέπει να συμπορευτεί με την προσπάθεια αναμόρφωσης του ασφαλιστικού συστήματος, διά του  οποίου, όπως είναι γνωστό, διεξάγεται και θα συνεχιστεί ο διάλογος. Μέσα από το διάλογο ελπίζω με την ευρύτερη κοινωνική αποδοχή, να καταλήξουμε στα καλύτερα δυνατά αποτελέσματα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου):  Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
       ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το νομοσχέδιο που σήμερα συζητούμε για την Ηλεκτρονική Διακυβέρνηση της Κοινωνικής Ασφάλισης, αποκτά μια κάποια σημασία, επειδή εντάσσεται στη γενική συζήτησή μας για το μέλλον του ασφαλιστικού μας συστήματος. Η σταθερότητα και η θετική μελλοντική προοπτική του ασφαλιστικού μας συστήματος, είναι ένα από τα πιο ζωτικής σημασίας θέματα με τα οποία πρέπει να ασχοληθούμε σοβαρά, γιατί πολλές συγχύσεις έχουν δημιουργηθεί μέχρι τώρα στη δημόσια συζήτηση. 
      Η Κυβέρνηση έχει καταφέρει με συστηματική υπονομευτική προσπάθεια, να δημιουργήσει εύλογες ανησυχίες στους πολίτες, ανησυχίες που έχουν οδυνηρές συνέπειες στο ασφαλιστικό μας σύστημα, και στα ασφαλιστικά δικαιώματα των Ελλήνων πολιτών. Ομιλεί γενικώς για προβλήματα του ασφαλιστικού συστήματος. Διαρρέει φήμες. Πληροφορούμαστε κείμενα ειδικών -περισσότερο ή λιγότερο. Τίθενται ερωτήματα, χωρίς ποτέ να δίνονται απαντήσεις. Καλεί στο τέλος εντός του Κοινοβουλίου σε διάλογο, χωρίς ούτε μια στιγμή να αισθάνεται την υποχρέωση να παρουσιάσει ενώπιον του Κοινοβουλευτικού Σώματος ή του ελληνικού λαού την παραμικρή κατευθυντήρια γραμμή για το πώς η ίδια θέλει να διαχειριστεί το μέλλον του ασφαλιστικού συστήματος, όπως και την παρούσα του κατάσταση.
      Είναι χαρακτηριστικό ότι επί πολύ καιρό καλλιεργούσε την ιδέα ότι οι αναλογιστικές μελέτες, τις οποίες ποτέ δεν έδινε στη δημοσιότητα, προβλέπουν πιθανή άμεση κατάρρευση της κοινωνικής μας ασφάλισης, διότι, δήθεν, κατά τις διαρρέουσες φήμες, δεν υπάρχει μόνο δημογραφικό πρόβλημα, υπάρχουν και πολλές άλλες παράμετροι, όπως είναι τα όρια ηλικίας, τα βαρέα και ανθυγιεινά κ.ο.κ..
      Ποια είναι, όμως, η αλήθεια; Η αλήθεια είναι ότι η Κυβέρνηση δεν αποσαφηνίζει. Δεν τοποθετείται, δεν λέει το παραμικρό για τη δική της αντίληψη. Καλεί τους άλλους να προσέλθουν στο διάλογο και να διατυπώσουν την άποψή τους, ενώ η ίδια αιδημόνως σιωπά. Ακόμα και για τις αναλογιστικές μελέτες αποκαλύπτεται ότι αυτές που πληρώνει, δικαιώνουν προηγούμενες αναλογιστικές μελέτες, πριν από την ψήφιση του νόμου Ρέππα, που δικαιώνουν, τελικά, τους ισχυρισμούς της Αντιπολίτευσης ότι το σύστημά μας μπορεί να παραμείνει σταθερό για τα επόμενα περίπου είκοσι χρόνια. Θα χρειαζόταν κάποιες σταδιακές προσαρμογές την εποχή εκείνη, έτσι ώστε και για τα επόμενα αρκετά χρόνια να παραμείνει σε σταθερότητα η κοινωνική μας ασφάλιση. 
      Είναι, για παράδειγμα, χαρακτηριστικό ότι η αναλογιστική μελέτη του Διεθνούς Γραφείου Εργασίας λέει σαφώς ότι το πρόβλημα είναι κατ’ αρχάς πρόβλημα χρηματοδότησης του ασφαλιστικού συστήματος με την έγκαιρη και εις ολόκληρον καταβολή των όσων το κράτος οφείλει. Τα πράγματα είναι αρκετά σαφή, χωρίς αυτή τη φιλολογία, αυτήν την κρυψίνοια, η οποία δημιουργεί περισσότερες συγχύσεις και προβλήματα.
      Η Κυβέρνηση το μόνο που κάνει, είναι να αντιφάσκει. Διαδίδει, αποκρύπτει και εντείνει τη σύγχυση. Κλαυθμηρίζει,  ότι χρειάζονται γενναία μέτρα, χωρίς ποτέ να τα κατονομάζει. Συνήθως υπονοείται ότι χρειάζεται μια μεταβολή στα όρια ηλικίας και διαφορετικός τρόπος υπολογισμού της σύνταξης, με μείωση του ποσοστού αναπλήρωσης. Άλλωστε, είχε γίνει και στο παρελθόν αυτό, την περίοδο 1990-1993.
      Ποιο είναι το αποτέλεσμα αυτής της «πολιτικής» που ακολουθεί η Κυβέρνηση; Χιλιάδες πολίτες, επειδή ακριβώς έχουν τρομοκρατηθεί, χιλιάδες πολίτες που έχουν μεγάλο άγχος και αγωνία για τη διασφάλιση τωρινών ασφαλιστικών κεκτημένων, χιλιάδες πολίτες οι οποίοι έχουν αγωνία για το ότι μπορεί να χειροτερέψει το συνταξιοδοτικό καθεστώς τους, παραιτούνται της υπηρεσίας τους, προώρως συνταξιοδοτούνται, με αποτέλεσμα και να επιβαρύνονται τα αντίστοιχα ταμεία, αλλά και οι ίδιοι να χάνουν ασφαλιστικά τους δικαιώματα. 
      Αυτό, όμως, αντιλαμβάνεστε ότι δεν οδηγεί σε μια θετική προοπτική. Είναι κάτι το οποίο πρέπει να καταπολεμήσουμε. Η Κυβέρνηση έχει αναδειχθεί ικανή μόνο στον τομέα της κατατρομοκράτησης των πολιτών με απρόβλεπτες συνέπειες για το ασφαλιστικό σύστημα. Γιατί ανοίγει το ασφαλιστικό πρόβλημα η Κυβέρνηση, αποκρύπτοντας κρίσιμες παραλείψεις της στον ελληνικό λαό; 
      Είναι ή δεν είναι αληθές, κυρίες και κύριοι συνάδελφοι, ότι η ετήσια υποχρέωση του κρατικού προϋπολογισμού, στα πλαίσια της τριμερούς χρηματοδότησης, είναι η καταβολή του 1% επί του Ακαθάριστου Εγχώριου Προϊόντος για τη σταθεροποίηση του ασφαλιστικού μας συστήματος;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Δεν είναι. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι, κύριε Υπουργέ. Η υποχρέωση είναι 1%. 
      Το ερώτημα είναι από τότε που ανέλαβε τη διακυβέρνηση της χώρας η Νέα Δημοκρατία, ποιά ποσά και με συνέπεια έχει καταβάλλει, σύμφωνα με τα νομίμως προβλεπόμενα. 
      Είναι ή δεν είναι αληθές ότι αυτήν την ώρα το κράτος οφείλει στο ασφαλιστικό μας σύστημα περίπου 8.000.000.000 ευρώ; Γιατί ανοίγετε θέμα ασφαλιστικού συστήματος, όταν η υποχρέωση για χρηματοδότηση δεν τηρείται από την πλευρά της Κυβέρνησής σας;
      Πώς αγνοείτε ότι αυτή είναι μια κρίσιμη παράμετρος, όταν ανοίγετε τη συζήτηση με ερωτήματα που προκαλούν σύγχυση και κατατρομοκρατούν τους πολίτες; 
      Κυρίες και κύριοι συνάδελφοι, η αντίφαση στη στάση της Κυβέρνησης προκύπτει και από τις διατάξεις του νομοσχεδίου που συζητούμε σήμερα. Δείτε, παραδείγματος χάριν, όσα αποτελούν ρυθμίσεις για τις οφειλές μικρών και μεγάλων οφειλετών. Στο παρελθόν, σε μια μακρά διάρκεια, έχουν γίνει πολλές φορές ρυθμίσεις οφειλετών, είτε προς το Ι.Κ.Α. είτε προς τα άλλα ταμεία. Όμως, η σημερινή παράταση, όταν συζητούμε πρόβλημα γενικότερα του ασφαλιστικού συστήματος, εγκυμονεί κινδύνους. 
      Κατ’ αρχάς, η ρύθμιση αφορά γενικά και μικροφειλέτες και μεγαλοφειλέτες. Δεν με ενδιαφέρει ποιος είναι ο χρόνος της παράτασης. Θα μπορούσα να αντιληφθώ, στα πλαίσια μιας κρίσιμης οικονομικά κατάστασης και εν όψει των δυσκολιών που αντιμετωπίζουν μικροί επιχειρηματίες και επαγγελματίες, ότι θα μπορούσε για τους μικροφειλέτες να γίνει μια θετική ρύθμιση. Δεν αντιλαμβάνομαι, γιατί αυτοί που είναι μεγάλοι οφειλέτες πρέπει να έχουν τις ίδιες ρυθμίσεις με τους μικρούς οφειλέτες ειδικά στην παρούσα συγκυρία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα μου δώσετε λίγο παραπάνω χρόνο; 
      ΠΡΟΕΔΡΕΥΟΥΣΑ (Βέρα Νικολαΐδου): Ναι, κύριε Καστανίδη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Συγγνώμη, μάλλον υπάρχει κάποιο πρόβλημα με το κουδούνι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καλέστε την Η.ΔΙ.Κ.Α.. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Όταν συσταθεί, τώρα δεν υπάρχει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν πειράζει, η μελλοντική προοπτική είναι αρκετή, για να ξαφνιάσει τους πάντες. 
      Όταν έχουμε από τη μια τη μεγάλη οφειλή του κράτους προς το ασφαλιστικό μας σύστημα, όταν από την άλλη τίθενται αγωνιώδη ερωτήματα για τη σταθερότητα του ασφαλιστικού μας συστήματος, τι σηματοδοτείται, όταν λέτε ότι ακόμη και οι μεγάλοι οφειλέτες μπορούν να εντάσσονται στο πλαίσιο των ρυθμίσεων; 
      Οι μεγάλοι οφειλέτες συνήθως δεν πληρώνουν, όπως και κάποιοι μικροί οφειλέτες. Η εισφοροδιαφυγή ξέρουμε ότι αποτελεί ένα από τα κεντρικά προβλήματα στη χρηματοδότηση του ασφαλιστικού μας συστήματος. Τα 8.000.000.000 ευρώ οφείλονται από την πλευρά του κράτους, οι αναλογιστικές μελέτες μέχρι στιγμής σας υποδεικνύουν ότι αυτά τα δυο προβλήματα είναι τα βασικότερα, δηλαδή η κρατική συμμετοχή στα πλαίσια της τριμερούς χρηματοδότησης και η εισφοροδιαφυγή, και εσείς φάσκοντες και αντιφάσκοντες, ανοίγετε συζήτηση για το ασφαλιστικό σύστημα; Τι σηματοδοτείται προς το κοινωνικό σώμα; Η μοναδική αρετή που αναδεικνύετε για άλλη μια φορά είναι η κατατρομοκράτηση των πάντων. Απρόβλεπτες, επαναλαμβάνω, οι συνέπειες για τη σταθερότητα του ασφαλιστικού μας συστήματος και για τα ασφαλιστικά δικαιώματα των εργαζομένων. 
      Κύριε Υπουργέ, πρέπει επίσης να σας πω ότι σας άκουσα με έκπληξη να αναπτύσσετε μια θεωρία. Είπατε: «κυκλοφορεί ένας μύθος στους ελληνικούς ορίζοντες». Και ο μύθος αυτός, κατά την άποψή σας, είναι ότι κακώς ισχυρίζονται ορισμένοι ότι όποιο ταμείο εντάσσεται στο Ι.Κ.Α. δημιουργεί έλλειμμα. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Δεν είπα αυτό, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Η άποψή σας είναι η ακριβώς αντίστροφη.
Είπατε ότι είναι μύθος το ότι δημιουργείται έλλειμμα. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Όχι, δεν είπα αυτό. Μου επιτρέπετε μια διακοπή; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Είπα ότι ο μύθος συνίσταται στο εξής: Ότι καθίσταται το Ι.Κ.Α. ελλειμματικότερο ή ελλειμματικό εκ του γεγονότος ότι ένα ελλειμματικό ταμείο μπαίνει εις το Ι.Κ.Α.. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, έχω κατανοήσει τι είπατε.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Εξήγησα ότι το ελλειμματικό ταμείο, είτε εκτός Ι.Κ.Α. είναι είτε εντός Ι.Κ.Α. είναι το έλλειμμά του καλύπτεται. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό ακριβώς κατενόησα και εγώ, κύριε Υπουργέ, ότι ο ισχυρισμός σας είναι ότι ένα ταμείο που είναι ελλειμματικό, όταν είναι αυτόνομο, δεν αυξάνει την ελλειμματικότητα του Ι.Κ.Α., όταν εντάσσεται σε αυτό. Σας διαβεβαιώνω, λοιπόν, κύριε Υπουργέ, ότι η ελλειμματικότητα του Ι.Κ.Α. αυξάνεται, όταν γίνονται ρυθμίσεις όπως αυτή του θέρους του 2005. Σας θυμίζω ότι, όταν συζητούσαμε το ασφαλιστικό των τραπεζών, εντάχθηκαν στο Ι.Κ.Α. τα επικουρικά ταμεία των τραπεζοϋπαλλήλων. Τα επικουρικά ταμεία των τραπεζοϋπαλλήλων δεν ήταν ελλειμματικά, η ένταξή τους όμως στο Ι.Κ.Α. συνοδεύτηκε από ταυτόχρονη μείωση των εργοδοτικών εισφορών. 
      Σας θυμίζω δε ότι ο συγχωρημένος Βαρθολομαίος, τον οποίον δεν διόρισα εγώ διοικητή του Ι.Κ.Α., αλλά ο Πρωθυπουργός κ. Κωνσταντίνος Καραμανλής, είχε δηλώσει τότε ότι σύμφωνα με τις αναλογιστικές μελέτες κατά την ένταξη αυτών των ταμείων στο Ι.Κ.Α. εχαρίσθησαν τουλάχιστον 8.000.000.000 ευρώ σε τρεις-τέσσερις τραπεζίτες. Αυτά, επαναλαμβάνω, είναι δηλώσεις του μακαρίτη Βαρθολομαίου και όχι δικές μου. 
      Όταν, λοιπόν, χαρίζονται σε τρεις-τέσσερις τραπεζίτες 8.000.000.000 ευρώ, όταν τα επικουρικά ταμεία εντασσόμενα στο Ι.Κ.Α. συνοδεύονται από προκλητική ρύθμιση του Υπουργού τότε και σήμερα της Οικονομίας με την οποία μειώνονται οι εργοδοτικές εισφορές, δηλαδή των τραπεζών, τότε αντιλαμβάνεστε ότι προβληματικά και πολύ περισσότερα μη προβληματικά ταμεία…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Δεν έλεγε αυτό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Υπουργέ, το καλοκαίρι του 2005 η ένταξη συνοδεύτηκε με ρύθμιση που μείωνε τις εργοδοτικές εισφορές. Δεν ανήκει στο παρελθόν τέτοια ρύθμιση. 
      Όταν, λοιπόν, εντάσσεις ένα ταμείο στο Ι.Κ.Α. με δυσμενέστερους όρους λειτουργίας από ό,τι αυτό το ταμείο είχε όταν ήταν αυτοτελές, είναι προφανές ότι δημιουργείς πρόβλημα στο Ι.Κ.Α.. 
      Σε ό,τι αφορά την επιχειρηματολογία της Αξιωματικής Αντιπολίτευσης ότι το Ι.Κ.Α. είχε επιλύσει τα προβλήματά του, επειδή αμφισβήτησε αυτόν τον ισχυρισμό ο κύριος Υπουργός, θέλω να υπενθυμίσω δυο πράγματα. Πρώτον, η ρύθμιση η οποία έγινε τελευταία φορά με δαπάνες από τον κρατικό προϋπολογισμό ήταν το 2000, όταν τότε ανέλαβε τα χρέη του Ι.Κ.Α. το ελληνικό δημόσιο στο ύψος των 9.000.000.000 περίπου ευρώ. Επειδή είχαμε την άποψη ότι αυτό το καθεστώς πρέπει να τελειώσει, προχωρήσαμε στον επόμενο ασφαλιστικό νόμο, στη ρύθμιση δηλαδή για τη χορήγηση του 1% του Α.Ε.Π.. Ήταν χρηματοδοτική ροή προς το Ι.Κ.Α.. Αυτές οι ρυθμίσεις ήταν που διαμόρφωσαν ένα καθεστώς σταθερότητας για το Ι.Κ.Α.. 
      Έχει, λοιπόν, σημασία -και με αυτό θα κλείσω, κυρία Πρόεδρε, και σας ευχαριστώ για το χρόνο που μου δώσατε- να ξαναγυρίσω μετά τα όσα είπα στον αρχικό συλλογισμό μου. Η Κυβέρνηση βρίσκεται σε απόλυτη σύγχυση. Σκορπά με την αντιφατική στάση της και με τις θολές πληροφορίες που διοχετεύει προς τον Τύπο ανησυχία. Το κεντρικό πρόβλημα αυτής της περιόδου είναι ότι οι πολίτες ανησυχούν, τρομοκρατούνται και παραιτούνται από την εργασιακή τους θέση, με αποτέλεσμα να σωρεύουμε αριθμό νέων συνταξιούχων, των οποίων επίσης τα ασφαλιστικά δικαιώματα δεν τηρούνται, φαλκιδεύονται. 
      Η απάντηση της Αξιωματικής Αντιπολίτευσης είναι η εξής: Η συζήτηση για το ασφαλιστικό προϋποθέτει δυο βασικές προϋποθέσεις, δύο βασικούς όρους. Πρώτον, ότι στο πλαίσιο της υφιστάμενης νομοθεσίας η Κυβέρνηση εκπληρώνει πλήρως τις υποχρεώσεις της και δεύτερον, συζήτηση ουσιαστική θα γίνει μόνο όταν η Κυβέρνηση θα αποκαλύψει, έστω και στο ελάχιστο, τι σκέφτεται για το μέλλον του ασφαλιστικού συστήματος. Τότε όλοι θα τοποθετηθούν με υπευθυνότητα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Καστανίδη.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, θα ήθελα το λόγο για μία σύντομη παρέμβαση.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Απασχόλησης και Κοινωνικής Προστασίας κ. Μαγγίνας για μία σύντομη παρέμβαση. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε, Κοινοβουλευτικέ Εκπρόσωπε του ΠΑ.ΣΟ.Κ., θέλω να σας πω ότι, κατά τη δική μου αντίληψη και βεβαίως και της Κυβερνήσεως, διάλογος δεν σημαίνει ούτε θέσις όρων και προϋποθέσεων ούτε κυρίως ο ένας εισηγείται και παρουσιάζει και ο άλλος ή οι άλλοι ασκούν κριτική. Διάλογος σημαίνει ανταλλαγή απόψεων και θέλω να σας δηλώσω κατηγορηματικά ότι, όπως η Κυβέρνηση με τις καλύτερες των προθέσεων, με απόλυτη ειλικρίνεια φέρει ενώπιον της ελληνικής κοινωνίας τις θέσεις της και δεν θέτει προς καμμία πλευρά κανέναν όρο, έτσι και δεν δέχεται από καμμία πλευρά κανέναν όρο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, είναι πρωτοφανής η θεωρία του Υπουργού, άλλωστε είναι πρωτοφανείς και οι πράξεις της Κυβερνήσεως. Διάλογος, κύριε Υπουργέ, σημαίνει, ιδιαίτερα όταν ο καλών σε διάλογο είναι η Κυβέρνηση, ότι πρέπει να προϊδεάσει τον συνομιλητή του ποια είναι η ημερήσια διάταξη. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Έχει γίνει αυτό. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Υπουργέ.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Πώς όχι; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Διάλογος γενικά και αφηρημένα …
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Πώς όχι, κύριε συνάδελφε;
     ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε με, δεν σας διέκοψα, κύριε Υπουργέ.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Γίνονται πράγματα συγκεκριμένα. Μη λέτε πράγματα που δεν επιτρέπονται. 
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, σας παρακαλώ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μην είστε ανήσυχος, κύριε Υπουργέ.
    Διάλογος σημαίνει ότι όταν καλώ κάποιον να συζητήσω του λέω περίπου τι σκέπτομαι, ώστε να έχω και τη δική του αντίδραση. Όταν του λέω γενικώς «έλα να συζητήσουμε» αλλά δεν εξηγώ τι συζητώ, τότε μπορεί να είστε ένας ευγενής οικοδεσπότης για τσάι ή καφέ, αλλά δεν είστε σωστός Υπουργός και καθόλου υπεύθυνη Κυβέρνηση για να συζητήσετε. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, παρακαλώ το λόγο.
    ΠΡΟΕΔΡΕΥΟΥΣΑ (Βέρα Νικολαΐδου): Ορίστε, έχετε το λόγο.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Στην πρώτη συνεδρίαση η οποία έγινε, παρουσίασα τρεις κύκλους συζητήσεων, στους οποίους ενέταξα δέκα πολύ συγκεκριμένα θέματα, ιδιαιτέρως συγκεκριμένα θέματα, απολύτως συγκεκριμένα θέματα, τα οποία ήταν πρόταση της Κυβερνήσεως, λαμβάνοντας υπ’ όψιν τη σχετική πρόταση της Γενικής Συνομοσπονδίας Εργατών Ελλάδας. Από καμμία των πλευρών, είτε των κοινωνικών εταίρων είτε των πολιτικών δυνάμεων δεν υπήρξε επί του συγκεκριμένου θέματος, δηλαδή επί των τριών κύκλων συζητήσεων, καμμία αντίρρηση. Ο δε συνάδελφός σας, κ. Πάγκαλος, ο οποίος απεχώρησε με τους συναδέλφους του ΠΑ.ΣΟ.Κ., δήλωσε την επόμενη ημέρα ότι «εγώ δεν απεχώρησα από το διάλογο, από τη συνεδρίαση απεχώρησα», χωρίς καθόλου να επικρίνει τα προς συζήτηση θέματα, τα οποία και συνεφωνήθησαν. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το  λόγο για  ένα λεπτό.
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Καστανίδη, πρέπει κάπου να ολοκληρώσετε και εσείς. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Έχω ζητήσει το λόγο και εγώ, κύριε Πρόεδρε.
    ΠΡΟΕΔΡΕΥΟΥΣΑ (Βέρα Νικολαΐδου): Θα ακολουθήσετε εσείς μετά, κύριε συνάδελφε. 
    Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, σε μία συζήτηση το θέμα δεν είναι να ορίσω τους τίτλους, αλλά να πω περίπου τι σκέπτομαι για κάθε ειδικότερο θέμα που θέλουμε να αντιμετωπίσουμε. Παραδείγματος χάριν, δεν τοποθετηθήκατε ποτέ για το ποιά είναι η πρόθεσή σας σε σχέση με τα οφειλόμενα στα πλαίσια της τριμερούς χρηματοδότησης. Ποτέ.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Στον πρώτο κύκλο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν είπατε ποτέ, προσερχόμενος στο διάλογο που προκαλέσατε, ποιες θα είναι οι αναλογιστικές μελέτες που πρέπει να γνωρίζουμε για τα δεδομένα του ασφαλιστικού μας προβλήματος. Δεν προσδιορίσατε ποτέ αν το κεντρικό σας πρόβλημα είναι το δημογραφικό ή άλλο. 
    Όταν λοιπόν, επαναλαμβάνω, προσέρχεστε σε ένα διάλογο, προσδιορίζετε με σαφήνεια την ατζέντα, για να μπορέσει να γίνει. Αλλιώς –θα σας το πω για άλλη μια φορά- είναι ένας διάλογος ευχών, τυπικός, προσχηματικός και χωρίς ουσία. 
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, από αυτά που ακούστηκαν καθ’ όλη τη διάρκεια και της σημερινής συνεδρίασης, αποδεικνύεται για μία ακόμη φορά ότι το ΠΑ.ΣΟ.Κ. έχει βραχεία μνήμη και οξύ λόγο.
    Πριν από λίγο ακούσαμε ότι η Κυβέρνηση κινδυνολογεί. Ουδέν ανακριβέστερο. Η Κυβέρνηση από την αρχή έχει ξεκαθαρίσει και προεκλογικά και μετεκλογικά ότι κανείς δεν έχει το δικαίωμα να διακινεί το φόβο και την ανησυχία, να παίζει με το φόβο και την ανησυχία εκατομμυρίων εργαζομένων στον τόπο μας. Επιπλέον δε, τόσο ο Πρωθυπουργός όσο και όλα τα στελέχη της Νέας Δημοκρατίας και προεκλογικά και μετεκλογικά ξεκαθάρισαν ότι δεν θα πληρώσουν οι εργαζόμενοι το μάρμαρο, ξεκαθάρισαν ότι δεν θα υπάρξει αύξηση των ορίων ηλικίας συνταξιοδότησης –το επαναλαμβάνω κατά τον πλέον κατηγορηματικό τρόπο- μείωση των συντάξεων ή αύξηση των εισφορών και  διατύπωσαν τα οκτώ σημεία παρεμβάσεων, σύμφωνα με τις απόψεις της Κυβέρνησης, στο ασφαλιστικό πρόβλημα. Αν υπάρχει κινδυνολογία στη διαχρονική πορεία των συζητήσεων και του δημόσιου προβληματισμού για την τύχη του ασφαλιστικού, λυπάμαι που το λέω, υπάρχει από πρόσωπα που προέρχονται από το χώρο του ΠΑ.ΣΟ.Κ..
    Να θυμίσω τις δηλώσεις του επικεφαλής της επιτροπής που συγκρότησε ο τότε Πρωθυπουργός και πρώην Αρχηγός του ΠΑ.ΣΟ.Κ., κ. Κώστας Σημίτης, με επικεφαλής το σύμβουλό του κ. Σπράου. Να θυμίσω τις προτάσεις του κ. Σπράου. Το περιεχόμενό τους ήταν περιεχόμενο κοινωνικής βαρβαρότητας.
    Προσφάτως δε, επειδή μας κανοναρχούν οι συνάδελφοι του ΠΑ.ΣΟ.Κ. με τον κ. Γκαργκάνα, δεν θα κουραστώ να σας το λέω εντός και εκτός Κοινοβουλίου: Δεν θα χρεώσετε στην Κυβέρνηση ένα δημόσιο πρόσωπο, συμπαθέστατο σε προσωπικό επίπεδο, ο οποίος όμως είναι φορέας απόψεων που αποδίδουν το κλίμα και τα πολιτικά ιδεολογήματα του κύκλου των εκσυγχρονιστών. Απ’ αυτόν τον κύκλο προέρχεται ο κ. Γκαργκάνας. «Παιδί» του κ. Σημίτη και του πολιτικού του περιβάλλοντος είναι και δεν θα τον χρεώσετε στη Νέα Δημοκρατία. Εάν ο κ. Γκαργκάνας κάνει προτάσεις για την αλλαγή στο ασφαλιστικό που διαπνέονται από κοινωνική βαρβαρότητα, από κοινωνική εξαλότητα και ακρότητα, αυτό ήταν το πνεύμα των «εκσυγχρονιστών» του κ. Σημίτη. Με αυτό το πνεύμα κυβερνήσατε και αυτές τις πολιτικές φτάσατε σήμερα να καταδικάζετε και στον εσωτερικό διάλογο μέσα στο ΠΑ.ΣΟ.Κ., στην ευθεία προς την εκλογή του νέου Αρχηγού.
    ΜΑΡΙΑ ΔΑΜΑΝΑΚΗ: Πού είναι ο Υπουργός, κύριε συνάδελφε; Θέλω να δω αν συμφωνεί ο Υπουργός με αυτά που λέτε. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Τώρα, για να προχωρήσουμε στα υπόλοιπα, στις ρυθμίσεις για τα ταμεία, δεν δικαιούται το ΠΑ.ΣΟ.Κ. να κατηγορεί την Κυβέρνηση για το θέμα των ρυθμίσεων προς τους μικρομεσαίους. Ναι, το σύνολο των ρυθμίσεων αυτών αφορά ρυθμίσεις προς τους μικρομεσαίους. Είπαμε και ξεκαθαρίσαμε ότι δεν μπορεί να είναι ο κανόνας. Ασφαλώς και θα είναι η εξαίρεση. Ασφαλέστατα. 
    Το ΠΑ.ΣΟ.Κ. έκανε έντεκα ρυθμίσεις, κυρίες και κύριοι συνάδελφοι, καθ’ οιονδήποτε τρόπο και έρχεται σήμερα να κατηγορήσει την Κυβέρνηση γιατί; Διότι η Κυβέρνηση, κατ’ εξαίρεση, όχι κατά κανόνα, ανταποκρίνεται στα αιτήματα των παραγωγικών τάξεων. Τις ρυθμίσεις αυτές προτείνει μεταξύ άλλων η Γ.Σ.Ε.Β.Ε., της οποίας πρόεδρος είναι –το είπα και χθες- ένας σκληρότατος συνδικαλιστής, πολιτικό στέλεχος του ΠΑ.ΣΟ.Κ., μέλος της Κεντρικής Επιτροπής, ο κ. Δημήτρης Ασημακόπουλος. Εκφράζει αιτήματα του κλάδου του και ζητάει να προχωρήσουν αυτές οι ρυθμίσεις.
    Σε ό,τι αφορά τώρα την ένταξη των ταμείων και για το εάν η ένταξη αυτή, με βάση το ν. 3029/2002, το νόμο Ρέππα, ζημιώνει ή όχι το Ι.Κ.Α., επιτρέψτε μου να πω ότι ο λαός μας λέει: «στο σπίτι του κρεμασμένου δεν μιλάνε για σκοινί», διότι είμαι υποχρεωμένος –το έκανα και θα το επαναλάβω- να θυμίσω στους καλούς συναδέλφους του ΠΑ.ΣΟ.Κ. τις ειδικές συνθήκες και τους οικονομικούς όρους με τους οποίους έγινε η ένταξη του Τ.Α.Π.Ι.Λ.Τ., του Ταμείου της Ιονικής-Λαϊκής, μία ένταξη που προχώρησε με τις υπογραφές Υφυπουργών, διότι ο τότε Υπουργός κ. Ρέππας αρνήθηκε να βάλει την υπογραφή του από κάτω. Η ένταξη αυτή ζημίωσε κατά πολλές εκατοντάδες εκατομμυρίων ευρώ –οι πλέον μετριοπαθείς υπολογισμοί μιλάνε για 500.000.000 ευρώ- το σύστημα της κοινωνικής ασφάλισης στην Ελλάδα. 
    Σε ό,τι αφορά τώρα τα χρέη, είμαι στη δυσάρεστη θέση –γιατί το λέτε και προκαλείτε- να σας επαναλάβω το εξής: Για ποια χρέη μιλάτε προς την κοινωνική ασφάλιση, όταν το ΠΑ.ΣΟ.Κ. παρέδωσε την εξουσία τον Μάρτιο του 2004 με 9,2 δισεκατομμύρια ευρώ συνολικό χρέος προς τους Οργανισμούς Κοινωνικής Ασφάλισης; Το συνολικό χρέος προς τα νοσοκομεία ήταν 2.000.000.000 ευρώ, 4,1 δισεκατομμύρια ευρώ ήταν το χρέος μόνο προς το Ι.Κ.Α. και υποχρεωθήκαμε μέσα σε χρόνο ρεκόρ να βρούμε 330.000.000 ευρώ, να τα δώσουμε στον Οργανισμό Αυτοαπασχολουμένων, Τ.Ε.Β.Ε., Τ.Σ.Α., Τ.Α.Ε., για να πληρωθούν οι συντάξεις, 400.000.000 ευρώ για να αποδώσουμε τα παρακρατηθέντα και μη αποδοθέντα στο Ταμείο Νομικών και 2.000.000.000 ευρώ βεβαίως στα δημόσια νοσοκομεία κ.ο.κ. 
    Σε ό,τι αφορά το νομικό οπλοστάσιο, το οποίο δημιούργησαν οι κυβερνήσεις του ΠΑ.ΣΟ.Κ., να θυμίσω ότι ναι –εγώ το λέω και θα το επαναλάβω, όπως το έκανα και επί της υπουργικής μου θητείας- υπήρξε ο ν. 3029/2002, προϊόν συζητήσεων και με τα ευρωπαϊκά όργανα, για θέματα όχι ασφαλίσεων, αλλά δημοσιονομικά που αγγίζουν και το ασφαλιστικό και το γνωρίζετε. 
    (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Ο νόμος Ρέππα ήταν ένας καλός νόμος στο πλαίσιό του. Με μία διαφορά όμως. Δεν εφαρμόστηκε. Ελάχιστα εφαρμόστηκε από το 2002 έως το 2004. Και όταν ήλθε η ώρα να νομοθετήσουν και πάλι οι κυβερνήσεις του ΠΑ.ΣΟ.Κ., φρόντισαν λίγες βδομάδες πριν παραδώσουν την εξουσία, το Φεβρουάριο του 2004 –αρχές Μαρτίου διεξήχθησαν οι γενικές βουλευτικές εκλογές- να κάνουν δύο ακόμα νόμους με εργασιακό και ασφαλιστικό περιεχόμενο, το ν. 3227 και το ν. 3232, γνωρίζοντας ότι ουδέποτε θα κληθούν να τους εφαρμόσουν.
      Για να  κλείσω θα πω το εξής: Ας μην προκαλούμεθα και στα θέματα των δαπανών υγείας, διότι θα σας πω επί των ημερών της εφαρμογής του δήθεν σοσιαλισμού τι έγινε με τις ιδιωτικές δαπάνες στην υγεία ως ποσοστό επί του συνόλου των δαπανών υγείας. Δηλαδή, αν ξοδεύονται στην Ελλάδα εκατό ευρώ για δαπάνες υγείας, το μέρος που αντιπροσωπεύουν οι δαπάνες που πάνε στον ιδιωτικό τομέα αυξήθηκε κατά πολύ σε βάρος των δαπανών του δημοσίου –ξεπέρασε το 52%- πράγμα που σημαίνει οι ταξικές επιλογές έγιναν περισσότερες. Η κοινωνία μας, επί του ΠΑ.ΣΟ.Κ. του κ. Σημίτη, έγινε ταξικότερη στα θέματα και υγείας και παιδείας. Αυτή είναι η αλήθεια.
      Θα παρακαλέσω, λοιπόν, οι χθεσινοί υπεύθυνοι να μην ενδύονται σήμερα την τήβεννο του δημοσίου κατηγόρου και να εκστομίζουν πολιτικό κατηγορητήριο σε βάρος μίας Κυβέρνησης που επιχειρεί μέσα σε κλίμα συνθέσεως, συναίνεσης να ξεκινήσει και να προχωρήσει το δημόσιο κοινωνικό διάλογο για μία ουσιαστική αναμόρφωση, ανασυγκρότηση, για τον ουσιαστικό εκσυγχρονισμό του ασφαλιστικού συστήματος στην Ελλάδα, για τη θωράκιση του ασφαλιστικού μέλλοντος και γενικότερα των κοινωνικών δικαιωμάτων των επομένων και μεθεπομένων γενεών. Μιλάμε, δηλαδή, για μία διαδικασία και μια προοπτική που αφορά όλους μας, αφορά όλο τον ελληνικό λαό και ιδιαίτερα τις μελλοντικές γενιές, είτε ψηφίζουν εμάς είτε ψηφίζουν το ΠΑ.ΣΟ.Κ. είτε οποιοδήποτε άλλο κόμμα. Και είναι αναφαίρετο δικαίωμά τους.
      Από αυτόν το διάλογο θεωρούμε –και το είπα και χθες- ότι ούτε το ΠΑ.ΣΟ.Κ. ούτε η Αριστερά πρέπει να απουσιάσουν. Θεωρώ, κυρίες και κύριοι συνάδελφοι της Αξιωματικής Αντιπολίτευσης, ότι αδικείται ο καθένας ξεχωριστά με τη θέση αυτή του κόμματός σας να αποχωρείτε από το διάλογο μέσα στην αρμόδια επιτροπή. Αδικείτε και τη δική σας προσωπική ιστορία. Το είπα και χθες. Ανάμεσά σας υπάρχουν άνθρωποι που προέρχονται από μαζικούς φορείς, συνδικαλιστές, πολιτικοί, ακαδημαϊκοί που έχουν και άποψη και τη δυνατότητα να προσφέρουν στο διάλογο. Δεν έχει σημασία αν θα συμφωνήσουμε σε όλα ή θα διαφωνήσουμε σε πολλά. Αλίμονο αν προσερχόμεθα στο διάλογο άνθρωποι οι οποίοι ταυτιζόμεθα από την αρχή της σχετικής διαδικασίας. 
      Η Κυβέρνηση, λοιπόν, είναι αποφασισμένη να τους ακούσει όλους, να διαλεχθεί με όλους και να πετύχουμε τις απαραίτητες συνθέσεις. Όποιος απουσιάσει θα είναι βαρύτατα εκτεθειμένος και πολιτικά και κομματικά και προσωπικά στην ελληνική κοινωνία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε Παναγιωτόπουλε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Μαυρίκος.
      ΓΕΩΡΓΙΟΣ ΜΑΥΡΙΚΟΣ: Κύριε Υπουργέ, κύριοι Βουλευτές, πιστεύουμε ότι το ζήτημα της κοινωνικής ασφάλισης στο σύνολό του είναι ένα ιδιαίτερα σοβαρό, μεγάλο και σύνθετο ζήτημα και δεν είναι τυχαίο ότι η προσοχή και το ενδιαφέρον συνολικότερα του λαού μας βρίσκεται ακριβώς, μόνιμα και σταθερά, θα λέγαμε, στο συγκεκριμένο αυτό τομέα.
      Ταυτόχρονα, πρέπει να πούμε ότι επειδή ακριβώς τα νούμερα, τα ποσά και τα οικονομικά μεγέθη είναι πολύ μεγάλα, τα ιδιωτικά συμφέροντα, το ιδιωτικό κεφάλαιο έχει ένα μόνιμο και σταθερό προσανατολισμό στο πώς θα λεηλατήσει ακριβώς τους πόρους της κοινωνικής ασφάλισης που είναι πάρα πολύ μεγάλοι.
      Η μέθοδος που κατά κανόνα εφαρμόζεται προκειμένου να γίνεται αυτή η λεηλασία, είναι οι μεταρρυθμίσεις που οι εκάστοτε κυβερνήσεις επιχειρούν να βάζουν σε εφαρμογή. Δεν είναι τυχαίο, θα θυμάστε, ότι το 1992 και το 1993 η τότε κυβέρνηση της Νέας Δημοκρατίας, υποσχόμενη ότι θα αντιμετωπίσει το πρόβλημα για τα επόμενα τριάντα χρόνια, έκανε τις αντιασφαλιστικές ρυθμίσεις που έκανε, αυξάνοντας τα όρια ηλικίας συνταξιοδότησης, χωρίζοντας τις γενιές των εργαζομένων, τεμαχίζοντας τα εργασιακά δικαιώματα, μειώνοντας τις συντάξεις και αλλάζοντας τον τρόπο υπολογισμού της σύνταξης στις κατώτερες προϋποθέσεις της.
      Λίγα χρόνια αργότερα, οι κυβερνήσεις του ΠΑ.ΣΟ.Κ., ξανά και αυτές, υποσχόμενες ξανά ότι για τριάντα χρόνια θα λύσουν το πρόβλημα, διαμόρφωσαν νέο θεσμικό πλαίσιο και έβαλαν σε εφαρμογή το ν. 3029. 
      Τέσσερα χρόνια μετά, έρχεται η τωρινή Κυβέρνηση της Νέας Δημοκρατίας και υπόσχεται ξανά ότι για τα επόμενα τριάντα χρόνια θα λύσει αυτή το θέμα. Πιστεύουμε ότι αυτή η κατ’ επανάληψη υποκρισία δείχνει τις πραγματικές στοχεύσεις και τις επιδιώξεις των κυβερνήσεων που άλλοτε εκφράζουν ή αξιοποιούν τον κ. Σπράου άλλοτε τον κ. Αναλυτή άλλοτε τον κ. Φακιολά άλλοτε τον κ. Γιαννίτση ή οποιονδήποτε εν πάση περιπτώσει είναι διατεθειμένος να παίξει το ρόλο του μοχλού πίεσης, προκειμένου να σπρώξει σε αυτές τις κατευθύνσεις συνολικότερες πολιτικές.
      Πώς εξηγείτε, όμως, το ότι όποιος και αν είναι στην κυβέρνηση από τα δύο κόμματα, έρχονται πάντα ρυθμίσεις σε συγκεκριμένη κατεύθυνση; Νομίζουμε ότι και πολιτικά και μεθοδολογικά η απάντηση είναι σαφής και συγκεκριμένη. Επειδή οι πολιτικές εκπορεύονται από την ίδια μήτρα, στην ουσία τους και στις στρατηγικές τους επεξεργασίες προέρχονται από την Ευρωπαϊκή Ένωση, από ένα λόμπυ δηλαδή που υπηρετεί, χαράζει πολιτικές και στρατηγικές για μονοπωλιακά και πολυεθνικά συμφέροντα. Άρα, αφού οι δυνάμεις του δικομματισμού είναι εκεί συμμέτοχες και συνένοχες σε αυτές τις επιλογές, έρχονται εδώ και η κάθε μια με επιμέρους δευτερεύουσες αποχρώσεις επιχειρεί να εφαρμόσει αυτές τις πολιτικές. 
      Το δεύτερο σημείο που θέλαμε να υπογραμμίσουμε είναι ότι η Κυβέρνηση ακολουθεί μία πολύ επικίνδυνη τακτική. Θα λέγαμε ακόμα ότι την ακολουθεί με έναν ακραίο τρόπο και η λογική του «διαίρει και βασίλευε» αποτελεί ένα βασικό εργαλείο στην προπαγάνδα της. 
      Όμως, πιστεύουμε ότι σήμερα η εργατική τάξη, τα λαϊκά στρώματα έχουν αντιληφθεί ότι η προσπάθεια της Κυβέρνησης να χωρίσει τους εργαζόμενους ανάλογα με τις ηλικίες τους είναι μία προσπάθεια προκειμένου να πετύχει τους αντιασφαλιστικούς της στόχους. Είναι ρύθμιση που γίνεται και στην «Η.ΔΙ.Κ.Α. Α.Ε.», ρύθμιση που γενικευμένα επιχειρείτε να την εφαρμόσετε και στα γενικότερα ζητήματα του κοινωνικοασφαλιστικού συστήματος.
      Η πολιτική του «διαίρει και βασίλευε», είτε στην εκδοχή των ρετιρέ και των υπογείων είτε στην έκδοση των ευγενών ταμείων και των φτωχών ταμείων, στη λογική των τεμπέληδων, στη λογική σήμερα των ηλικιών ανά δεκαετία, είναι πραγματικά μία προσπάθεια διαχωρισμού τέτοια που θα οδηγήσει, κύριε Υπουργέ, κυρίες και κύριοι, στη διαμόρφωση μιας συνείδησης σε ορισμένα τμήματα των εχόντων και κατεχόντων να απαιτούν από τους εργαζόμενους να πουλήσουν τα παιδιά τους, να απαιτούν από όλους μας να υπονομεύσουμε και να περιορίσουμε τα δικαιώματα των παιδιών μας και των αυριανών γενεών. 
      Και αυτό το λέμε πρόοδο! Και το λέτε αυτό εκσυγχρονισμό! Είναι αναχρονισμός και μεσαίωνας. Δεν αποκλείεται με αυτή τη λογική και με την επιθετικότητα στα εργασιακά, στα μισθολογικά και στα ασφαλιστικά δικαιώματα, να επιχειρήσετε να διαμορφώσετε συνθήκες όπου τα παιδιά θα διαβάζουν στα βιβλία της ιστορίας της ΣΤ΄ Δημοτικού και της Γ΄ του Λυκείου «ο πατέρας μου όταν δούλευε, έπαιρνε άδεια το καλοκαίρι», «η μάνα μου όταν δούλευε, είχε ωράριο συγκεκριμένο», «οι γονείς μου όταν δούλευαν, είχαν συγκεκριμένο μισθό και πληρώνονταν τις υπερωρίες», «είχαν δικαιώματα».
      Αυτά εσείς τα λέτε πρόοδο και πορεία προς τον 21ο αιώνα και θέλετε να πείσετε όλους εμάς να συστρατευτούμε σ’ αυτήν τη λογική. Αυτά είναι εγκλήματα και στα εγκλήματα αυτά θα προχωρήσετε εσείς, αλλά με κόντρα το λαό και τους εργαζόμενους. Διότι θα πρέπει να ξέρετε ότι ούτε οι εργάτες και οι υπάλληλοι που ψήφισαν προχθές το δικό σας κόμμα, σας έχουν εξουσιοδοτήσει για να προχωρήσετε σε τέτοια μέτρα.
      Ένα άλλο μεγάλο ιδεολογικό επίσης θέμα, κεφάλαιο, είναι η αντίληψη για το διάλογο. Συζητάτε δεν συζητάτε, έρχεσθε δεν έρχεσθε, συμμετοχή ή μη συμμετοχή κ.λπ.. Σε ό,τι μας αφορά σαν Κομμουνιστικό Κόμμα Ελλάδας, είναι πολύ ξεκάθαρη η θέση μας. Εμείς είμαστε υπέρ των αγώνων και της ταξικής πάλης των λαϊκών στρωμάτων και του κινήματος. Είμαστε σε αγώνα, διεκδικούμε, πηγαίνουμε στα Υπουργεία, ερχόμαστε και στο δικό σας Υπουργείο, απαιτούμε λύσεις στα προβλήματα. Όμως, δεν είμαστε διατεθειμένοι, κύριε Υπουργέ, να σας προτάξουμε τα χέρια μας για να μας περάσετε τις χειροπέδες, γιατί σε τέτοιο διάλογο εσείς μας καλείτε. Έρχεται για να κερδίσει τι; Όταν θα πάρετε το λόγο, πείτε μας σε τι μπορεί να προσβλέπει ότι θα κερδίσει ένας εργάτης. Θα μειωθεί το όριο ηλικίας της συνταξιοδότησης; Θα πάτε ξανά τα τεσσερισήμισι χιλιάδες ένσημα στα τέσσερις χιλιάδες πενήντα; Θα αλλάξετε ξανά τον τρόπο υπολογισμού της σύνταξης με βάση τον τελευταίο μισθό;
      Και για να ολοκληρώσω, πιστεύουμε ότι διεξάγεται μια εκτεταμένη αντιπαράθεση σε όλα τα επίπεδα, σε κοινωνικό, ιδεολογικό, πολιτικό κ.λπ. πάνω στο ζήτημα τού τι είναι σύγχρονο, τι είναι αναχρονιστικό, τι είναι μεσαίωνας, τι είναι ενότητα και τι είναι διαίρει και βασίλευε, όπως και πάνω στα ζητήματα τού τι είναι συζήτηση, διεκδίκηση, απαίτηση και τι είναι στημένος κοινωνικός διάλογος κ.λπ., 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε. 
      Από την πλευρά μας θα συνεχίσουμε σ’ αυτήν την κατεύθυνση. Ήδη έχουν ξεκινήσει τα αγωνιστικά συνδικάτα, οι ίδιοι οι εργαζόμενοι και παίρνουν πρωτοβουλίες. Σε πενήντα τρεις πόλεις της χώρας το Πανεργατικό Αγωνιστικό Μέτωπο διοργανώνει στις 7 Νοέμβρη συλλαλητήρια για να υπερασπίσει, να προβάλει και να προτάξει διεκδικήσεις για την κοινωνική ασφάλιση που αντανακλούν τις σύγχρονες ανάγκες, τις σημερινές προτεραιότητες για τη λαϊκή οικογένεια και σ’ αυτήν την κατεύθυνση είμαστε στρατευμένοι. Βεβαίως, για το λόγο αυτό και θα καταψηφίσουμε το νομοσχέδιο, όπως τονίσαμε και χθες, και θα είμαστε στην πρώτη γραμμή των αγώνων για να υπερασπίσουμε ακριβώς αυτά τα δικαιώματα του λαού μας.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ, κύριε  Μαυρίκο.
      Ο κ. Λεβέντης, Εκπρόσωπος του Συνασπισμού Ριζοσπαστικής Αριστεράς είναι απών.
      Το λόγο έχει ο κ. Βορίδης, Κοινοβουλευτικός Εκπρόσωπος του ΛΑ.Ο.Σ..
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, κατ’ αρχάς οφείλω μία διευκρίνιση για όποιον τυχόν δεν έχει αντιληφθεί την αρκετά σαφή θέση – νομίζω- που ανέπτυξε ο Λαϊκός Ορθόδοξος Συναγερμός κατά την κριτική αυτού του νομοσχεδίου και την έκθεση των θέσεών του.
      Εμείς εκείνο το οποίο επισημάναμε κατ’ αρχάς, ήταν μία αντίφαση, μία αντίφαση σε αυτήν την πρόταση, σε αυτό το σχέδιο νόμου το οποίο έρχεται από την Κυβέρνηση. Και νομίζω ότι είναι ξεκάθαρο το ποια αντίφαση επισημάναμε. Χρησιμοποιείτε ένα όχημα, ένα εργαλείο, μια ανώνυμη εταιρεία με τα χαρακτηριστικά του ν. 2190, η οποία όμως διαχειρίζεται δημόσιο χρήμα και η οποία λέει ότι εξυπηρετεί το δημόσιο συμφέρον. Κατανοούμε ότι αυτό δεν είναι μία πρωτόγνωρη τακτική ούτε είναι μία τακτική η οποία εφαρμόζεται μόνο στην Ελλάδα. Όμως, η κριτική που ασκήσαμε έγκειται στο ότι στην πραγματικότητα αυτό γίνεται προκειμένου να αποφευχθεί ο έλεγχος του δημοσίου χρήματος, να αποφευχθεί ο έλεγχος της δημόσιας λειτουργίας. 
      Και επισημαίνοντας αυτήν την αντίφαση, ουσιαστικά είπαμε ότι η Κυβέρνηση δεν παίρνει θέση ή παίρνει μία θέση με την οποία εμείς δεν συμφωνούμε ως προς το συγκεκριμένο θέμα. Της ζητήσαμε λοιπόν να ξεκαθαρίσει εάν θεωρεί ότι η συγκεκριμένη δραστηριότητα, δηλαδή ουσιαστικά η μηχανοργάνωση, η αξιοποίηση, η λογισμική εξέλιξη, η πληροφορική, η ηλεκτρονική διακυβέρνηση, ανήκει και εμπίπτει σε αυτά που θα έπρεπε να κάνει το κράτος ή όχι. Εάν μεν θεωρεί η Κυβέρνηση ότι ανήκει, τότε ας ακολουθήσει τους κανόνες λειτουργίας του δημοσίου. Εάν όχι, τότε ας το αναθέσει σε ιδιωτικό τομέα. 
      ΠΑΝΑΓΙΩΤΗΣ ΛΑΦΑΖΑΝΗΣ: …(δεν ακούστηκε)
      ΜΑΥΡΟΥΔΗΣ ΒΟΡΙΔΗΣ: Αυτό, κύριε Λαφαζάνη, ως προς την επισήμανση της αντιφάσεως.
      Επίσης χθες, πήρα μια θέση η οποία ενδεχομένως σας διέφυγε, ότι κατά τη γνώμη μας αυτό δεν εμπίπτει στη λειτουργία του δημοσίου. Πήρα αυτήν τη θέση χθες και ενδεχομένως διέλαθε της προσοχής σας. 
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό κάνετε.
      ΜΑΥΡΟΥΔΗΣ ΒΟΡΙΔΗΣ: Μπορεί να διαφωνείτε ή, αν θέλετε, κατανοώ ότι διαφωνείτε, αλλά οι θέσεις μας ήταν σαφείς.
      Για να το ολοκληρώσω λοιπόν εδώ, εμείς πήραμε αυτήν τη θέση και είπαμε ότι αυτό θα μπορούσε να γίνει και μάλιστα, με έναν ευθύ, ξεκάθαρο και σαφή τρόπο.
      Επίσης, θεωρώ –επιτρέψτε μου να πω- ότι και η δική σας τοποθέτηση -η τοποθέτηση, αν θέλετε, από την πλευρά της Αριστεράς- ομοίως είναι ξεκάθαρη και σαφής. Δεν είναι μία τοποθέτηση με την οποία συμφωνούμε, αλλά είναι μία τοποθέτηση συνεπής. Όμως, εμείς διαφωνούμε στη συγκεκριμένη πρακτική των ανωνύμων εταιρειών που εξυπηρετούν το δημόσιο συμφέρον και είπαμε ότι είναι μία διαφωνία οργανωτικής αρχής.
    ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Κύριε  Βορίδη, μου επιτρέπετε μια διακοπή με την ανοχή του Προεδρείου;
    ΜΑΥΡΟΥΔΗΣ ΒΟΡΙΔΗΣ: Σας επιτρέπω, κύριε Υπουργέ, αν και μου αφαιρείτε από το χρόνο μου.
    ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας):  Ασφαλώς, όχι.
    ΠΡΟΕΔΡΕΥΟΥΣΑ  (Έλσα Παπαδημητρίου): Διεκόπη ο χρόνος σας, κύριε  Βορίδη.
    ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας):  Κύριε  συνάδελφε, ο ομιλών πρόσεξε τη χθεσινή σας τοποθέτηση την οποία επαναλαμβάνετε και σήμερα και τη χαρακτηρίζει ενδιαφέρουσα, διότι πήγατε και στο imperium και στο fiscus και είναι καλό να διεξάγεται μία συζήτηση σε αυτό το επίπεδο. 
    Θέλω να σας πω, επειδή αναγνωρίζετε ότι αυτό το οποίο επιχειρούμε δεν το κάνουμε ούτε πρωτοτύπως ούτε για πρώτη φορά επί του πλανήτη και ότι συμβαίνει κατά κόρον σε όλη την Ευρώπη, ότι τα πράγματα δεν είναι μαύρα ή άσπρα. Μεταξύ του ενός άκρου, δηλαδή του απολύτου δημοσίου και του απολύτου ιδιωτικού, υπάρχει μέσο, υπάρχει μέτρο και αυτό επιχειρούμε. 
    Επειδή όμως έχετε μια ανησυχία την οποία θέλω να διαλύσω σχετικά με τον έλεγχο των δαπανών, θα ήθελα να σας πω ότι οποιοδήποτε όφελος υπάρξει από την «Η.ΔΙ.Κ.Α. Α.Ε.» περιέρχεται αυτομάτως στο λεγόμενο Λ.Β.Κ.Α., στο Λογαριασμό Βελτίωσης Κοινωνικών Ασφαλίσεων, ένα λογαριασμό ο οποίος υπόκειται στον αυστηρότερο δυνατό έλεγχο του δημοσίου λογιστικού.
    Κατά συνέπεια, δεν πρόκειται για μία ανώνυμη εταιρεία ιδιωτικής λογικής όπου ο ιδιοκτήτης της κάνει ό,τι θέλει. Δεν είναι έτσι. Πηγαίνει στο Λογαριασμό Βελτίωσης Κοινωνικών Ασφαλίσεων υπό αυστηρό έλεγχο του δημοσίου λογιστικού.
    ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Βορίδης.
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. 
    Κύριε Υπουργέ, σας ευχαριστώ γι’ αυτήν, αν θέλετε, τη διευκρίνιση. Πλην όμως, η δική μου επισήμανση δεν αφορά τη διαχείριση του οφέλους, διότι το νομοσχέδιο λέει ξεκάθαρα ότι δεν πρόκειται για εταιρεία κερδοσκοπικού χαρακτήρα και ξεκαθαρίζει ότι όποια ωφέλεια προκύψει, πράγματι θα χρησιμοποιηθεί με τον τρόπο που επισημάνατε. 
    Η αντίρρηση η δική μου αφορά και την ίδια τη διαχείριση αυτής της εταιρείας. Στη διαχείριση αυτής της εταιρείας το μόνο το οποίο προβλέπεται είναι ο έλεγχος από δύο ελεγκτές του Σώματος Ορκωτών Ελεγκτών (Σ.Ο.Ε.). Θα μου επιτρέψετε να πω ότι αυτός είναι πλέον ο συνήθης έλεγχος των Ανωνύμων Εταιρειών. Παλαιότερα, όταν γινόταν, γινόταν αλλιώς. Πλέον, έτσι γίνεται.
    Θέλω, λοιπόν, να πω γιατί σε τελευταία ανάλυση -και αυτή είναι η πραγματικότητα- έχετε ανάγκη αυτήν τη μετατροπή του κέντρου σε ανώνυμη εταιρεία. Έχετε, λοιπόν, ανάγκη αυτή τη μετατροπή για τους λόγους που ανέλυσε εδώ ο εξαίρετος συνάδελφος της Νέας Δημοκρατίας ο οποίος το είπε ευθέως. Διότι θέλετε να παρακάμψετε τις δυσκαμψίες του δημόσιου τομέα, δηλαδή θέλετε ευελιξία και γιατί θέλετε να κάνετε προσλήψεις τις οποίες δεν μπορείτε να κάνετε στα πλαίσια του δημόσιου τομέα.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δεν το είπα αυτό.
    ΜΑΥΡΟΥΔΗΣ ΒΟΡΙΔΗΣ: Είπατε και το ζήτημα του προσωπικού, αν θυμάμαι καλά. Όμως, αν έχω κάνει λάθος, ας πούμε ότι προσθέτω εγώ ένα όφελος εδώ, μία τέτοια σκοπιμότητα.
      Λέω, λοιπόν, ότι ως προς τα θέματα αυτά υπάρχει το εξής: Ναι μεν αυτά είναι τα οφέλη, πλην όμως το δημόσιο λειτουργεί με δύσκολο τρόπο, με πρόσθετες απαιτήσεις. Γιατί; Γιατί δεν είναι δικά σας λεφτά. Δεν είναι δικά μου. Είναι λεφτά του δημοσίου. 
      Άρα, η λογική της παρακάμψεως αυτών των κανόνων για τη λειτουργία του δημοσίου είναι που μας βρίσκει αντίθετους. Και επιτρέψτε μου να πω πως δεν πρόκειται περί του ενός άκρου ή του άλλου. Πρόκειται περί μιας πρακτικής λειτουργίας του δημοσίου. 
      Αυτή η πρακτική, λοιπόν, δεν θέλει να πούμε τα πράγματα με το όνομά τους. Γιατί σε τελευταία ανάλυση για ποιο λόγο να κάνει αυτή τη δουλειά το δημόσιο ή από την άλλη, αν είναι να την κάνει, ας την κάνει με τις προϋποθέσεις που πρέπει να λειτουργεί. Αυτή η λογική είναι που μας βρίσκει αντίθετους. 
      Επιτρέψτε μου μια πάρα πολύ γρήγορη διευκρίνιση της θέσεώς μας σε ό,τι λίγο αφορά ορισμένα ζητήματα που τέθηκαν για το θέμα του ασφαλιστικού και του διαλόγου. Είπαμε εμείς ξεκάθαρα από την αρχή ότι εμείς θα συζητάμε. Και θα συζητάμε, γιατί θεωρούμε ότι αυτή είναι η εντολή που έχουμε λάβει. Η εντολή που έχουμε λάβει στα πλαίσια της κοινοβουλευτικής λειτουργίας είναι να ελέγχουμε την Κυβέρνηση. Αυτή είναι η δουλειά της Αντιπολίτευσης. Δουλειά μας είναι, επίσης, να καταθέτουμε προτάσεις. Αυτή είναι η δουλειά της Αντιπολίτευσης. Αυτή τη δουλειά έχουμε μάθει να κάνουμε. 
      Δεν καταλαβαίνουμε πώς θα παίρνουμε μια θέση αρνητική απέναντι στο διάλογο –προσέξτε- μέσα στα πλαίσια της κοινοβουλευτικής λειτουργίας, σε αυτή τη δουλειά που έχουν να κάνουν οι Βουλευτές. Εγώ μπορώ να δεχθώ κάθε ένσταση που θεωρεί ότι ο διάλογος είναι προκατασκευασμένος, ότι αυτός ο διάλογος δεν θα οδηγήσει πουθενά, ότι ο διάλογος αυτός θα αποτύχει. Μπορώ να δεχθώ κάθε είδους επιφύλαξη. Όμως, η εντολή που παίρνει κάποιος ως Βουλευτής είναι να κάνει αυτή τη δουλειά. 
      Άρα, εμείς αυτή τη δουλειά θα την κάνουμε και μάλιστα στο σημείο που βρίσκεται αυτή τη στιγμή, όπου ουσιαστικά το μόνο που έχει τεθεί στο τραπέζι είναι ότι πρόκειται να συζητήσουμε σε τρεις κύκλους «αυτά» και «αυτά» τα θέματα. Αυτή είναι η διαδικασία την οποία μας πρότεινε ο κύριος Υπουργός στην Επιτροπή και αυτή, αν θέλετε, η διαδικασία πρόκειται να ακολουθηθεί. 
      Άλλο τίποτα δεν έχει ειπωθεί επί της ουσίας. Δεν έχουμε ακούσει θέσεις. Δεν έχουμε ακούσει –αν θέλετε- κανένα προχώρημα, καμία εξέλιξη σε αυτή τη συζήτηση. Ε, πώς, λοιπόν, σε αυτή τη συζήτηση υπάρχει σήμερα τοποθέτηση που λέει «όχι, εμείς δεν παίρνουμε καθόλου»; 
      Επιτρέψτε μου να πω και το εξής: Ακόμη και τις θέσεις που έχουμε να υπερασπιστούμε πού θα τις υπερασπιστούμε ως Βουλευτές; Μπορούμε ως εργαζόμενοι να τις υπερασπιστούμε στο δρόμο. Μπορούμε ως συνδικαλιστές να τις υπερασπιστούμε στα σωματεία. Μπορούμε. Όμως, ως Βουλευτές, πού πρόκειται να πούμε τις αντιρρήσεις μας, αν όχι μέσα στο ελληνικό Κοινοβούλιο, αν όχι μέσα σε αυτή τη διαδικασία διαλόγου; 
      Άρα, εδώ η θέση μας είναι ξεκάθαρη. Θα συμμετάσχουμε σε αυτό το διάλογο και θα πούμε αυτά που έχουμε να πούμε. Θα υπερασπιστούμε τις θέσεις μας και θα κάνουμε τοποθετήσεις πάνω στις προτάσεις που πρόκειται να φέρει η Κυβέρνηση για τα ζητήματα αυτά. 
      Ένα τελευταίο ζήτημα. Εμείς έχουμε πει ξεκάθαρα ότι, επίσης, στο κομμάτι όπου είχε γίνει κουβέντα χθες –απλώς θέλω να το διευκρινίσω, για να μη μένει  κάποια αμφισημία- κατ’ αρχάς, παρ’ ότι είμαστε εναντίον του νομοσχεδίου στο σύνολό του, σε ό,τι αφορά αυτή την ξεχωριστή διάταξη είμαστε υπέρ της συγκεκριμένης παρατάσεως γι’ αυτό το μήνα για το ζήτημα της ρυθμίσεως των ασφαλιστικών εισφορών. Ως προς το ζήτημα της εισφοροδιαφυγής, να μην τοποθετηθούμε τώρα. Δεν έχουμε και άλλο χρόνο. Αυτά νομίζω ότι θα μπορέσουμε να τα συζητήσουμε σε ένα γενικότερο πλαίσιο και νομίζω πως αυτή είναι η θέση μας. 
      Ευχαριστώ πολύ. 
      (Χειροκροτήματα από την πτέρυγα του Λ.Α.Ο.Σ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Βορίδη. 
    Επανερχόμεθα στους Βουλευτές αγορητές. Το λόγο έχει ο κ. Παπαδημητρίου από το ΠΑ.ΣΟ.Κ. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Ευχαριστώ, κυρία Πρόεδρε. 
    Κυρίες και κύριοι συνάδελφοι, θα μου επιτρέψετε να επιστήσω την προσοχή σας σε ορισμένα κεντρικά ζητήματα. Το νομοσχέδιο είναι εκτενές και νομίζω ότι δεν θα είχε νόημα να επεκταθώ σε ειδικές ρυθμίσεις. 
    Το πρώτο κεντρικό πρόβλημα που αναδεικνύεται από την ανάγνωση του νομοσχεδίου είναι η φιλοσοφία που το διέπει. Με το νομοσχέδιο αυτό εισάγετε δύο νέα θεσμικά εργαλεία για τη διαχείριση του ασφαλιστικού συστήματος. Κρίνετε –και σωστά- ότι τα εργαλεία αυτά μπορεί να ενισχύσουν και να βελτιώσουν τη διαχείρισή του. Αυτό, όμως, είναι το μεγάλο ερώτημα. Και το  μεγάλο ερώτημα θα το αντιληφθείτε, αν συνειδητοποιήσετε μία παθογένεια του πολιτικού συστήματος, η οποία συνίσταται σε μία άκρατη υιοθέτηση του κανονιστικού παραδείγματος. Δηλαδή, της θέσπισης της εισαγωγής νέων θεσμών και της θέσπισης κανόνων και τους εγκαταλείπετε στο έλεος και στην τύχη τους. 
Αυτό συμβαίνει εν πολλοίς εν προκειμένω. 
	Περισσότερο χαρακτηριστικό είναι το παράδειγμα του Σώματος της Υπηρεσίας Ελέγχου Δαπανών Υγείας των Φορέων της Κοινωνικής Ασφάλισης. Την υπηρεσία που υπάρχει την αναβαθμίζετε. Την εμπλουτίζετε με προσωπικό και με επιθεωρητή. 
	Κύριε Υπουργέ, σημειώνω ότι βρισκόμαστε τον Οκτώβριο του 2007. Εάν κλείναμε μία συνάντηση τον Οκτώβριο του 2009, είμαι βέβαιος ότι τα αποτελέσματα από την εφαρμογή του νέου θεσμού και της νέας υπηρεσίας θα υπολείπονται κατά πολύ αυτών που περιμένουμε. Ξέρετε γιατί; Διότι ο θεσμός και η νέα ρύθμιση δεν συνοδεύεται από ένα επιχειρησιακό σχέδιο. Επομένως, δεν εγγυάται, την εφαρμογή αυτών τα οποία θεσπίζονται στο νόμο. 
	Θα έπρεπε να σας απασχολήσει η συνάρθρωση της στελέχωσης της νέας με την παλιά σε μια ενιαία λειτουργική ενότητα. Μείζον εγχείρημα. Πολλά παραδείγματα μας δείχνουν πόσες δυσκολίες συναντά κανείς στην πράξη σε ανάλογες περιπτώσεις. 
	Ο εξοπλισμός με σύγχρονα μέσα, η διαμόρφωση πρακτικών ελέγχου, που δεν υπάρχουν –και εννοώ αναβαθμισμένων και αποτελεσματικών πρακτικών ελέγχου- η διαρκής παρακολούθηση της απόδοσης του συστήματος. Όλα αυτά, κύριε Υπουργέ, δεν υπάρχουν στο νομοσχέδιο και φοβούμαι ότι θα αργήσει πάρα πολύ η επικέντρωση της προσοχής σας σε ένα επιχειρησιακό σχέδιο που θα αποβλέπει στην εφαρμογή των σχετικών διατάξεων. 
	Κάνω μια φιλική και ειλικρινή έκκληση. Συνοδέψτε το νέο θεσμό αμέσως με πρόγραμμα δράσης, αναλυτικό, συγκεκριμένο, συνεκτικό και αξιόπιστο. Διότι μόνο έτσι θα αποδώσει η νέα ρύθμιση. Αλλιώς μετά από δύο χρόνια, αν βρισκόμαστε εδώ, στο πλαίσιο του κοινοβουλευτικού ελέγχου, φοβάμαι ότι θα έχετε να πληροφορήσετε, όχι με ευχάριστη διάθεση, το Σώμα ότι ελάχιστα πράγματα έχουν βελτιωθεί. 
	Αυτή η φιλοσοφία διέπει και τον άλλο θεσμό. Εδώ, όμως, τα πράγματα είναι διαφορετικά και θέλω να είμαι απολύτως ειλικρινής μαζί σας. Επιλέγετε ως εργαλείο την ανώνυμη εταιρεία. Η ανώνυμη εταιρεία έχει τη λογική της που προσιδιάζει στην αγορά. Η αγορά είναι εθισμένη με προγράμματα δράσης, με σχέδια τα οποία αυτά και μόνο εγγυώνται την απόδοσή τους στην πράξη. 
	Τι κάνετε στο καταστατικό; Θα μου επιτρέψετε να επιμείνω στο σημείο αυτό και να σας παρακαλέσω να επιφέρετε την αλλαγή. Εντάσσετε στα δύο τελευταία άρθρα, μετά το άρθρο της εκκαθάρισης, την προοπτική εκπόνησης στρατηγικού και επιχειρησιακού σχεδίου. Αυτό είναι λάθος. Εγώ δεν το έχω συναντήσει πουθενά και θα σας παρακαλέσω, αν υπάρχει άλλο δείγμα, να το αναφέρετε. Αυτή η ρύθμιση, προφανώς, δεν ανήκει στο καταστατικό της εταιρείας. Ανήκει στο περιεχόμενο του νόμου. Διότι τα σχέδια τα θέλετε εσείς προπάντων, η εποπτεύουσα αρχή, για να παρακολουθείτε και να γνωρίζετε πώς λειτουργεί, τι αποδίδει και πώς μπορείτε να μετρήσετε το έργο αυτής της ανώνυμης εταιρείας. Άρα, νομίζω ότι θα πρέπει να αφαιρέσετε αυτά τα δύο άρθρα από το καταστατικό και να τα μεταφέρετε στο φυσικό τους χώρο, δηλαδή σε μια αυτοτελή διάταξη του νομοσχεδίου, στην οποία να προβλέπεται η υποχρέωση της εταιρείας να καταρτίζει στρατηγικό και επιχειρησιακό σχέδιο, την πραγματοποίηση και την εφαρμογή του οποίου, φυσικά, θα παρακολουθείτε. 
	Γιατί επεσήμανα και γιατί επέμεινα σε αυτά τα δύο παραδείγματα; Γιατί, κύριε Υπουργέ, κύριοι συνάδελφοι, πρέπει κάποτε να εγκαταλείψουμε την απαρχαιωμένη λογική της κανονιστικής πολιτικής που συνίσταται μόνο στη θέσπιση νέων κανόνων και στην εισαγωγή νέων θεσμών. 
	Θεσμοί και κανόνες έχουν ελάχιστο αντίκρισμα στην πραγματικότητα, αν δεν συνοδεύονται από επιχειρησιακά σχέδια. Άρα, πολιτική που δεν συνοδεύεται από την επιχειρησιακή συνιστώσα της είναι αδιέξοδη. Παράγει πολύ λιγότερα αποτελέσματα απ’ ό,τι μπορείτε να φανταστείτε. 
      Θα μου επιτρέψετε να επισημάνω μια λεπτομέρεια. Στην Επιτροπή του Κώδικα καλό είναι για την αξιοπιστία της να προσθέσετε ένα σύμβουλο επικρατείας και έναν εφέτη. Δηλαδή, ενώ προβλέπετε ένα μόνο δικαστικό λειτουργό, νομίζω ότι η Επιτροπή θα κερδίσει πολλά αν προσθέσετε ένα σύμβουλο επικρατείας και έναν εφέτη. 
      Τώρα το σοβαρότερο πρόβλημα, κύριε Υπουργέ, που το έθιξαν περίπου όλοι οι συνάδελφοι, εντοπίζεται στο άρθρο 19 στη διάταξη για τη ρύθμιση των εισφορών. 
    Κυρία Πρόεδρε, θα παρακαλέσω να έχω την προσοχή σας, γιατί σας αφορά άμεσα. Εμένα θα μου επιτρέψετε να πω -και παρακαλώ τους συναδέλφους να σκεφτούν- ότι αυτή τη διάταξη ως έχει δεν μπορώ να την ψηφίσω. Και δεν μπορώ να την ψηφίσω όχι γιατί διαφωνώ με το περιεχόμενο, αλλά γιατί δεν είμαι σε θέση να γνωρίζω το περιεχόμενό της. 
    Ποιοι είναι οι ωφελούμενοι από τη διάταξη, κύριε Υπουργέ; Είναι μικροοφειλέτες; Είναι μικρομεσαίοι οφειλέτες; Είναι μεγαλοοφειλέτες; Είναι δυνατόν σε μια διάταξη να εντάσσονται δίκαιοι και άδικοι, αδύναμοι και ισχυροί; Είναι δυνατόν να μην γνωρίζουμε τον κατάλογο των μεγαλοοφειλετών, ο οποίος θα μας επέτρεπε να γνωρίζουμε ποιοι ευνοούνται, ως μη όφειλε, από τη ρύθμιση; 
    Πρέπει να σας πω -και το γνωρίζετε- ότι οι πολύ μεγάλοι οι οποίοι υπόκεινται στη ρύθμιση θα την αξιοποιήσουν με δικούς τους ιδιοτελείς  χρηματοοικονομικούς σχεδιασμούς και χειρισμούς, σε βάρος των ταμείων. Μετακυλύουν την εισφορά τους και αξιοποιούν το ρευστό χρήμα. Μπορούμε να επιτρέψουμε αυτήν την πραγματικότητα;
    Κυρία Πρόεδρε, πιστεύω ότι είναι ζήτημα μείζονος κοινοβουλευτικής νομιμότητας και δεοντολογίας. Δεν μπορεί να εισάγεται στη Βουλή διάταξη, της οποίας το περιεχόμενο είναι εκ των πραγμάτων αδύνατο να γνωρίζουν οι συνάδελφοι. Εγώ δεν γνωρίζω και δεν είμαι σε θέση να γνωρίζω, ποιος ωφελείται από τη διάταξη αυτή. 
    Δεύτερον, και εδώ θα μου επιτρέψετε να γυρίσω σελίδα, η διάταξη αυτή είναι -κάτι που περιέργως δεν έχει ως τώρα ποτέ συζητηθεί- τουλάχιστον αμφίβολης συνταγματικότητας. Ξέρετε γιατί; Γιατί υποβάλλει σε μια ρύθμιση ομάδες οφειλετών, οι οποίες θα μπορούσαν να είχαν κατηγοριοποιηθεί και θα έπρεπε να είχαν κατηγοριοποιηθεί κατά τρόπο ενιαίο. Και δια αυτού του τρόπου παραβιάζεται η αρχή της ισότητας.
    Πώς είναι δυνατόν ο μικροοφειλέτης να τυγχάνει της ίδιας μεταχείρισης με τον μεγαλοοφειλέτη και να ισχυριζόμαστε ότι δεν τίθεται πρόβλημα παραβίασης της αρχής της ισότητας.
    Δεύτερον, κύριε Υπουργέ, τίθεται πρόβλημα παραβίασης του άρθρου 22 παράγραφος 5 του Συντάγματος, το οποίο περιέργως αγνοείται. Κατά το άρθρο αυτό η πολιτεία έχει υποχρέωση να μεριμνά για την κοινωνική ασφάλιση των εργαζομένων. Και φυσικά, το Σύνταγμα εννοούσε μέσα στο πλαίσιο της μέριμνας, ότι η πολιτεία μπορεί να επιλέγει κάθε μέσο που ενισχύει το κοινωνικοασφαλιστικό σύστημα και το δικαίωμα της κοινωνικής ασφάλισης. Θα μου πείτε ότι η διάταξη του σχεδίου έχει προϊστορία. Σωστά. Αξιοποιήθηκε από όλες τις κυβερνήσεις. Είναι γνωστό. 
    Εγώ σας ερωτώ: Δεν πρέπει κάποτε να γυρίσουμε σελίδα; Και όταν τίθεται πρόβλημα εξορθολογιμού και νοικοκυρέματος του ασφαλιστικού συστήματος, είναι δυνατόν στην παρούσα Βουλή να αρχίζετε την πολιτική σας με μια τέτοια ρύθμιση; Είναι, νομίζω, αντισυνταγματική και η συζήτηση που θα ακολουθήσει θα τ’ αναδείξει. Θα έπρεπε, λοιπόν, να την αποσύρετε.
    Κυρία Πρόεδρε, θα σας παρακαλούσα να θέσετε το πρόβλημα. Με ένα παράδειγμα θα σας το δείξω ακόμα πιο καθαρά. Δεν μπορεί να εισάγεται στη Βουλή διάταξη της οποίας δεν είναι εξ αντικειμένου δυνατόν να γνωρίζουμε το περιεχόμενό της. Θα σας αναφέρω ένα άλλο παράδειγμα.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παπαδημητρίου, έχετε πάρει 50% επιπλέον του χρόνου σας. Σας παρακαλώ ολοκληρώστε. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Τελειώνω, κυρία Πρόεδρε.
      Το παράδειγμα είναι από τις κυρώσεις συμβάσεων Σ.Δ.Ι.Τ., στους μεγάλους αυτοκινητοδρόμους κ.λπ.. Και εκεί είναι δύσκολο να αντιληφθεί κανείς ποιο είναι το περιεχόμενο του νομοσχεδίου. Αλλά με ένα σύμβουλο μπορεί να διαπιστώσει ποιες είναι οι επιλογές τους. 
      Εδώ με τη ρύθμιση που προωθείτε είναι εξ ορισμού αδύνατον να γνωρίζουμε ποιοι είναι οι ωφελούμενοι. Και είναι αδιανόητο να εξισώνονται οι αδύναμοι με τους ισχυρούς, οι δίκαιοι με τους άδικους.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ κύριε συνάδελφε. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε κύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε, χωρίς να αμφισβητώ την επιστημονική σας επάρκεια, θέλω απλά να πω ότι η διάταξη δεν κάνει καμμία διάκριση μεταξύ ισχυρών ή ασθενών ή μεγαλοφειλετών και μικροφειλετών. Φοβούμαι πάρα πολύ ότι αν την έκανε, τότε θα έπασχε συνταγματικά, διότι τότε θα έκανε κατηγοριοποίηση και τότε θα έκανε διάκριση. 
      Σε αυτή τη ρύθμιση του ενός μηνός, υπό την προϋπόθεση ότι έχουν καταβληθεί οι τρέχουσες εισφορές κανονικά από της 1ης Ιανουαρίου, τρέχοντος έτους μέχρι τη στιγμή που θα ισχύσει μετά την ψήφιση του νόμου, δύναται να προσέλθει οιοσδήποτε οφειλέτης. Οφειλέτες δε, δεν υπάρχουν καλοί και κακοί, υπάρχουν οφειλέτες, οι οποίοι κακώς οφείλουν είτε εξ ανάγκης οφείλουν, είτε εκ σκοπιμότητας οφείλουν, αλλά είναι οφειλέτες. 
      Η τυχόν λοιπόν, διάκριση είναι που θα δημιουργούσε, φοβούμαι -γιατί δεν έχω την δική σας εμβρίθεια επί του συνταγματικού- πρόβλημα.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ κύριε Υπουργέ.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν μπορώ να σας δώσω το λόγο κύριε Παπαδημητρίου, συγγνώμη. 
      Ο κ. Γεώργιος Παπακωνσταντίνου Βουλευτής του ΠΑ.ΣΟ.Κ. έχει το λόγο.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ευχαριστώ κυρία Πρόεδρε. 
      Κύριε Υπουργέ, κυρίες και κύριοι συνάδελφοι, θα τοποθετηθώ πάνω σε ένα άρθρο του νομοσχεδίου, είναι το άρθρο 3 που αφορά το σκοπό της «Η.ΔΙ.Κ.Α. Α.Ε.» και νομίζω ότι με το άρθρο αυτό λίγο πολύ δίνεται και ο τόνος για την λειτουργία της.
      Θα μιλήσω συγκεκριμένα για δυο εδάφια, το εδάφιο α΄ και το εδάφιο η΄. Θυμίζω ότι το εδάφιο α΄ αναφέρεται στο σκοπό ως μελέτη, ανάπτυξη, λειτουργία, εκμετάλλευση, διοίκηση, διαχείριση και συντήρηση τμημάτων πληροφορικής και επικοινωνιών, εξοπλισμού, λογισμικού και υπηρεσιών για την εξυπηρέτηση όλων των φορέων κοινωνικής ασφάλισης. Το εδάφιο η΄ λέει ακριβώς το ίδιο μόνο που λέει ότι αυτό αφορά και τους φορείς του δημόσιου ή ευρύτερου δημόσιου τομέα, εφ’ όσον υποβληθεί σχετικό αίτημα. 
      Εδώ, κυρίες και κύριοι συνάδελφοι, υπάρχουν δυο διαφορετικές λογικές για το πώς υλοποιούνται έργα πληροφορικής στο δημόσιο τομέα. Υπάρχει η παλιά λογική. Και η παλιά λογική αφορά μικρές αποσπασματικές παρεμβάσεις όπου ένας δημόσιος φορέας μπορούσε εκ των ενόντων να εκσυγχρονίζει τα συστήματά του και να φτιάχνει κάποιες καινούργιες εφαρμογές. Αυτή ήταν λίγο πολύ η λογική του Κ.Η.Υ.Κ.Υ. και καλώς κύριε Υπουργέ, πάτε σε μια αλλαγή του πλαισίου λειτουργίας ενός οργανισμού ο οποίος έχει προ πολλού ξεπεράσει την χρησιμότητά του. 
      Η άλλη λογική, η σύγχρονη λογική είναι η λογική στην οποία βρισκόμαστε εδώ και πολλά χρόνια κιόλας και είναι η λογική των ολοκληρωμένων πληροφοριακών συστημάτων, των Ο.Π.Σ. και βεβαίως είναι και η λογική των ολοκληρωμένων υπηρεσιών όπου μια εταιρεία παρέχει ολοκληρωμένες υπηρεσίες σε ένα δημόσιο φορέα, δηλαδή που όχι απλώς έχει αναπτύξει, αλλά του παρέχει και την ίδια την υπηρεσία που θέλει ο φορέας αυτός να έχει, βεβαίως κάτω από πολύ συγκεκριμένες δικλείδες ασφαλείας κ.ο.κ.. 
      Εδώ λοιπόν, με τον τρόπο με τον οποίο διατυπώνεται ο σκοπός της «ΗΔΙΚΑ Α.Ε.» βρισκόμαστε κάπου ανάμεσα. Έχουμε ξεπεράσει την παλιά λογική, αλλά δεν είμαστε και στην καινούργια λογική, διότι δίνετε τη δυνατότητα στην «ΗΔΙΚΑ Α.Ε.» να κάνει λίγο πολύ τα πάντα. Και εδώ κύριε Υπουργέ, θα μου επιτρέψετε να μοιραστώ μαζί σας την εμπειρία την οποία έχω από το 1999, όταν ξεκινώντας το Γ΄ Κοινοτικό Πλαίσιο Στήριξης, επιχειρήσαμε να φτιάξουμε ένα θεσμικό πλαίσιο για το επιχειρησιακό πρόγραμμα «Κοινωνία της Πληροφορίας». Τότε εγώ ήμουν ειδικός γραμματέας του Υπουργείου Οικονομίας και Οικονομικών και είχα διαπραγμάτευση με την Ευρωπαϊκή Επιτροπή πάνω ακριβώς στα θεσμικά όργανα τα οποία θα μπορούσαν να λειτουργήσουν ένα πολύπλοκο πρόγραμμα το οποίο κάλυπτε και καλύπτει ακόμη και τους τομείς της κοινωνικής ασφάλισης. 
      Εκεί λοιπόν υπήρξε μια πολύ έντονη συζήτηση με την Ευρωπαϊκή Επιτροπή για το τι ακριβώς θα έπρεπε να κάνει η «Κοινωνία της Πληροφορίας Α.Ε.», μια ανώνυμη εταιρεία η οποία έγινε ακριβώς γιατί γνωρίζαμε τις αδυναμίες του δημόσιου τομέα να υλοποιήσει έργα πληροφορικής. 
     Το πέρας αυτής της σκληρής διαπραγμάτευσης ήταν η σαφέστατη θέση της Ευρωπαϊκής Επιτροπής, η οποία μας έλεγε πάρα πολύ απλά ότι δεν είναι δυνατόν μια τέτοια ανώνυμη εταιρεία ταυτοχρόνως να συμβουλεύει, να βοηθά τους φορείς να ενσωματώσουν στη λειτουργική τους διαδικασία σύγχρονα, πολύπλοκα έργα πληροφορικής και να είναι και ο ανάδοχος παρόμοιων έργων.
     Εδώ, λοιπόν, έρχεστε και κάνετε ακριβώς το αντίθετο. Αυτό που θα συμβεί είναι η «Η.ΔΙ.ΚΑ. Α.Ε.» να είναι υποψήφιος ανάδοχος σε ένα διαγωνισμό, τον οποίο θα προκηρύξει ένας δημόσιος φορέας και θα είναι έτσι ανταγωνίστρια οποιασδήποτε ιδιωτικής εταιρείας πληροφορικής, η οποία θα κάνει ακριβώς το ίδιο πράγμα. Έτσι είναι διατυπωμένοι οι σκοποί αυτής της εταιρείας, αυτή η δυνατότητα της δίνεται να κάνει και εδώ υπάρχει σαφέστατο πρόβλημα.
     Υπάρχει ένα ερώτημα, κύριε Υπουργέ, κατά πόσο ο νόμος αυτός έχει κοινοποιηθεί στην Ευρωπαϊκή Επιτροπή. Γιατί έχουμε τη δυνατότητα μέσω αυτού του νόμου, δημιουργίας μίας ανώνυμης εταιρείας, το μετοχικό κεφάλαιο της οποίας καλύπτει εξ’ ολοκλήρου το δημόσιο και η οποία μπορεί να ανταγωνίζεται ιδιωτικές εταιρείες. Αυτό αποτελεί στρέβλωση του ανταγωνισμού και έχει πρόβλημα με το κοινοτικό δίκαιο.
     Θα ήθελα να σας ρωτήσω κατά πόσο έχει υπάρξει τέτοια κοινοποίηση και μάλιστα όταν αυτή η εταιρεία θα έχει και επιδοτήσεις και συγχρηματοδότηση από έργα που θα έρχονται από το Δ΄ Κοινοτικό Πλαίσιο Στήριξης, από το Ε.Σ.Π.Α. διότι είναι σαφές και προβλέπεται κι αυτό από το νόμο, ότι σκοπεύετε να χρησιμοποιήσετε κι αυτή την εταιρεία για να μπορεί να καλύπτει τέτοια έργα πληροφορικής δημοσίου.
     Ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ, κύριε συνάδελφε.
     Τελευταίος στον κατάλογο πρωτολογιών είναι ο κ. Παυλίδης.
     ΜΑΡΙΑ ΔΑΜΑΝΑΚΗ: Κυρία Πρόεδρε, προηγούμαι εγώ.
     ΠΡΟΕΔΡΕΥΟΥΣΑ (Έλσα Παπαδημητρίου): Προτασσόμενη δευτερολογία έχετε.
      ΜΑΡΙΑ ΔΑΜΑΝΑΚΗ: Κυρία Πρόεδρε, ενεγράφην κανονικά, πριν από τους τέσσερις πρώτους ομιλητές. Άρα, προηγούμαι του κ. Παυλίδη.
     ΠΡΟΕΔΡΕΥΟΥΣΑ (Έλσα Παπαδημητρίου): Εδώ έχετε εγγραφεί ως πρώτη στους προτασσόμενους για δευτερολογία.
     ΜΑΡΙΑ ΔΑΜΑΝΑΚΗ: Καλώς, κυρία Πρόεδρε. Ας μιλήσει ο κ. Παυλίδης.
     ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, παραχωρώ τη θέση μου.
     ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Παυλίδη.
     ΜΑΡΙΑ ΔΑΜΑΝΑΚΗ: Δεν δέχομαι παραχωρήσεις, κύριε συνάδελφε. Είμαστε αυστηροί εδώ!
     ΑΡΙΣΤΟΤΕΛΗΣ ΠΑΥΛΙΔΗΣ: Εγώ έκανα το καθήκον μου.
     Κυρίες και κύριοι συνάδελφοι, δηλώνω απ’ αρχής ότι ψηφίζω το νομοσχέδιο και το κάνω αυτό για να μη δούμε πάλι αύριο στον Τύπο «Παυλίδης αντάρτης». Θα θυμάστε αυτά τα προϊόντα της φαντασίας πολεμοχαρών φίλων. Και το «αντάρτης ορέων ή πόλεων» δεν το κατάλαβα. Το πολύ-πολύ να με κάνουν «πειρατή». Εγώ, άλλωστε, θαλασσινός είμαι.
     Λοιπόν, κύριε Υπουργέ, ψηφίζω το νομοσχέδιο. Κάνω, όμως, απλές παρατηρήσεις για να φθάσω σε ένα άλλο θέμα, παρεμπίπτον θέμα αλλά, κατ’ εμέ, ουσίας θέμα. Θα μου επιτρέψετε να εισηγηθώ, γιατί ακούσθηκε προηγουμένως, χωρίς να γίνει, όμως, «εισήγηση», ο τίτλος αυτής της εταιρείας να μην είναι «Ηλεκτρονικής Διακυβέρνησης». Το «Διακυβέρνησης» είναι μια καινοφανής έννοια. Ηλεκτρονική «διαχείριση» γίνεται του ασφαλιστικού μας συστήματος, μια πρακτική δηλαδή παρέμβαση ώστε τα στοιχεία που συλλέγονται να επεξεργάζονται κατά αποτελεσματικότερο τρόπο απ’ ό,τι προηγουμένως με τη μέθοδο που χρησιμοποιείτο από το προκάτοχο όργανο αυτής της εταιρείας.
     Επαναλαμβάνω, κύριε Υπουργέ –φαίνεται δέχεσθε την εισήγησή μου- αντί «Διακυβέρνησης» να μπει «Διαχείρισης». Το «e-government» αν το μεταφέρουμε στην ελληνική ως διακυβέρνηση δεν θεωρώ ότι είναι δόκιμο. Εν πάση περιπτώσει, αυτό είναι μια παρατήρηση. 
      Η επιχειρούμενη παρέμβαση στο όλο σύστημα κατ’ εμέ είναι επιβεβλημένη. Ακούσθηκε ήδη ότι άλλαξαν πολλές πρακτικές του παρελθόντος, η τεχνολογία αναπτύχθηκε, αλλ’ ατυχώς κρατικοί φορείς δεν κατάφεραν να παρακολουθήσουν τους ρυθμούς εξελίξεως. Τι κάνουμε τώρα; Μετατρέπουμε υπάρχοντα σχήματα σε σχήματα πλέον εκσυγχρονισμένα. Εύχομαι να αποδώσει αυτή η προσπάθεια. Η απόδοσή της πάντως θα εξαρτηθεί από αυτούς που θα χειρισθούν το σύστημα. 
      Μέχρι το ενδέκατο άρθρο τα αναφερόμενα ζητήματα είναι τα της οργανώσεως και διαχειρίσεως του συστήματος. Η Η.ΔΙ.Κ.Α. Α.Ε. θα επιτελέσει ένα σημαντικό έργο, προκειμένου να αντιμετωπισθεί ένα μεγάλο ζήτημα, το ασφαλιστικό. Παλαιότερα, όπως ξέρετε, είχαμε μεγάλα εθνικά ζητήματα, όπως το σιτικό, το ελαϊκό, το σταφιδικό, το καπνικό. Εσχάτως προσετέθησαν άλλα. Λένε ορισμένοι –δεν το λέω εγώ- το ακτοπλοϊκό και το ασφαλιστικό. Το ακτοπλοϊκό κατ’ εμέ είναι, όχι της εκτάσεως που παρουσιάζεται, αλλά το ασφαλιστικό είναι! Έχει παρελθόν, εύχομαι να μην έχει μέλλον δυσάρεστο, όπως ορισμένοι προβλέπουν. Επομένως, η παρέμβαση αυτή στη γενική διαχείριση του ασφαλιστικού πιστεύω ότι θα είναι χρήσιμη και αποτελεσματική. 
      Από το δωδέκατο άρθρο και πέρα. Κατ’ αρχάς, κύριε Υπουργέ, σας επαινώ. Αναλάβατε πρωτοβουλία να συστήσετε επιτροπή κωδικοποιήσεως της κοινωνικής ασφάλισης. Μεγάλη υπόθεση η κωδικοποίηση. Εμείς, μη όντας νομικοί, πελαγοδρομούμε. Κάθε φορά που έρχεται εδώ νομοσχέδιο, χάνουμε, όπως λένε οι ναυτικοί, το μπούσουλα. Καταφεύγουμε σε εσάς, κύριε καθηγητά, και πάλι εσείς δυσκολεύεσθε να μας βοηθήσετε. Kωδικοποίηση: άριστη ενέργεια. Και μια και αναφέρομαι στην κωδικοποίηση, θα κάνω ένα πέρασμα από την παρατήρησή σας για τον περίφημο Α.Μ.Κ.Α. (Αριθμός Μητρώου Κοινωνικής Ασφάλισης). Υποθέτω ότι αυτός κάποτε αντέγραψε το αμερικανικό social security number. Ένας αριθμός συνοδεύει τον αμερικανό πολίτη από γεννήσεως μέχρι θανάτου. Εμάς μας συνοδεύουν…, δεν ξέρω πόσοι: Α.Φ.Μ., Α.Μ.Κ.Α., Α.Τ., αριθμός τάδε, αριθμός δείνα. Να μια πρωτοβουλία που πρέπει να αναλάβει η Κυβέρνηση: συρρικνώσεως, δηλαδή, των αριθμών, αλλά εν πάση περιπτώσει διευκολύνσεως των πολιτών. Πάμε σε αστυνομικά τμήματα, ή σε άλλη υπηρεσία, και δεν ξέρουμε ποιον αριθμό να παρουσιάσουμε. Γίνεται «κουλουβάχατα» με τα νούμερα αυτά. 
      Το δέκατο τρίτο άρθρο αναφέρεται στο Ι.Κ.Α.-Ε.Τ.Α.Μ. Ανάγκη να τύχει ιδιαίτερης προσοχής καθ’ όλη την επικράτεια. Τώρα με τη συγχώνευση των ταμείων προσωπικό θα ενταχθεί στο διοικητικό προσωπικό του Ι.Κ.Α-Ε.Τ.Α.Μ. Κύριε Υπουργέ, επειδή έχετε προσωπική αντίληψη των συμβαινόντων στην περιφέρεια, ως επαρχιώτης Βουλευτής, και επισκεφθείς κατ’ επανάληψη νησιωτικές περιοχές, θα γνωρίζετε ότι υποφέρουν τα παραρτήματα του Ι.Κ.Α., προπάντων στις νησιωτικές περιοχές, ελλείψει προσωπικού. Το προσωπικό που θα μεταταγεί τώρα στο Ι.Κ.Α., στείλτε το στην  περιφέρεια, αν όχι μονίμως, τουλάχιστον εποχιακώς, να ελαφρυνθεί το έργο τους. 
      Εξαιρετική η απόφαση να προκαταβάλλεται το 80% της εκδιδόμενης σύνταξης εντός δεκαπενθημέρου. Δεν πρόκειται αυτό να γίνει πράξη, αν δεν υπάρχουν στελέχη του Ι.Κ.Α. που να διαχειρισθούν τα των φακέλων. Επί παραδείγματι, εγώ στη γενέτειρά μου την Κω ντρέπομαι να πάω στο Ι.Κ.Α.. Είναι ένα εξαιρετικό νεόδμητο κτίριο, προδιαγραφών που δεν φαντάζεται κανείς, μη, όμως, αξιοποιηθέν πλήρως. Φθάνεις στις γραφειοκρατικές διαδικασίες και όλοι σηκώνουν τα χέρια. Κατά συνέπεια, δεν λογαριάζει κανείς το κτίριο, λογαριάζει την ταλαιπωρία. Στείλτε κόσμο. 
      Ο.Α.Ε.Ε.: Μεγάλη απόπειρα προ ετών να γίνει κάποια σύμπτυξη των ταμείων. Η ίδια κατάσταση. Και αναφερόμενος στη νησιωτική Ελλάδα λέγω ότι δεν απολαμβάνει ο κόσμος των υπηρεσιών που δύνανται αυτοί οι ασφαλιστικοί οργανισμοί να προσφέρουν. Δηλαδή ένας νησιώτης ασφαλισμένος στον Ο.Α.Ε.Ε., καλή ώρα σας λέω στη Λέρο, έχει τη δυνατότητα να πάρει το ανταποδοτικό των εισφορών του, συγκρινόμενη αυτή η ανταπόδοση με τις υπηρεσίες που προσφέρονται στα μεγάλα αστικά κέντρα; Αυτές οι παρατηρήσεις λέγονται, ώστε και εσείς, εν τη εξελίξει των πραγμάτων και επ’ ευκαιρία αυτής της παρεμβάσεως αναλόγως, να κινηθείτε.
      Παρακαλώ διευκρινίσθε, πιο πολύ για να ξεκαθαριστεί το πράγμα, για την τροπολογία που κατετέθη και η οποία συνιστά Κλάδο Πρόνοιας Ορθοδόξου Κλήρου Ελλάδος ως τμήμα του Ταμείου Πρόνοιας Δημοσίων Υπαλλήλων αν καλύπτει τον εφημεριακό κλήρο καθ’ άπασα την επικράτεια, δεδομένης της υπάρξεως και εκκλησιαστικών μονάδων, διοικητικών μονάδων, οι οποίες υπάγονται στο Οικουμενικό Πατριαρχείο. 
      Επιστρέφω τώρα στο Ι.Κ.Α.. Υποθέτω ότι υποψιάζεσθε τι θα πω. Όσον αφορά στη Ρόδο, κάνετε τώρα αυτή την ανώνυμη εταιρεία για την αποτελεσματικότερη διαχείριση, όχι  μόνο της γραφειοκρατίας, να παρακολουθούμε, δηλαδή, τον αριθμό μητρώου, ποιοι είναι οι ασφαλισμένοι και πώς θα δώσουμε ταχύτερα συντάξεις ή θα παράσχουμε περίθαλψη, αλλά και για την διαχείριση της ακίνητης περιουσίας. 
      Το λέγω για εσάς, κύριοι συνάδελφοι. Ο Υπουργός κ. Μαγγίνας είναι γνώστης, αλλά θέλω να καταγραφεί στα Πρακτικά: Τρεις Υπουργοί, ο κ. Παναγιωτόπουλος, ο κ. Τσιτουρίδης και ο κ. Μαγγίνας επεσκέφθησαν τη Ρόδο και διεπίστωσαν ότι τμήμα του παλαιού λεγομένου νοσοκομείου –λεγομένου, καθότι πρόκειται περί κτιρίου μόλις είκοσι ετών- έχει παραχωρηθεί στο Ι.Κ.Α.. Είναι περιουσία του για είκοσι χρόνια που τώρα θα γίνουν σαράντα χρόνια. Με δική μας παρέμβαση η παραχώρηση. Εσείς το ζητήσατε και συμφωνεί ο κ. Αβραμόπουλος. 
      Αυτό δίδεται για να μεταστεγασθεί από το «Καραβάν Σεράι» που είναι σήμερα εγκατεστημένο το Ι.Κ.Α., με απαράδεκτες συνθήκες διαπιστωθείσες από τρεις Υπουργούς, και με δαπάνη περιορισμένης εκτάσεως. Έτσι θα καταστεί δυνατόν να προσφέρει υπηρεσίες για τις οποίες εισπράττει το Ι.Κ.Α. από τη Ρόδο δισεκατομμύρια και μέχρι τώρα δεν προσφέρονται για διαφόρους λόγους, προπάντων λόγω της στάσεως των υπηρεσιών. Κυβερνούν οι υπηρεσίες, όπως ξέρετε. Οι διοικήσεις πέφτουσι και οι υπηρεσίες μένουσι. Δεν κατακρίνω αλλά θέλω να καταγραφούν, να παρέμβετε και να δώσετε εντολή. Εάν δεν μπορεί η διοίκηση τις εντολές σας να τις παρακολουθήσει και μας λέει ότι οι υπηρεσίες δεν συμφωνούν και αφού οι «υπηρεσιακοί» δεν μπορούν να πάνε στα σπίτια τους, να πάνε οι διοριζόμενοι διοικητές. Τρία εκατομμύρια εξακόσιες χιλιάδες ευρώ λέγει ο Δήμος Ροδίων, με τον οποίο άρχισε διάλογος «μπορείς, δεν μπορείς να μας φτιάξεις το κτίριο», ότι κοστίζει η επέμβαση. 
      Οι διοικητικοί μου είπαν –ακούστε πράγματα- ότι η μελέτη μονάχα για το κτίριο, που είναι πανέτοιμο, νοσοκομείο ήταν και έχει δωμάτια έτοιμα, εξεταστήρια έτοιμα, κάνει 8.000.000 ευρώ. Μα, εάν η μελέτη κάνει 8.000.000 ευρώ, η επέμβαση πόσο θα κάνει; Θα είναι τουλάχιστον 20.000.000 ευρώ. Να πάμε τότε να κτίσουμε ένα καινούριο Νοσοκομείου ή να αγοράσουμε κάποιο ξενοδοχείο. 
      Καταθέτω την απάντηση του Δήμου Ροδίων για τη δυνατότητα επεμβάσεως και το κόστος αυτής. 
      (Στο σημείο αυτό ο Βουλευτής κ. Παυλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παρακαλώ θερμά να παρέμβετε για μια ακόμη φορά. Γνωρίζουμε τι γίνεται με το φόρτο εργασίας λόγω του ασφαλιστικού, αλλά σας παρακαλώ παρέμβετε! Στις 12 Δεκεμβρίου αλλάζει το ενοίκιο και από 200.000 ευρώ που είναι το χρόνο, θα γίνει 250.000 ευρώ. Αν πάτε και δείτε τι γίνεται στις σήμερον ενοικιαζόμενες εγκαταστάσεις του Ι.Κ.Α. θα φρίξετε. 
      Κλείνω, εμπιστευόμενος την αποτελεσματικότητά σας, ζητώντας σας για μια ακόμη φορά να παρέμβετε, ώστε με διαταγή να δώσετε το σήμα επεμβάσεως δια επισκευή, συντήρηση –απλά πράγματα- και άμεση μετακίνηση, μετεγκατάσταση του Ι.Κ.Α., από τις σημερινές κτιριακές εγκαταστάσεις σε αυτές που είναι αξιοζήλευτες, αξιοθαύμαστες και θα προσφέρουν στους ασφαλισμένους στο Ι.Κ.Α.. 
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Δαμανάκη έχει το λόγο για τέσσερα λεπτά για προτασσόμενη δευτερολογία. 
      ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε.
      Στη διάρκεια μιας ολιγόλεπτης απουσίας του κυρίου Υπουργού από την Αίθουσα, ο Kοινοβουλευτικός Eκπρόσωπος της Νέας Δημοκρατίας ανέφερε επί λέξει τα εξής, τα οποία σημείωσα για να σας τα μεταφέρω. Είπε ότι ο κ. Γκαργκάνας, ο Διοικητής της Τράπεζας της Ελλάδας, ήταν άνθρωπος της παρέας των εκσυγχρονιστών του κ. Σημίτη, ο οποίος έχει διάφορες απόψεις που δεν είναι απόψεις της Νέας Δημοκρατίας αλλά απόψεις του ΠΑ.ΣΟ.Κ.. Θα ήθελα το σχόλιό σας πάνω σ’ αυτήν την τοποθέτηση. Επαναλαμβάνω ότι αυτά τα είπε ο Κοινοβουλευτικός Εκπρόσωπος της Νέας Δημοκρατίας. 
      Ξέρετε ότι το ΠΑ.ΣΟ.Κ. δεν συμφωνεί με τις απόψεις που ο Διοικητής της Τράπεζας της Ελλάδας εξέφρασε για το ασφαλιστικό. Έχουμε τοποθετηθεί επίσημα. Επειδή όμως η Κυβέρνηση γενικώς λέει ότι όλα τα λαμβάνει υπ΄όψιν της και κάτω απ’ αυτήν την πολύ αθώα και πολύ ωραία έκφραση μπορεί να καλύπτονται τα πάντα και επειδή ο Κοινοβουλευτικός Εκπρόσωπος της Νέας Δημοκρατίας πήρε σαφή θέση απέναντι στην τοποθέτηση του κ. Γκαργκάνα, θα ήθελα να ξέρω: Είναι αυτή η θέση της Νέας Δημοκρατίας; Παρακαλώ να έχω την απάντησή σας. Τι ακριβώς λέει η Κυβέρνηση για τις δηλώσεις του Διοικητή της Τράπεζας της Ελλάδας;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία συνάδελφε, κατ΄αρχάς όσα δηλώνει ο κ. Διοικητής της Τράπεζας της Ελλάδος είναι απόψεις τις οποίες η Κυβέρνηση ακούει και δεν σχολιάζει. Ο συνάδελφος κ. Παναγιωτόπουλος, ο Κοινοβουλευτικός Εκπρόσωπος της Νέας Δημοκρατίας, διετύπωσε την άποψή του. Εγώ δεν σχολιάζω τις απόψεις των συναδέλφων, δεν είμαι ο σχολιαστής ούτε των δικών σας απόψεων ούτε κανενός. Εάν δεν συμφωνώ με κάτι το οποίο θα πείτε, θα έχω αντίρρηση. Για το συνάδελφο δεν μπορώ να πω κάτι. Διετύπωσε την άποψή του, να σπεύσετε να τον αναζητήσετε, να τον ρωτήσετε και να επιλύσετε το θέμα. Εγώ τι να σας πω γι’ αυτό; Είναι μία άποψη η οποία διατυπώθηκε. Προφανώς για να το λέγει, κάπως το θεμελιώνει. Εγώ τι να σας πω;
      ΜΑΡΙΑ ΔΑΜΑΝΑΚΗ: Κυρία Πρόεδρε, δεν θα ανέφερα το θέμα, αλλά επαναλαμβάνω ότι οι απόψεις διατυπώθηκαν από τον Κοινοβουλευτικό Εκπρόσωπο της Νέας Δημοκρατίας, όχι από οποιονδήποτε συνάδελφο. Εάν ο κύριος Υπουργός με την απάντησή του υπαινίσσεται ότι αυτές είναι προσωπικές απόψεις του κυρίου συναδέλφου, να το δεχτώ, αλλά μ’ αυτήν την έννοια. Εάν πάλι είναι απόψεις της Νέας Δημοκρατίας, οι οποίες αφορούν κρίση για τα όσα είπε ο διοικητής μιας ανεξάρτητης αρχής, το θέμα αλλάζει. Επειδή εδώ ο κύριος συνάδελφος έλαβε το λόγο όχι ως συνάδελφος, όπως τον λαμβάνω εγώ ως απλός Βουλευτής, αλλά κάνοντας χρήση του δικαιώματος του Κοινοβουλευτικού Εκπροσώπου της Νέας Δημοκρατίας, υποθέτω ότι εκφράζει τη Νέα Δημοκρατία. 
      Κατά συνέπεια, κύριε Υπουργέ, υπάρχει θέμα και η Κυβέρνηση επιτέλους οφείλει να μας πει τι λέει για όλες αυτές τις εκθέσεις, τις απόψεις και οτιδήποτε άλλο κυκλοφορεί. Θέλουμε την άποψη της Κυβερνήσεως.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, κυρία Δαμανάκη…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία συνάδελφε, το έχω πει πολλές φορές. Από του τελευταίου επιστολογράφου σε εφημερίδα μέχρι του κορυφαίου εγχωρίου ή διεθνούς φορέα και οργανισμού η Κυβέρνηση βλέπει, ακούει, μελετά και συνεκτιμά όλα τα στοιχεία τα οποία εισάγονται, τίποτα παραπάνω και τίποτα παρακάτω απ’ αυτό.
      ΜΑΡΙΑ ΔΑΜΑΝΑΚΗ: Καταλαβαίνετε, λοιπόν, κυρία Πρόεδρε, ότι μ’ αυτήν τη θέση που έχει η Κυβέρνηση, όπως όλοι έχουμε αντιληφθεί, ουσιαστικά δεν υπάρχει συγκεκριμένη άποψη της Νέας Δημοκρατίας και της Κυβέρνησης για το ασφαλιστικό. Με συγχωρείτε, κύριε Υπουργέ. Το αναφέρω αυτό γιατί θέλω να έλθω αμέσως στο θέμα που θέσαμε, όπου σας προκαλέσαμε και επιμένουμε, που αφορά τον περίφημο διάλογο για το ασφαλιστικό. 
      Εμείς είπαμε με σαφήνεια ότι επιθυμούμε το διάλογο αλλά θέλουμε να μας πείτε, πρώτον, ποια στοιχεία υιοθετείτε απ’ όλα όσα κυκλοφορούν και ποιες είναι συγκεκριμένα οι απόψεις σας. Εάν υπήρχαν συγκεκριμένες απόψεις, δεν θα μου λέγατε για την έκθεση, για τον κ. Γκαργκάνα ή για όλα όσα κυκλοφορούν ότι είναι απλές επιστολές, διότι εδώ υπάρχουν θέματα σε σχέση με τα όρια ηλικίας και σε σχέση με τις συντάξεις που αναφέρονται σε συγκεκριμένες καταστάσεις. 
      Μας είπατε χθες για τη μελέτη του Διεθνούς Γραφείου Εργασίας. «Είναι» -λέει- «και αυτή μία μελέτη, θα τη λάβουμε υπ΄όψιν». Κύριε Υπουργέ, γιατί παραγγείλατε τη μελέτη του Διεθνούς Γραφείου Εργασίας; Έχω εδώ τη δήλωση του κ. Αλογοσκούφη, αν θέλετε να σας τη διαβάσω. Την παρήγγειλε ο προκάτοχός σας και μας την έφερε εδώ ως το βασικό χαρτί με βάση το οποίο η Κυβέρνηση θα πάρει τις αποφάσεις της για το ασφαλιστικό.
      Αυτή, λοιπόν, τη μελέτη την οποία παραγγείλατε δεν την υιοθετείτε; Και αν δεν την υιοθετείτε, γιατί δεν απευθύνεστε σ’ αυτούς που την παραγγείλατε; Και αν δεν την υιοθετείτε, πείτε μας τι υιοθετείτε, ποια είναι τα στοιχεία και ποιες είναι οι απόψεις σας, ώστε να γίνει διάλογος. Να μην ακούω, λοιπόν, όλους τους συναδέλφους να λένε: «Πού θα πείτε τις απόψεις σας; Γιατί δεν έρχεστε στο διάλογο»; Να έρθουμε στο διάλογο, αλλά σε ένα διάλογο οργανωμένο, όχι σε ένα διάλογο απλά για να γίνεται διάλογος. 
      Όσον αφορά τα όσα είπε ο κύριος Υπουργός για την ένταξη των ταμείων στο Ι.Κ.Α., δεν συμφωνώ καθόλου με την άποψή του. Κατ’ αρχάς δεν είναι το ίδιο, κύριε Υπουργέ, εάν το δημόσιο χρωστά λεφτά ή υπάρχει ένα χρέος ενός μικρού ταμείου, που μπορεί να είναι βιώσιμο, μπορεί και όχι,  με το αν είναι βιώσιμο ή όχι το Ι.Κ.Α.. Σας έχει απασχολήσει το ενδεχόμενο με την ένταξη των ταμείων στο Ι.Κ.Α. χωρίς προϋποθέσεις, αύριο το Ι.Κ.Α. να έχει πρόβλημα βιωσιμότητας; 
      Άκουσα, επίσης, το πρωτοφανές ότι το Ι.Κ.Α. είχε περίσσευμα την τετραετία 2000-2004 επί κυβερνήσεων του ΠΑ.ΣΟ.Κ., διότι πλήρωνε ο προϋπολογισμός τα χρέη του. Ναι, βεβαίως, γι’ αυτό είχε περίσσευμα, διότι ο προϋπολογισμός ήταν εντάξει στις υποχρεώσεις του. Γιατί δεν το κάνετε και εσείς αυτό; Αυτό είναι που σας ζητούμε, να είναι ο προϋπολογισμός εντάξει στις υποχρεώσεις του, ώστε το Ι.Κ.Α. να μην έχει έλλειμμα. Τι θα γίνει με τα χρέη του δημοσίου στο Ι.Κ.Α., για να μην πω για τα χρέη των εργοδοτών και όλα τα άλλα; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Δαμανάκη, συντομεύετε παρακαλώ.
      ΜΑΡΙΑ ΔΑΜΑΝΑΚΗ: Κυρία Πρόεδρε, κλείνω με ένα τελευταίο θέμα. 
      Η ένταξη των ταμείων στο Ι.Κ.Α. είναι πολύ σοβαρό θέμα, κύριε Υπουργέ, όχι γιατί δεν θέλαμε να υπάρχουν λιγότερα ταμεία στη χώρα μας αλλά γιατί ο τρόπος της ένταξης είναι πολύ σημαντικό θέμα. Εδώ είναι που διαφέρουμε και εδώ παρακαλώ να γίνει μία προσπάθεια και να συνεννοηθούμε. Πώς θα γίνει η ένταξη των ταμείων στο Ι.Κ.Α.; Θα γίνει χαρίζοντας τα χρέη, για παράδειγμα, των εργοδοτών; Θα γίνει απαλλάσσοντας τα ταμεία από υποχρεώσεις που είχαν; Αυτή είναι η διαφωνία μας και γι’ αυτό διαφωνούμε με τον τρόπο με τον οποίο εντάσσετε τα ταμεία των τραπεζοϋπαλλήλων. Δεν είναι ότι γενικά δεν θα θέλαμε ποτέ να υπάρξει ενοποίηση, διότι ασφαλώς μια Ελλάδα με διακόσια ταμεία δεν μπορεί να προχωρήσει. 
      Αυτή είναι και η θέση μας για το Ταμείο Κληρικών. Παρακαλώ, κύριε Υπουργέ, να μην αναφέρεστε γενικότερα σε ζητήματα που έχουν να κάνουν με τη σχέση με την Εκκλησία. Κανείς από το ΠΑ.ΣΟ.Κ. δεν έθεσε αυτό το θέμα. Είπαμε, όμως, ότι εμείς θέλουμε το ταμείο να πάει στο Ταμείο Προνοίας των Δημοσίων Υπαλλήλων με όλες τις προϋποθέσεις τις οποίες ζητούμε να πάνε και τα υπόλοιπα ταμεία στο Ι.Κ.Α., δηλαδή με όλη την περιουσία του. 
      Επ’ αυτού νομίζω ότι χρειάζονται κάποιες απαντήσεις. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κυρία Δαμανάκη.
      Ο κύριος Υπουργός έχει το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Για τη βιωσιμότητα του Ι.Κ.Α., κυρία συνάδελφε, για την οποία διερωτάσθε, να πάτε πολλά χρόνια πίσω, να πάτε στις αρχές της δεκαετίας του ’80. Έκτοτε υπάρχει πρόβλημα βιωσιμότητας του Ι.Κ.Α.. 
      Εάν δεν αντιλαμβάνεσθε αυτό το οποίο είπα, δηλαδή ότι από το 1982 συνήψε το Ι.Κ.Α. δάνεια πολλών δισεκατομμυρίων, έπεσαν οι εγγυήσεις του δημοσίου, μεταφέρθηκαν χρήματα από τον κρατικό προϋπολογισμό στο Ι.Κ.Α. και εκείθεν εις εξόφλησιν των δανείων –και αυτό είναι το χρονικό σημείο που εμφανίζεται πλέον- τι να σας κάνω; Το έχω πει. 
      Όσον αφορά τη μείωση των εισφορών για τα εισερχόμενα ταμεία -γιατί ούτε αυτό το αντιλαμβάνεσθε- εγώ δεν μπορώ να καταλάβω πού είναι η διαφορά. Όταν ένα ταμείο έχει έλλειμμα εκτός φορέως, ας πούμε του Ι.Κ.Α., ή μεταφέρεται το ελλειμματικό ταμείο εντός Ι.Κ.Α., τι μεταβάλλεται; Είτε είναι εντός είτε είναι εκτός, ο κρατικός προϋπολογισμός πληρώνει το έλλειμμα. Εικάζω ότι θα είναι μικρότερο το έλλειμμα, εάν είναι μέσα σε ένα μεγάλο φορέα για πολλούς λόγους  (οργανωτικούς, οικονομικούς, ελλείψει σπατάλης κ.λπ.).
      Όσον αφορά το διάλογο, έχω πει πολλές φορές ότι όλα όσα εισάγονται είναι προς συνεκτίμηση. Κανένας προκάτοχός μου δεν παρήγγειλε στο I.L.O. την αναλογιστική μελέτη. Την αναλογιστική μελέτη την παρήγγειλε η Ανεξάρτητη Αναλογιστική Αρχή επί των ημερών προκατόχων μου, αλλά όχι το Υπουργείο Απασχόλησης. Αυτό είναι το πρώτο.
      Δεύτερον, λέτε γιατί την παρήγγειλε. Ακριβώς διά να την συνεκτιμήσει. Δεν ζητήσαμε από κανέναν εντός ή εκτός Ελλάδος να μας επιλύσει το ασφαλιστικό, ούτε να μας πει τι θα κάνουμε. Αυτό είναι πολιτικό χρέος, πολιτική ευθύνη της νόμιμα εκλεγμένης Κυβέρνησης από τον ελληνικό λαό. Κάποτε ήσασταν εσείς, σήμερα εμείς. 
      Κατά συνέπεια, τι να μας πει ο οιοσδήποτε; Μας λέει την άποψή του, μας λέει τα στοιχεία του και να είστε απολύτως βεβαία ότι στον πρώτο κύκλο, όπου θα συζητηθούν τα οικονομικά ζητήματα, η Κυβέρνηση θα προσέλθει με πλήρη στοιχεία. 
      Όμως, όπως είπα και στο συνάδελφο κ. Καστανίδη προηγουμένως, επαναλαμβάνω ότι διάλογος δεν σημαίνει ο ένας να εισφέρει σκέψεις, ιδέες και στοιχεία και ο άλλος να ασκεί κριτική. Διάλογος σημαίνει ότι επί πολύ συγκεκριμένων στοιχείων και θέσεων γίνεται ανταλλαγή απόψεων. Βεβαίως, ακόμη καλύτερης ποιότητος διάλογος θα είναι και η εισφορά θέσεων από την άλλη πλευρά.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ.
      Ο εισηγητής της Νέας Δημοκρατίας κ. Μαρκόπουλος έχει το λόγο, προκειμένου να δευτερολογήσει. Έχετε τέσσερα λεπτά στη διάθεσή σας, κύριε συνάδελφε.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ:  Ευχαριστώ, κυρία Πρόεδρε.
      Ομολογώ ότι μετά από αρκετές ώρες συνεδρίασης και χθες και σήμερα και ακούγοντας όλους τους συναδέλφους της Πλειοψηφίας που στήριξαν το νομοσχέδιο, την πολιτική ηγεσία του Υπουργείου Απασχόλησης αλλά και τους συναδέλφους της Αντιπολίτευσης, θα ήθελα, εάν μου επιτρέπεται και με βάση το γεγονός ότι είμαι εισηγητής της Πλειοψηφίας, να κάνω μερικές παρατηρήσεις οι οποίες περιλαμβάνουν και μία σχετική απορία γι’ αυτά τα οποία ακούστηκαν.
      Νομίζω ότι όλοι συμφωνήσαμε σ’ αυτήν την Αίθουσα ότι η δράση του Κ.Η.Υ.Κ.Υ. όλα αυτά τα χρόνια ήταν ιδιαίτερα εποικοδομητική για το ασφαλιστικό σύστημα, πλην όμως τα τελευταία χρόνια ήταν μάλλον επιβραδυντική, διότι στις παραγγελίες των μηχανογραφικών εργασιών, τις οποίες είχε το Κ.Η.Υ.Κ.Υ., σε αυτές δεν μπορούσε πλέον να ανταποκριθεί. 
      Άρα, λοιπόν, χρειαζόταν να πνεύσει ένας νέος άνεμος στο σύστημα της ηλεκτρονικής διακυβέρνησης. Αυτό δεν έγινε. Δεν έγινε γιατί έφταιγε το Κ.Η.Υ.Κ.Υ.; Ασφαλώς όχι. Δεν έγινε γιατί έφταιγαν οι προηγούμενες κυβερνήσεις και δεν το βοήθησαν, δεν το στήριξαν; Δεν το ακούσαμε αυτό σε καμμία αυτοκριτική. 
      Άρα, μάλλον, έφταιγε το δύσκαμπτο σύστημα του δημόσιου τομέα, το οποίο πρέπει πλέον να ξεπεραστεί με γρήγορους ρυθμούς και με ικανή ευελιξία, για να ανταποκριθούμε στις προκλήσεις των ημερών.
      Αυτό, κυρίες και κύριοι συνάδελφοι, κάνει το παρόν νομοσχέδιο. Δυστυχώς, όμως, αντιμετωπίζουμε μία άρνηση και μία αντιπολίτευση μάλλον για την αντιπολίτευση, διότι το αυτονόητο, δηλαδή η ευελιξία και η ταχύτητα και η μετατροπή ουσιαστικά ενός οργανισμού δημόσιου τομέα σε έναν οργανισμό ιδιωτικού τομέα με τον τίτλο ανώνυμη εταιρεία, με αποκλειστική και ολοκληρωτική ιδιοκτησία του δημοσίου, δεν είναι τίποτε άλλο παρά αυτό το οποίο έχει γίνει και σε άλλες κατευθύνσεις του δημόσιου τομέα. Το είχατε κάνει και εσείς –και αναφέρομαι στην Αξιωματική Αντιπολίτευση- στο παρελθόν.
      Συνεπώς, λοιπόν, όλη αυτή η ανησυχία, την οποία ενσπείρετε για το μέλλον του ασφαλιστικού συστήματος, για την ηλεκτρονική διακυβέρνηση, νομίζω ότι πέφτει το κενό. 
      Βεβαίως εγώ δεν ήμουν Βουλευτής το 1992, όταν ο πρώτος νόμος για το ασφαλιστικό επί αντίστοιχου Υπουργού, του σημερινού Προέδρου της Βουλής κ. Σιούφα, ήρθε, αλλά τα Πρακτικά αναδεικνύουν ότι η ίδια κινδυνολογία, οι ίδιες βαριές εκφράσεις είχαν ακουστεί και τότε από την τότε Αξιωματική Αντιπολίτευση, δηλαδή το ΠΑ.ΣΟ.Κ.. 
      Μετά κυβερνήσατε, κυρίες και κύριοι συνάδελφοι, για έντεκα χρόνια. Τι έκανε έντεκα χρόνια, λοιπόν, το ΠΑ.ΣΟ.Κ. για την ηλεκτρονική διακυβέρνηση, για τη μηχανογράφηση και τη διασύνδεση των ασφαλιστικών ταμείων, αλλά και για τη σωτηρία του ασφαλιστικού συστήματος, το οποίο βεβαίως δεν εξερράγη σ’ αυτά τα έντεκα χρόνια; 
      Μήπως κάνατε ισολογισμούς; Μήπως προκαλέσατε ισολογισμούς για όλα τα ταμεία; Όχι. Ο παρών Υπουργός, μόλις ανέλαβε, υποχρέωσε τα ταμεία να φέρουν ισολογισμούς, ταμεία τα οποία είχαν να παρουσιάσουν ισολογισμούς από το 1985. 
      Μήπως παρουσιάσατε την κινητή ή την ακίνητη περιουσία; Όχι, κυρίες και κύριοι συνάδελφοι. Επί της προηγούμενης κυβέρνησης έγινε αυτό.
     Μήπως φροντίσατε τον κοινωνικό προϋπολογισμό; Σας υπενθυμίζω ότι στον κοινωνικό προϋπολογισμό του 2004 κληθήκαμε να πάρουμε από το δημόσιο προϋπολογισμό ένα έλλειμμα 700.000.000 ευρώ, το οποίο είχε ο κοινωνικός προϋπολογισμός, για να καλύψουμε τις ανάγκες του και συγχρόνως να μετακινήσουμε τα έσοδα του Λ.Α.Φ.Κ.Α., τα οποία χρησιμοποιούσατε αντί να τα επιστρέψετε στους δικαιούχους που ήταν οι χαμηλοσυνταξιούχοι και μάλιστα τα χρησιμοποιούσατε για να κλείσετε τις τρύπες του Ταμείου Νομικών και ποιος ξέρει ποιων άλλων ταμείων. 
     Άρα, λοιπόν, επειδή η κοντή μνήμη δεν είναι το καλύτερο πράγμα για να μπορέσουμε να κάνουμε ένα διάλογο, θα ήθελα να σας πω ότι το παρόν νομοσχέδιο έρχεται να συμπληρώσει πληθώρα άλλων μέτρων, νομοσχεδίων και πρωτοβουλιών που η δική μας Κυβέρνηση, στην προηγούμενη τετραετία αλλά και σ’ αυτή την τετραετία, παίρνει. Γιατί; Για να διασώσει και να πάρει πρωτοβουλία για το ασφαλιστικό σύστημα της χώρας, για το οποίο η δική σας πρακτική, πέραν ενός νόμου τον οποίο κάνατε και δεν εφαρμόσατε ποτέ, δεν έχει να παρουσιάσει τίποτε άλλο. 
     Δυστυχώς όμως σ’ αυτήν την προοπτική, που ουσιαστικά είναι ένα είδος εισαγωγής στο διάλογο για το ασφαλιστικό σύστημα, ήσαστε απόντες. Φύγατε από την έναρξη του διαλόγου για το ασφαλιστικό σύστημα. Σε ποιο διάλογο; Στο διάλογο τον οποίο συμφώνησε η Κυβέρνηση με τους κοινωνικούς εταίρους ότι βασική προϋπόθεση θα ήταν να γίνει στη Βουλή και να συμμετέχουν όλοι. Εκεί, λοιπόν, όπου συμμετείχαν οι κοινωνικοί εταίροι, τα κόμματα της Αντιπολίτευσης έφυγαν. 
     Τελειώνοντας, εγώ θέλω να πω ότι αισθάνομαι ευτυχής για το γεγονός ότι η Κυβέρνηση παρουσίασε ένα νομοσχέδιο με θετικό πρόσημο στην κατεύθυνση της σωτηρίας του ασφαλιστικού συστήματος, ότι καλώ τους συναδέλφους να υπερψηφίσουν το παρόν νομοσχέδιο, το οποίο μόνο θετικά έχει να φέρει στον τόπο και υπ’ αυτήν την έννοια θεωρώ ότι το κλείσιμο των δύο ημερών θα έχει θετικό πρόσημο για την Κυβέρνηση. 
     Ευχαριστώ, κυρία Πρόεδρε. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε εισηγητά. 
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, θα ήθελα το λόγο. 
     ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε ένα λεπτό για να συμπληρώσετε. 
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, είναι παράλειψη δική μου. Θα ήθελα να προωθήσουμε μία τροπολογία για την παράταση για ένα έτος, μέχρι την 31η Οκτωβρίου 2008 στις «Ολυμπιακές Αερογραμμές Α.Ε.» την «Ολυμπιακή Αεροπορία-Υπηρεσίες Α.Ε.» και «Ολυμπιακή Αεροπλοΐα Α.Ε.» και αφορά στην προστασία των περιουσιακών της στοιχείων μέχρις ότου να δοθεί αυτός ο χρόνος, αυτή η παράταση, για να καταστεί δυνατή η επίλυση αυτού του μεγάλου και χρόνιου προβλήματος. Έπρεπε να την έχω φέρει νωρίτερα, αλλά θα παρακαλούσα, αν δεν έχει αντίρρηση το Σώμα, να την αποδεχτεί. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
     Κυρίες και κύριοι συνάδελφοι, πριν συνεχίσουμε με τις δευτερολογίες, θα ήθελα να ανακοινώσω στο Σώμα τα εξής: 
     Οι  Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδια νόμου: 
     Α) «Κύρωση της Τεχνικής Διευθέτησης Συνεργασίας μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση». 
     Β) «Κύρωση Διευθέτησης Συνεργασίας European Research Grouping Arrangement No 1 (ERG No 1) μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, που αφορά σχέδια συνεργασίας στην έρευνα και τεχνολογία σε θέματα άμυνας». 
     Γ) «Κύρωση Μνημονίου Κατανόησης Europa, μεταξύ των Υπουργών Εθνικής Άμυνας  του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας, σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)». 
     Παραπέμπονται στην αρμόδια Διαρκή Επιτροπή. 
      Η κ. Χριστοφιλοπούλου έχει το λόγο για τέσσερα λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Πρόεδρε, θα αρχίσω από ένα σχόλιο. Θέλω να επιστρέψω στον αγαπητό μου συνάδελφο της Συμπολίτευσης την κατηγορία ότι αντιπολιτευόμαστε για την αντιπολίτευση. Κάθε άλλο. Και συγκεκριμένες και τεκμηριωμένες προτάσεις και στα άρθρα και στις τροπολογίες είχαμε και ορισμένα από τα άρθρα θα υπερψηφίσουμε.
      Σας την επιστρέφουμε, αγαπητοί συνάδελφοι της Νέας Δημοκρατίας, διότι απ’ ό,τι φαίνεται και από την τοποθέτησή σας, κύριε εισηγητά, το μόνο που κάνετε είναι να κυβερνάτε αντιπολιτευόμενοι το «κακό» ΠΑ.ΣΟ.Κ., το οποίο είναι υπεύθυνο για όλα τα δεινά του ασφαλιστικού.
      Όμως, να σας θυμίσω ότι εάν υπάρχει σήμερα ασφαλιστικό σύστημα στη χώρα, εάν ο Ο.Γ.Α. είναι ταμείο κύριας ασφάλισης –και προέρχεστε και από αγροτική περιοχή, αν θυμάμαι καλά- είναι γιατί υπήρξαν οι κυβερνήσεις του ΠΑ.ΣΟ.Κ.. Δικές μας λοιπόν και οι αδυναμίες αλλά δικά μας και τα μεγάλα οφέλη που είδε ο Έλληνας αγρότης, που είδε ο Έλληνας μισθωτός, που είδε ο Έλληνας συνταξιούχος από το ασφαλιστικό σύστημα. Όχι μονά – ζυγά δικά σας. 
	Πάμε όμως επί της ουσίας και ας αποφύγουμε αυτήν την αντιπαράθεση. Δεν θέλει ο κόσμος τέτοια αντιπαράθεση. Ας πάμε επί της ουσίας για να δούμε ότι η ευελιξία και η ταχύτητα, την οποία δικαίως επικαλείσθε και με την οποία δεν διαφωνούμε, δεν δικαιώνεται από αυτό το νομοσχέδιο για την «ΗΔΙΚΑ Α.Ε.» η οποία δεν θα μπορέσει ούτε ευέλικτη να είναι ούτε ταχύτητα να έχει με τόσα αλληλοσυγκρουόμενα και αλληλοαναιρούμενα αντικείμενα, που εμπίπτουν στους σκοπούς της. Και δεν είναι μόνο αυτά, τα οποία θα της δημιουργήσουν το πρόβλημα. Είναι και ότι αντίκεινται στις διατάξεις περί υγιούς ανταγωνισμού, τις ελληνικές αλλά και τις ευρωπαϊκές. Ένα το κρατούμενο. 
	Θα ήθελα τώρα να δώσω ορισμένες απαντήσεις στον κύριο Υπουργό και στον Κοινοβουλευτικό Εκπρόσωπο της Νέας Δημοκρατίας. Κατ’ αρχάς, σε ό,τι αφορά τα χρέη της κοινωνικής ασφάλισης, κυρία Πρόεδρε, θα πρέπει να πούμε για άλλη μια φορά ότι κάποιο «λάθος» γίνεται με τα στοιχεία. Εμείς είπαμε και αποδείξαμε ότι δώσαμε 2,7 δισεκατομμύρια ευρώ κληρονομιά στην κυβέρνηση που επήλθε από τις εκλογές του Μαρτίου του 2004. Σήμερα, τα χρέη των ταμείων, υπερδιπλασιάστηκαν, κύριε Υπουργέ, αγγίζουν τα 8.000.000.000 ευρώ. Δεν κατανοώ, λοιπόν, όλη αυτή τη φιλολογία για το τι έκανε το «κακό» ΠΑ.ΣΟ.Κ.. 
	Πάμε παρακάτω. Πάμε στους νόμους που μας είπε ο κ. Παναγιωτόπουλος ότι ψηφίσαμε –λέει- και δεν τους εφαρμόσαμε γιατί επίτηδες τους ψηφίσαμε τελευταία στιγμή. Μας εγκαλείτε; Το ν. 3227/2004 και το ν. 3232/2004 εν μέρει –εάν θυμάμαι καλά για τον δεύτερο, κάποιες διατάξεις τις αλλάξατε- τους υιοθετήσατε. Κακώς ψηφίζει νόμους μια κυβέρνηση μέχρι την ώρα που είναι νόμιμη η λειτουργία της; Τους ψηφίσαμε, τους υιοθετήσατε. 
      Κακώς λέει ο εκπρόσωπός σας, ο εκπρόσωπος του κόμματός σας ότι τους υιοθετήσατε; Τους υιοθετήσατε και το ν. 3227/04 και το ν. 3232/04 και το ν. 3029/02. Εφαρμόστε τους λοιπόν. Και το ν. 3029/02 κακώς είπε ο κ. Παναγιωτόπουλος ότι δεν τον εφαρμόσαμε, διότι τον εφαρμόσαμε ως ένα σημείο, από το οποίο τον παραλάβατε. 
	Ως προς τις εντάξεις ταμείων, κύριε Υπουργέ, θα διαφωνήσω μαζί σας και ας πάμε στη φιλοσοφία του ν. 3029/02, τον οποίο επίσης υιοθετήσατε και δεν αλλάξατε. Ζητά ειδικές οικονομικές μελέτες. Να σας θυμίσω ότι στις εντάξεις που έγιναν ζητούσαμε επιμόνως τα στοιχεία των οικονομικών μελετών. 
      Βεβαίως, δεν αφορά εσάς προσωπικά. Αφορά την Κυβέρνηση και ιδιαίτερα το Υπουργείο Οικονομίας. Μέχρι και επίκαιρες ερωτήσεις έχουμε καταθέσει, για να έχουμε αυτές τις οικονομικές μελέτες, τις οποίες δεν τις είχαμε ποτέ, όταν εντάσσονταν τα επικουρικά ταμεία των τραπεζών στο Ε.Τ.Α.Τ., αλλά και όταν εντάσσονταν ταμεία κύριας ασφάλισης. Άρα αυτές οι οικονομικές μελέτες είναι για να δείξουν ακριβώς με ποιον τρόπο, πώς θα γίνει κατανομή των βαρών, πώς θα ενταχθούν τα ταμεία στο Ι.Κ.Α..
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Άλλο ένα σημείο –και τελειώνω- για το διάλογο. Οφείλουμε να πούμε τα εξής: Ως προς τα στοιχεία που πρέπει να δώσετε –και λέτε ότι θα δώσετε- εγώ σας πιστεύω και χαίρομαι γι’ αυτό. Περιμένουμε, λοιπόν, με τον πρώτο κύκλο που θα αρχίσει, τα οικονομικά στοιχεία για την κατάσταση των ασφαλιστικών ταμείων και το σύνολο των μελετών, τις οποίες συνεκτιμάτε, καθώς και τις προτάσεις σας.
      Σας άκουσα να λέτε ότι θα θέλατε τις προτάσεις μας.
      Οι προτάσεις μας και υπάρχουν και είναι αρκετά εξειδικευμένες έως ένα σημείο, μέχρι και για Ταμείο Αλληλεγγύης μιλάμε και θα εξειδικευθούν στη διάρκεια του διαλόγου έτι περαιτέρω. Εμείς θα θέλαμε να σας θυμίσουμε ότι ακόμα και τις προτάσεις που είχαμε καταθέσει από το 2005, δεν τις λάβατε υπ’ όψιν. Άρα, ιδού η Ρόδος ιδού και το πήδημα. Καταθέστε τις προτάσεις σας και τα στοιχεία, για να έρθουμε στο διάλογο. Δεν υπάρχει πρόβλημα, κύριε Υπουργέ, από πλευράς ΠΑ.ΣΟ.Κ., για το διάλογο, αρκεί να είναι ουσιαστικός και πραγματικός. Το  ίδιο σας είπε και ο κ. Καστανίδης, ο Κοινοβουλευτικός μας Εκπρόσωπος με τα δικά του λόγια. Ας μην παίζουμε με τις λέξεις και ας μην κάνουμε λεκτικά επεισόδια εδώ, κυρία Πρόεδρε.
      Τελειώνοντας, θα ήθελα να παρακαλέσω για μία τελευταία φορά τον κύριο Υπουργό, αφού πω ότι συμφωνούμε με την τροπολογία που μόλις τώρα κατέθεσε για την Ολυμπιακή, να σκεφθεί να αναθεωρήσει τη ρύθμιση χρεών και στην τροποποίηση που έκανε για τα παρεκκλήσια και τα εξωκκλήσια να δώσει και ένα συγκεκριμένο πλαφόν. Δηλαδή, το να παραπέμπεται απλώς σε μία υπουργική απόφαση, δεν ξέρω, κύριε Υπουργέ, πώς θα μπορούσε να διασφαλιστεί αυτό από την εκάστοτε κυβέρνηση, τους εκάστοτε Υπουργούς και τις εκάστοτε πιέσεις. Θεωρούμε ότι πρέπει στο νόμο να μπει κάποιο συγκεκριμένο πλαφόν, για να μπορούμε να συμφωνήσουμε.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ευχαριστούμε, κυρία συνάδελφε.
      Το λόγο τώρα έχει ο ειδικός αγορητής του ΣΥ.ΡΙ.Ζ.Α. κ. Παναγιώτης Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
      Ολοκληρώνουμε, βεβαίως, τη συζήτηση, αλλά επιτρέψτε μου να κάνω μερικές παρατηρήσεις.
      Σήμερα το πρωί, κύριε Υπουργέ, πήραμε το σημείωμα από τους εργαζόμενους στον Ο.Γ.Α., οι οποίοι μας λένε ότι έχει ξεκινήσει ένας διεθνής διαγωνισμός στον Ο.Γ.Α. για ένα ολοκληρωμένο πληροφοριακό σύστημα στον Οργανισμό Γεωργικών Ασφαλίσεων. Οι εργαζόμενοι εκφράζουν ένα παράπονο, ότι καθυστερεί αυτός ο διαγωνισμός για το ολοκληρωμένο πληροφοριακό σύστημα, προκειμένου, υποτίθεται –δεν ξέρω αν είναι στις σκέψεις σας- να γίνει η «Η.ΔΙ.Κ.Α. Α.Ε.» για να κάνει αυτόν το διαγωνισμό. Το λέω παρεμπιπτόντως αυτό, γιατί αλλού θέλω να καταλήξω. 
      Μπορείτε να μας απαντήσετε γι’ αυτό το ολοκληρωμένο πληροφοριακό σύστημα του Ο.Γ.Α.; Πείτε ότι δεν έχει ξεκινήσει ο διαγωνισμός και ότι θα γινόταν από εδώ και μπρος. Τι θα έκανε επ’ αυτού η «Η.ΔΙ.Κ.Α.»; Θα διαμόρφωνε αυτή το ολοκληρωμένο πληροφοριακό σύστημα; Θα το αναλάμβανε να το πραγματοποιήσει ή η «ΗΔΙΚΑ Α.Ε.» θα έκανε αυτό που κάνει ο Ο.Γ.Α., δηλαδή, ένα διεθνή διαγωνισμό, θέτοντας στο πλαίσιο βεβαίως για να ανατεθεί αυτό σε ιδιώτες; 
      Είναι σαφές, κύριε Υπουργέ, από όλο το νομοσχέδιό σας και τις σχετικές διατάξεις ότι αυτό το τελευταίο θα έκανε η «Η.ΔΙ.Κ.Α. Α.Ε.». Δηλαδή, ένα κέντρο διαμετακομιστικό στην ουσία, ένας μεσάζων, προκειμένου να πραγματοποιεί τους διαγωνισμούς που θα κατευθύνονται –ή θα κάνει και συμπράξεις με ιδιώτες- όλα τα έργα στον ιδιωτικό τομέα. Αφαιρείτε έτσι μία δυνατότητα που είχε το δημόσιο, να διαμορφώσει ένα ισχυρό κέντρο τεχνογνωσίας, έρευνας, εφαρμογών και παρέμβασης στο χώρο της πληροφορικής και των επικοινωνιών, το οποίο σιγά-σιγά θα μπορούσε να αναβαθμιστεί και να παίξει ένα γενικότερο στρατηγικό ρόλο με κορμό το δημόσιο. Ανοίγετε το δρόμο, με ιδιόμορφο βεβαίως τρόπο, μέσω της «Η.ΔΙ.Κ.Α. Α.Ε.», να πηγαίνουν αυτά στους ιδιώτες μέσω διαγωνισμών που θα κάνουν αυτοί.
      Η δεύτερη παρατήρηση είναι η εξής: Μας είπατε ότι όταν μεταφέρονται τα ταμεία στο Ι.Κ.Α. και είναι ελλειμματικά, δεν έχει επίπτωση στο Ι.Κ.Α., διότι είτε έμεναν εκεί, είτε πήγαιναν στο Ι.Κ.Α., το ίδιο πρόβλημα θα υπήρχε. Ας πούμε, λέτε, αν το ταμείο αυτό δεν πήγαινε στο Ι.Κ.Α., δεν θα καλύπτατε εσείς τα ελλείμματά του ως κράτος; Μπορεί να τα καλύπτατε, προσωρινά έστω, αλλά με την πάροδο του χρόνου αυτό το ταμείο δεν θα μπορούσε να κρατηθεί και θα ερχόσασταν να κάνετε περικοπές πρώτα και κύρια απέναντι στους νέους.
      Αλλά όταν το μεταφέρετε στο Ι.Κ.Α. και εφόσον λέτε ότι θα καλύπταμε εμείς το έλλειμμα, δεν πρέπει να αναβαθμίσετε τη χρηματοδότηση προς το Ι.Κ.Α., έτσι ώστε το Ι.Κ.Α. να μπορεί να αντεπεξέλθει των νέων βαρών που επωμίζεται; Δεν την αυξάνετε όμως τη χρηματοδότηση. Αντίθετα, βλέπουμε ότι η χρηματοδότηση προς το Ι.Κ.Α. είναι κάτω από τα νόμιμα. Δηλαδή, εκεί παρανομείτε. Είναι κάτω από το 1% το οποίο οφείλετε. Και δεν είναι άλλοθι ότι το έκανε και το ΠΑ.ΣΟ.Κ.. Βεβαίως το έκανε το ΠΑ.ΣΟ.Κ., αλλά εσείς συνεχίζετε αυτήν την τακτική και κλιμακώνετε την τακτική που ξεκίνησε το ΠΑ.ΣΟ.Κ..
      Τρίτη παρατήρηση. Κύριε Υπουργέ, δεν πήραμε καμμία απάντηση, ούτε καν σχολιάσατε τις καταγγελίες και τις ισχυρές διαφωνίες που εκφράσαμε σχετικά με το άρθρο για τον εφημεριακό κλήρο και το ταμείο του, που πηγαίνει στο Τ.Π.Δ.Υ.. Γιατί; Δεν αισθάνεστε την ανάγκη να απαντήσετε σ’ αυτό το θέμα; Από πού και ως πού ανακαλύφθηκαν οι μητροπόλεις, για να περνάνε οι περιουσίες του ταμείου των κληρικών στις μητροπόλεις; Από πού και ως πού μια μεγάλη ακίνητη και κινητή περιουσία, δηλαδή και μετρητά, θα τα πάρουν οι μητροπόλεις, ενώ ανήκαν στο ταμείο; Και είναι για τα εφάπαξ, τα οποία θα πληρώνετε εσείς αν δεν έχει το ταμείο να τα πληρώσει, που δεν έχει μετρητά. Και είναι άμεσο αυτό το πρόβλημα. Και θα έρχεται το δημόσιο να τα καταβάλει. Και χαρίζετε την περιουσία του στους μητροπολίτες; Τι είναι οι μητροπολίτες, εν πάση περιπτώσει; Αυτοί αντιπροσωπεύουν την Εκκλησία; Και μάλιστα, όταν υπάρχουν σαφείς διατάξεις, ρητές διατάξεις νόμων, επανειλημμένα, που λένε ότι έχουν την κυριότητα στα εξωκκλήσια, παρεκκλήσια, διαλελυμένες μονές. Τι δουλειά έχουν, σας επαναλαμβάνω πάλι, οι ιερές μητροπόλεις με τα νυχτερινά κέντρα και με τη διαχείριση νυχτερινών κέντρων; Δεν το καταλαβαίνω αυτό. Πώς είναι δυνατόν να εισπράττουν τα ενοίκια και μάλιστα αφορολόγητα; 
      ΑΡΙΣΤΟΤΕΛΗΣ ΠΑΥΛΙΔΗΣ: Εσείς δεν έχετε; Η περιουσία η δική σας, του κόμματός σας, ποια είναι; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, παρακαλώ. Κύριε Παυλίδη, όχι διάλογο.
      ΠΑΝΑΓΙΩΤΗΣ ΛΑΦΑΖΑΝΗΣ: Τι σχέση έχει η περιουσία του κόμματος; 
      ΑΡΙΣΤΟΤΕΛΗΣ ΠΑΥΛΙΔΗΣ: Πώς δεν έχει; Έχετε και εσείς τέτοια. 
      ΠΑΝΑΓΙΩΤΗΣ ΛΑΦΑΖΑΝΗΣ: Η δική μου περιουσία; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Τι σχέση έχουν αυτά, κύριε Παυλίδη; Εδώ λέμε για περιουσία ταμείου…
      ΑΡΙΣΤΟΤΕΛΗΣ ΠΑΥΛΙΔΗΣ: Λέτε νυχτερινών κέντρων. Ένα μαγαζί είναι και το νοικιάζει. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παυλίδη, παρακαλώ. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν με καταλαβαίνετε. Περιουσία ταμείου η οποία πηγαίνει στις μητροπόλεις…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, συντομεύετε. Έχει τελειώσει ο χρόνος σας προ δύο λεπτών. 
      ΠΑΝΑΓΙΩΤΗΣ ΛΑΦΑΖΑΝΗΣ: Αφαιρείται από το ταμείο με νόμο και πηγαίνει στις μητροπόλεις. Και δίνω και τα χαρακτηριστικά αυτών των περιουσιών, ότι είναι εισοδήματα από νυχτερινά κέντρα τα οποία είναι και αφορολόγητα. Περνώντας στις μητροπόλεις δεν πληρώνουν, όπως πληρώνουν οι κοινοί ιδιώτες.
      ΠΡΟΕΔΡΕΥΟΥΣΑ (Έλσα Παπαδημητρίου): Κλείστε την παρέμβασή σας, σας παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Θα περίμενα, λοιπόν, ένα σχόλιο. Παρακαλώ, κάνω ύστατη έκκληση στον κύριο Υπουργό να αφαιρέσει την παράγραφο 9 του άρθρου 18 που παραδίδει την περιουσία του ταμείου στις μητροπόλεις, στην ιεραρχία και τελικά στην Αρχιεπισκοπή. Και, εν πάση περιπτώσει, πρέπει να λάβει μέριμνα και για άλλα προβλήματα που θίγει εδώ σε βάρος του εφημεριακού κλήρου το σχετικό νομοσχέδιο και τα οποία είναι επαχθή για τον εφημεριακό κλήρο και είναι και διάκριση σε βάρος του.
      Καταλήγοντας λέω ότι θα καταψηφίσουμε αυτό το νομοσχέδιο επί της αρχής και νομίζω ότι έχουμε εξηγήσει πλήρως τους λόγους. Δεν θα ψηφίσουμε κανένα άρθρο του, πέραν αυτού που αφορά τον Ο.Α.Ε.Δ. και τους συμβασιούχους εργαζόμενους στον Ο.Α.Ε.Δ..
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Λαφαζάνη.
      Τελευταίος παρεμβαίνων είναι ο Κοινοβουλευτικός Εκπρόσωπος του ΛΑ.Ο.Σ. κ. Βορίδης.
      Ορίστε, κύριε Βορίδη, έχετε το λόγο για τρία λεπτά.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κατ’ αρχάς, ως προς την τροπολογία για την Ολυμπιακή, θα ήθελα να αναφέρω τη θέση μας ότι θα την υπερψηφίσουμε. Επιτρέψτε μου να επισημάνω απλώς κάτι, έστω σ’ αυτήν την ύστατη στιγμή της συζητήσεως, κύριε Υπουργέ, το οποίο επεσημάνθη χθες και από τον ειδικό αγορητή του Συνασπισμού και το οποίο νομίζω ότι χρήζει απαντήσεως και έχει μια ιδιαίτερη σημασία.
      Στο άρθρο 8 λέει ότι η γενική συνέλευση των μετόχων έχει τη δυνατότητα να αποφασίζει τη συγχώνευση εταιρείας, την παράταση της διάρκειάς της, διάσπαση, μετατροπή, αναβίωση ή τη διάλυσή της πριν από τη λήξη της διάρκειάς της. 
      Μάλιστα, υπάρχει μία σαφέστατη διαφοροποίηση εδώ από την παράγραφο α΄ που ορίζεται ότι επίσης η γενική συνέλευση έχει τη δυνατότητα της τροποποιήσεως του καταστατικού, πλην –λέει- της τροποποίησης του σκοπού και της λύσης της εταιρείας, για τα οποία απαιτείται νομοθετική ρύθμιση. 
      Εξ αντιδιαστολής εγώ καταλαβαίνω ότι για τη συγχώνευση της εταιρείας ή και τη μετατροπή της δεν απαιτείται νομοθετική ρύθμιση. 
      Η ερώτηση –και θα ήθελα εδώ την τοποθέτησή σας, κύριε Υπουργέ- είναι η εξής: Υπάρχει, λοιπόν, η δυνατότητα με υπουργική απόφαση και όχι με νομοθετική ρύθμιση να πάρετε αύριο τη θέση ότι η συγκεκριμένη εταιρεία μπορεί να συγχωνευθεί με μία αντίστοιχη εταιρεία του ιδιωτικού τομέα; 
      Λέω ξανά ότι η δική μας θέση δεν είναι αντίθετη σε μία τέτοια προσέγγιση, αλλά επειδή φαντάζομαι ότι η δική σας η προσέγγιση, έτσι όπως την αναλύσαμε, είναι διαφορετικού τύπου, υπάρχει αυτή η δυνατότητα; Εμείς νομοθετικά τη βλέπουμε υπαρκτή. Πέρα από αυτήν την υπαρκτή δυνατότητα –για να τα διευκρινίζουμε τα θέματα- ότι δηλαδή εσείς φτιάχνετε μία εταιρεία τέτοια που όμως αύριο μπορεί να συγχωνευθεί με μία εταιρεία αμιγώς ιδιωτικών συμφερόντων, υπάρχει τέτοια πρόθεση ή βλέπετε ότι θα μπορούσε να υπάρξει μια τέτοια πρόθεση στο μέλλον της Κυβερνήσεως;
      Νομίζω ότι στο συγκεκριμένο σημείο η τοποθέτησή σας θα είχε ένα ενδιαφέρον.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ.
      Ο κύριος Υπουργός έχει το λόγο για να κάνει μία παρέμβαση.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριοι συνάδελφοι, πληροφορούμαι από τα Πρακτικά ότι δεν κατέστη δυνατόν να καταγραφεί αυτό το θέμα με τους εκτελωνιστές. 
      Είπα ότι στο άρθρο 14, στην πρώτη παράγραφο, η ημερομηνία 30-6-2008 γίνεται 31-12-2008.
      Κύριε συνάδελφε, στο θέμα το οποίο θέτετε, θεωρητικώς όλα είναι δυνατά. Όμως, ασφαλώς δεν υπάρχει στην πολιτική πρόθεση της Κυβερνήσεως να συμβεί κάτι τέτοιο. Δεν υπάρχει καμμία τέτοια πρόθεση.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί των άρθρων του νομοσχεδίου και των τροπολογιών και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Δεκτό.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό ;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 15 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 16 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 16 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό ;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 18 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 18 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 19 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 19 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;  
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό ομόφωνα.
      Ερωτάται το Σώμα: Γίνεται δεκτή η τροπολογία με γενικό αριθμό 5 και ειδικό αριθμό 4, η οποία θα αποτελέσει ίδιο άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η τροπολογία με γενικό αριθμό 5 και ειδικό 4 έγινε δεκτή ομόφωνα.
      Ερωτάται το Σώμα: Γίνεται δεκτό το ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Το ακροτελεύτιο άρθρο έγινε δεκτό ομόφωνα.
      Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
       Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.05΄ λύεται η συνεδρίαση για αύριο ημέρα Πέμπτη 25 Οκτωβρίου 2007 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών «Αντιμετώπιση της φοροδιαφυγής και άλλες διατάξεις».
      
      Ο ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
