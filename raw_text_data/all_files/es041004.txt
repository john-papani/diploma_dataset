      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΗ΄
      Δευτέρα 4 Οκτωβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται η συγκρότηση Διακομματικής Επιτροπής για την αντιμετώπιση των προβλημάτων που απασχολούν τα άτομα με αναπηρία , σελ.
      2. Ανακοινώνεται ότι ο Υπουργός Δικαιοσύνης υπέβαλε στη Βουλή αναφορά του Εισαγγελέα Πρωτοδικών Πειραιά κατά του πρώην Υπουργού Εμπορικής Ναυτιλίας περί «Ποινικής ευθύνης των Υπουργών» σελ.
      3. Ανακοινώνεται η κατάθεση δύο προτάσεων για τη σύσταση Εξεταστικής Επιτροπής
      α) από την Κ.Ο του ΠΑΣΟΚ σχετικά με την πορεία υλοποίησης εξοπλιστικών προγραμμάτων και 
      β)από την Κ.Ο της ΝΔ σχετικά με την νομιμότητα συμβάσεων εξοπλιστικών προγραμμάτων σύμφωνα με τις δύο δικογραφίες και υπεβλήθησαν από τον Αντιεισαγγελέα του Αρείου Πάγου περί ποινικής ευθύνης Υπουργών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επίκαιρης επερώτησης Βουλευτών του ΠΑΣΟΚ προς τον Πρωθυπουργό και Υπουργό Πολιτισμού σχετικά με τις απολύσεις συμβασιούχων στο Υπουργείο Πολιτισμού, σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1.Κατάθεση σχεδίου νόμου:
      Οι Υπουργοί Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Μετεγγραφές φοιτητών και σπουδαστών εσωτερικού και θέματα εκλογής η εξέλιξης σε θέση καθηγητή Πανεπιστημίου», σελ.
      2.Κατάθεση Έκθεσης Διαρκούς Επιτροπής:
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου ανάπτυξης «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σελ.
      ΟΜΙΛΗΤΕΣ
      Επί της Επίκαιρης Επερώτησης 
      ΑΛΑΒΑΝΟΣ Α., σελ.
      ΒΕΝΙΖΕΛΟΣ Ε., σελ.
      ΓΚΕΡΕΚΟΥ Α., σελ.
      ΔΗΜΑΡΑΣ Ι., σελ.
      ΛΙΝΤΖΕΡΗΣ Δ. σελ.
      ΠΑΤΣΙΛΙΝΑΚΟΣ Ι. σελ.
      ΠΟΛΥΔΩΡΑΣ Β., σελ.
      ΤΑΤΟΥΛΗΣ Π., σελ.
      ΦΟΥΡΑΣ Α., σελ.
      ΧΥΤΗΡΗΣ Τ., σελ.
      
      ΠΡΑΚΤΙΚΑ  ΒΟΥΛΗΣ
      ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  ΛH΄
      Δευτέρα 4 Οκτωβρίου 2004
      
      	Αθήνα, σήμερα στις 4 Οκτωβρίου 2004, ημέρα Δευτέρα και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      	ΠΡΟΕΔΡΟΣ (Άννα Μπενάκη - Ψαρούδα): Καλησπέρα σας, κυρίες και κύριοι συνάδελφοι, και καλή αρχή στην ολομέλειά μας.
      Αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Δημήτριο Λιντζέρη, Βουλευτή Β’ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΗΛΙΑΣ ΚΑΛΛΙΩΡΑΣ και ΙΩΑΝΝΗΣ ΔΗΜΑΡΑΣ κατέθεσαν αναφορά με την οποία ο Δήμαρχος Μακρακώμης ζητεί την αποζημίωση των παραγωγών φυστικιού, λόγω καταστροφής της παραγωγής τους από ακραίες καιρικές συνθήκες.
      2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Εταιρεία Ευβοϊκών Σπουδών ζητεί την προστασία του περιβάλλοντος χώρου στο Καντήλι της Εύβοιας.
      3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Σφακίων ζητεί την ίδρυση μόνιμου πυροσβεστικού κλιμακίου στο Δήμο Σφακίων.
      4) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις πληροφορίες αφίξεων των πτήσεων του Αεροδρομίου Ηρακλείου Κρήτης.
      5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στην έλλειψη φυλάκων από τον ιερό ναό της Αγίας Σοφίας Μονεμβασιάς.
      6) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία ο Σύνδεσμος Ελαιουργών Νομού Ηρακλείου διαμαρτύρεται για αυθαίρετους καταλογισμούς και άρσεις αναγνωρίσεων ελαιοτροβείων.
      7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αγροτικός Συνεταιρισμός Κάτω Λεχωνίων Βόλου ζητεί τον αυστηρό έλεγχο των εισαγόμενων οπωροκηπευτικών και τη διάθεση των προϊόντων του στο Στρατό και τα Ιδρύματα της χώρας.
      8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί τον επανακαθορισμό της σύνθεσης του Εθνικού Συμβουλίου Ανταγωνιστικότητας και Ανάπτυξης.
      9) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία η Ένωση Πολυτέκνων Κύμης και Περιχώρων ζητεί την κατάργηση του ορίου οικογενειακού επιδόματος ως κριτήριο για τη χορήγηση προϊόντων  στους πολύτεκνους.
      10) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία οι Δήμαρχοι Κηρέως, Νηλέως και Ελυμνίων Εύβοιας ζητούν τη λήψη μέτρων κατά της ανεργίας, την επαναλειτουργία της ΒΙΟΜΑΓΝ κ.λπ.
      11) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμαρχος Ιωαννίνων ζητεί τη λήψη μέτρων προστασίας του ποταμού Καλαμά από τη ρύπανση.
      12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Γεώργιος Κόκκαλης, Αξιωματικός Χωροφυλακής, ζητεί την ικανοποίηση αιτήματος από τη ΔΕΗ.
      13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομάδα Επενδυτών Φθιώτιδας στην «ΑΣΤΡΑΙΑ ΑΕΠΕΥ» ζητούν την καταβολή της νόμιμης αποζημίωσής τους από την εν λόγω εταιρεία.
      14) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Εχιναίων Φθιώτιδας ζητεί την ακτοπλοϊκή σύνδεση  του Αχλαδίου  με τον  Άγιο Κωνσταντίνο.
      15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου ζητεί τη σύσταση Τεχνικής και Υγειονομικής  Επιθεώρησης  Εργασίας στη Δωδεκάνησο με έδρα τη Ρόδο.
      16) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ, ΓΕΩΡΓΙΟΣ ΧΟΥΡΜΟΥΖΙΑΔΗΣ και ΙΩΑΝΝΗΣ ΔΗΜΑΡΑΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ»  διαμαρτύρεται για την έλλειψη προσωπικού και την κακή υλικοτεχνική υποδομή στα σχολεία της Λήμνου.
      17) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου ζητεί να λειτουργήσουν τα τρία παραρτήματα του ΤΑΞΥ στο νησί της Ρόδου.
      18) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Εργατικό Κέντρο Ρόδου ζητεί τη στεγαστική συνδρομή του ΟΕΚ προς δικαιούχους άστεγους εργατοϋπαλλήλους της περιοχής του.
      19) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου αναφέρεται σε προβλήματα των εργαζομένων της περιοχής του.
      20) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου αναφέρεται στα προβλήματα των εργαζομένων στα ξενοδοχεία της Ρόδου καθώς και των εργαζομένων σε συναφείς κλάδους της περιοχής, λόγω της κακής τουριστικής περιόδου.
      21) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου αναφέρεται στα προβλήματα υλικοτεχνικής υποδομής που έχουν επιπτώσεις στη λειτουργία του Εργατικού Κέντρου.
      22) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου ζητεί τη δημιουργία Δημόσιου Ακτοπλοϊκού Οργανισμού ακτοπλοϊκών συγκοινωνιών.
      23) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Εργατικό Κέντρο Ρόδου ζητεί να διαγραφεί το χρέος του Σωματείου Εργατοϋπαλλήλων και Υπαλλήλων ΡΟΔΑ μέσω ειδικής ρύθμισης.
      24) Ο Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Συνταξιούχοι του πρώην ΤΑΤ-ΜΓΤ που εξαναγκάσθηκαν σε συνταξιοδότηση  όταν το εργοστάσιο ΘΕΣΣΑΛΙΚΗ σταμάτησε να λειτουργεί ζητούν να τους χορηγηθούν συντάξεις  ανάλογες του χρόνου ασφάλισής τους στο ΤΑΤ-ΜΓΤ που απορροφήθηκε από το ΙΚΑ.
      25) Ο Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Κωφών – Βαρηκόων Θεσσαλίας ζητεί να ενισχυθεί οικονομικά ώστε να συνεχιστεί η λειτουργία του.
      26) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την ποία ο Δήμος Μεγαρέων Αττικής ζητεί την κατασκευή έργων υποδομής, αξιοποίησης και αναβάθμισης της περιοχής του.
      27) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε δημοσίευμα εφημερίδας που αφορά στο Πρόγραμμα Πρόσθετης Διδακτικής Στήριξης.
      28) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε δημοσίευμα εφημερίδας που αφορά κοινοτικό πρόγραμμα για την κτηνοτροφία.
      29) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε αναφορά με την οποία ο Σύνδεσμος Ελαιουργών Νομού Ηρακλείου διαμαρτύρεται για αυθαίρετους καταλογισμούς και άρσεις αναγνωρίσεων ελαιοτριβείων.
      30) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Κέντρο Μελέτης Ηπειρωτικής και Βαλκανικής Μουσικής Παράδοσης ζητεί τη χρηματοδότηση των δραστηριοτήτων του.
      31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Ενώσεις και Οργανώσεις Αγωνιστών Εθνικής Αντίστασης ζητούν τη δημιουργία μνημείου και μουσείου εθνικής αντίστασης στην Αθήνα.
      32) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη ρύθμιση των οφειλών αγροτών του Νομού Μαγνησίας προς τη ΔΕΗ.
      33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Μαρία Κουρέλλα, κάτοικος Γρεβενών, ζητεί την επίλυση εργασιακού της προβλήματος.
      34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Παύλος Φιτοζίδης, κτηνοτρόφος, ζητεί την οικονομική ρύθμιση χρεών του προς την ΑΤΕ.
      35) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Σωματείο Οδηγών Τουριστικών Λεωφορείων Εύβοιας ζητεί την άμεση κατοχύρωση του επαγγέλματος των οδηγών τουριστικών λεωφορείων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1335/7-6-04 ερώτηση των Βουλευτών κυρίων Ιωάννου Δραγασάκη και Ασημίνας Ξηροτύρη-Αικατερινάρη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./117/2-7-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ’ αριθμ. 1335/07.06.2004 ερώτηση των Βουλευτών κυρίων Δραγασάκη Γιάννη και Ξηροτύρη-Αικατερινάρη Ασημίνα αναφορικά με την κατάρρευση τμημάτων του Ιστορικού Κάστρου της Κορώνης έχουμε να σας γνωστοποιήσουμε τα εξής:
      Με την υπ' αριθμ. ΥΠΠΟ/ΑΡΧ/Β1/Φ30/38012/1491/22.07.1998 Υπουργική Απόφαση έχει δημιουργηθεί η Επιτροπή για την Ανάδειξη - Αναστήλωση και Συντήρηση των Κάστρων της Επαρχίας Πυλίας στα οποία περιλαμβάνεται και το κάστρο Κορώνης. Πριν δύο έτη περίπου, με αφορμή μερικές κατολισθήσεις, η Επιτροπή προέβη στη σύσταση τοπικής ομάδας εργασίας που αποτελείται από έναν αρχιτέκτονα μηχανικό, μία αρχαιολόγο και τέσσερις εργάτες. Η ομάδα αυτή άρχισε να υλοποιεί σχετική μελέτη άμεσων μέτρων την οποία είχε ήδη εκπονήσει το επιστημονικό προσωπικό της Επιτροπής με προτεραιότητα στη στερέωση της γωνίας στον πόδα του προμαχώνα ΙΙ, η οποία είχε από παλαιότερα αποκοπεί και ήταν άμεσα ορατός ο κίνδυνος να καταρρεύσει, λόγω απώλειας στήριξης, σε πολύ μεγαλύτερη έκταση.
      Το χειμώνα που παρήλθε, διαπιστώθηκε ότι τα κύματα της θάλασσας συνέχιζαν το επικίνδυνο έργο τους, μεγεθύνοντας σε επικίνδυνο βαθμό κάθε σπηλαίωση που εύρισκαν μπροστά τους. Για το λόγο αυτό, συμπεριελήφθη το συμπλήρωμα των σπηλαιώσεων αυτών, στη μελέτη των άμεσων μέτρων της Β΄ φάσης, η οποία έχει κατατεθεί προς έγκριση και παράλληλα κατόπιν προφορικής αδείας, άρχισε η άμεση αντιμετώπισή τους.
      Με σκοπό την εξεύρεση πόρων για την εκτέλεση των πλέον αναγκαίων εργασιών, έχει συνταχθεί και κατατεθεί τεχνικό δελτίο προς ένταξη στο Γ΄ ΚΠΣ, το οποίο περιλαμβάνει τα εξής δύο υποέργα:
      Α) την στερέωση επικινδύνων τμημάτων στο Κάστρο Κορώνης και
      Β) την αποκατάσταση της πύλης Β του Κάστρου Κορώνης
      Το Υπουργείο Πολιτισμού είναι γνώστης των θεμάτων και των προβλημάτων που αντιμετωπίζει η περιοχή της Λακωνίας. Αναγνωρίζει την αξία και κατανοεί απόλυτα την αγωνία των κατοίκων της για την τύχη του εν λόγω ιστορικού Βενετσιάνικου Κάστρου. Το θέμα εξετάζεται με ιδιαίτερη προσοχή από τις αρμόδιες υπηρεσίες του Υπουργείου προσπαθώντας να πετύχουμε το καλύτερο δυνατό.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 1382/9-6-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./123/1-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρ. 1382/9-6-2004 ερώτησης της Βουλευτού κ. Ευαγγελίας Σχοιναράκη-Ηλιάκη σας ενημερώνουμε τα εξής:
      Έχει υπογραφθεί προγραμματική σύμβαση μεταξύ ΥΠΠΟ-Δήμου Ηρακλείου και ΤΑΠΑ με μακροχρόνιο πλαίσιο συμφωνίας με στόχο τη διάσωση, ανάδειξη και προβολή των ενετικών τειχών αλλά και την ανάδειξη του ιστορικού και πολιτιστικού τους χαρακτήρα. Στο πλαίσιο αυτής της σύμβασης έχει οριστεί επιστημονική επιτροπή στην οποία μετέχουν ως μέλη αρμόδιοι επιστήμονες από διαφορετικούς φορείς και η οποία συνεδριάζει συχνά και εποπτεύει τις σχετικές εργασίες. Έχει εκδοθεί απόφαση παραχώρησης χρήσης των ενετικών τειχών, της τάφρου και των Νεωρίων στο Δήμο Ηρακλείου για πέντε χρόνια βάσει της οποίας το Γραφείο προγραμματικής Σύμβασης θα προετοιμάσει κατά προτεραιότητα ολοκληρωμένο σχέδιο μελετών επισκευής, αποκατάστασης και ανάδειξης των τειχών, της τάφρου και των νεωρίων καθώς επίσης και μελέτη για τις χρήσεις που είναι δυνατόν να φιλοξενηθούν στα αναφερόμενα μνημεία. Το σχέδιο με βάση διαγράμματα θα ιεραρχεί ανάλογα με τις ανάγκες των μνημείων τις μελέτες, τα έργα και τις επεμβάσεις αντιμετωπίζοντας τη συνολική ανάδειξη των τειχών ως κατ' εξοχήν οχυρωματικού έργου και προτείνοντας βελτιώσεις της σημερινής κατάστασης, στην οποία συνυπάρχουν αποκατεστημένα τμήματα συμβατές αλλά κυρίως μη συμβατές χρήσεις και λανθασμένη χωροθέτηση λειτουργιών. Προκειμένου να αντιμετωπισθούν τα υφιστάμενα στατικά προβλήματα των τειχών έχουν ανατεθεί μελέτες για τη στερέωση προμαχώνων και ευθυγράμμων τμημάτων χερσαίου και παράκτιου τείχους, οι οποίες βρίσκονται σε διαφορετικά στάδια εξέλιξης ενώ παράλληλα το ΥΠΠΟ και το Γ ραφείο Προγραμματικής Σύμβασης καταβάλλουν κάθε δυνατή προσπάθεια ώστε να εξασφαλισθούν οι απαραίτητες εγκρίσεις για να προχωρήσουν απρόσκοπτα οι εργασίες. Παράλληλα σε περιπτώσεις που επιβάλλονται επείγουσες επεμβάσεις αυτές διενεργούνται στο πλαίσιο του αρχαιολογικού νόμου και σε συνεργασία της13ης ΕΒΑ και του Γραφείου Προγραμματικής Σύμβασης. Έχει ήδη εγκριθεί η προμελέτη εργασιών στερέωσης, αποκατάστασης και στατικής επάρκειας του προμαχώνα να συνταχθεί η μελέτη εφαρμογής, οι οποίες θα γίνουν με τη φροντίδα και τη δαπάνη του Δήμου Ηρακλείου με την επίβλεψη μηχανικού του Δήμου και με την εποπτεία της ΔΑΒΜΜ και της 13ης ΕΒΑ. Επί του προμαχώνα ωστόσο βρίσκονται οι αθλητικές εγκαταστάσεις του αθλητικού σωματείου ΕΡΓΟΤΕΛΗΣ, το οποίο προχώρησε σε σειρά αυθαίρετων κατασκευών που επιδεινώνουν το στατικό πρόβλημα του τείχους και αλλοιώνουν το ίδιο το μνημείο. Το ΥΠΠΟ έχει ζητήσει την απομάκρυνση όλων των αυθαίρετων κατασκευών καθώς επίσης την επανεξέταση από το Υφυπουργείο Αθλητισμού της άδειας λειτουργίας των εγκαταστάσεων και το θέμα είναι υπό εξέταση.
      Το θέμα παρακολουθείται με ιδιαίτερη προσοχή από το Υπουργείο Πολιτισμού και τις αρμόδιες Υπηρεσίες.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 1394/9-6-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./124/2-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρ. 1394/9-6-2004 ερώτησης του Βουλευτή κ. Μ. Φραγκιαδουλάκη σας ενημερώνουμε τα εξής:
      Έχει υπογραφθεί προγραμματική σύμβαση μεταξύ ΥΠΠΟ-Δήμου Ηρακλείου και ΤΑΠΑ με μακροχρόνιο πλαίσιο συμφωνίας με στόχο τη διάσωση, ανάδειξη και προβολή των ενετικών τειχών αλλά και την ανάδειξη του ιστορικού και πολιτιστικού τους χαρακτήρα. Στο πλαίσιο αυτής της σύμβασης έχει οριστεί επιστημονική επιτροπή στην οποία μετέχουν ως μέλη αρμόδιοι επιστήμονες από διαφορετικούς φορείς και η οποία συνεδριάζει συχνά και εποπτεύει τις σχετικές εργασίες. Έχει εκδοθεί απόφαση παραχώρησης χρήσης των ενετικών τειχών, της τάφρου και των Νεωρίων στο Δήμο Ηρακλείου για πέντε χρόνια βάσει της οποίας το Γραφείο προγραμματικής Σύμβασης θα προετοιμάσει κατά προτεραιότητα ολοκληρωμένο σχέδιο μελετών επισκευής, αποκατάστασης και ανάδειξης των τειχών, της τάφρου και των νεωρίων καθώς επίσης και μελέτη για τις χρήσεις που είναι δυνατόν να φιλοξενηθούν στα αναφερόμενα μνημεία. Το σχέδιο με βάση διαγράμματα θα ιεραρχεί ανάλογα με τις ανάγκες των μνημείων τις μελέτες, τα έργα και τις επεμβάσεις αντιμετωπίζοντας τη συνολική ανάδειξη των τειχών ως κατ' εξοχήν οχυρωματικού έργου και προτείνοντας βελτιώσεις της σημερινής κατάστασης, στην οποία συνυπάρχουν αποκατεστημένα τμήματα συμβατές αλλά κυρίως μη συμβατές χρήσεις και λανθασμένη χωροθέτηση λειτουργιών. Προκειμένου να αντιμετωπισθούν τα υφιστάμενα στατικά προβλήματα των τειχών έχουν ανατεθεί μελέτες για τη στερέωση προμαχώνων και ευθυγράμμων τμημάτων χερσαίου και παράκτιου τείχους, οι οποίες βρίσκονται σε διαφορετικά στάδια εξέλιξης ενώ παράλληλα το ΥΠΠΟ και το Γραφείο Προγραμματικής Σύμβασης καταβάλλουν κάθε δυνατή προσπάθεια ώστε να εξασφαλισθούν οι απαραίτητες εγκρίσεις για να προχωρήσουν απρόσκοπτα οι εργασίες. Παράλληλα σε περιπτώσεις που επιβάλλονται επείγουσες επεμβάσεις αυτές διενεργούνται στο πλαίσιο του αρχαιολογικού νόμου και σε συνεργασία της13ης ΕΒΑ και του Γραφείου Προγραμματικής Σύμβασης. Έχει ήδη εγκριθεί η προμελέτη εργασιών στερέωσης, αποκατάστασης και στατικής επάρκειας του προμαχώνα Martinengo, όπου προβλέπεται η εκτέλεση προκαταρκτικών εργασιών προκειμένου να συνταχθεί η μελέτη εφαρμογής, οι οποίες θα γίνουν με τη φροντίδα και τη δαπάνη του Δήμου Ηρακλείου με την επίβλεψη μηχανικού του Δήμου και με την εποπτεία της ΔΑΒΜΜ και της 13ης ΕΒΑ. Επί του προμαχώνα ωστόσο βρίσκονται οι αθλητικές εγκαταστάσεις του αθλητικού σωματείου ΕΡΓΟΤΕΛΗΣ, το οποίο προχώρησε σε σειρά αυθαίρετων κατασκευών που επιδεινώνουν το στατικό πρόβλημα του τείχους και αλλοιώνουν το ίδιο το μνημείο. Το ΥΠΠΟ έχει ζητήσει την απομάκρυνση όλων των αυθαίρετων κατασκευών καθώς επίσης την επανεξέταση από το Υφυπουργείο Αθλητισμού της άδειας λειτουργίας των εγκαταστάσεων και το θέμα είναι υπό εξέταση.
      Το θέμα παρακολουθείται με ιδιαίτερη προσοχή από το Υπουργείο Πολιτισμού και τις αρμόδιες Υπηρεσίες.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 1396/10-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 34336/30-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από έγγραφο της Περιφέρειας Στερεάς Ελλάδας, σας πληροφορούμε τα εξής:
      1). Το έργο «Εκτέλεση εργασιών πλήρους κατασκευής της Παράκαμψης Λ. Αιδηψού» είναι ενταγμένο στο Γ΄ ΚΠΣ με προϋπολογισμό13.206.162,88 €,
      2). Η μέχρι τώρα δαπάνη κατασκευής του έργου είναι 10.269.546,91 € ήτοι σε ισοζύγιο με το συμφωνητικό. Επιπλέον του ποσού αυτού υπάρχει απαίτηση αναθεώρησης εργασιών προϋπολογιζόμενου ύψους 294,381,57€, για την οποία έχουν γίνει ενέργειες αρμοδίως για έγκριση, .
      3). Το τεχνικό αντικείμενο της εργολαβίας όπως αυτό εμφανίζεται στον τελευταίο εγκριθέντα ΑΠΕ (σημερινό συμβατικό αντικείμενο) και σε εφαρμογή οδηγιών της Διαχειριστικής Αρχής, έχει ολοκληρωθεί.
      4). Έχει γίνει πρόταση για την ολοκλήρωση του συνολικού τεχνικού αντικειμένου με χρηματοδότηση από το Γ΄ ΚΠΣ εντός του χρόνου ολοκλήρωσης του ΠΕΠ, με την υποβολή τεχνικών δελτίων στην ΕΥΔΕΠ στις αρχές του 2003, που προβλέπουν τροποποίηση του προϋπολογισμού του έργου από 11.683.882,38 € σε 18.272.382,38 €.
      Τέλος έχουν συνταχθεί τεχνικά δελτία - προτάσεις για την αντιμετώπιση κατολισθητικού φαινομένου στο έργο με την σύνταξη γεωλογικών και γεωτεχνικών μελετών, καθώς και για την εκπόνηση περιβαλλοντικής και υδραυλικής μελέτης για την διευθέτηση των ρεμάτων και των ομβρίων υδάτων από την διάνοιξη της νέας οδού.
      Ο Υφυπουργός
      ΑΘ. ΝΑΚΟΣ»
      5. Στην με αριθμό 1400/10-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 105246/1784/347Β/1-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Η πλειοψηφία των υποδομών τελικής διάθεσης των στερεών αποβλήτων συγχρηματοδοτείται από το Ταμείο Συνοχής και το Γ΄ ΚΠΣ. Ως εκ τούτου, τα έργα που προωθούν την εξάλειψη των ανεξέλεγκτων χωματερών ακολουθούν αναγκαστικά τους ρυθμούς υλοποίησης των χρηματοδοτούμενων από Κοινοτικά κονδύλια έργων. Σύμφωνα πάντως με τον Εθνικό Σχεδιασμό Διαχείρισης των Στερεών Αποβλήτων [Παράρτημα ΙΙ της γ) σχετικής ΚΥΑ], προβλέπεται η σταδιακή εξάλειψη των ανεξέλεγκτων χωματερών μέχρι το τέλος του 2008.
      Μετά την παύση λειτουργίας των ανεξέλεγκτων χώρων ακολουθεί η αποκατάστασή τους, θέτοντας σαν πρώτη προτεραιότητα τους χώρους των μεγάλων αστικών κέντρων ή ευαίσθητων οικοσυστημάτων. Σημειώνεται ότι πλέον στις αποφάσεις ένταξης έργων διαχείρισης στερεών αποβλήτων για συγχρηματοδότηση από το Ταμείο Συνοχής τίθεται σαν βασικός όρος η αποκατάσταση των χώρων διάθεσης στην περιοχή που θα εξυπηρετεί το υλοποιούμενο έργο (άσχετα εάν χρηματοδοτούνται ή όχι από το Ταμείο Συνοχής).
      Στο πλαίσιο της υλοποίησης του προγράμματος μείωσης των ανεξέλεγκτων χωματερών, έχουν εκδοθεί εγκύκλιοι σχετικά με τα ληπτέα μέτρα, τα οποία στοχεύουν στην ελεγχόμενη και ασφαλή λειτουργία των χώρων αυτών έως την οριστική παύση τους και περιλαμβάνουν: περιφράξεις των χώρων, δημιουργία ζωνών πυρασφάλειας, μόνιμη εγκατάσταση απαραίτητων μηχανημάτων κλπ.
      Επιπλέον, έχει εκδοθεί η υπ' αρ. 9/2000 Πυροσβεστική Διάταξη (ΦΕΚ 1459/8/30-11-2000), με θέμα «Κανονισμός ρύθμισης μέτρων για την πρόληψη και αντιμετώπιση πυρκαγιών σε δασικές και αγροτικές εκτάσεις», η οποία στο άρθρο 7 ορίζει τα απαιτούμενα μέτρα αντιπυρικής προστασίας τόσο σε ΧΥΤΑ, όσο και σε χώρους ανεξέλεγκτης διάθεσης απορριμμάτων.
      Σας γνωρίζουμε επίσης ότι, σύμφωνα με την α) σχετική ΚΥΑ και τη β) σχετική Εγκύκλιο, η οποία εκδόθηκε πρόσφατα για να διευκολύνει την εφαρμογή της ανωτέρω ΚΥΑ, οι φορείς διαχείρισης στερεών αποβλήτων, στα γεωγραφικά όρια των οποίων έχουν λειτουργήσει κατά τα τελευταία 20 έτη ανεξέλεγκτοι χώροι διάθεσης απορριμμάτων, θα πρέπει να έχουν λάβει άδεια αποκατάστασης των χώρων αυτών μέχρι 22 lουνίου 2005.
      Ο Υπουργός
      Γ. ΣΟΥΦΛΙΑΣ»
      6. Στην με αριθμό 1422/10-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 353Β/1-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ανωτέρω σχετική ερώτηση και στο κείμενο αναφοράς που την. συνοδεύει σας ενημερώνουμε ότι:
      - Ο παραλιακός δρόμος Τσούτσουρα - Καστρί - Άρβη - Ψαρή Φοράδα - Τέρτσα μήκους 28 χιλ. έχει ασφαλτοστρωθεί από πιστώσεις της Νομαρχιακής Αυτοδιοίκησης Ηρακλείου στο τμήμα του από Τσούτσουρα μέχρι την διακλάδωση προς Μονή σε μήκος δηλ. 18 χιλ.
      Για το τμήμα Άρβη - Τέρτσα έχει δημοπρατηθεί η επικαιροποίηση της υπάρχουσας μελέτης και η όλη διαδικασία βρίσκεται στο στάδιο της αξιολόγησης των μελετητών από τις υπηρεσίες της Νομαρχιακής Αυτοδιοίκησης Ηρακλείου σύμφωνα με το υπ'αρ.πρωτ. 7194/18-6-04 έγγραφο της Δ/νσης Τεχν. Υπηρεσιών της Περιφέρειας Κρήτης, και το υπ'αρ. πρωτ. 2592/21-6-04 έγγραφο του Δήμου Βιάννου.
      - Η μελέτη ΣΧΟΟΑΠ του Δήμου 8ιάννου έχει ενταχθεί στο Ε.Π. Κρήτης σύμφωνα με . την με αρ. 1890/6-5-04 Απόφαση του Γ.Γ. Περιφέρειας Κρήτης (σχετ. το με αρ.πρωτ. 2592/21-6-04 έγγραφο του Δήμου Βιάννου).
      - Σύμφωνα με τα στοιχεία της αρμόδιας Δ/νσης Τοπογραφικών Εφαρμογών του ΥΠΕΧΩΔΕ, (η οποία έχει μόνο την εποπτεία και την ενημέρωση των πράξεων εφαρμογής που ανατίθενται από άλλους φορείς) προκύπτει ότι δεν έχουν ανατεθεί πράξεις εφαρμογής για την ευρύτερη περιοχή του Δήμου Βιάννου - Ηρακλείου.
      - Όσον αφορά την οικονομική συνδρομή του ΥΠΕΧΩΔΕ για την προώθηση των μελετών αυτών, η δυνατότητα αυτή δεν υφίσταται μετά την ισχύ του Ν. 2537/97 (ΦΕΚ 244/Α/97) και ειδικότερα του άρθρου 13 παρ.7, σύμφωνα με το οποίο δεν επιτρέπεται η απευθείας χρηματοδότηση Δήμων και Κοινοτήτων από πόρους ειδικών λογαριασμών που δεν εντάσσονται στους Κεντρικούς Αυτοτελείς Πόρους ή στους Πόρους του ΕΠΤΑ. Οι δε χρηματοδοτήσεις που διαθέτει το ΥΠΕΧΩΔΕ από πόρους του ΕΤΕΡΠΣ, γίνονται αποκλειστικά στα πλαίσια του ως άνω άρθρου.
      - Στο παρελθόν ο Δήμος Βιάννου είχε υποβάλλει:
      α) Τεχνικά Δελτία στα πλαίσια τριών προσκλήσεων του ΕΠΠΕΡ με θέμα: Εγκατάσταση, Επεξεργασία και Διάθεση λυμάτων Οικισμών Άνω Βιάννου, Λουτρακίου, Κάτω Βιάννου, δύο των οποίων αξιολογήθηκαν αρνητικά ενώ τα αποτελέσματα της 3ης πρότασης που εντάχθηκε στα πλαίσιο της 4ης πρόσκλησης του Μέτρου 6.2 δεν έχουν ολοκληρωθεί ακόμη και
      β) Τεχνικά Δελτία στα πλαίσια προσκλήσεων με θέμα: Αναπλάσεις στο Δομημένο Περιβάλλον με καινοτόμο χαρακτήρα ή Εθνική Σημασία του Επιχειρησιακού Προγράμματος «Περιβάλλον» που κι’ αυτά αξιολογήθηκαν αρνητικά (σχετ. το με αρ. πρωτ. 174428/17-6-04 έγγραφο του ΕΠΠΕΡ).
      - Σε κάθε περίπτωση τα απαιτούμενα Έργα Εγκαταστάσεων Επεξεργασίας Λυμάτων (ΕΕΛ) και τα έργα χωροταξίας, πολεοδομίας, αναπλάσεως κοινόχρηστων χώρων, αντιπλημμυρικής προστασίας, κ.α., μπορούν να χρηματοδοτηθούν από το Περιφερειακό Επιχειρησιακό Πρόγραμμα (ΠΕΠ) της Περιφέρειας Κρήτης, ή το Επιχειρησιακό Πρόγραμμα Περιβάλλοντος (ΕΠΠΕΡ) του ΥΠΕΧΩΔΕ, όταν δημοσιευθούν μελλοντικές σχετικές προσκλήσεις από τα παραπάνω προγράμματα  και μετά από σχετικό αίτημα του Δήμου.	.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 1358 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 342Β/1-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Αναφορικά με το θέμα σας γνωρίζουμε τα εξής:
      Η περιοχή της αιτούμενης ανάπτυξης (Φοινικιά - Ηρακλείου) περιλαμβάνεται στις,
      ρυθμίσεις α) της υπ' αριθμ. 22292/4915/06.09.1999 Υ.Α «Τροποποίηση της 16/23.09.1981 Απόφασης του Συμβουλίου Χωροταξίας και Περιβάλλοντος «Περί Εγκρίσεως του Συστήματος Οργανώσεως των Οικιστικών Περιοχών του Πολεοδομικού Συγκροτήματος Ηρακλείου και της ευρύτερης περιοχής του» (Β 654)» (1768 Β), διόρθωση σφάλματος της (Β 956) της 11.06.2003, β) του Γ.Π.Σ. του πολεοδομικού συγκροτήματος του Ηρακλείου (ΦΕΚ 696/Δ/108.06.2003), και σε περιοχή που μπορεί να οργανωθεί πολεοδομικά είτε ως Βιομηχανική και Επιχειρηματική Περιοχή (Β.Ε.ΠΕ.) είτε με δημόσια πολεοδόμηση.
      Από την ψήφιση του ν. 2545/99 περί βιομηχανικών περιοχών έχει εκδοθεί χωρίς ιδιαίτερα προβλήματα ένας σημαντικός αριθμός αποφάσεων καθορισμού Β.Ε.ΠΕ. αλλά στη συγκεκριμένη περίπτωση έχουν παρουσιαστεί ιδιαίτερα προβλήματα.
      Ειδικότερα σημειώνεται ότι παρά τις επανειλημμένες υποδείξεις της προβλεπόμενης από την κοινή απόφαση των Υπουργών Ανάπτυξης και Υ.ΠΕ.ΧΩ.Δ.Ε. με αριθμό 22303/788/98 (Β 691) επιτροπής για τον έλεγχο της ουσιαστικής και τυπικής πληρότητας του φακέλου αυτός εξακολουθεί να παρουσιάζει σημαντικές ελλείψεις και ασάφειες1. Τα παραπάνω επιτείνονται: α) από το ιδιοκτησιακό καθεστώς της έκτασης2, β) τη θέση και τα χαρακτηριστικά του γηπέδου σε συνδυασμό με επιλογές του φορέα3 και γ) την απουσία οριοθέτησης του ρέματος.
      Μετά τα παραπάνω σας ενημερώνουμε ότι, προκειμένου να εγκριθεί το ΒΙΟΠΑ Φοινικιάς - Ηρακλείου, αναγκαία προϋπόθεση είναι η επίλυση των προβλημάτων που έχουν επισημανθεί.
      Όσον αφορά την χρηματοδότηση του έργου από το ΠΕΠ Κρήτης, την αρμοδιότητα έχει η Περιφέρεια Κρήτης, δεδομένου ότι στο πλαίσιό του Επιχειρησιακού Προγράμματος «ΠΕΡΙΒΑΛΛΟΝ» (ΕΠΠΕΡ) 2000 - 2006 δεν προβλέπονται άξονες δράσης ή μέτρα, στα οποία θα μπορούσαν να ενταχθούν έργα υποδομής για την δημιουργία ΒΙΟΠΑ. 
      1 Αντικρουόμενα στοιχεία ως προς το μέγεθος, τα όρια της αιτούμενης ανάπτυξης, το καθεστώς δόμησης της έκτασης, τον αριθμό και την επιφάνεια των εκτάσεων που προτείνεται να απαλλοτριωθούν……, απουσία δικαιολογητικών όπως Υπεύθυνες Δηλώσεις των συμμετεχόντων στο επενδυτικό σχήμα, των τρίτων ιδιοκτητών που ενδιαφέρονται να συμμετάσχουν στην ανάπτυξη κ.ά.
      2 Μόνο το 2,6% της συνολικής έκτασης ανήκει στο Φορέα της Β.Ε.ΠΕ. ενώ ένα 19,5% δηλώνει επίσης ότι συμφωνεί να μετάσχει στην αιτούμενη ανάπτυξη, γεγονός που προδιαγράφει προβλήματα αποδοχής στην επιβαλλόμενη εκ των πραγμάτων απαλλοτρίωση των τρίτων ιδιοκτητών. Σημειώνεται ότι σύμφωνα με τις διατάξεις του άρθρου 3 του ν. 2545/97 αλλά και τις ρυθμίσεις άρθρου 2 της με αριθμό 2230/788/98 κοινής απόφασης των Υπουργών Ανάπτυξης και Υ.ΠΕ.ΧΩ.Δ.Ε. (Β 691) που εκδόθηκε σε εφαρμογή του, η εδαφική έκταση της Β.Ε.ΠΕ. πρέπει μερικά ή ολικά να ανήκει στον φορέα της Β.Ε.ΠΕ. ή να περιέλθει σε αυτόν δυνάμει απαλλοτρίωσης ή να ανήκει σε τρίτους ιδιοκτήτες που επιθυμούν να αποτελέσουν τα ακίνητα τους τμήμα της ΒΕ.ΠΕ.
      3 Αναπτύσσεται σε δύο τμήματα (50 + 210 στρέμματα περίπου) εκατέρωθεν του ρέματος Γιόφυρου που σε συνδυασμό με επιλογές του Φορέα για εξαίρεση ορισμένων δομημένων ιδιοκτησιών που περιλαμβάνονται στην ευρύτερη περιοχή οριοθέτησης της σχεδιαζόμενης Β.Ε.ΠΕ. την κατατμούν κατά περίπτωση σε 4 ή και περισσότερα τμήματα με ακανόνιστο σχήμα και «τρύπες», καταλύοντας κάθε έννοια οργανωμένης βιομηχανικής περιοχής.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 1467/15-6-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 163/2-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε την κ. Βουλευτή επί του θέματος που αναφέρεται στη σχετική ερώτηση ότι υπεγράφη το από 4/10/2002 Πρωτόκολλο συνεργασίας από το ΥΠΕΧΩΔΕ και το Δήμο Δραπετσώνας, στο οποίο αποφασίσθηκε η κατασκευή από το ΥΠΕΧΩΔΕ 150 διαμερισμάτων, καθαρής επιφανείας 60 τμ. το καθένα καθώς και η ανταλλαγή για κάθε ιδιοκτήτη με του παλαιού διαμερίσματος με ένα νέο, προκειμένου να αποκατασταθούν στεγαστικά ισάριθμες οικογένειες του οικισμού «Καππαδοκία» στην περιοχή Αγίου Διονυσίου Δραπετσώνας.
      Η ανοικοδόμηση των παραπάνω διαμερισμάτων θα γίνει επί δύο οικοπέδων ιδιοκτησίας Δήμου Δραπετσώνας, τα οποία παραχωρούνται κατά κυριότητα στο Ελληνικό Δημόσιο και χρήση στο ΥΠΕΧΩΔΕ καθώς και επί άλλων δύο οικοπέδων ιδιοκτησίας του Ελληνικού Δημοσίου και χρήση Υπουργείου Υγείας και Κοινωνικής Αλληλεγγύης, τα οποία παραχωρούνται χωρίς αντάλλαγμα κατά χρήση και διαχείριση στο ΥΠΕΧΩΔΕ βάσει του άρθρου 35 του Ν.3164/2.7.2003.
      Για την κατασκευή των σχετικών διαμερισμάτων δημοπρατήθηκε στις 7/4/2004 έργο με τίτλο «Μελέτη-Κατασκευή νέων διαμερισμάτων για τους σεισμόπληκτους Αγ. Διονυσίου Δραπετσώνας», προϋπολογισμού 8.070.450 ευρώ, και η διαδικασία της επιλογής του αναδόχου βρίσκεται στο στάδιο αξιολόγησης των τεχνικών προσφορών.
      Ο Υπουργός
      Γ. ΣΟΥΦΛΙΑΣ»
      9. Στην με αριθμό 1437/14-6-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. 291/30-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Αλευράς, σας πληροφορούμε τα εξής:
      1. Ο ΕΛ.Γ.Α. διενεργεί προσλήψεις εποχικού προσωπικού σύμφωνα με τις διατάξεις του ν. 2190/94. Ειδικότερα για μεν την αντιμετώπιση εποχικών ή άλλων περιοδικών ή πρόσκαιρων αναγκών ακολουθείται η διαδικασία του άρθρου 21 του παραπάνω νόμου, δηλαδή γίνεται ανακοίνωση που καθορίζει συγκεκριμένη διαδικασία και κριτήρια πρόσληψης, για δε την αντιμετώπιση των απρόβλεπτων και επειγουσών αναγκών, που προκύπτουν από εξαιρετικά εκτεταμένες και απρόβλεπτες καταστροφικές ζημιές στη φυτική και ζωική, παραγωγή και στο φυτικό και ζωικό κεφάλαιο, εφαρμόζεται το άρθρο 20 του ίδιου νόμου, από τις διατάξεις του οποίου δεν προβλέπεται συγκεκριμένη διαδικασία και κριτήρια πρόσληψης. 
      Σημειώνεται ότι στις περιπτώσεις, εφαρμογής του άρθρου 20 του ν. 2190/94, ο έλεγχος του Α.Σ.Ε.Π. περιορίζεται μόνο στη συνδρομή των προϋποθέσεων πρόσληψης πρoσωπικoύ που θέτει το άρθρο αυτό δηλαδή στο είδος των αναγκαίων και κατά πόσο αυτές είναι επείγουσες και απρόβλεπτες και στη διάρκεια της απασχόλησης.
      Επισημαίνεται ότι, η υπαγωγή των προσλήψεων' στη διαδικασία του, άρθρου 20 του νόμου 2190/94, κατ΄ εξαίρεση της συνήθους διαδικασίας του άρθρου 21 του ίδιου νόμου για την εφαρμογή της οποίας θα απαιτείτο χρονικό διάστημα τουλάχιστον δύο (2) μηνών, είναι αναγκαίο επακόλουθο της προσπάθειας για έγκαιρη πραγματοποίηση των σταδίων του έργου εκτίμησης των εκτεταμένων ζημιών και της καταβολής των αποζημιώσεων.
      2. Ο ΕΛ.Γ.Α. ουδέπότε έχει απολύσει εποχικό προσωπικό.
      Οι συμβάσεις λήγουν αυτοδίκαια με το  πέρας, της διάρκειας απασχόλησης, γεγονός που συνομολογούν και αποδέχονται με την ανάληψη υπηρεσίας οι προσλαμβανόμενοι.
      Επισυνάπτεται πίνακας με τις προσλήψεις και λήξεις συμβάσεων εποχικού προσωπικού έτους 2004.
      Ο Υπουργός
      Σ. ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 1627/21-6-04 ερώτηση των Βουλευτών κυριών Άγγελου Τζέκη και Γεωργίου Χουρμουζιάδη, δόθηκε με το υπ’ αριθμ. 21/20/ΑΣ 1757δις /12-7-04 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της εν θέματι ερωτήσεως των Βουλευτών κ. Άγγελου Τζέκη και κ. Γιώργου Χουρμουζιάδη, παραθέτουμε συνημμένως, τηλεαντιγράφημα του Προξενικού Γραφείου Τιφλίδας, όπου αναφέρονται λεπτομερώς τα επιμέρους στοιχεία και οι λόγοι για τους οποίους απερρίφθη, για δεύτερη φορά, το αίτημα της κας Μπογκισβίλι Λιάνα του Σέργκο για χορήγηση θεώρησης εισόδου στη χώρα μας.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νης Κοινοβουλευτικού Ελέγχου (Τμήμα Ερωτήσεων)
      11. Στην με αριθμό 1603/21-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 37107/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Μ. Καρχιμάκη σας πληροφορούμε τα ακόλουθα:
      Για τα έργα ΟΠΑΑΧ του Δήμου Οροπεδίου Λασιθίου αρμόδιο να απαντήσει είναι το συνερωτώμενο Υπουργείο Αγροτικής Ανάπτυξης και Τροφίμων.
      Όσον αφορά τα έργα ΟΠΑΑΧ των λοιπών Δήμων του Νομού Λασιθίου, σας γνωρίζουμε ότι βρίσκονται στο στάδιο αξιολόγησης από την Περιφέρεια.
      Ο Υφυπουργός
      Α. ΝΑΚΟΣ»
      12. Στην με αριθμό 1628/21-6-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 21/21/ΑΣ 1758 δις 12-7-04 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της με αριθμό 1628 από 21/6/2004 ερώτησης του Βουλευτή κ. Ανδρέα Λοβέρδου σας πληροφορούμε τα εξής:
      Το Υπουργείο Εξωτερικών, επιδεικνύοντας την ανάλογη ευαισθησία στην μεγάλη ανθρωπιστική κρίση που διέρχεται ο λαός του Σουδάν, κινητοποιήθηκε άμεσα τόσο σε εθνικό επίπεδο όσο και σε συνεργασία με τους αρμόδιους Διεθνείς Οργανισμούς για την ανακούφιση των πληγέντων.
      Συγκεκριμένα, στη Συνάντηση Δωρητών Υψηλού Επιπέδου (High Level Donor Alert Meeting and Consultations) του Γ ραφείου Συντονισμού Ανθρωπιστικών Θεμάτων (OCHA) των Ηνωμένων Εθνών, που πραγματοποιήθηκε την 4η Ιουνίου 2004 στη Γενεύη, για την αντιμετώπιση της ανθρωπιστικής κρίσης στην περιοχή Darfur του Σουδάν, ενεκρίθη η χορήγηση από την ECHO (Υπηρεσία Ανθρωπιστικών Θεμάτων της Ευρωπαϊκής Επιτροπής) του ποσού των δέκα εκατομμυρίων (10.000.000) ΕΥΡΩ, υπό τη μορφή ολοκληρωμένου προγράμματος. Με το ανωτέρω ποσό, η συνολική οικονομική βοήθεια των κρατών- μελών της Ευρωπαϊκής Ένωσης προς το Σουδάν θα ανέλθει στα 64.800.000 ΕΥΡΩ.
      Όσον αφορά την εθνική μας συμβολή, στην ανωτέρω Συνάντηση, ανακοινώθηκε η συνεισφορά της χώρας μας, η οποία ανέρχεται στο ποσό των διακοσίων χιλιάδων (200.000) ΕΥΡΩ.
      Επιπλέον, σε συνεργασία με το ΓΕΕΘΑ, συζητείται η συμμετοχή Έλληνα απόστρατου Αξιωματικού στην Ομάδα Παρατηρητών της Ευρωπαϊκής Ένωσης, η οποία είναι επιφορτισμένη με την επιτήρηση της συμφωνίας κατάπαυσης του πυρός στην εν λόγω περιοχή.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      13. Στην με αριθμό 1719/24-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-705/12-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1719/4-6-2004 που κατέθεσε στη Βουλή ο Βουλευτής κ. Στέλιoς Ματζαπετάκης, σημειώνουμε ότι:
      Όπως γνωρίζετε, οι κατά τόπους Υπηρεσίες Μεταφορών και Επικοινωνιών, μετά την ισχύ των διατάξεων του ν. 2218/94 (ΦΕΚ 90/Α/13-6-94) περί Νομαρχιακής Αυτοδιοίκησης, δεν είναι πλέον Υπηρεσίες του Υπ. Μ.Ε, λόγω υπαγωγής τους στις οικείες Νομαρχιακές Αυτοδιοικήσεις.
      Ως εκ τούτου, το θέμα που θίγεται με την υπόψη ερώτηση ανήκει στην αρμοδιότητα του Νομάρχη Ηρακλείου, και την αριθμ. 26006/5-7-2004 σχετική απάντησή του σας διαβιβάζουμε.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 1725/24-6-04 ερώτηση του Βουλευτή κ. Ευάγγελου Βενιζέλο δόθηκε με το υπ’ αριθμ. Β-697/13-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1725/24-6-2004 που κατέθεσε στη Βουλή ο Βουλευτής κ. Ευάγγελος Βενιζέλος, σχετικά με έργα υποδομής στο Αεροδρόμιο «Μακεδονία» της Θεσσαλονίκης, κατά το λόγο αρμοδιότητας του Υπ. Μ.Ε, σύμφωνα, και με το αριθμό ΥΠΑ/Δ13/Α/26786/1039/2-7-2004 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1. Το Yπ .M.E αναγνωρίζει τον ιδιαιτέρως δυναμικό ρόλο και τις προοπτικές εξελίξεως του Κρατικού Αερολιμένα Θεσσαλονίκης (ΚΑΘΜ) στο εθνικό και στο Ευρωπαϊκό δίκτυο μεταφορών και έχει θέσει ως στόχο, δια των αρμοδίων Υπηρεσιών του, την εν γένει ανάπτυξη των αερομεταφορών στην ευρύτερη περιοχή.
      2. Στο πλαίσιο της πολιτικής αυτής, η ΥΠΑ έχει ήδη υλοποιήσει και προωθεί μεγάλα έργα επέκτασης και εκσυγχρονισμού των υποδομών, με απτό αποτέλεσμα την σημερινή αύξηση της διαθέσιμης αερολιμενικής χωρητικότητας και την σημαντική αναβάθμιση των παρεχομένων υπηρεσιών.
      3. Πέραν τούτων, επισημαίνεται ότι η περαιτέρω υλοποίηση μεγάλων αναπτυξιακών έργων στον Κρατικό Αερολιμένα Θεσσαλονίκης, καθώς και το αντίστοιχο χρονοδιάγραμμά τους, εξαρτώνται άμεσα από την εξέλιξη της αεροπορικής κίνησης και θα προχωρήσουν μετά από την αξιολόγηση των σχετικών στοιχείων και σύμφωνα με τις οικονομικές δυνατότητες της Υ.Π.Α.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      15. Στην με αριθμό 1770/25-6-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 2/35023/0022/12-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε στη Βουλή των Ελλήνων ο Βουλευτής κ. Απόστολος Φωτιάδης, σας πληροφορούμε ότι, τα θέματα που θίγονται σ’ αυτή, ανάγονται στην αρμοδιότητα του Υπουργείου Εσωτερικών Δημόσιας Διοίκησης και Αποκέντρωσης και του Υπουργείου Εθνικής Παιδείας και Θρησκευμάτων.
      Από πλευράς δικής μας αρμοδιότητας, σας γνωρίζουμε ότι, η τελευταία αναπροσαρμογή της αμοιβής των καθαριστριών των σχολείων έγινε με την αριθμ. 35263/0022/28-7-2003 ΚΥΑ και έχει εφαρμογή από 1-9-2003. Κατά την αναπροσαρμογή αυτή οι σχετικές αμοιβές αυξήθηκαν κατά 10%.
      Για το έτος 2004 δεν έχει ακόμη προωθηθεί σχετική απόφαση από το καθύλην αρμόδιο Υπουργείο Εθνικής Παιδείας και Θρησκευμάτων.
      Ο Υφυπουργός
      ΠΕΤΡΟΣ ΔΟΥΚΑΣ»
      16. Στην με αριθμό 1760/25-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Β-713/13-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 1760Ι25-06-04 που κατέθεσε στη Βουλή ο Βουλευτής κ. Mάρκoς Μπόλαρης και που αφορά την απ’ ευθείας σιδηροδρομική σύνδεση της πόλης των Σερρών με την Θεσσαλονίκης, σύμφωνα με το με αριθμ. πρωτ. 40319Ι07-07-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1). Τα έργα που σήμερα βρίσκονται σε εξέλιξη στην περιοχή της Βόρειας Ελλάδος, αφορούν κυρίως ανακαινίσεις υφιστάμενων γραμμών με σκοπό την αντικατάσταση όλων των υλικών των παλαιών γραμμών με νέα υλικά, τις τοπικές βελτιώσεις των χαράξεων και την αύξηση της άνεσης και της ταχύτητας των συρμών.
      2). Ο ΟΣΕ στο πλαίσιο εκσυγχρονισμού του σιδηροδρομικού δικτύου του εξετάζει περιπτώσεις νέων χαράξεων, όπως και η αιτούμενη απευθείας σύνδεση των Σερρών με τη Θεσσαλονίκη, με εκπονήσεις αναγνωριστικών μελετών και μελετών βιωσιμότητας, οι οποίες και καθορίζουν τις τελικές αποφάσεις ένταξης των έργων στο Επενδυτικό Πρόγραμμα του Οργανισμού.
      Ο Υπουργός
      ΜΙΧΑΛΗΣ ΛΙΑΠΗΣ»
      17. Στην με αριθμό 1630/22-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 62365/15-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1630/22.6.2004 ερώτηση που κατατέθηκε στη Βουλή από τον Βουλευτή κ. Φ. Koυβέλη, σχετικά με την ποιότητα και τον έλεγχο των εμφιαλωμένων νερών και όσον αφορά την αρμοδιότητα μας, σας γνωρίζουμε τα εξής:
      Σύμφωνα με την ισχύουσα νομοθεσία, ο έλεγχος τήρησης των όρων ίδρυσης και λειτουργίας εμφιαλωτηρίων, καθώς και η ποιοτική παρακολούθηση του νερού ανήκει στην αρμοδιότητα των Δ/νσεων Υγείας των Ν.Α, οι οποίες ασκούν συστηματικούς ελέγχους στις επιχειρήσεις εμφιάλωσης (εγκαταστάσεις, πηγές υδροληψίας και έτοιμο προϊόν).
      Ειδικότερα κατά την έναρξη της θερινής περιόδου εντείνονται οι έλεγχοι στα εμφιαλωμένα νερά από όλους τους συναρμόδιους φορείς.
      Επίσης έκτακτους ελέγχους διενεργεί και το Υπουργείο Υγείας και Κοινωνικής Αλληλεγγύης, στα πλαίσια της διυπουργικής «Επιτροπής Ελέγχου Εμφιαλωτηρίων» σε συνεργασία με τις Δ/νσεις Υγείας των Ν. Α., εφόσον αυτό κριθεί απαραίτητο για λόγους προστασίας της Δημόσιας Υγείας.
      Ο Υφυπουργός
      Α. ΓΙΑΝΝΟΠΟΥΛΟΣ»
      18. Στην με αριθμό 1691/23-6-04 ερώτηση της Βουλευτή κ. Μαρίας Δαμανάκη δόθηκε με το υπ’ αριθμ. 416 Β/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική αναφορά, σας ενημερώνουμε ότι :
      Με χρηματοδότηση της Νομαρχίας Δυτ. Αττικής, προωθήθηκε ερευνητικό πρόγραμμα για «Την ολοκληρωμένη διαχείριση του παράκτιου χώρου Δυτ. Αττικής» στο οποίο, η ευρύτερη περιοχή Βουρκάρι Μεγάρων καταγράφεται ως ενδιαίτημα πτηνοπανίδας, ο όρμος Βουρκάρι ως παράκτιο έλος και προτείνεται λόγω του ιδιαίτερου οικολογικού ενδιαφέροντος του, ειδικότερη μελέτη και υπαγωγή σε ζώνη προστασίας και αναβάθμισης. Τα συμπεράσματα της έρευνας θα αξιοποιηθούν από τον ΟΡΣΑ, στα πλαίσια των μελετών καθορισμού ΖΟΕ Δυτ. Αττικής, καθώς και ειδικών ρυθμίσεων για την οργάνωση του παράκτιου χώρου.
      Η Λιμνοθάλασσα Ωρωπού, έχει ήδη περιληφθεί (Δέλτα Ασωπού), ως ζώνη προστασίας βιοτόπου, στο σχέδιο Π. Δ/τος Β. Αττικής. Το σχέδιο αυτό, μετά την τελική έγκρισή του από την ΕΕ του ΟΕΣΑ κατά την 69η Συνεδρίασή της στις 19-12-03, εκκρεμεί για νομοτεχνική επεξεργασία στην Δ/νση Νομοθετικού Έργου του ΥΠΕΧΩΔΕ.
      Το Δέλτα του Ιλισσού, περιελήφθη στην ζώνη Α1 του Π.Δ/τος ΕΣΟΑΠ Φαληρικού (ΦΕΚ 233Δ/26-3-02) , όπου και θεσμοθετείται ως μεταολυμπιακή χρήση αυτού η δημιουργία Οικολογικού Πάρκου.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      19. Στην με αριθμό 1663/22-6-04 ερώτηση του Βουλευτή κ Γεωργίου Βλάχου δόθηκε με το υπ’ αριθμ. 176/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή για το θιγόμενο θέμα στη σχετική ερώτηση ότι στα πλαίσια της εκτελούμενης εργολαβίας «Κατασκευή Οδικών και Σιδηροδρομικών έργων στην περιοχή της Κακιάς Σκάλας» ο χώρος στο λόφο Στίκα Μεγάρων, χαρακτηρισμένος ως «Αποθεσιοθάλαμος» σύμφωνα με μελέτη αρμόδιας Υπηρεσίας, χρησιμοποιείται ως χώρος απόθεσης των προϊόντων εκσκαφών του παραπάνω έργου προκειμένου να γίνει επεξεργασία για την ενσωμάτωσή τους στο έργο.
      Μετά την ολοκλήρωση των εκσκαφών θα αποκατασταθεί το τοπίο δια μορφώνοντας κατάλληλα τα πλεονάζοντα υλικά και θα κατασκευαστούν οι οδοί προσπέλασης. Ο δε λόφος Στίκα θα καλυφθεί με φυτική γη, θα φυτευτεί και θα αρδευτεί σύμφωνα με σχετικές μελέτες.
      Η ολοκλήρωση κατασκευή των ανωτέρω εργασιών αναμένεται στο τέλος του 2004.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      20. Στην με αριθμό 886/19.5.04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 28273/26.5.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Γιώργος Ιωάννου Παπαγεωργίου, αναφορικά με το αντικείμενο του θέματος, σας γνωρίζουμε τα εξής:
      Σύμφωνα με τις διατάξεις της παρ. 6α του άρθρου 27 του Ν. 3013/2002, όπως τροποποιήθηκαν με τις διατάξεις της παρ. 1 του άρθρου 25 του Ν. 3156/2003, δικαιούχοι των αναδρομικών του πριμ παραγωγικότητας είναι όλοι οι δημοτικοί, κοινοτικοί υπάλληλοι καθώς και οι υπάλληλοι των Ν.Π.Δ.Δ. και των συνδέσμων των Ο.Τ.Α., για το χρονικό διάστημα μέχρι 31-12-1996.
      Η προθεσμία που τίθεται από τις ανωτέρω διατάξεις για τη λήψη της απόφασης συμβιβασμού ή κατάργησης δίκης του οικείου Δημοτικού ή Διοικητικού Συμβουλίου, για την καταβολή του πριμ παραγωγικότητας είναι αποκλειστική κι έληξε στις 31-10-2002.
      Επισημαίνεται ότι, σύμφωνα με το άρθρο 263 του π.δ. 4 10/1995, όπως τροποποιήθηκε με τις διατάξεις της παρ. 6γ του άρθρου 27 του Ν. 303/02, δεν επιτρέπεται πλέον στους Δήμους συμβιβασμός ή κατάργηση δίκης για θέματα που αφορούν μισθολογικές απαιτήσεις.
      Ο Υφυπουργός
      Α. ΝΑΚΟΣ»
      21. Στις με αριθμό 509/5.5.04 και 936/21.5.04 ερωτήσεις των Βουλευτών κυρίων Γεωργίου Παπαγεωργίου και Δημητρίου Πιπεργιά δόθηκε με το υπ’ αριθμ. ΓΠ/44790/28.5.04 έγγραφο από τον Υπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στις με αριθμό 509/5-5-2004 και 936/21-5-2004 ερωτήσεις που κατατέθηκαν στη Βουλή από τους Βουλευτές κυρίους Γ. Παπαγεωργίου και Δ. Πιπεργιά. Πιπεργιά σχετικά με ίδρυση Νοσοκομείου στη Β. Εύβοια και άμεση ενίσχυση του Κέντρου Υγείας Ιστιαίας, σας γνωρίζουμε τα παρακάτω:
      Το Υπουργείο Υγείας και Κοινωνικής Αλληλεγγύης στο Πλαίσιο ανάπτυξης των Μονάδων Παροχής Πρωτοβάθμιας Φροντίδας Υγείας, λαμβάνοντας υπόψη και τα στοιχεία του χάρτη υγείας της περιφέρειας, Θα λάβει μέτρα για την ενίσχυση του Κέντρου Υγείας Ιστιαίας και των Περιφερειακών Ιατρείων της περιοχής.
      Με δεδομένη την ίδρυση νέου Νοσοκομείου στη Χαλκίδα, δυναμικότητας 282 κλινών και με την ενίσχυση και την αναδιοργάνωση των υφιστάμενων δομών παροχής υπηρεσιών υγείας, Θα καλυφθούν ικανοποιητικά οι ανάγκες περίθαλψης στην περιοχή.
      Ας σημειωθεί ότι ο συνολικός σχεδιασμός για την κάλυψη των υγειονομικών αλλαγών της χώρας Θα στηριχθεί στην δημιουργία του χάρτη υγείας, έργο το οποίο υποτίθεται ότι έπρεπε να ολοκληρώσει η προηγούμενη πολιτική ηγεσία του Υπουργείου Υγείας και Κοιν. Αλληλεγγύης, όπως άλλωστε είχε ανακοινωθεί προεκλογικά.
      Ο Υπουργός
      Ν. ΚΑΚΛΑΜΑΝΗΣ»
      22. Στην με αριθμό 514/5.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 128 Β/27.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 514 που κατατέθηκε στις 5-5-04 από τον βουλευτή κ. Βασίλη Οικονόμου σας πληροφορούμε ότι:
      Το ρέμα της Καμάρας, κατά το μεγαλύτερο τμήμα του έχει ενταχθεί στην Πολεοδομική Μελέτη Επέκτασης του από 5.5.92 Π.Δ/τος (ΦΕΚ 589/Δ/19.6.92).
      Η συγκεκριμένη περιοχή επέκτασης ανήκει σε περιοχή α’ κατοικίας εντός των ορίων του Γενικού Πολεοδομικού Σχεδίου (ΦΕΚ 409/Δ/3.7.1991).
      Το συγκεκριμένο αίτημα για την δυνατότητα μετατροπής του ρέματος Καμάρας σε αθλητικό πάρκο, δεν έχει υποβληθεί μέχρι σήμερα στον 0ΡΣΑ (σαν αίτημα τροποποίησης ΓΠΣ Δ. Μεγάρων).
      Ο Υπουργός
      Γ. ΣΟΥΦΛΙΑΣ»
      23 Στην με αριθμό 576/7.5.04 ερώτηση των Βουλευτών κυρίων Νίκου Γκατζή, Τάκη Τσιόγκα και Γεωργίου Σούρλα δόθηκε με το υπ’ αριθμ. 126/26.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές, κύριοι Ν. Γκατζής, Τ. Τσιόγκας, Γ. Σούρλας, για τα θέματα της αρμοδιότητάς μας, σας πληροφορούμε τα εξής:
      Το Επιχειρησιακό Πρόγραμμα Αλιείας (ΕΠΑΛ) προβλέπει  σημαντικό αριθμό δράσεων και μέτρων που μπορούν να συμβάλουν στην ορθολογική διαχείριση των αλιευτικών πόρων και στην ανάπτυξη περιοχών που εξαρτώνται από την αλιεία.
      Στα πλαίσια του Μέτρου 4.4. δράση 3 «Ενέργειες που τίθενται σε εφαρμογή από τους επαγγελματίες και παρουσιάζουν συλλογικό ενδιαφέρον» και του Μέτρου 4.6 «Καινοτόμα μέτρα» του ΕΠΑΛ και βάσει της ΚΥΑ 175035/6-8-2003 (ΦΕΚ 1188 Β’) που καθορίζει τις προϋποθέσεις εφαρμογής των σχετικών μέτρων, υπάρχει η δυνατότητα υποβολής προτάσεων για την εκπόνηση μελετών, για τον καθορισμό μέτρων διαχείρισης σε ορισμένες ζώνες αλιείας, για τη ρύθμιση της αλιευτικής προσπάθειας με συγκεκριμένο τύπο αλιείας, κλπ., με τη συμμετοχή αλιευτικών φορέων και εκπαιδευτικών -2-ιδρυμάτων, αντίστοιχα. Η ημερομηνία υποβολής των αιτήσεων, βάσει της πρόσκλησης εκδήλωσης ενδιαφέροντος, έληξε στις 31 -3 2004.
      Για τις σχετικές δράσεις των μέτρων αυτών και τη σημασία τους, υπήρξε ευρεία δημοσιότητα και ενημέρωση.
      Ο Υφυπουργός
      Ε. ΜΠΑΣΙΑΚΟΣ»
      24. Στην με αριθμό 587/7.5.04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 128/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη – Αικατερινάρη, για τα θέματα της αρμοδιότητας μας, σας πληροφορούμε τα εξής:
      Τα ζητήματα αρμοδιότητας και συντονισμού της δράσης Υπουργείων και επί μέρους φορέων στο χώρο των τροφίμων, είναι θέματα γενικότερης κυβερνητικής πολιτικής και όχι ζητήματα που αφορούν κάθε ένα Υπουργείο ξεχωριστά.
      Ο Υπουργός
      Σ. ΤΣΙΤΟΥΡΙΔΗΣ»
      25. Στην με αριθμό 419/3.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 98/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      1. Στα πλαίσια των δύο προκηρύξεων που έχουν διεξαχθεί για το Επιχειρησιακά Πρόγραμμα Αγροτικής Ανάπτυξης και Ανασυγκρότησης Υπαίθρου 2000 — 2006 (Μέτρο 2.1 «Επενδύσεις στη Μεταποίηση και Εμπορία Γεωργικών Προϊόντων»), δεν έχει υποβληθεί καμία μελέτη στο Νομό Λασιθίόυ που να αφορά την ίδρυση μικρού τυροκομείου.
      2. Όσον αφορά το Ολοκληρωμένο Πρόγραμμα Ανάπτυξης Αγροτικού Χώρου (Ο.Π.Α.Α.Χ.) οροπεδίου Λασιθίου έχουν υποβληθεί δύο επενδυτικά σχέδια ως εξής:
      - «ΕΝΩΣΗ ΑΓΡΟΤΙΚΩΝ ΣΥΝΕΤΑΙΡΙΣΜΩΝ ΛΑΣΙΘΙΟΥ», για εκσυγχρονισμό τυροκομείου.
      - «ΑΓΡΟΤΟΥΡΙΣΤΙΚΗ ΚΡΗΤΗΣ Α.Ξ.Ε.Ε., για ίδρυση τυροκομείου, συσκευαστηρίου αρωματικών φυτών και τυποποιητήριο μελιού.
      Η αξιολόγηση των επενδυτικών σχεδίων του ανωτέρω Μέτρου βρίσκεται στο στάδιο βαθμολόγησης πριν την τελική εισήγηση στη Γνωμοδοτική Επιτροπή της Περιφέρειας Κρήτης.
      Ο Υπουργός
      Σ. ΤΣΙΤΟΥΡΙΔΗΣ»
      26. Στην με αριθμό 425/3.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 99/25.5.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε τα εξής:
      Το έργο «Διάφραγμα πηγών Μαλαύρας — Πέτασμα τσιμεντενέσεων» δεν αποτελεί ενάριθμο έργο στον Προγραμματισμό του Υπουργείου Αγροτικής Ανάπτυξης και Τροφίμων (ΣΑΕ).
      Παρόλα αυτά το Υπουργείο μας προκειμένου να ενισχύσει την Ν.Α. Λασιθίου για την υλοποίηση του παραπάνω έργου, με σκοπό την περαιτέρω ποιοτική και ποσοτική βελτίωση του προκατασκευασθέντος Διαφράγματος των Πηγών Μαλαύρας (το οποίο λειτουργεί ικανοποιητικά και κατασκευάσθηκε με πιστώσεις του Υπουργείου μας), με την 8619/20-5-02 Απόφασή του και στα πλαίσια του έργου «Έργα Αντιμετώπισης Εκτάκτων Αναγκών», διέθεσε πίστωση ύψους 400.000 € επιχορήγηση στη Ν.Α. Λασιθίου για αντιμετώπιση εκτάκτων αναγκών σε εγγειοβελτιωτικά έργα.
      Στην ανωτέρω Απόφαση αναγράφεται ότι, καταληκτική ημερομηνία για την εκταμίευση της διατιθέμενης πίστωσης ήταν η 31η Δεκεμβρίου 2002 και μετά την ημερομηνία αυτή το Υπουργείο Γεωργίας δεν αναλαμβάνει καμία οικονομική υποχρέωση, τόσο επί του φυσικού όσο και επί του οικονομικού αντικειμένου.
      Η Ν.Α. Λασιθίου με την Α.Π. 37434/2961/30-8-02 Απόφασή της έκανε δεκτή την 69/2002 Απόφαση του Νομαρχιακού Συμβούλου, με την οποία εγκρίθηκε η προέγκριση του έργου στο Νομαρχιακό Πρόγραμμα ΣΑΝΑ — ΚΑΠ, προκειμένου να καταστεί δυνατή η δημοπράτηση ολόκληρου του έργου η οποία και έγινε.
      Ως εκ τούτου το Υπουργείο μας, δεν είναι δυνατό να επιχορηγήσει με συμπληρωματική πίστωση έργο, το οποίο εντάχθηκε και δημοπρατήθηκε μέσω του Προγράμματος ΣΑΝΑ - ΚΑΠ.
      2. Όσον αφορά τη μελέτη του «φράγματος Λιθινών», επισημαίνεται ότι μέσω του Προγράμματος Δημοσίων Επενδύσεων (ΣΑΜ) του Υπουργείου μας, εκπονήθηκε και εγκρίθηκε η Προμελέτη του έργου. Όταν οι οικονομικές δυνατότητες του Προγράμματος το επιτρέψουν, θα προχωρήσουμε και στην εκπόνηση της Οριστικής Μελέτης, δεδομένου ότι το Πρόγραμμα Δημοσίων Επενδύσεων (Π.Δ.Ε.) 2004, βάσει και της 2401/ΔΕ-325/16-1-04 Εγκυκλίου του Υπουργείου Οικονομίας και Οικονομικών, δύναται να καλύψει οικονομικά μόνο τη συνέχιση των ήδη ενταγμένων έργων.
      3. Σχετικά με τα έργα : Αγ. Ιωάννη Ιεράπετρας, Σχινοκαψάλων, Τσικαλαριών, χοχλακίων Λαπάθου και Φούρνης, σας γνωρίζουμε ότι δεν είναι δυνατή η ένταξή τους στο Γ΄ ΚΠΣ, καθόσον το ύψος του προϋπολογισμού του έχει καλυφθεί.
      Ο Υπουργός
      Σ. ΤΣΙΤΟΥΡΙΔΗΣ»)
      ΠΡΟΕΔΡΟΣ (Άννα Μπενάκη - Ψαρούδα): Πριν εισέλθουμε στην ημερησία διάταξη των επερωτήσεων θα κάνω ορισμένες ανακοινώσεις, κύριοι συνάδελφοι. 
      Με την υπ’ αριθμόν 8999/7255/27-9-2004 απόφαση της Προέδρου της Βουλής συγκροτήθηκε, σύμφωνα με το άρθρο 44 του Κανονισμού της Βουλής η διακομματική επιτροπή για την αντιμετώπιση των προβλημάτων που απασχολούν τα άτομα με αναπηρία. 
      Η σχετική απόφαση θα καταχωρισθεί στα Πρακτικά της σημερινής  συνεδρίασης και θα κοινοποιηθεί στους ενδιαφερόμενους κύριους Βουλευτές. 
      (Στο σημείο αυτό η Πρόεδρος της Βουλής κ. Μπενάκη καταθέτει για τα Πρακτικά την προαναφερθείσα απόφαση η  οποία έχει ως εξής:
      «ΒΟΥΛΗ ΤΩΝ ΕΛΛΗΝΩΝ 
      ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
      
      
      Αθήνα, 27.9 2004
      
      
      Πρωτ: 8999
      Αριθμ. 7255
      Διεκπ: 
      ΑΠΟΦΑΣΗ
      ΘΕΜΑ: 	Σύσταση  Διακομματικής Επιτροπής για την αντιμετώπιση των προβλημάτων, που απασχολούν τα άτομα με αναπηρία. 
      Η ΠΡΟΕΔΡΟΣ
      ΤΗΣ ΒΟΥΛΗΣ ΤΩΝ ΕΛΛΗΝΩΝ
      ΄Εχοντας υπόψη:
      
      1. την από 22 Ιουνίου 2004 πρόταση του Πρωθυπουργού κ. Κώστα Καραμανλή, για σύσταση Ειδικής Διακομματικής Επιτροπής για την αντιμετώπιση των προβλημάτων, που απασχολούν τα άτομα με αναπηρία,
      2. την από 22 Ιουνίου 2004 ομόφωνη απόφαση της Ολομέλειας της Βουλής, περί συστάσεως Ειδικής Διακομματικής Επιτροπής για την αντιμετώπιση των προβλημάτων, που απασχολούν τα άτομα με αναπηρία,
      3. τα άρθρα 44 και 45 σε συνδυασμό με τα άρθρα 29 παρ. 5 και 31 παρ. 3 του Κανονισμού της Βουλής,
      4. τις από 29 Ιουνίου 2004  επιστολές της Προέδρου της Βουλής προς τους Προέδρους των Κοινοβουλευτικών Ομάδων,
      5. τις προτάσεις των Κοινοβουλευτικών Ομάδων,
      α π ο φ α σ ί ζ ο υ μ ε,
      συστήνουμε Διακομματική Επιτροπή για την αντιμετώπιση των προβλημάτων, που απασχολούν τα άτομα με αναπηρία, ως ακολούθως:
      
      1. Καρύδη Χρυσή
      2. Κωνσταντάρας Δημήτριος
      3. Μελάς Παναγιώτης
      4. Μπερνιδάκη – Άλντους Ελευθερία
      5. Σπηλιόπουλος Αναστάσιος
      6. Τσαντούλας Δημήτριος
      7. Αντωνακόπουλος Παναγιώτης
      8. Περλεπέ – Σηφουνάκη Αικατερίνη
      9. Τσουρή Ελπίδα
      10. Πατσιλινάκος Ιωάννης
      11. Λεβέντης Αθανάσιος
      
      
      Αντικείμενο της Επιτροπής είναι η μελέτη των ζητημάτων που απασχολούν τα άτομα με αναπηρία και η διατύπωση προτάσεων για την αποτελεσματική αντιμετώπιση των ζητημάτων αυτών.
      Η ανωτέρω Επιτροπή  θα λειτουργήσει καθ’ όλη τη διάρκεια της Α΄ Συνόδου, σύμφωνα με τα άρθρα 44 και 45 του Κανονισμού της Βουλής και θα υποβάλει σχετική  έκθεση των εργασιών της στο τέλος της Α΄ Συνόδου.
      	Η ΠΡΟΕΔΡΟΣ ΤΗΣ ΒΟΥΛΗΣ
      	ΑΝΝΑ ΜΠΕΝΑΚΗ - ΨΑΡΟΥΔΑ
      
      ΠΡΟΕΔΡΟΣ (Άννα Μπενάκη - Ψαρούδα): Οι Υπουργοί Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Μετεγγραφές φοιτητών και σπουδαστών εσωτερικού και θέματα εκλογής ή εξέλιξης σε θέση καθηγητή Πανεπιστημίου».
      Παραπέμπεται στην αρμόδια Διαρκή Επιτροπή. 
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      Επίσης ο Υπουργός Δικαιοσύνης υπέβαλε στη Βουλή αναφορά του Εισαγγελέα  Πρωτοδικών Πειραιά κατά του πρώην Υπουργού Εμπορικής Ναυτιλίας σύμφωνα με το νόμο 3126/2003 «Ποινική ευθύνη των Υπουργών». 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, εισερχόμαστε στην ημερησία διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 14/8/29-9-2004 επίκαιρη επερώτηση των Βουλευτών του ΠΑΣΟΚ κυρίων Τηλέμαχου Χυτήρη, Ιωάννη Δημαρά, της κ. Αγγελικής Γκερέκου, της κ. Ελένης Κούρκουλα, των κυρίων Δημητρίου Λιντζέρη, Ιωάννη Διαμαντίδη, Χρήστου Αηδόνη, Μιλτιάδη Βέρρα,της κ. Χρύσας Μανωλιά του κ. Μάρκου Μπολάρη, της κ. Ευαγγελίας Σχοιναράκη-Ηλιάκη, των κυρίων Ανδρέα Φούρα, Γεωργίου Λιάνη, Αθανασίου Αλευρά και της κ. Μαρίας Δαμανάκη, προς τον Πρωθυπουργό και Υπουργό Πολιτισμού σχετικά με τις απολύσεις συμβασιούχων στο Υπουργείο Πολιτισμού. 
      Την επερώτηση θα αναπτύξουν οι Βουλευτές κύριοι Τηλέμαχος Χυτήρης, Ιωάννης Δημαράς, η κ. Αγγελική Γκερέκου και οι κύριοι Δημήτριος Λιντζέρης, Ανδρέας Φούρας. 
      Το λόγο έχει ο πρώτος επερωτών κ. Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κυρία Πρόεδρε, αγαπητοί συνάδελφοι, η επίκαιρη επερώτησή μας απευθύνεται στον Πρωθυπουργό και Υπουργό Πολιτισμού, τον κ. Καραμανλή. Απευθύνεται, δηλαδή, σε έναν απόντα. Και δεν θα ήταν κατ’ ανάγκη κακό το ότι είναι απών, καθ’ ότι είναι Πρωθυπουργός ο κ. Καραμανλής, αλλά είναι κακό διότι είναι απών γενικώς ως Υπουργός Πολιτισμού, επιτρέψτε μου να πω. 
      Όταν ανέλαβε αυτό το Υπουργείο μετά τις εκλογές –το θυμόμαστε όλοι- πολλά θετικά σχόλια υπήρξαν, ακριβώς διότι ο Πρωθυπουργός θα ασχολιόταν και με τα πολιτιστικά θέματα, με τον πολιτισμό. Πολλά γράφτηκαν πάνω σ’ αυτό. Τελικώς, βέβαια, φαίνεται ότι ήταν επικοινωνιακό τρικ, διότι δεν μπορεί να εξηγήσει κανείς διαφορετικά την απουσία του Υπουργού Πολιτισμού, η οποία είναι αισθητή -κατά την άποψη όχι τη δικιά μου, αλλά κατά την άποψη όλων- από το Υπουργείο Πολιτισμού και για τη λειτουργία του ίδιου του Υπουργείου Πολιτισμού. 
      Φοβάμαι ότι η επερώτησή μας σήμερα δείχνει ακριβώς την κρίση που διέρχεται και θα διέρχεται το Υπουργείο Πολιτισμού. Διότι υπάρχει σήμερα ένα χτύπημα -αυτό που συζητάμε και ελπίζω να μην είναι τελικό- όσον αφορά τη λειτουργία του Υπουργείου Πολιτισμού. Μιλάμε για την απόλυση δύο χιλιάδων –πολύ σύντομα, έως το τέλος του χρόνου, θα γίνουν τρεισήμισι χιλιάδων- υπαλλήλων, εργαζομένων συμβασιούχων στο Υπουργείο Πολιτισμού. Για να μην πω επίσης για κάτι που είναι προ των πυλών, μιας και αναφέρθηκε: Ήδη κατετέθη στα γενικά στοιχεία ο προϋπολογισμός, 
      Το Υπουργείο Πολιτισμού, κύριε Τατούλη, ζητούσε μία αύξηση του προϋπολογισμού του στο 23% και διετείνετο ότι 13% αύξηση είναι αυτό που φτάνει ίσα-ίσα, προκειμένου οι υποχρεώσεις του Υπουργείου Πολιτισμού το επόμενο οικονομικό έτος να μπορέσει να τα καταφέρει. Και παίρνει σαν αύξηση προϋπολογισμού το Υπουργείο σας, κύριε Υπουργέ, 4%. Επομένως, και στο οικονομικό κομμάτι υπάρχει μία κατάσταση, όπως αντιλαμβάνεστε, η οποία είναι αρνητική και την οποία θα βρείτε μπροστά σας, αλλά και στο θέμα των υπαλλήλων, τους οποίους αυτή τη στιγμή διώχνετε, τους απολύετε, τους στέλνετε στο δρόμο. 
      Για να δείξω το μέγεθος του προβλήματος ενδεικτικά θα αναφέρω ορισμένα από τα τμήματα και τις υπηρεσίες του Υπουργείου Πολιτισμού, των οποίων υπάλληλοι απολύονται: 
      Απολύονται, παραδείγματος χάρη, διακόσιοι πενήντα ημερήσιοι φύλακες που αυτή τη στιγμή δουλεύουν στην Ακρόπολη, στην Αρχαία Αγορά, στη Ρωμαϊκή Αγορά, στο Ολυμπείο, στον Κεραμικό. Απολύονται σαράντα νυχτοφύλακες που είναι και υπεύθυνοι πυρασφάλειας. Από το Βυζαντινό Μουσείο απολύονται σαράντα συμβασιούχοι –προφανώς φεύγουν- και μένουν μόνο δέκα, που είναι οι μόνιμοι. Από το Εθνικό Μουσείο απολύονται εκατόν σαράντα συμβασιούχοι και μένουν σαράντα πέντε. Από το Εθνικό Μουσείο επίσης φεύγουν δέκα συμβασιούχοι νυχτοφύλακες και μένουν δύο. Από τα έργα υποστύλωσης της Ακρόπολης φεύγει το 50% του προσωπικού, δηλαδή εκατόν σαράντα πέντε εργαζόμενοι και μέχρι το τέλος του χρόνου αυτοί που θα έχουν μείνει θα είναι τριάντα. Φεύγει το 95% των εργαζομένων στην Κνωσό, στη Ρόδο, στη Θήβα, όπως και από άλλες υπηρεσίες ανά την επικράτεια του Υπουργείου Πολιτισμού. 
      Περιγράφω, δηλαδή, μία ερήμωση του Υπουργείου Πολιτισμού. Και ερήμωση από τι; Από εργαζόμενους εκεί επί χρόνια, οι οποίοι είναι επιστήμονες, είναι αρχαιολόγοι, είναι συντηρητές, είναι αρχιτέκτονες, είναι μηχανικοί, είναι σχεδιαστές και άλλες ειδικότητες. Αντιλαμβάνεστε, λοιπόν, το μέγεθος του προβλήματος, το οποίο με την πολιτική σας στο Υπουργείο Πολιτισμού αυτήν τη στιγμή δημιουργείτε.
      Υπάρχουν δύο θέματα: Υπάρχει ένα θέμα που είναι κοινωνικό. Όλοι αυτοί οι άνθρωποι δουλεύουν πέντε, επτά, δέκα και πλέον έτη στο Υπουργείο Πολιτισμού, άρα έχουν μία οικονομική κατάσταση, μία οικογένεια, παιδιά. Εσείς τους ρίχνετε στους πέντε δρόμους. Και αυτό είναι το φοβερό και το πρώτο. 
      Και υπάρχει και το δεύτερο θέμα, το λειτουργικό θέμα του Υπουργείου Πολιτισμού. Πώς θα δουλέψει έτσι το Υπουργείο Πολιτισμού; Πώς είναι δυνατόν όλες τις λειτουργίες που χρειάζεται το Υπουργείο Πολιτισμού και τα προβλήματά του να τα αντιμετωπίσει; Πώς είναι δυνατόν ο πολίτης να απευθύνεται στο Υπουργείο Πολιτισμού και να βρίσκει εκεί την απάντηση;
      Οδηγείτε σε αδιέξοδο τα πράγματα, κύριε Τατούλη, και δεν σας ζηλεύω καθόλου για τη θέση την οποία έχετε, διότι θα αντιμετωπίσετε προβλήματα, τα οποία εσείς δημιουργείτε. Αφήστε τα προβλήματα του πολιτισμού που είναι πολλά -αυτά δυστυχώς δεν θα αντιμετωπιστούν- θα αντιμετωπίσετε και προβλήματα που εσείς οι ίδιοι δημιουργείτε και έτσι θα δημιουργηθεί ένας φαύλος κύκλος.
      Θα ήθελα από την πρώτη στιγμή να απευθυνθούμε στον Υπουργό Πολιτισμού κ. Καραμανλή και να του πούμε ότι πρέπει να μείνει πιστός στη δημόσια δήλωση που είχε κάνει από τηλεοράσεως στις 3 Μαρτίου του 2004 και στην οποία ανέφερε ότι θα τακτοποιηθούν όλοι οι συμβασιούχοι.
      Ερχόμενος, βεβαίως, στην Κυβέρνηση κάτι τέτοιο δεν συνέβη. Αυτήν τη στιγμή αυτό που χρειάζεται να γίνει, είναι μια ανανέωση των συμβάσεων όλων αυτών που είναι προς απόλυση. Η ανανέωση των συμβάσεων είναι απαραίτητη και από δεοντολογικής απόψεως, από απόψεως λειτουργικής του Υπουργείου, από κάθε άποψη, αν θέλετε, και γιατί είναι μεσοστρατίς η ρύθμιση και ο νόμος του κ. Παυλόπουλου. Όταν πολλοί απ΄ αυτούς που απολύονται, έχουν κάνει αίτηση για να υπαχθούν στη ρύθμιση, είναι δυνατόν να απολύονται και να φεύγουν από το Υπουργείο και από τη δουλειά τους; Εσείς οι ίδιοι θα έπρεπε να επιδιώξετε να ανανεωθεί η σύμβασή τους. Αυτό έχει συμβεί σε άλλα Υπουργεία, στο Υπουργείο Πολιτισμού όχι και μπορείτε να το κάνετε.
      Επίσης, πρέπει να εφαρμοστεί ουσιαστικά και όχι επιλεκτικά, όπως φαίνεται ότι θα εφαρμοστεί, η περίφημη ρύθμιση του κ. Παυλόπουλου, εις τρόπον ώστε να μπορεί να προσμετρηθεί ο χρόνος εργασίας του κάθε συμβασιούχου του Υπουργείου Πολιτισμού, ασχέτως εάν έχει υπογράψει τη σύμβασή του με το Υπουργείο το ίδιο ή με άλλες υπηρεσίες, οι οποίες εποπτεύονται από το Υπουργείο Πολιτισμού.
      Φοβάμαι, όμως, ότι μιλάμε σε ώτα μη ακουόντων. Αυτό το λέω, γιατί η μέχρι τώρα τακτική που εφαρμόζει η Κυβέρνηση δεν μας κάνει αισιόδοξους ότι θα προστρέξει στην περίπτωση αυτή και να δώσει λύση σ΄ ένα πρόβλημα που είναι τόσο καυτό. Χρησιμοποιεί η Κυβέρνηση μεθοδεύσεις, χρησιμοποιεί τερτίπια, χρησιμοποιεί τρικ, χρησιμοποιεί υποσχέσεις. Τώρα που μιλάμε και είναι Κυβέρνηση επτά μηνών, χρησιμοποιεί υποσχέσεις. Δεν κυβερνά, δεν πέφτει πάνω στο πρόβλημα, δεν λύνει το πρόβλημα, όπως θα έπρεπε να κάνει η κάθε κυβέρνηση. 
      Αυτό το οποίο κατά κόρον κάνει, είναι να ηθικολογεί. Μα, το θέμα εκεί είναι; Να ηθικολογούμε; Να κάνουμε ωραίες ομιλίες και να λέμε ωραία λόγια; Κάποιος που βρίσκεται στην εκτελεστική εξουσία και έχει ψηφιστεί από τον ελληνικό λαό, βρίσκεται εκεί για να κάνει πράξεις. Από τις πράξεις αυτές θα φανεί η ηθική ή η μη ηθική του θέματος, από την αποτελεσματικότητα την οποία θα έχει ως κυβέρνηση, από τη λύση ή μη των προβλημάτων που καλείται να δώσει ή από τις δεσμεύσεις που έχει κάνει προς τον ελληνικό λαό και οφείλει τώρα να τις τηρήσει.
      Πρέπει να σας πω ότι ως θεματοφύλακες του πολιτισμού που είστε, δεν άκουσα ούτε μία ευαισθησία να υπάρχει για διάφορα τρέχοντα θέματα. Διαβάζουμε στις εφημερίδες ότι τα κείμενα ενός συγγραφέα μεγάλου μεγέθους όπως είναι ο Βενέζης βγαίνουν έξω από τα σχολικά βιβλία. Δεν θα έπρεπε κάποιος από το Υπουργείο Πολιτισμού να παρέμβει και να κάνει μια δήλωση, να πει προς τους συνάδελφούς του στο Υπουργείο Παιδείας: «Τι είναι αυτό;»; Δεν θα έπρεπε να προασπίσει το σύγχρονο πολιτισμό στον οποίο δίχως άλλο ανήκει και ο συγγραφέας στον οποίο αναφερόμαστε;
      Δεν υπάρχει τίποτα, ουδεμία ευαισθησία. Αυτό όμως στιγματίζει –ξέρετε- την πολιτική σας στο χώρο του πολιτισμού. 
      Αυτό που γίνεται βεβαίως και καλείται να τα λύσει όλα είναι η περίφημη ρύθμιση που έκανε ο κ. Παυλόπουλος. Κατ’ ευφημισμόν η ρύθμιση αυτή μιλάει –και στον τίτλο της μάλιστα- για τη μονιμοποίηση των εκτάκτων υπαλλήλων, για τη μονιμοποίηση των συμβασιούχων. Το αντίθετο ακριβώς είναι. Δεν είναι για τη μονιμοποίηση, είναι για την απόλυση των συμβασιούχων. Διότι, μετά από τη ρύθμιση αυτή, όπως όλοι γνωρίζουμε, ένας στους δέκα θα μείνει στη δουλειά του στο δημόσιο ή στον ιδιωτικό τομέα. Ο ένας στους δέκα. Επομένως, οι εννιά θα απολυθούν. Αντιλαμβάνεστε τι σημαίνει αυτό, όταν ο αριθμός των συμβασιούχων είναι διακόσιες χιλιάδες; Θα προσλάβετε, δηλαδή, και θα ρυθμίσετε το θέμα δέκα-δεκαπέντε χιλιάδων και οι υπόλοιποι εκατόν ογδόντα–διακόσιες χιλιάδες θα πεταχτούν στους δρόμους. 
      Αυτή είναι η περίφημη ρύθμιση Παυλόπουλου. Και για να γίνει αυτό, χρησιμοποιούνται χιλιάδες μέθοδοι, από εδώ και από εκεί, πνεύματα, γραφειοκρατίες, τερτίπια, δηλώσεις που πρέπει να κάνει ο καθένας, να πάει να βρει χαρτιά, προκειμένου πότε ήταν, πότε δεν ήταν, πότε θα πάει, πότε δεν θα πάει,  πόσο καιρό ήταν και όλα αυτά, ενώ τα πράγματα θα πρέπει να είναι διαφανή. Θα πρέπει να είναι καθαρά –το καταλαβαίνει ο καθένας- και θα πρέπει να προσμετράται ο χρόνος που δούλεψε κάποιος και η εργασία που έκανε μέσα σε ένα Υπουργείο. Είναι δυνατόν να μιλάμε για πάγιες και διαρκείς ανάγκες και να διώχνουμε ανθρώπους οι οποίοι δουλεύουν δέκα χρόνια; Μα, πότε είναι πάγια η ανάγκη αυτή στο Υπουργείο; Όταν κάποιος δουλεύει δέκα χρόνια δεν είναι πάγια η εργασία του αυτή;
      Φοβάμαι, λοιπόν, ότι η συμπεριφορά αυτή –επιτρέψτε μου να πω- είναι αυταρχική. Είναι αυταρχική, κύριε Υπουργέ, και μιλάω και σε εσάς προσωπικά, διότι δεν μπορείτε να συζητάτε με τους ανθρώπους οι οποίοι αύριο χάνουν τη δουλειά τους μετά από τόσα χρόνια και να καλείτε τα ΜΑΤ. Για να συζητήσετε με αυτούς καλείτε τα ΜΑΤ. Είναι δυνατόν; Ή δεν μπορούμε το άλλο, να βλέπουμε τη ΔΑΚΕ του Υπουργείου Πολιτισμού να στέλνει κατάλογο στο Μέγαρο Μαξίμου –άκουσον, άκουσον- και να λέει στον Πρωθυπουργό ποιοι πρέπει να μείνουν και να συνεχίσουν να εργάζονται στο Υπουργείο Πολιτισμού και ποιοι πρέπει να εκδιωχθούν. Και να βγαίνει ο κ. Ρουσόπουλος και να λέει ότι είναι συνδικαλιστές αυτοί και κάνουν τη δουλειά τους, σημασία έχει τι κάνει η Κυβέρνηση. Έτσι, κύριε Ρουσόπουλε; Οι συνδικαλιστές κάνουν τη δουλειά τους, όταν μπαίνουν μέσα σε υπηρεσίες και κάνουν καταλόγους ποιος είναι δεξιός, ποιος είναι εκείνο και ποιος είναι το άλλο, ανάλογα με την ιδεολογική τοποθέτηση του καθενός; Θρίαμβος! Θρίαμβος του κέντρου, προφανώς, το οποίο διαφημίζετε. Μέχρι προχθές το είπε ο Πρωθυπουργός, ότι η δεξιά είναι κέντρο.
      Κύριε Τατούλη, αυτοί οι άνθρωποι, οι οποίοι απολύονται, είναι αδικημένοι και το ξέρετε ότι είναι αδικημένοι. Μη μου πείτε ότι δεν το ξέρετε. Το ξέρει ο καθένας από εμάς. Είναι αδικημένοι. Πολλοί τα βάζουν μαζί μας, διότι εμείς είμαστε η προηγούμενη κυβέρνηση. Εμείς αναλαμβάνουμε την ευθύνη μας, κάνουμε την αυτοκριτική μας. Πράγματι εμείς δεν μεριμνήσαμε εγκαίρως για την αποκατάσταση των ανθρώπων αυτών. Εμείς το πληρώσαμε αυτό στις εκλογές. Το πληρώσαμε -και πολύ σκληρά μάλιστα- στις εκλογές ακριβώς αυτό το θέμα. Αλλά δεν απολύσαμε. Δεν τους διώξαμε στους δρόμους, αυτό το οποίο κάνετε εσείς. 
      Όλα τα άλλα τα οποία γίνονται φοβάμαι ότι είναι καψόνια απέναντι σ΄ αυτούς τους εργαζόμενους. Ακόμα και οι εφημερίδες που υποστηρίζουν την παράταξή σας είχαν κάτι τίτλους κατά καιρούς, οι οποίοι τίποτε άλλο δεν δείχνουν από κοροϊδία. Σας διαβάζω, παραδείγματος χάρη, έναν τίτλο: «Τελειώνει η αγωνία των συμβασιούχων». Μα, τελειώνει η αγωνία των συμβασιούχων ή περιπαίζετε τους συμβασιούχους, παίζετε με την αγωνία των συμβασιούχων; 
      Σας καλούμε τώρα –νομίζω ότι υπάρχει η ώρα- έστω και την τελευταία στιγμή να υπογράψουν την ανανέωση της σύμβασής τους, να προσμετρήσετε τον αληθινό χρόνο και την εργασία που έκανε ο καθένας, να υπάρξει ενιαία μορφή σύμβασης μέχρι την τελική λύση, η οποία δεν μπορεί παρά να είναι ο επ’ αόριστον διορισμός τους. 
      Νομίζω ότι αυτό πρέπει να γίνει και αυτό μπορείτε να το κάνετε, κύριε Υπουργέ. Σας έχουν ήδη γίνει πολλές προτάσεις από τα κόμματα της Αντιπολίτευσης, από τους φορείς, από τους ίδιους τους εργαζόμενους. Δεν ακούσατε καμία από τις προτάσεις αυτές. Εμείς σας καλούμε να προχωρήσετε σε αυτά. Δεν υπάρχει κώλυμα ούτε νομικό ούτε πολιτικό. 
      Υπάρχει θέληση και αυτήν τη θέληση σας καλούμε να την δείξετε. Εάν το κάνετε αυτό έστω και τώρα, θα μας βρείτε μαζί σας. Θα σας υποστηρίξουμε σε μια τέτοια ενέργεια. Διαφορετικά, θα μας βρείτε απέναντι με τους εργαζόμενους και με τους αγώνες τους μέχρι την τελική δικαίωσή τους.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, σας γνωρίζω ότι κατά τη συζήτηση αυτής της επερώτησης, ως Κοινοβουλευτικός Εκπρόσωπος του ΠΑΣΟΚ ορίζεται από το Γενικό Γραμματέα της Κοινοβουλευτικής Ομάδας του ΠΑΣΟΚ ο συνάδελφος κ. Ευάγγελος Βενιζέλος.
      Από τον Κοινοβουλευτικό Εκπρόσωπο του Κομμουνιστικού Κόμματος κ. Ορέστη Κολοζώφ ορίζεται ως  εκπρόσωπος του Κόμματός του στη συζήτηση αυτής της επερώτησης ο συνάδελφος κ. Ιωάννης Πατσιλινάκος.
      Από το Πρόεδρο του Συνασπισμού της Ριζοσπαστικής Αριστεράς κ. Νικόλαο Κωνσταντόπουλο ορίζεται ως Κοινοβουλευτικός Εκπρόσωπος κατά τη συζήτηση αυτής της επερώτησης ο συνάδελφος κ. Αλέξανδρος Αλαβάνος.
      Το λόγο έχει ο κ. Δημαράς.
      ΙΩΑΝΝΗΣ ΔΗΜΑΡΑΣ: Κυρίες και κύριοι συνάδελφοι, το θέμα που απασχολεί σήμερα τη Βουλή έτσι και αλλιώς θα αναλυθεί και στα επιμέρους και στα εξειδικευμένα ζητήματα τα οποία περιλαμβάνονται στην επερώτησή μας. Επιτρέψτε μου να ξεκινήσω με την ελάχιστη των διαπιστώσεων που είμαι βέβαιος ότι τη συμμερίζεστε όλοι. Κάθε θέμα το οποίο αφορά την ελληνική κοινωνία προϋποθέτει την ειλικρίνεια όλων μας για να αντιμετωπιστεί. Εν προκειμένω η θεραπεία των προβλημάτων επιχειρείται με την ψήφιση νομοσχεδίων για τα οποία πρωτίστως την ευθύνη φέρει η Πλειοψηφία, αλλά και επιμέρους στο σύνολό της η Αντιπολίτευση η οποία αντιπολιτεύεται και με τον αναντίρρητο και αδιαμφισβήτητο θεσμικό της ρόλο και καθήκον και οφείλει να αναδεικνύει τα όποια προβλήματα στο ελληνικό Κοινοβούλιο. 
      Το θέμα που μας απασχολεί στη σημερινή συνεδρίαση είναι αυτό των συμβασιούχων του Υπουργείου Πολιτισμού αποκομμένο από το γενικότερο θέμα των συμβασιούχων του δημοσίου. ‘Ετσι όπως προτείνεται η επίλυσή του στο προεδρικό διάταγμα δεν αποτελεί λύση για τους ανθρώπους που εργάζονται τόσα χρόνια εκεί. Αντί να απελευθερώνει εργασιακές δυνάμεις ισχυρές και δημιουργικές στο χώρο του πολιτισμού συρρικνώνει και εμποδίζει τους εργαζόμενους στη μεγαλύτερη βιομηχανία της χώρας ώστε εν τέλει να μη μπορούν να παράξουν έργο προς όφελος του πολιτισμού, του τουρισμού και της οικονομίας.
      Πολύ φοβούμαι ότι έντεχνα και πολιτικώς δόλια χρησιμοποιήσατε προ οκταμήνου τη λαϊκή ρήση που λέει ότι εύκολα κανείς πιστεύει σε ό,τι ελπίζει, για να ξεγελάσετε τον ελληνικό λαό για να του τάξετε όλα αυτά που σήμερα δεν μπορείτε να υλοποιήσετε κάτω από το βάρος της κομματικής σας υπόσχεσης που καταντά στις μέρες μας να γίνεται υποχρέωση έτσι ώστε να τακτοποιήσετε τα δικά σας παιδιά.
      Κυρίες και κύριοι συνάδελφοι, η Ελλάδα δε μπορεί να χωρίζει τα παιδιά σε κομματικά με ταυτότητες και πιστοποιητικά τύπου κοινωνικών φρονημάτων της αλήστου μνήμης εποχής. Η Ελλάδα της σύγχρονης εποχής διαθέτει και έμπειρους εργαζόμενους και εξειδικευμένα στελέχη και ικανούς επιστήμονες. Ο χρονικογράφος της εποχής είχε αναφέρει προφητικά ότι μια συντηρητική κυβέρνηση είναι ένας οργανισμός υποκρισίας. Και εσείς πολύ σύντομα και ξεκάθαρα με τις επιλογές σας αποκαλύψατε το αληθινό σας πρόσωπο. Παράδειγμα αυτού είναι οι δηλώσεις του Υπουργού κ. Αλγοσκούφη στη συνέντευξη που έδωσε προχθές στο CNN. Τι είπε για τα οικονομικά ελλείμματα και τις δήθεν διπλοεγγραφές για τις οποίες κατηγορούσατε το ΠΑΣΟΚ; Λέγατε ότι ηθελημένα το ΠΑΣΟΚ είχε προχωρήσει σ’ αυτήν την ιστορία για να τακτοποιήσει δικές του υποθέσεις. 
      Στο CNN, όμως, δήλωσε –και αυτό αναφέρεται και στις εφημερίδες που κυκλοφόρησαν σήμερα, τα «ΝΕΑ», η «ΕΛΕΥΘΕΡΟΤΥΠΙΑ», το «ΕΘΝΟΣ» και στις εφημερίδες που στηρίζουν τη δική σας παράταξη «ΑΠΟΓΕΥΜΑΤΙΝΗ», «ΕΛΕΥΘΕΡΟΣ ΤΥΠΟΣ», αναφέρομαι ενδεικτικά- ότι επρόκειτο για στατιστικό λάθος, ότι οι αλχημείες -έτσι όπως τουλάχιστον του παρατήρησε ο δημοσιογράφος που του πήρε τη συνέντευξη της προηγούμενης κυβέρνησης, οφείλονται σε αδυναμία του στατιστικού συστήματος την οποία διορθώσαμε και λαμβάνουμε μέτρα για να μην επαναληφθεί κάτι τέτοιο στο μέλλον. 
      Δεν είπε τίποτα από αυτά που είχε πει στο ελληνικό Κοινοβούλιο και στην επιτροπή όταν συνεζητήθη το θέμα. Δήλωσε δε στην Εφημερίδα «ΑΠΟΓΕΥΜΑΤΙΝΗ» τη σημερινή –μπορείτε να το δείτε- ότι δεν πρόκειται να πει ξανά σε ξένα φόρα ότι η Ελλάδα έκλεβε. 
      Για να περάσουμε στο θέμα, αφού σας θυμίσω σαν δεύτερο παράδειγμα ότι ο Πρωθυπουργός είχε δηλώσει στην αρχή της διακυβέρνησης της χώρας από το Κόμμα σας ότι δεν θέλουμε περίοδο χάριτος και είμαστε έτοιμοι να κυβερνήσουμε τη χώρα, την επόμενη μέρα του τραγικού δυστυχήματος του «ΣΙΝΟΥΚ» άκουσα έκπληκτος το συνάδελφό μας κ. Παναγιωτόπουλο να δηλώνει στο ραδιοφωνικό σταθμό «ΣΚΑΙ» τα εξής εκπληκτικά: Ναι, να αναλαμβάναμε τις πολιτικές μας ευθύνες εάν ήταν ο Σεπτέμβριος του 2005. 
      Πρέπει να απαντήσετε ακριβώς περί τίνος πρόκειται. Επτά μήνες αρκούν για να κυβερνήσετε; Δεν αρκούν; Χρειάζονται τέσσερα χρόνια για να κυβερνήσετε; O ελληνικός λαός πρέπει να γνωρίζει ότι…
      ΠΡΟΕΔΡΟΣ (Άννα Μπενάκη-Ψαρούδα): Κύριε Δημαρά, σας παρακαλώ πολύ, να τελειώνετε. Σας παρακαλώ, αναφερθείτε επί της επερωτήσεως. 
      ΙΩΑΝΝΗΣ ΔΗΜΑΡΑΣ: Μάλιστα, κυρία Πρόεδρε, τελειώνω. 
      Σας ευχαριστώ. 
      Αφού μου δοθεί η δυνατότητα να δευτερολογήσω, θα σας πω κάτι που αφορά…
      ΠΡΟΕΔΡΟΣ (Άννα Μπενάκη-Ψαρούδα): Δικαίωμα δευτερολογίας έχετε. Μπορείτε να συμπληρώσετε στη δευτερολογία σας. 
      ΙΩΑΝΝΗΣ ΔΗΜΑΡΑΣ: Μάλιστα, κυρία Πρόεδρε. 
      Θα ήθελα να κλείσω λέγοντας κάτι που αφορά και εμάς, ότι δηλαδή η απογοήτευση είναι μητέρα της απελπισίας -μην το ξεχνάτε ποτέ- και αφορά τους εργαζόμενους κυρίως αυτής της χώρας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κ. Αγγελική Γκερέκου. 
      ΑΓΓΕΛΙΚΗ ΓΚΕΡΕΚΟΥ: Κυρία Πρόεδρε, κυρίες και κύριοι συνάδελφοι, είναι πραγματικά εντυπωσιακός ο τρόπος με τον οποίο η Κυβέρνηση χειρίζεται συγκεκριμένα θέματα, όπως αυτό το σημερινό. Τι θέλω να πω με αυτό; Το εντυπωσιακό έγκειται στην άνεση την οποία έχει να θεωρεί ότι οι Έλληνες πολίτες πάσχουν από ένα είδος περίεργης πολιτικής αμνησίας και ότι κατά συνέπεια μόλις ένα κόμμα εκλεγεί στην κυβέρνηση αυτού του τόπου είναι απολύτως ελεύθερο να αθετήσει όλες τις προεκλογικές του υποσχέσεις, χωρίς καμία συνέπεια. 
      Και για να γίνω πιο ξεκάθαρη, εγώ θα επιμείνω. Κάποια στελέχη της Νέας Δημοκρατίας προεκλογικά μας πληροφόρησαν ότι τα παιδιά μας, τα παιδιά των Ελλήνων, έχουν χρώματα, και μάλιστα συγκεκριμένα κάποια εξ αυτών ήταν γαλάζια και άρα προνομιούχα σε σύγκριση με κάποια άλλα. Πανικόβλητη τότε η ηγεσία της Νέας Δημοκρατίας έσπευσε να μας διαβεβαιώσει ότι πιστεύει στην ισότητα και την αξιοκρατία και ότι αυτό θα το αποδείξει. Ο ελληνικός λαός το πίστεψε. 
      Προεκλογικά η Νέα Δημοκρατία στην κυριολεξία είχε κάνει σημαία της το θέμα των συμβασιούχων -μπορεί κανείς να το αρνηθεί αυτό;- υποσχόμενη άμεση μονιμοποίησή τους στη λύση του προβλήματός τους χωρίς φυσικά καμία απόλυση. Και αυτό ο ελληνικός λαός το πίστεψε. 
      Τέλος, ο ίδιος ο κύριος Καραμανλής ανέλαβε προσωπικά την ηγεσία του Υπουργείου Πολιτισμού υποσχόμενος προτεραιότητα στα θέματα πολιτισμού. Και όπως είπε, σε μια νέα αντίληψη στα θέματα προστασίας της πολιτιστικής μας κληρονομιάς, ό,τι πολυτιμότερο έχει ο τόπος μας. Και αυτό ο ελληνικός λαός το πίστεψε. 
      Ερχόμαστε, λοιπόν, εδώ σήμερα για να πληροφορηθούμε ότι οι συμβάσεις χιλιάδων εργαζομένων στο Υπουργείο Πολιτισμού δεν ανανεώνονται, ουσιαστικά δηλαδή απολύονται. Σημειωτέον δε ότι υπάρχουν στο Υπουργείο Πολιτισμού πάνω από τρεισήμισι χιλιάδες κενές οργανικές θέσεις. Άρα, λοιπόν, υπάρχουν δύο ενδεχόμενα: Είτε αυτές οι θέσεις θα παραμείνουν κενές –και φαντάζεστε πόσα προβλήματα θα δημιουργηθούν στη λειτουργία αυτών των οργανισμών- είτε τις θέσεις αυτές θα τις καταλάβουν άτομα, ίσως κάποια από αυτά -αν όχι όλα- που θα έχουν υποδείξει οι λίστες της ΔΑΚΕ. Εδώ κάτι μου λέει με βεβαιότητα ότι αυτό θα γίνει, δηλαδή το δεύτερο. 
      Αυτό όμως που μας αφορά κυριότερα είναι η ουσία του θέματος και το θέμα δεν είναι στις τυπικές διαδικασίες. Και η ουσία κατά τη γνώμη μου είναι η εξής: Για να κάνουμε πετυχημένους Ολυμπιακούς Αγώνες στραφήκαμε στους πολίτες και ζητήσαμε τη βοήθειά τους και μας την έδωσαν. Τότε, οι άνθρωποι αυτοί, δηλαδή οι συμβασιούχοι του Υπουργείου Πολιτισμού, μας ήταν κυριολεκτικά πολύτιμοι και ήμασταν σε θέση να τους υποσχεθούμε το κάθε τι, προκειμένου να έχουμε τη βοήθειά τους. 
      Τώρα που η Ολυμπιάδα τελείωσε και όλα πήγαν καλά, η Κυβέρνηση με ιδιαίτερη βιασύνη σπεύδει να κάνει το ξεκαθάρισμα. Κάνει χώρο για τους κομματικά νομιμόφρονες και πετάει από έξω όλους τους υπόλοιπους. Λυπάμαι που γίνομαι λίγο σκληρή, αλλά πιστεύω ότι αυτή είναι η πραγματικότητα. 
      Αν ρωτήσει κανείς γιατί είναι τόσο σημαντικό να παλέψουμε όλοι για να συμβαίνουν τέτοια φαινόμενα μπορούμε να σας δώσουμε απαντήσεις που είναι εύκολες. Το Υπουργείο Πολιτισμού είναι ένας από τους κρισιμότερους διοικητικούς πυλώνες της χώρας μας. Είναι ένα Υπουργείο Εθνικής σημασίας, γιατί είναι υπεύθυνο για την ίδια την ταυτότητα της χώρας μας, δηλαδή για τη διαφύλαξη της πολιτιστικής μας κληρονομιάς και της συνέχιση της πολιτιστικής μας παράδοσης. Οφείλει να είναι ένα από τα καλύτερα και αρτιότερα επανδρωμένα υπουργεία από απόψεως ανθρωπίνου δυναμικού. Και αν ρωτήσει κάποιος γιατί δεν το πάω πολύ  μακριά είναι για να μη γίνει η Ακρόπολη, ένας από τους δημοφιλέστερους αρχαιολογικούς χώρους στον κόσμο στις δύο το μεσημέρι λόγω έλλειψης προσωπικού, για να κάνουν μία επιπλέον βάρδια καθώς επίσης και να μην υπάρχουν αφύλακτοι αρχαιολογικοί χώροι εκτεθειμένοι στις διαθέσεις του κάθε περαστικού. Και για να μην αφεθούν και ερημώσουν από εδώ και μπρος όλα τα έργα που έγιναν στο πλαίσιο της ενοποίησης των αρχαιολογικών χώρων στην Αθήνα, αλλά και όλα όσα ανακατασκευάστηκαν λόγω των Ολυμπιακών Αγώνων. Έτσι θα μπορούμε να συνεχίσουμε απρόσκοπτα τη συντήρηση των αρχαιοτήτων μας και έτσι η εικόνα της χώρας μας να παραμείνει τουλάχιστον ως έχει, μια χώρα ελκυστική στους επισκέπτες και τελικά να συνεχίσει ο τουρισμός να αποτελεί πηγή εισοδήματος για τη χώρα μας.
      Το πώς χειρίζεστε, κύριοι, τα θέματα του προσωπικού στο Υπουργείο Πολιτισμού έχει άμεση επίπτωση στην οικονομία της χώρας. Αυτήν την απλούστατη σκέψη την έχετε κάνει, κύριε Υπουργέ;
      Δυστυχώς, ο χρόνος δε με παίρνει και γι’ αυτό θα ήθελα να κλείσω λέγοντας ότι οφείλετε να δείτε το ζήτημα με τη σοβαρότητα που του αξίζει και επίσης να διατηρήσετε όλες τις υπηρεσίες του Υπουργείου Πολιτισμού άρτια επανδρωμένες, συγχρόνως όμως και να καλύψετε όλες τις οργανικές θέσεις. Οφείλετε να το κάνετε σεβόμενοι αυτούς τους ανθρώπους στους οποίους δώσατε υποσχέσεις και είναι τεράστια η ευθύνη να εγγυάσθε το εργασιακό μέλλον κάποιου και ελάχιστους μήνες μετά να είστε εσείς που θα τον οδηγήσετε στην ανεργία.
      Θέλω να σας διαβεβαιώσω ότι οι Έλληνες πολίτες έχουν πραγματικά πολύ δυνατή μνήμη.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο συνάδελφος κ. Λιντζέρης. 
      ΔΗΜΗΤΡΙΟΣ ΛΙΝΤΖΕΡΗΣ: Κύριε Υπουργέ, καλά λέει ο λαός μας ότι έχει ο καιρός γυρίσματα. Η μοίρα το έφερε τριάντα χρόνια μετά να αντιπαρατεθούμε πάλι, κάποτε στο πανεπιστήμιο υπερασπιζόμενοι θέσεις διαφορετικών παρατάξεων και σήμερα στη Βουλή. Σεις στα έδρανα του Υπουργού και εγώ του επερωτώντος Βουλευτού. Και ποιος θα το πίστευε ότι θα επερωτάσθε γιατί επί θητείας σας συνεργήσατε αποφασιστικά να χάσουν τη δουλειά τους τρεισήμισι χιλιάδες εργαζόμενοι μέχρι τέλους του έτους. Από υπερασπιστής της εργατικής τάξης μεταβληθήκατε σε Ηρώδη της. 
      Κύριοι συνάδελφοι, λυπάμαι ειλικρινά γιατί βλέπω ότι αυτή η Βουλή διολισθαίνει σε συγκρούσεις που δεν θα υπηρετήσουν ουσιαστικά ούτε την αποστολή μας, ούτε τον τόπο. Σήμερα συζητάμε για τις απολύσεις του Υπουργείου Πολιτισμού, ενώ οι προβολείς της δημοσιότητας εστιάζονται στα υποτιθέμενα σκάνδαλα των εξοπλισμών αλλά και άλλα. Θα μείνει στην ιστορία και δεν ξέρω πόσο τιμή μπορεί να ποιήσει αυτό ως η Βουλή των εξεταστικών επιτροπών. Όμως, επιτρέψτε μου να αναφερθώ στην ανάγκη καθαρών πολιτικών, τις έχει ανάγκη ο λαός μας, το πολιτικό σύστημα και ιδιαίτερα η νέα γενιά. 
      Αν πρόκειται να μιλήσουμε για μια περίοδο ριζικών και δραστικών αλλαγών στην πολιτική της απασχόλησης, τις εργασιακές σχέσεις, το ρόλο του δημόσιου τομέα ως εργοδότη, η Κυβέρνηση έχει χρέος να παρουσιάσει την πολιτική της για να γνωρίζουμε αν αυτό το αποκρουστικό μέτρο για το οποίο μιλάμε αποτελεί μία ειδική περίπτωση ή την απαρχή μιας νέας πολιτικής στο χώρο της απασχόλησης. Μια πολιτική περιστολής δαπανών με κύριο θέμα τους εργαζόμενους. Πάντως σε κάθε περίπτωση αποκαλύπτει την κοινωνική και εργατική πολιτική του νέου υπό τον κύριο Καραμανλή Κέντρου.
      Κύριοι συνάδελφοι, είναι προφανές ότι η δορά του κεντρώου προβάτου δεν άντεξε ούτε ένα εξάμηνο. Ο λύκος της πραγματικής δεξιάς αποκαλύπτει χωρίς αιδώ το πρόσωπό της, χωρίς προειδοποίηση, χωρίς διάλογο, χωρίς καμία διάκριση για πολύτεκνους…
      (Θόρυβος στην Αίθουσα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη – Ψαρούδα): Κύριοι συνάδελφοι, σας παρακαλώ!
      Σας παρακαλώ, κύριοι συνάδελφοι!
      ΔΗΜΗΤΡΙΟΣ ΛΙΝΤΖΕΡΗΣ: Κυρία Πρόεδρε, θα σας παρακαλούσα να κρατήσετε με τη δικαιοσύνη που σας διακρίνει το χρόνο από τις διακοπές. Δεν φταίω εγώ αν οι κύριοι δεν γνωρίζουν για τους αρχαίους ελληνικούς μύθους! 
      Ίσως η νέα τακτική της Νέας Δημοκρατίας να είναι η εφαρμογή των αντιλαϊκών μέτρων ταυτόχρονα με τις τυμπανοκρουσίες των δήθεν σκανδάλων, με την ελπίδα να αποπροσανατολίσουν την κοινή γνώμη από τα πραγματικά της προβλήματα. Κι έτσι να μην έχουμε καμία αμφιβολία ότι όλα αυτά τελούν υπό την έγκριση του Πρωθυπουργού. Ο χορός των απολύσεων ξεκινά από το Υπουργείο στο οποίο εκείνος προΐσταται πολιτικά.
      Λυπάμαι, αλλά ο τρόπος, η πολιτική κουλτούρα, το απολύουμε έτσι συλλήβδην χωρίς να γνωρίζουμε ή να ξεχωρίζουμε πολύτεκνους, ανύπαντρες μητέρες έχοντες ανάγκες αλλά απλά απολύουμε, χαρακτηρίζει μια κουλτούρα που δεν ταιριάζει σε δημοκρατία αλλά μάλλον σε σατραπεία. 
      Κυρίες και κύριοι συνάδελφοι, τα πράγματα είναι ολοφάνερα. Διαλύεται το Υπουργείο Πολιτισμού. Οι προηγούμενοι συνάδελφοι μίλησαν επ’ αυτού. Ή το κάνετε για να περικόψετε δαπάνες ή το κάνετε για να προσλάβετε τα δικά σας παιδιά ή το κάνετε για να έχετε εκτός αυτήν την κατηγορία των εργαζομένων όταν εντός των προσεχών μηνών θα συνεδριάζουν τα υπηρεσιακά συμβούλια που θα αποφασίζουν για τη μονιμοποίησή τους. Τώρα έχουμε μια ξεκάθαρη εικόνα για το τι σημαίνει επανίδρυση του κράτους. Διαλύουμε το Υπουργείο Πολιτισμού. Όταν μέχρι τις 31 Δεκεμβρίου ο αριθμός των απολυμένων θα φθάσει τις τρεισήμισι χιλιάδες -και μιλάμε για προσωπικό εξειδικευμένο, επιστήμονες, τεχνικούς, εργατοτεχνίτες, αρχαιοφύλακες- αυτό σημαίνει σταμάτημα όλων των έργων αναστήλωσης, όλων των ανασκαφών, της συντήρησης των αρχαιολογικών χώρων που ήδη έχουν ξεκινήσει, σημαίνει πλημμελή έως μηδενική φύλαξη για την προστασία όλων των αρχαιολογικών χώρων. Αλήθεια με τι κριτήρια θα προσλάβετε τους επόμενους; Εσείς μιλούσατε για διαφάνεια στις προσλήψεις και αξιοκρατία, όταν έτσι ωμά τους απολύετε, πολλώ δε μάλλον όταν προεκλογικά υποσχεθήκατε μονιμοποίηση των συμβασιούχων και οι περισσότεροι από αυτούς έχουν πολλά χρόνια υπηρεσίας και καλύπτουν πάγιες και διαρκείς ανάγκες! 
      Κλείνοντας θέλω να πω, ότι αν ο λόγος για τον οποίο τους απολύετε είναι να περικόψετε τις δαπάνες, θυμίζω στο φίλο μου κύριο Υπουργό, ότι η ανεργία και οι περιστολές δεν θα οδηγήσουν σε καμία περίπτωση σε περιορισμό των δαπανών, αντίθετα θα ανεβάσουν κατακόρυφα το οικονομικό και κοινωνικό κόστος. 
      Κύριες και κύριοι συνάδελφοι, λυπάμαι, αλλά κλείνοντας οφείλω να προβώ σε μία διαπίστωση: Ότι οι έννοιες «Κέντρο» και «Κυβέρνηση Καραμανλή» είναι διαχρονικά αντίθετες και αλληλοαποκλειόμενες.
       Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη – Ψαρούδα): Ο κ. Ανδρέας Φούρας έχει το λόγο.
      ΑΝΔΡΕΑΣ ΦΟΥΡΑΣ: Κύριε Υπουργέ, όταν σας επισκέφθηκε το Προεδρείο των συμβασιούχων, επικαλεσθήκατε δύο επιχειρήματα γιατί οδηγείσθε στην απόλυση τρεισήμισι χιλιάδων ανθρώπων από το Υπουργείο Πολιτισμού. 
      Το πρώτο σας επιχείρημα ήταν για οικονομικούς λόγους. Αλλά κατά τη διάρκεια της συζήτησης κατέρρευσε εκείνο το επιχείρημα -δεν θα έλθω σε εκείνη τη συζήτηση- και αγκιστρωθήκατε στο νομικό λόγο, δηλαδή ότι εσείς ως Κυβέρνηση κάνατε ένα προεδρικό διάταγμα το οποίο δεν επιτρέπει την παραμονή τους στην υπηρεσία.
      Είναι αν θέλετε καταπληκτικό αυτό το επιχείρημα, νομοθετήσαμε να σας απολύσουμε και δεν μπορούμε να σας κρατήσουμε γιατί νομοθετήσαμε εις βάρος σας. 
      Πριν από ένα μήνα στο Β’ Τμήμα Θερινών Διακοπών ήρθε από το Υπουργείο σας μια τροπολογία και έγινε νόμος του κράτους όπου 72 εργαζόμενοι στο Υπουργείο Πολιτισμού, Γενική Γραμματεία, την περίοδο 1990-1993 μετά από έντεκα χρόνια, ενώ είχαν χάσει όλα τα δικαστήρια στα οποία είχαν προσφύγει, δικαιώθηκαν –και δεν έχω καμία αντίρρηση γι’ αυτήν τη δικαίωση γιατί όταν πιάνει ένας εργαζόμενος δουλειά, αυτό είναι πολύ σημαντικό για την ίδια την κοινωνία- και ήδη οδηγούνται ως μόνιμοι υπάλληλοι στη Γενική Γραμματεία Αθλητισμού  μετά από έντεκα χρόνια. Αλλά ισχύουν τα νομικά σας επιχειρήματα; Προφανώς δεν ισχύουν. Γιατί το άρθρο 6 του προεδρικού διατάγματος 164 προβλέπει για τα χρηματοδοτούμενα έργα συμβάσεις και πέραν του 24μήνου. Αλλά έχετε και την οδό της νομοθετικής ρύθμισης αν αντιμετωπίζετε πρόβλημα ή έχετε και την οδό του 2947 όπου  συμβάσεις για Ολυμπιακά Έργα ή έργα με κοινοτική χρηματοδότηση μπορούν να παρατείνονται και μέχρι ένα χρόνο. Επομένως δεν θέλετε αυτοί που εργάζονται, πολλοί από το 1992 μέχρι σήμερα, να συνεχίσουν να είναι εργαζόμενοι στο Υπουργείο Πολιτισμού. 
      Και για να αποκαλύψω και τις προθέσεις σας γιατί εδώ υπάρχει η απόλυτη αναλγησία, σε τρία προγράμματα που οι συμβάσεις έληγαν –μιλάω για την ιδιαίτερη πατρίδα μου την Πάτρα- στις 30 Σεπτεμβρίου  για το πρόγραμμα της Καλανδρίτσας, για το πρόγραμμα της Βούντενης και για το τείχος Δημέων τι κάνατε; Παρατείνατε τη σύμβασή τους για δέκα μέρες. Στην αρχή νόμισαν οι εργαζόμενοι ότι το κάνετε για να αντιμετωπίσετε το πρόβλημά τους αλλά το κάνατε με έναν απαράδεκτο, απάνθρωπο και χυδαίο πολιτικά τρόπο. Το κάνατε για να συμπληρώσουν τις χίλιες τριακόσιες ενενήντα ώρες για να μη μπορούν τους επόμενους τέσσερις μήνες να υποβάλουν αίτηση για να ξαναπροσληφθούν. Θλίβομαι γιατί επιλέξατε αυτήν την οδό αλλά στη χώρα της βραχείας μνήμης για τους πολιτικούς, υπάρχει μια μνήμη η οποία λειτουργεί για το λαό και θα την βρείτε μπροστά σας. Πρέπει να ξέρετε ότι μπορεί να αισθάνεστε ότι αυτοί οι τρεις χιλιάδες πεντακόσιες βγαίνουν από έξω από την υπηρεσία τους κατά την ώρα της κρίσης των υπηρεσιακών συμβουλίων αλλά θα είναι εκεί παρόντες μαζί με εμάς για να στηρίξουμε το δίκαιο αίτημά τους να μετατραπούν οι συμβάσεις τους όπως έχουν δικαίωμα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Γιατί δημιουργήσατε τις στρατιές αυτές και γιατί δεν κάνατε τις μονιμοποιήσεις; 
      ΠΡΟΕΔΡΟΣ (‘Αννα Μπενάκη-Ψαρούδα): Ο Υφυπουργός Πολιτισμού κ. Πέτρος Τατούλης έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού) : Κυρία Πρόεδρε, κυρίες και κύριοι συνάδελφοι, θεωρώ ότι σήμερα μέσα στην Αίθουσα του Ελληνικού Κοινοβουλίου με βάση την επίκαιρη επερώτηση των συναδέλφων Βουλευτών του ΠΑΣΟΚ, θα ακουστούν σημαντικά πράγματα για μια υπόθεση που η σημερινή Αξιωματική Αντιπολίτευση προσεγγίζει με διάθεση αποπροσανατολισμού της κοινής γνώμης και αποποίηση των δικών της ευθυνών. Των σημαντικών ευθυνών της, κυρίες και κύριοι συνάδελφοι, γιατί όπως και να το κάνουμε δεν μπορεί παρά να ξενίζει το γεγονός ότι ένα κόμμα το οποίο κυβερνούσε τη χώρα μας για 11 χρόνια δίχως διακοπή, συμπεριφέρεται λες και το θέμα των συμβασιούχων του Υπουργείου Πολιτισμού είναι ένα ζήτημα το οποίο παρουσιάστηκε μόλις χθες   και ζητά με επιτακτικό τρόπο λύσεις εδώ και τώρα. 
      Δεν έχω καμία διάθεση, κυρίες και κύριοι συνάδελφοι, να παρελθοντολογήσω. Θα σας προλάβω μάλιστα και θα σας πω ότι ο ελληνικός λαός μάς περιβάλλει με την εμπιστοσύνη του για να προσφέρουμε τις λύσεις για τα προβλήματα που εσείς δημιουργήσατε.
      Και δεν αρνούμαι ότι αυτός ο ρόλος μας πηγαίνει, γιατί η Νέα Δημοκρατία ήταν και είναι η παράταξη των μεγάλων αποφάσεων και των λύσεων για τον τόπο και για τους πολίτες του. 
      Αλλά επιτέλους, κυρίες και κύριοι, στην πολιτική –και αυτό το λέω κυρίως για τους νέους συναδέλφους- η μνήμη και το μέτρο παίζουν σημαντικό ρόλο στην άσκηση των κοινοβουλευτικών καθηκόντων, στην αντιπροσώπευση των Ελληνίδων και των Ελλήνων μέσα σ’ αυτήν εδώ την Αίθουσα της Δημοκρατίας και του ανοικτού διαλόγου και όχι των εκβιασμών, κύριε Χυτήρη. 
      Διάβασα προσεκτικά την επερώτησή σας, κυρίες και κύριοι συνάδελφοι, και πραγματικά με λύπη μου συνειδητοποιώ ότι το δικό σας βασικό μέλημα δεν είναι να βρεθούν λειτουργικές και βιώσιμες λύσεις για τους συμβασιούχους του Υπουργείου Πολιτισμού, για τους συμπολίτες μας αυτούς που οι δικές σας πολιτικές αποφάσεις τους καταδίκασαν σε μία εργασιακή ομηρία, που όμοιό της δεν υπάρχει σ’ όλη την Ευρώπη, αλλά να ασκήσετε μια πεπερασμένη Αντιπολίτευση καλυπτόμενοι πίσω από τα προβλήματα, τα όνειρα και τις αγωνίες αυτών των ανθρώπων. 
      Αναλαμβάνοντας τη σημερινή πολιτική ηγεσία το Υπουργείο Πολιτισμού βρέθηκε από την πρώτη ημέρα απέναντι στο σημαντικό ζήτημα των συμβασιούχων του Υπουργείου. ‘Ένα πρόβλημα από το οποίο ούτε αποστασιοποιηθήκαμε ούτε κλείσαμε τα μάτια μας. Αντιθέτως, ξεκίνησε ένας ανοικτός διάλογος με τους αντιπροσώπους των συμβασιούχων, αντιμετωπίζοντάς τους με την προσοχή και το σεβασμό που εσείς τόσα χρόνια τους είχατε αρνηθεί. Μέσα πάντα από το διάλογο και την ειλικρινή διάθεση της Κυβέρνησης θα δοθούν λύσεις ρεαλιστικές και όχι ανέφικτες. 
      Η σημερινή πολιτική ηγεσία του Υπουργείου Πολιτισμού αποφάσισε την ανανέωση όλων ανεξαιρέτως των συμβάσεων μέχρι και το τέλος Σεπτεμβρίου. Δεν αποφασίσαμε την απόλυση των συμβασιούχων με τη λογική του εμείς αποφασίζουμε. Αντιθέτως, πάντα μέσα στο ρητώς  ορισμένο πλαίσιο  από το προεδρικό διάταγμα καταλήξαμε σε προτάσεις και λύσεις προς το συμφέρον των ίδιων των εργαζομένων και γενικότερα της ελληνικής κοινωνίας. Λύσεις, που εσείς με τη γνωστή μέθοδο της στρουθοκαμήλου τους αρνιόσασταν, γνωρίζοντας μάλλον ότι η δική σας αδυναμία και αρνητικότητα θα δώσει τη θέση της στην υπευθυνότητα και τη σοβαρότητα της σημερινής Κυβέρνησης της Νέας Δημοκρατίας.
      Τι κάνουμε, λοιπόν, εμείς και τι δεν κάνατε εσείς κυρίες και κύριοι συνάδελφοι. Σταματά οριστικά η εργασιακή ομηρία χιλιάδων συμβασιούχων όχι μόνο στο Υπουργείο Πολιτισμού αλλά στον ευρύτερο δημόσιο τομέα, ώστε να ξεκαθαρίσει το ομιχλώδες τοπίο των συμβασιούχων και να φανούμε ακόλουθοι στις προεκλογικές μας εξαγγελίες ως οφείλουμε, απέναντι όχι μόνο σ’ αυτούς που μας ψήφισαν αλλά απέναντι σ’ όλους τους Έλληνες.
      Στο Υπουργείο Πολιτισμού διατηρούμε το 20% των συμβασιούχων κινούμενοι πραγματικά στα όρια του προεδρικού διατάγματος, ώστε να βοηθήσουμε στην εύρυθμη λειτουργία του Υπουργείου από τη μία και από την άλλη να δημιουργήσουμε το πλέγμα αυτό της ομαλής μετάβασης από την εποχή της εργασιακής ομηρίας στην εποχή της εργασιακής ομαλότητας και της συνταύτισης της χώρας μας με την κειμένη κοινοτική νομοθεσία. 
      Δεύτερον, προχωρούμε άμεσα στις διαδικασίες που προβλέπει το προεδρικό διάταγμα για τη μονιμοποίηση όλων όσων από τους συμβασιούχους πληρούν τις προϋποθέσεις του διατάγματος. 
      Επιπροσθέτως αποφασίζουμε την επιπλέον μοριοδότηση όλων των συμβασιούχων που δεν θα ανανεωθούν οι συμβάσεις τους, ώστε να έχουν μία σημαντική βοήθεια σε μελλοντικούς διαγωνισμούς του Υπουργείου που θα οδηγήσουν στην οριστική επίλυση του προβλήματός τους. 
      Κυρίες και κύριοι συνάδελφοι, αν διαφωνείτε με τη δική μας μεθοδολογία, σας καλώ μαζί με τη διαφωνία σας να καταθέσετε και τις δικές σας προτάσεις. Για να ενημερωθεί επιτέλους ο ελληνικός λαός και για τις δικές σας θέσεις σχετικά μ’ αυτό το τόσο σημαντικό ζήτημα και να μη φθάνει στα αυτιά του μόνο η διαρκής και πάγια ένστασή σας απέναντι σε ό,τι γίνεται σ’ αυτόν τον τόπο για το καλό της ίδιας της κοινωνίας. 
      Μας κατηγορείτε  ότι επιδιώκουμε να κομματικοποιήσουμε το κράτος. Μας κατηγορείτε εσείς ότι εμείς επιδιώκουμε να κομματικοποιήσουμε το κράτος. Και προσπαθείτε δήθεν να σηκώσετε το θέμα της λίστας που κυκλοφόρησε η συνδικαλιστική οργάνωση της ΔΑΚΕ. 
      Κύριοι συνάδελφοι, στο Υπουργείο Πολιτισμού, δεν ξέρω αν σας έχουν ενημερώσει τα πολιτικά σας στελέχη που διετέλεσαν στην πολιτική ηγεσία και άσκησαν εξουσία στο Υπουργείο Πολιτισμού, υπάρχουν περίπου πέντε χιλιάδες μόνιμοι εργαζόμενοι και πέντε χιλιάδες συμβασιούχοι. Ξέρετε πόσο αριθμό ονομάτων μνημόνευσε η ΔΑΚΕ; Εξήντα επτά. Σας τιμά αυτό; Νομίζω όχι, βέβαια. 
      (Χειροκροτήματα από την πτέρυγα της Νέας Δημοκρατίας)
      Μπορείτε να μιλάτε εσείς ότι εμείς κομματικοποιήσαμε το κράτος; 
      Να σας ενημερώσω ότι σήμερα στο Υπουργείο Πολιτισμού δεν έχει γίνει καμία διοικητική μεταβολή. Να σας ενημερώσω επίσης ότι όλες οι προσλήψεις που έγιναν στο Υπουργείο Πολιτισμού έγιναν με αυστηρά κομματικά κριτήρια; Άλλωστε το αποδεικνύει η ΔΑΚΕ πρώτη με εξήντα επτά ονόματα. 
      Σας απαντώ, λοιπόν, και με πλήρη συνείδηση ότι μην προσπαθείτε να προβάλετε επάνω μας το δικό σας σύστημα διακυβέρνησης. Εμείς λειτουργούμε ως κυβέρνηση όλων των Ελλήνων και όχι ως γραφείο ευρέσεως εργασίας σε όσους έχουν στην κατοχή τους την κάρτα της κλαδικής του κόμματός σας. 
      (Χειροκροτήματα από την πτέρυγα της Νέας Δημοκρατίας)
      Είναι πραγματικά παράδοξο και έξω από κάθε λογική να μας προσάπτετε κατηγορίες για τον τρόπο λειτουργίας των συνδικαλιστικών φορέων. 
      Εμείς κυρίες και κύριοι, ασκούμε το κυβερνητικό έργο και έχουμε την ευθύνη της κυβερνητική πολιτικής. Δεν κηδεμονεύουμε τους συνδικαλιστές οι οποίοι είναι ελεύθεροι να προτείνουν ό,τι θέλουν. Αλλά είναι σημαντικό να καταλάβετε αξιότιμοι συνάδελφοι ότι εμείς λαμβάνουμε τις τελικές αποφάσεις  και αυτές θα είναι προς το δημόσιο συμφέρον και όχι υπέρ του ενός ή του άλλου συνδικαλιστικού φορέα. 
      Τέλος, κυρίες και κύριοι, είναι πραγματικά αξιοπρόσεκτο να μας κατηγορείτε ότι δεχτήκαμε τους συμβασιούχους στο Υπουργείο Πολιτισμού κάτω από το άγρυπνο μάτι των ΜΑΤ. 
      Το Υπουργείο Πολιτισμού τη συγκεκριμένη μέρα είχε έναν αυξημένο αριθμό αστυνομικών και όχημα για την αποφυγή πιθανής κατάληψης του κτιρίου. Και θέλω να σας διαβεβαιώσω ότι δεν σημειώθηκε το παραμικρό επεισόδιο. Είχα συνάντηση με το προεδρείο της ομοσπονδίας τους και η συγκέντρωση των συμβασιούχων έξω από την πόρτα του Υπουργείου έληξε μετά το πέρας της συνάντησης. Αλλά θα ήθελα να πω τα εξής: 
      Στο σπίτι του κρεμασμένου δεν μιλάνε ποτέ για σχοινί. Δεν είναι δυνατόν το ΠΑΣΟΚ, που αντιμετώπισε ακόμα και τους απόμαχους της ζωής, τους συνταξιούχους, κύριε Λιντζέρη, με ΜΑΤ και δακρυγόνα, να έρχεται τώρα και να προσπαθεί να διαστρεβλώσει την πραγματικότητα! 
      Επιτέλους, σε αυτήν εδώ την Αίθουσα θα πρέπει να υπερισχύσει και το μέτρο αλλά και η μνήμη. Γιατί οι πολιτικές μας αποφάσεις, κυρίες και κύριοι, μας ακολουθούν για πάντα και δεν ξεθωριάζουν μετά από λίγους μήνες. Ο τόπος έχει ανάγκη από μια υπεύθυνη Αντιπολίτευση, γιατί μόνο έτσι ισχυροποιείται το κοινοβουλευτικό μας σύστημα. Περιμένουμε από εσάς να δείξετε ανάλογα δείγματα στο άμεσο μέλλον και να μας επιτρέψετε να στήσουμε το κυβερνητικό μας έργο γι’ αυτό που μας επέλεξε ο Έλληνας και η Ελληνίδα στις 7 του Μάρτη. Γι’ αυτό θα κριθούμε –να είστε βέβαιοι- από την ίδια την κοινωνία.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα):  Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, η επίκαιρη επερώτηση των συναδέλφων μου του ΠΑΣΟΚ για την απόλυση δύο χιλιάδων  συμβασιούχων εργαζομένων στο Υπουργείο Πολιτισμού, θέτει ενώπιον της Βουλής ένα πολιτικό ζήτημα τεράστιας σημασίας. Η σαφής και πομπώδης προεκλογική υπόσχεση του κ. Καραμανλή για τη μονιμοποίηση διακοσίων πενήντα χιλιάδων συμβασιούχων ήταν ένα ζήτημα που κυριάρχησε στην τελευταία φάση της προεκλογικής αντιπαράθεσης. Επηρέασε το φρόνημα και την ψήφο του εκλογικού σώματος. Συνιστά θεμελιώδη πολιτική δέσμευση της Κυβέρνησης της Νέας Δημοκρατίας και μέτρο αξιοπιστίας του Πρωθυπουργού, προσωπικά, και όλης της κυβερνώσας παράταξης.
      Έχει, λοιπόν, πολύ μεγάλη σημασία μετά το περιβόητο προεδρικό διάταγμα για τη μετατροπή των συμβάσεων των συμβασιούχων σε συμβάσεις αορίστου χρόνου -τη λεγόμενη «μονιμοποίηση»- να δούμε ποια πρακτική εφαρμόζει η Κυβέρνηση στο πιο χαρακτηριστικό παράδειγμα, που είναι το Υπουργείο Πολιτισμού. 
      Και γιατί είναι χαρακτηριστικό παράδειγμα το Υπουργείο Πολιτισμού; 
      Πρώτον, γιατί έχει μεγάλό αριθμό συμβασιούχων. Περίπου πέντε χιλιάδες  άτομα εργάζονται με συμβάσεις ορισμένου χρόνου για λόγους που θα σας πω, για να το συνειδητοποιήσετε και εσείς και ο παριστάμενος κύριος Υφυπουργός.
      Δεύτερον, γιατί στο Υπουργείο Πολιτισμού για λόγους συμβολικούς -δηλαδή για λόγους που συνδέονται με τη συνέχεια της προεκλογικής υποσχεσιολογίας και δημαγωγίας-, κατ’ όνομα τουλάχιστον, Υπουργός είναι ο ίδιος ο Πρωθυπουργός. 
      Έχει πολύ μεγάλη σημασία, λοιπόν, να δούμε πώς η Κυβέρνηση χειρίζεται στην πράξη και μετά τη δημοσίευση του προεδρικού διατάγματος για τους συμβασιούχους το ζήτημα αυτό στο Υπουργείο που συνδέεται με τα κατ’ εξοχήν συγκριτικά πλεονεκτήματα της χώρας μας, που είναι το Υπουργείο Πολιτισμού. Στο Υπουργείο όπου Υπουργός είναι ο ίδιος ο Πρωθυπουργός και στο Υπουργείο όπου έχουμε μεγάλο αριθμό ενδιαφερομένων. Η εφαρμογή των διατάξεων του προεδρικού διατάγματος γίνεται με τον πιο προκλητικό -και κοινωνικά και πολιτικά- τρόπο. Αν αυτό συμβαίνει στο Υπουργείο Πολιτισμού, όπου εκτίθεται ο ίδιος ο κ. Καραμανλής προσωπικά, αν αυτό συμβαίνει στο Υπουργείο Πολιτισμού που καλείται πρώτα απ’ όλα τα άλλα Υπουργεία να διαχειριστεί τη μεταολυμπιακή κλίμακα και τη μεταολυμπιακή προσδοκία της χώρας μας, φανταστείτε τι γίνεται αλλού. 
      Το ζήτημα δεν αφορά καθόλου τον παριστάμενο Υφυπουργό. Θεωρώ ότι δεν έχει καμία ευθύνη. Δεν αφορά επίσης καθόλου την αναπληρωτή Υπουργό Πολιτισμού. Αφορά ευθέως και προσωπικά την αξιοπιστία και το κύρος του Πρωθυπουργού της χώρας.
      (Χειροκροτήματα από την πτέρυγα του ΠΑΣΟΚ)
      Υπάρχει, όμως, και ένα δεύτερο ζήτημα το οποίο τίθεται με την επερώτηση: Το κοινωνικό ζήτημα.
      Όταν έχεις με μια πράξη και με τέτοια σκληρότητα απόλυση δύο χιλιάδων ανθρώπων, δηλαδή, τη δημιουργία προβλήματος ανεργίας και απασχόλησης σε δύο χιλιάδες οικογένειες, και μετά από λίγες μέρες σε άλλους χίλιους πεντακόσιους με μαθηματική βεβαιότητα, γιατί θα εφαρμοστούν οι ίδιες διατάξεις με την ίδια λογική, έχεις να αντιμετωπίσεις ένα τεράστιο κοινωνικό πρόβλημα. Και αν ταυτόχρονα προσληφθούν άλλοι τρεισήμισι χιλιάδες άνθρωποι, οι οποίοι θα έχουν την προσδοκία μιας τακτοποίησης, ενώ οι απολυόμενοι θα επιδιώκουν τη μονιμοποίησή τους με τις διατάξεις του νέου προεδρικού διατάγματος και της κοινοτικής οδηγίας, αντιλαμβάνεσθε ότι διαμορφώνουμε τις συνθήκες μιας κοινωνικής αναταραχής, ενός κοινωνικού μετώπου, μιας «κόλασης» στην κλίμακα του Υπουργείου Πολιτισμού.
      Το ίδιο, όμως, συμβαίνει γενικά στο χώρο του δημοσίου και του ευρύτερου δημόσιου τομέα, όπου η προεκλογική δημαγωγία και η υπόσχεση για τη μονιμοποίηση ούτε λίγο ούτε πολύ, διακοσίων πενήντα χιλιάδων ανθρώπων από τα χείλη του κ. Καραμανλή, δημιουργεί εντάσεις, προσδοκίες και τώρα κοινωνική κρίση.
      Και υπάρχει βέβαια και ένα πολιτιστικό ζήτημα. Εάν το Υπουργείο Πολιτισμού, όπως είπαν οι συνάδελφοί μου προηγουμένως, χάνει ξαφνικά το 35% ή το 40% του έμψυχου δυναμικού του, πώς θα διαχειριστεί όχι τις μεταολυμπιακές του υποθέσεις αλλά και τις τρέχουσες, τις συμβατικές του δραστηριότητες; Πώς θα διαχειριστεί τη σχέση του με τους πολίτες, τις σωστικές ανασκαφές, όχι τις μεγάλες συστηματικές ανασκαφές; Πώς θα λειτουργήσουν τα νέα μουσεία, που αφειδώς εγκαινίαζε η Κυβέρνηση της Νέας Δημοκρατίας, επειδή τα είχαμε φτιάξει; Πώς θα λειτουργήσουν οι νέοι, ωραίοι, διαμορφωμένοι αρχαιολογικοί χώροι, που επίσης εγκαινιαζόντουσαν μέσα στο εξάμηνο της ολυμπιακής ευφορίας; Πώς θα λειτουργήσουν τα εκπαιδευτικά προγράμματα; Πώς θα γίνει όλη αυτή η μεταολυμπιακή Ελλάδα του τουρισμού, του πολιτισμού, των υπηρεσιών και της ανάπτυξης; Με ποιους;
      Μήπως δεν χρειάζονται οι εργαζόμενοι αυτοί; Προφανώς χρειάζονται. Γι’ αυτό και είναι απολύτως ανακριβείς οι ισχυρισμοί που κατ’ εντολήν του Πρωθυπουργού και Υπουργού του ανέπτυξε προηγουμένως ο κύριος Υφυπουργός Πολιτισμού. Ευτυχώς δεν ανέπτυξε κάποιο λειτουργικό, οικονομικό ή πραγματικό επιχείρημα. Το μόνο επιχείρημα που αναπτύσσει η Κυβέρνηση είναι –άκουσον, άκουσον!- νομικό. Δηλαδή, λέει ότι το διάταγμα που η ίδια πρότεινε στο Συμβούλιο της Επικρατείας και η ίδια δημοσίευσε δεν επιτρέπει την παράταση των συμβάσεων των συμβασιούχων, οι οποίοι έχουν υποβάλει αιτήσεις για να μονιμοποιηθούν, ενώ θα μπορούσε η ίδια να έχει διαμορφώσει διαφορετικά το διάταγμα, να το έχει συμπληρώσει με νόμο ή με νεότερο διάταγμα ή –απλούστερο- να το ερμηνεύσει με τρόπο τέτοιο, που να μην επιβάλλει την απόλυση τόσων χιλιάδων ανθρώπων, οι οποίοι όχι απλώς εργάζονται και προσφέρουν, αλλά και αναμένουν τη μονιμοποίησή τους.
      Το επιχείρημα ποιο είναι; Ότι φταίει το ΠΑΣΟΚ, γιατί κράτησε τους συμβασιούχους σε όλο το δημόσιο και τον ευρύτερο δημόσιο τομέα σε κατάσταση ομηρίας. Και σας απάντησαν οι συνάδελφοί μου ότι εμείς καταβάλαμε το πολιτικό κόστος. Και θα συνομολογήσω, με ρητό και απερίφραστο τρόπο, ότι κακώς δεν λύσαμε το θέμα αυτό. Έπρεπε να το έχουμε λύσει, σύμφωνα με την οδηγία της Ευρωπαϊκής Ένωσης, πολύ πριν τις εκλογές και πολύ πριν την προεκλογική ένταση.
      Ειδικά όμως, στο Υπουργείο Πολιτισμού, κυρίες και κύριοι συνάδελφοι, είχα φροντίσει να διαμορφωθούν οι προϋποθέσεις μονιμοποίησης των συμβασιούχων με μια σειρά από διατάξεις, οι οποίες επέτρεπαν και τη δικαστική τους τακτοποίηση. Γιατί ειδικά στο Υπουργείο Πολιτισμού υπάρχει διάταξη η οποία προβλέπει ότι το Υπουργείο Πολιτισμού και το Ταμείο Διαχείρισης Πιστώσεων για την Εκτέλεση Αρχαιολογικών Έργων νοούνται ως ίδιος φορέας. Και αυτή η διάταξη περιλαμβάνεται στον κορμό του νόμου 2190, στο άρθρο 17. Έχουμε προβλέψει επίσης παράταση του ορίου ηλικίας για την πρόσληψη στο Δημόσιο στο 45ο έτος για το επιστημονικό προσωπικό. Και έχουμε προβλέψει τρεισήμισι χιλιάδες θέσεις, νέες οργανικές θέσεις έτσι, ώστε να υπάρχει προφανές και αυταπόδεικτο το επιχείρημα ότι οι εργαζόμενοι αυτοί καλύπτουν πάγιες και διαρκείς ανάγκες, γιατί υπάρχουν νομοθετημένες και κενές οργανικές θέσεις.
      Και ενώ υπάρχει όλος αυτός ο νομοθετικός εξοπλισμός και ενώ τα έχω πει αυτά και στον κύριο Υπουργό Εσωτερικών και με το γνωστό υπόμνημά μου στο Συμβούλιο της Επικρατείας για να γίνει σωστά η προετοιμασία και η επεξεργασία του προεδρικού διατάγματος των συμβασιούχων, το Υπουργείο Πολιτισμού, αντί να ενεργοποιήσει το διάταγμα, αντί  να θέσει σε λειτουργία το υπηρεσιακό του συμβούλιο και να θεωρήσει ότι όλες οι αιτήσεις των ανθρώπων αυτών που δουλεύουν επί χρόνια με διακοπή η οποία τύποις είναι μεγαλύτερη του τριμήνου, αλλά ουσιαστικά είναι μικρότερη του τριμήνου (διότι στο μεταξύ εργάζονται στο Ταμείο Διαχείρισης Πιστώσεων για την εκτέλεση αρχαιολογικών έργων που είναι ίδιος φορέας σύμφωνα με τον ν. 2190), αντί να τους μονιμοποιήσει κατ’ εφαρμογή όλων αυτών των διατάξεων, έρχεται και τους απολύει, παραβιάζοντας την οδηγία, την υφιστάμενη εθνική νομοθεσία και ερμηνεύοντας με τον πιο ακραίο, με τον πιο προκλητικό, με τον πιο σκληρό τρόπο το δικό της διάταγμα. Το οποίο, όπως ειπώθηκε από τους συναδέλφους μου, στην παράγραφο 2 του άρθρου 6 προβλέπει ότι δεν ισχύει το όριο των 24 μηνών απασχόλησης για τους συμβασιούχους με σύμβαση εργασίας ορισμένου χρόνου, όταν πρόκειται για απασχολούμενους σε επιχορηγούμενα ή επιδοτούμενα ή χρηματοδοτούμενα καθ’ οιονδήποτε τρόπο προγράμματα. Και αν υπήρχε πρόβλημα για την εφαρμογή αυτής της διάταξης στο Υπουργείο Πολιτισμού, υπάρχει νομοθεσία που επιτρέπει τη συγκρότηση επιτροπών μεγάλων έργων για τα αρχαιολογικά και αναστηλωτικά έργα στο Ταμείο Διαχείρισης Πιστώσεων. Όλα αυτά είναι χρηματοδοτούμενα προγράμματα και θα μπορούσαν στο μεταξύ όλοι οι απολυόμενοι να εργάζονται εκεί έως ότου μονιμοποιηθούν όπως δικαιούνται και όπως θα το πετύχουν είτε διοικητικά είτε δικαστικά. 
      Αλλά η λογική σας ποια είναι: Η λογική σας είναι προκλητική. Την είπε προηγουμένως ο κ. Τατούλης, σύμφωνα με τις οδηγίες του κ. Καραμανλή: «Τους είχατε σε ομηρία». Και το ερώτημα είναι: Εμείς είχαμε «όμηρους» εργαζόμενους και σεις έχετε «ελεύθερους» απολυμένους. Τι θα διαλέξει ο ενδιαφερόμενος; Να είναι «όμηρος» στη δουλειά του ή «ελεύθερος» στο δρόμο και χωρίς εργασία; 
      Αυτή είναι η αντίληψη της Νέας Δημοκρατίας για το «κοινωνικό κέντρο», για το μεσαίο χώρο, για το κοινωνικό κράτος και για τη δεξιά σοσιαλδημοκρατία Καραμανλικού τύπου, όπως αυτή που προσπαθείτε να μας εμφανίσετε την τελευταία περίοδο, με αφορμή και την επέτειο των 30 ετών από την ίδρυση του κόμματος της Νέας Δημοκρατίας.
      Άρα λοιπόν, κυρίες και κύριοι συνάδελφοι, εδώ δεν έχουμε το πρόβλημα ενός Υπουργείου ή δύο ή τρεισήμισι ή πέντε χιλιάδων εργαζομένων, έχουμε το πρόβλημα της σχέσης της Κυβέρνησης της Νέας Δημοκρατίας με τον εαυτό της και την προεκλογική της αξιοπιστία και το πρόβλημα της σχέσης της δικής σας με την κοινωνία. Διότι εσείς νομίζετε ότι η πολιτική και κοινωνική ηγεμονία διαμορφώνεται με πολιτικούς χειρισμούς, με την επάνοδο στη σκανδαλολογία  και στο κλίμα του 1989, ότι διαμορφώνεται ως παίγνιο γύρω από τους θεσμούς και ιδίως γύρω από την εκλογή του Προέδρου της Δημοκρατίας. Δεν είναι έτσι. Οι πολίτες είναι ενήμεροι, είναι ευφυείς, είναι πάρα πολύ αυστηροί με όλους μας. Και απέναντι σε μας το έδειξαν αλλά, απέναντι σε σας θα το δείξουν με πολύ πιεστικό και σκληρό τρόπο και δεν αντιλαμβάνονται αυτού του τύπου την πολιτική. Αντιλαμβάνονται μια πολιτική ευθύνης, ειλικρίνειας, που εξηγεί τι κάνουμε και γιατί το κάνουμε. 
      Άρα εδώ, όταν δεν υπάρχει νομικός λόγος, όταν δεν υπάρχει λόγος λειτουργικός, ποιος λόγος υπάρχει; Άναυδος άκουσα τον κύριο Υφυπουργό να ομολογεί το λόγο. Ο λόγος είναι αμιγώς μικροκομματικός. Ο κύριος Υφυπουργός, ούτε λίγο ούτε πολύ, όχι απλώς δεν κατήγγειλε τη συμπεριφορά της ΔΑΚΕ που κυκλοφορεί ενσφράγιστες και ενυπόγραφες προτάσεις για τα «δικά της παιδιά» στο Υπουργείο Πολιτισμού, όχι απλώς δεν κρατάει αποστάσεις, όπως έκαναν, ευφυώς φερόμενοι άλλοι συνάδελφοί του, όπως εν μέρει η κ. Γιαννάκου ή ο κ. Νικήτας Κακλαμάνης, αλλά ουσιαστικά τι έκανε; Έψεξε τη ΔΑΚΕ του Υπουργείου Πολιτισμού, γιατί δεν βρήκε παραπάνω από 67 ονόματα να δηλώσει! 
      ΚΩΝΣΤΑΝΤΙΝΟΣ ΤΑΣΟΥΛΑΣ: Πού να τα βρει; 
      ΕΥΑΓΓΕΛΟΣ ΒΕΝΙΖΕΛΟΣ: Όχι γιατί υπάρχει ένδεια κομματικών φίλων της Νέας Δημοκρατίας, αλλά γιατί προφανώς εμείς και τα Μέσα Ενημέρωσης δεν βρήκαμε τα άλλα ενυπόγραφα σημειώματα και βρήκαμε ένα δειγματοληπτικά. Αλλά ξέρετε πόσες υπηρεσίες του Υπουργείου Πολιτισμού προσλαμβάνουν για τις ανάγκες τους έκτακτο προσωπικό με τα κριτήρια του νόμου και με διαδικασίες που ελέγχονται από αμιγώς διοικητικά όργανα και πρόσωπα και όχι πολιτικά; Εκατόν είκοσι πέντε υπηρεσίες σε όλη την Ελλάδα. 
      Φαντασθείτε ότι αυτό το έγγραφο, το περιβόητο, αφορούσε μια υπηρεσία, μία γενική διεύθυνση και υπολείπονται άλλες εκατόν είκοσι τέσσερις υπηρεσίες, οι οποίες εφαρμόζουν το ίδιο σύστημα και την ίδια διαδικασία.
      Τι σημαίνει αυτό, κυρίες και κύριοι συνάδελφοι της Νέας Δημοκρατίας; Σημαίνει ότι το πρόβλημά σας είναι πρόβλημα βαθύτατα πολιτικό και ιδεολογικό. Η αμηχανία είναι έκδηλη τώρα που τελείωσε η κεκτημένη ταχύτητα της ολυμπιακής προετοιμασίας. Εμείς περιμέναμε να έρθει ο κ. Καραμανλής στη Διεθνή Έκθεση Θεσσαλονίκης και να εξαγγείλει το μεταολυμπιακό πρόταγμα, το μεταολυμπιακό όραμα της χώρας.
      Αντ’ αυτού τι είδαμε; Είδαμε την «απογραφή», η οποία αιχμαλωτίζει τη χώρα και την Κυβέρνηση και τον ελληνικό λαό –ένα πλήγμα δηλαδή στην αξιοπιστία της χώρας. Είδαμε την αδυναμία λειτουργίας, με αφορμή τις κρίσεις του Σινούκ και των μετεγγραφών. Και επίσης είδαμε τη σκανδαλολογία, η οποία είναι επαναφορά στο σενάριο του 1989, το οποίο, κυρίες και κύριοι συνάδελφοι της Νέας Δημοκρατίας 
      –προσέξτε με- έχει ένα τελευταίο κεφάλαιο. Αυτό ήταν η επιτάχυνση της πτώσης της Κυβέρνησης της Νέας Δημοκρατίας και η επίσπευση της επανόδου του ΠΑΣΟΚ στην εξουσία. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, δύο είναι οι καταλυτικοί αριθμοί που ορίζουν τα δίκαια και τα άδικα αυτής της συζητήσεως. Ο πρώτος αριθμός είναι κάπου εξήντα επτά ταλαίπωροι Νεοδημοκράτες, πασχίζοντες να δούνε Θεού πρόσωπο στο Υπουργείο Πολιτισμού, έναντι δέκα χιλιάδων. Εκτιμήστε αυτόν τον αριθμό. Και δεν είναι ότι δεν βρήκαν οι κομματικές υπηρεσίες 
      -τεκμηρίωση του ΠΑΣΟΚ- τα άλλα σημειώματα.
      Έτσι είναι δυστυχώς τα πράγματα. Και ο κ. Βενιζέλος κατέφυγε στο τέχνασμα να πει, σαν δικηγόρος χαμένης υποθέσεως, ότι είχαμε εκατόν σαράντα έξι υπηρεσίες, τα εξήντα επτά ονόματα ήταν από μία γενική διεύθυνση. Πέστε μας και πόσες άλλες γενικές διευθύνσεις και μην πηγαίνετε στη σύγχυση γενικών διευθύνσεων με υπηρεσίες.
      Ο δεύτερος αριθμός έχει να κάνει με πέντε χιλιάδες συμβασιούχους του Υπουργείου Πολιτισμού έναντι εξακοσίων χιλιάδων ανέργων της ελληνικής κοινωνίας, κυρίες και κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      Και αυτό σας το λέω μήπως σας αφυπνίσω επιτέλους. Ταμπουρώνεστε με κεκτημένη φορά πίσω από τους συμβασιούχους, των οποίων ασφαλώς γίνεστε προστάτες και «Ηρακλής», ξεχνώντας την παράγραφο της ομηρίας. Προστάτες και «Ηρακλής» όμως θα έπρεπε να ήσασταν, να ήμασταν, και για τις εξακόσιες χιλιάδες ανέργους.
      Ξέρετε τι μας λένε για τη δραματική ανισότητα σε αυτήν την ελληνική κοινωνία και σ’ αυτόν το μονοψωνιακό χώρο της απασχόλησης, που λένε όλοι, στο δημόσιο; Κάποιοι συμβασιούχοι του ΠΑΣΟΚ έφαγαν ψωμί ως περίεργοι συμβασιούχοι, που έβρισκαν διαβατήριο για τη δημόσια υπηρεσία από τις κομματικές οργανώσεις του ΠΑΣΟΚ και κάποιες εκατοντάδες χιλιάδες άλλοι δεν έφαγαν ψωμί. Μας λένε ακόμη, αιτιώμενοι εμάς και το προεδρικό διάταγμα: «Εσείς τους τακτοποιείτε αυτούς για να τρώνε ψωμί διά βίου και διά βίου εμείς να τους κοιτάμε». Εκείνοι έχουν δίκιο.
      Έτσι είναι η παράστασις, έτσι είναι το φαινόμενον. Κι εμείς καθόμαστε ως ελληνική κοινωνία και παρατηρούμε τώρα την εφαρμογή του προεδρικού διατάγματος και ως ΠΑΣΟΚ ελέγχουμε με τόση ακρισία και τόσο φανατισμό την εφαρμογή του προεδρικού διατάγματος!
      Σας θυμίζω –και υπέγραψε ο κ. Βενιζέλος προς τιμήν του το σχετικό συνηγορητικό υπόμνημα προς το Συμβούλιο της Επικρατείας- ότι το Προεδρικό διάταγμα δεν συνετάγη εν αυθαιρεσία ή όπως θα ήθελε ο κ. Παυλόπουλος και η Νέα Δημοκρατία. Το προεδρικό διάταγμα συνετάγη επί τη βάσει τριών κριτηρίων: Πρώτον, ό,τι έτασσε η απόφαση της Ευρωπαϊκής Ένωσης. Δεύτερον, ό,τι έτασσε και τάσσει το ελληνικό Σύνταγμα και, τρίτον, ό,τι έτασσαν και τάσσουν οι αποφάσεις, η νομολογία των ανωτάτων δικαστηρίων της χώρας. Κι έτσι κατ’ αντικειμενικό τρόπο -όχι κατά ενδιάθετες βουλήσεις και υποκειμενικές προθέσεις της Νέας Δημοκρατίας- βγήκαν οι προϋποθέσεις του διατάγματος που εφαρμόζεται τώρα για τους συμβασιούχους, με την εύνοια υπέρ των συμβασιούχων.
      Κάνω εδώ μια παρένθεση: Όποιος ξαναπεί ότι ο Καραμανλής είπε τον αριθμό «250.000» –μέχρι τώρα συγχωρείστε- θα είναι κοινός συκοφάντης.
      (Χειροκροτήματα από την πτέρυγα της Νέας Δημοκρατίας)
      Παρακαλώ!
      ΕΥΑΓΓΕΛΟΣ ΒΕΝΙΖΕΛΟΣ: Επιτρέπετε μια διακοπή;
      ΒΥΡΩΝ ΠΟΛΥΔΩΡΑΣ: Όχι, δεν έχετε την άδεια από μένα. 
      ΕΥΑΓΓΕΛΟΣ ΒΕΝΙΖΕΛΟΣ: Εγώ θα ήθελα να προτείνω στην κυρία  Πρόεδρο…
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Βενιζέλο, δεν δέχεται διακοπή ο ομιλητής. Σας παρακαλώ πολύ! Στη δευτερολογία σας θα πείτε ό,τι θέλετε.
      ΒΥΡΩΝ ΠΟΛΥΔΩΡΑΣ: Δεν έχετε την άδεια από μένα.
      ΕΥΑΓΓΕΛΟΣ ΒΕΝΙΖΕΛΟΣ: Γιατί δεν δέχεστε τη διακοπή, κύριε συνάδελφε; 
      ΠΡΟΕΔΡΟΣ ( Άννα Μπενάκη - Ψαρούδα): Κύριε Βενιζέλο, δεν έχετε το λόγο.
      ΒΥΡΩΝ ΠΟΛΥΔΩΡΑΣ: Ηρεμήστε!  Εγώ δεν επιτρέπω διακοπή τώρα.
      ΕΥΑΓΓΕΛΟΣ ΒΕΝΙΖΕΛΟΣ: Τη φοβάστε; Ο κ. Πολύδωρας δεν φοβάται τις διακοπές.
      ΒΥΡΩΝ ΠΟΛΥΔΩΡΑΣ: Στο τέλος, αφού ηρεμήσετε πρώτα, για να μην πέσετε σε ένα δεύτερο ολίσθημα, καθώς έχετε χάσει την ηρεμία σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Συνεχίστε, κύριε Πολύδωρα, την αγόρευσή σας.
      ΕΥΑΓΓΕΛΟΣ ΒΕΝΙΖΕΛΟΣ: Θα μου δώσετε το λόγο αμέσως μετά, κυρία Πρόεδρε, για να απαντήσω σ’ αυτό το σημείο.
      ΒΥΡΩΝ ΠΟΛΥΔΩΡΑΣ: Βεβαίως.
      Εγώ, λοιπόν, σας υπενθυμίζω ότι ο διάλογος στην τηλεόραση είχε ως εξής. Και αυτό είναι κοινό κτήμα, υπάρχουν πρακτικά, υπάρχουν βίντεο, υπάρχουν όλα. 
      Λέει ο Καραμανλής: Πρόθεσή μας είναι να τακτοποιήσουμε το μεγάλο θέμα- δράμα των συμβασιούχων, να διακόψουμε την πολιτική ομηρία, στην οποία πολιτική ομηρία τους κρατεί το ΠΑΣΟΚ τόσα χρόνια. 
      Δημοσιογράφος: «Μα, λένε ότι είναι διακόσιες πενήντα χιλιάδες».
      Το παρακάμπτει ο Καραμανλής και λέει ξανά: Η πρόθεσή μας είναι να τακτοποιήσουμε τους συμβασιούχους, να φύγουν από αυτή την ομηρία, την κατάσταση της ομηρίας.
      Συνεπώς, ανακριτικά, δημοσιογραφικά και μη διαστρεβλωτικά, με καλή θέληση δηλαδή, πού φαίνεται ότι ο Καραμανλής δεσμεύθηκε για διακόσιες πενήντα χιλιάδες; Από πουθενά. Και επιπλέον, για να δείτε το αβάσιμο αυτού του ισχυρισμού, του συκοφαντικού, –γιατί αλλιώς δεν μπορεί να σταθεί- σας λέω το εξής απλούστατο, λογικής επιχείρημα: Και αν δεν ήσαν διακόσιες πενήντα χιλιάδες, θα εφεύρισκε ο Καραμανλής διακόσιες πενήντα χιλιάδες για να μονιμοποιήσει;
      Συνεπώς καιρός είναι να εγκαταλείψετε όσο γίνεται πιο νωρίς αυτά τα έωλα επιχειρήματα, τα εντελώς διαστρεβλωτικά και να προσγειωθείτε στην πραγματικότητα που λέει –όπως σας είπε ο κ. Τατούλης κι όπως σας λέω κι εγώ- τα εξής: εσείς δημιουργήσατε και το στρατό των συμβασιούχων στο Υπουργείο Πολιτισμού. Είχατε την ευχέρεια –σας το είπε ο κ. Τατούλης- να τους τακτοποιήσετε με τα κριτήρια τα μεγάθυμα, τα φιλεργατικά, όπως εσείς τα εννοείτε. Δεν το πράξατε. Το πράττουμε εμείς. Και σας λέμε ότι το πράττουμε εμείς για την τακτοποίηση των συμβασιούχων, γιατί έχουμε θέσει προς εφαρμογή το προεδρικό διάταγμα κι έχουμε δεσμευθεί και για το νόμο περί μοριοδότησης. Το είπε ο κ. Τατούλης. Συνεπώς η επερώτησή σας σας εκθέτει. Σας εκθέτει διότι δεν μπορείτε να την υποστηρίξετε εξαιτίας του βάρους, της ενοχής που έχετε για την ομηρία και σας εκθέτει ενώπιον εκείνων των χιλιάδων, εκατοντάδων χιλιάδων ανέργων, που δεν έχουν την ευκαιρία να είναι έκτακτοι στο Υπουργείο Πολιτισμού.
      Τέλος, θέλω να σας πω μια παρατήρηση κοινοβουλευτικής τάξεως. Ο κ. Βενιζέλος υπετίμησε τον παριστάμενο Υφυπουργό Πολιτισμού και ήθελε να αναχθεί, επιλέγοντας το επίπεδό του, στον Υπουργό Πολιτισμού, Κωνσταντίνο Καραμανλή. Είναι λάθος. Εδώ είναι η Κυβέρνηση, παρισταμένη διά του Υφυπουργού Πολιτισμού, για να απαντήσει η ίδια με τα επιχειρήματά της στην επερώτησή σας και όχι για να τακτοποιήσει τις φιλοδοξίες του κ. Βενιζέλου, ο οποίος επιλέγει κάποιο επίπεδο και τα παρόμοια.
      (Χειροκροτήματα από την πτέρυγα της Νέας Δημοκρατίας)
      Εδώ η κοινοβουλευτική τάξη ορίζει ρόλους, πρόσωπα και θέματα προς συζήτηση. Ο Καραμανλής είναι Υπουργός Πολιτισμού για το συμβολισμό, ο οποίος συμβολισμός είναι πράγματι υψηλά. Έχει  να κάνει με τους Ολυμπιακούς Αγώνες, έχει να κάνει με τη μεταολυμπιακή εποχή, έχει να κάνει με το σχήμα που θέλει να εκπέμψει αυτή η Κυβέρνηση ότι πολιτισμός και παιδεία είναι προϋποθέσεις ηθικής τάξεως αλλά και πρακτικής πολιτικής για τον τουρισμό, για την οικονομική ανάπτυξη κλπ. και όχι φυσικά για τη διαχείριση των ανομημάτων του ΠΑΣΟΚ που έχουν να κάνουν με τις τρεις-τέσσερις χιλιάδες συμβασιούχους.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Τι θέλετε, κύριε Βενιζέλο;
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Ακούστε με, κύριε Βενιζέλο. Δικαίωμα παρεμβάσεως δεν έχετε. Έχετε δικαίωμα δευτερολογίας.
      ΕΥΑΓΓΕΛΟΣ ΒΕΝΙΖΕΛΟΣ: Θέλω το λόγο επί του Κανονισμού. 
      ΠΡΟΕΔΡΟΣ (Άννα Μπενάκη-Ψαρούδα): Επί του Κανονισμού υπάρχει άλλος τρόπος να ζητήσετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Όχι, όχι. Σας παρακαλώ.
      ΠΡΟΕΔΡΟΣ (Άννα Μπενάκη-Ψαρούδα): Ακούστε με πρώτα, να τελειώσω. Έχετε δικαίωμα δευτερολογίας οκτώ λεπτά και τριτολογίας πέντε λεπτά. Εάν θέλετε οπωσδήποτε αυτήν τη στιγμή να πείτε κάτι, ο χρόνος που θα χρησιμοποιήσετε θα αφαιρεθεί από τη δευτερολογία σας. 
      ΕΥΑΓΓΕΛΟΣ ΒΕΝΙΖΕΛΟΣ: Να αφαιρεθεί, κυρία Πρόεδρε, για να διευκολύνω τη διαδικασία. Αφαιρέστε μου ένα λεπτό.
      Επειδή ο κ. Πολύδωρας απηύθυνε ευθεία και έντονη πρόκληση σε σχέση με την προεκλογική δήλωση και δέσμευση του κυρίου Καραμανλή, που αναφέρθηκε ρητά σε διακόσιες πενήντα χιλιάδες συμβασιούχους, θα ήθελα να πω ότι ο κ. Καραμανλής και αναφέρθηκε ρητά στον τηλεοπτικό σταθμό «ALPHA» στην πρωινή εκπομπή του κ. Αυτιά σε διακόσιες πενήντα χιλιάδες συμβασιούχους –ρητά και κατηγορηματικά- και δεν ήξερε πόσοι είναι οι συμβασιούχοι στον ευρύτερο δημόσιο τομέα…
      (Θόρυβος στην Αίθουσα)
      …γιατί έχουν υποβληθεί έως τώρα με βάση το νέο προεδρικό διάταγμα μόνο ογδόντα χιλιάδες αιτήσεις.
      Θέτω το ερώτημα σε εσάς, κυρία Πρόεδρε της Βουλής. Προβλέπει ο Κανονισμός –κατά τη γνώμη σας- τη δυνατότητα εγκατάστασης μηχανισμού προβολής μαγνητοσκοπημένης ταινίας εδώ, για να δούμε όλοι μαζί τον κ. Καραμανλή να μιλά στην τηλεόραση προεκλογικά για διακόσιες πενήντα χιλιάδες συμβασιούχους;
      (Χειροκροτήματα από την πτέρυγα του ΠΑΣΟΚ)
      Βάλτε το βίντεο να το δούμε εδώ!
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Βενιζέλο.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος κ. Ιωάννης Πατσιλινάκος.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κυρία Πρόεδρε.
      Συζητάμε το μεγάλο πρόβλημα της ανεργίας και της απόλυσης συμβασιούχων του Υπουργείου Πολιτισμού, ένα θέμα για το οποίο είναι τεράστιες οι ευθύνες και του ΠΑΣΟΚ και της Νέας Δημοκρατίας. Το ΠΑΣΟΚ εξέθρεψε ένα πολύ μεγάλο πρόβλημα -πάντα σε συνεργασία με τη Νέα Δημοκρατία- και η Νέα Δημοκρατία τώρα το διαχειρίζεται και το ΠΑΣΟΚ κάνει ότι το αντιπολιτεύεται. 
      Πιστεύω λοιπόν ότι ΠΑΣΟΚ και Νέα Δημοκρατία έχουν μπει σε ένα κλίμα προεκλογικής υποσχεσιολογίας που ουδέποτε μπορούν να ικανοποιήσουν. Η ομηρία, η εκλογική ψηφοθηρία, η πολιτική και εργασιακή εκμετάλλευση είναι τα χαρακτηριστικά που δίδονται σ’ αυτές τις προσλήψεις πέρα από κανονισμούς και κανόνες. 
      Ο νόμος του ΑΣΕΠ επαγγέλλετο τη διαφάνεια, μια διαφάνεια που δυστυχώς ελάχιστα προσέφερε και κατέληξε σε απαγόρευση προσλήψεων. Στους δήμους για να διοριστεί ένα άτομο εξειδικευμένο υπήρχαν διαδικασίες τριών και πέντε ετών και πολλές φορές δυστυχώς ήταν άμεσες και επείγουσες οι ανάγκες.
      Η συρρίκνωση του δημόσιου τομέα έγινε και με το παραπάνω και ο ιδιώτης μπορούσε να μπαίνει στο δημόσιο και να παίρνει κομμάτια του δημοσίου. Η κοινοτική οδηγία 70/99 εφησύχαζε και εφησυχάζει ακόμη πολλούς από τους εργαζόμενους τάζοντάς τους ότι κάποτε θα τους δικαιώσει. Συμβιβασμένες συνδικαλιστικές ηγεσίες και πολλοί από εδώ μέσα από τα μέλη της Βουλής έταζαν ότι θα λύσει το πρόβλημα η κοινοτική οδηγία. 
      Το πραγματικό πρόσωπο του ΠΑΣΟΚ και της Νέας Δημοκρατίας το είδαμε στην Αναθεώρηση του Συντάγματος. Εκεί με απόλυτη και αγαστή συνεργασία ψήφισαν ότι η σύμβαση ορισμένου χρόνου δεν γίνεται ποτέ αορίστου. Αφού, λοιπόν, είχε έτσι διογκωθεί ο όγκος και η ποσότητα των συμβασιούχων ήταν συνταγματική επιταγή να παραμείνουν σ’ αυτήν την ομηρία, να παραμείνουν όπως ήταν και στο παρελθόν. Αλήθεια, θέλουν τα δύο κόμματα να μειωθεί η ανεργία; Φωνάζουν πως ναι, αλλά η απάντηση είναι όχι. Έχουν προχωρήσει στην κατεδάφιση των εργασιακών σχέσεων, στη μερική απασχόληση, στα ελαστικά ωράρια, σε χίλια δυο, που οι αναδιαρθρώσεις του κεφαλαίου και οι ιδιωτικοποιήσεις επιβάλλουν. Και οι αντιστάσεις των εργαζομένων είναι αυτές που κυρίως προσπαθούν να σταματήσουν αυτόν τον κατήφορο. 
      Πάρτε, για παράδειγμα, το Υπουργείο Πολιτισμού. Πιστεύω ότι δεν έχει λήξει μέχρι πού το ιδιωτικό κεφάλαιο θέλει να πάρει κομμάτια του Υπουργείου και γι’ αυτό το Υπουργείο είναι ανίκανο να προχωρήσει σε μονιμοποιήσεις. Ο προηγούμενος Υπουργός είχε απαντήσει τον Οκτώβρη του 2003 ότι δεν πρέπει να γίνουν άλλες μονιμοποιήσεις στο Υπουργείο Πολιτισμού. 
      Αφού, λοιπόν, κομμάτια του Υπουργείου παίζονται ακόμη στο ποιος θα τα πάρει, πότε και με ποιους όρους, οι μόνοι που έχουν ουσιαστική αντίσταση σ’ αυτήν την ιδιωτικοποίηση είναι οι εργαζόμενοι –και μάλιστα οι μόνιμοι- των Υπουργείων. Γι’ αυτό δεν υπάρχει καμία πρόθεση και από την Κυβέρνηση και από την Αξιωματική Αντιπολίτευση να προχωρήσει η αποκατάσταση των συμβασιούχων.
      Κύριοι συνάδελφοι, πιστεύω ότι πρέπει να επιμείνουμε: Ενιαία, μόνιμη, σταθερή και με πλήρη δικαιώματα εργασία για όλους και κατάργηση του θεσμού των εκτάκτων. Αυτό πρέπει να το κάνουν «σημαία» οι εργαζόμενοι. Να ξεκινήσουν πραγματικά παλλαϊκοί αγώνες έτσι ώστε να το επιβάλουν. Δεν υπάρχει άλλος τρόπος. 
      Άμεση επαναπρόσληψη των απολυμένων συμβασιούχων και σταμάτημα των απολύσεων. Μονιμοποίηση όλων των εκτάκτων χωρίς όρους και προϋποθέσεις. Κατάργηση των νόμων της μερικής απασχόλησης και των άλλων ευέλικτων μορφών εργασίας.
      Είναι σίγουρο ότι εάν η Νέα Δημοκρατία πήγαινε σ’ αυτήν την κατεύθυνση δεν θα πίστευε στον εαυτό της. Το ΠΑΣΟΚ επίσης για μας είναι ανίκανο να κάνει αντιπολίτευση, γιατί έχει εκθρέψει όλα αυτά τα χρόνια αυτήν την κατάσταση. Πιστεύουμε, λοιπόν, ότι ο αγώνας των εργαζομένων είναι εκείνος που μπορεί να δώσει λύση και η λύση είναι να επιβάλουμε μία διαφορετική πολιτική. Μία πολιτική που να δίνει με ουσιαστικά μέσα μόνιμη, πλήρη, σταθερή εργασία σε όλους και με αξιοπρεπείς αμοιβές. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ πολύ, κυρία Πρόεδρε.
      Εάν θέλουμε να παίζουμε ποδοσφαιρικό ματς με χειροκροτήματα και με ιαχές, όπως είδαμε πριν από λίγο ακούγοντας τους διάφορους ρήτορες, στην πλάτη των συμβασιούχων, μπορούμε να το κάνουμε. Μπορεί βέβαια να αδειάζει και η Αίθουσα όταν έρχονται να μιλήσουν οι εκπρόσωποι των κομμάτων της Αριστεράς. Και αυτό μπορεί να γίνει. 
      Εγώ νομίζω ότι δεν τιμάει ούτε η πρώτη ούτε η δεύτερη τακτική τους Βουλευτές των δύο μεγάλων κομμάτων, κατ’ αρχήν γιατί πρόκειται για ένα πρόβλημα που αφορά σε χιλιάδες εργαζομένους, υπάρχουν οικογένειες από πίσω, υπάρχουν χρόνια δουλειάς, ανασφάλεια, φόβος για το μέλλον, ο τρόμος της ανεργίας. Θα ήθελα μία πιο σοβαρή αντιμετώπιση από τα δύο κόμματα. 
      Θα έλεγα ότι κατά τη γνώμη μου έχει έναν κυνισμό αυτό που είπε ο κ. Βενιζέλος «εσείς τους απολύετε, εμείς τους είχαμε ομήρους, εμείς είμαστε καλύτεροι από εσάς». Εγώ πιστεύω ότι το γεγονός ότι τα δύο κόμματα μιλάνε και πολιτεύονται με τέτοιον τρόπο, τα εκθέτει και τα δύο μπροστά σε ολόκληρη την κοινωνία, γιατί είναι σημαντικό και θετικό, αν θέλετε, ότι η Κοινοβουλευτική Ομάδα του ΠΑΣΟΚ φέρνει εδώ αυτό το θέμα για συζήτηση. Θέλω όμως να ρωτήσω γιατί το άφησε αυτό το θέμα κληρονομιά για τη Νέα Δημοκρατία. Από το 1999 είχε εκδοθεί η οδηγία 70. Γιατί το άφησε κληρονομιά για τη Νέα Δημοκρατία; Γιατί κάνει το  προεδρικό διάταγμα Ρέππα, όταν η ίδια σήμερα συνάδελφος, επίτροπος τότε στην Ευρωπαϊκή Ένωση, η κ. Διαμαντοπούλου, αναγκάζεται κάτω από την κατακραυγή που υπήρχε στο Ευρωπαϊκό Κοινοβούλιο να ξεκινήσει τη διαδικασία παραπομπής της ελληνικής κυβέρνησης, της κυβέρνησης του ΠΑΣΟΚ, στο Ευρωπαϊκό Δικαστήριο; 
      Γιατί κάνουν ένα προεδρικό διάταγμα το οποίο θα μείνει στη νομική ιστορία του τόπου ως το προεδρικό διάταγμα σχετικά με τη μονιμοποίηση, τη μετατροπή σε αορίστου χρόνου των συμβάσεων ορισμένου χρόνου, όπου δεν υπήρξε ούτε ένα άτομο, δεν υπάρχει ούτε ένα επώνυμο, ένας άνθρωπος ο οποίος να αξιοποίησε αυτό το ζήτημα; Γι’ αυτό είναι μεγάλες οι ευθύνες και γι’ αυτό δεν πρέπει να παίζεται συνεχώς αυτό το παιχνίδι. 
      Τώρα βέβαια υπάρχουν σοβαρότατες ευθύνες της Νέας Δημοκρατίας, κύριε Υπουργέ. Εγώ, παραμονές των εκλογών, έχοντας υπόψη ότι ο Συνασπισμός ήταν το μόνο κόμμα το οποίο πάλεψε ενεργά για την υπόθεση της εφαρμογής της οδηγίας 70/1999, αισθάνθηκα μία ικανοποίηση ως μέλος-στέλεχος του Συνασπισμού, όταν άκουγα τον επικεφαλής ενός εκ των δύο μεγάλων κομμάτων –το οποίο είχε και τις μεγαλύτερες πιθανότητες να αναδυθεί στην κυβερνητική εξουσία- ότι θα προχωρήσει στην εφαρμογή της οδηγίας και στην αντιμετώπιση του προβλήματος των συμβασιούχων.
      Εδώ βλέπουμε ότι ήρθε ένα προεδρικό διάταγμα το οποίο είναι διεστραμμένο. Έχει μπει πια μέσα στη μηχανή της δημόσιας διοίκησης ένα διεστραμμένο Alien το οποίο λέει στους υπαλλήλους τα εξής: Σας διώχνω με βάση το άρθρο 5 και 6 του προεδρικού διατάγματος, γιατί υπάρχει κίνδυνος να σας μονιμοποιήσω και το άρθρο 5 και 6 μου απαγορεύει -εκτός από ορισμένες εξαιρέσεις που θα μπορούσαν να αξιοποιηθούν και αυτές για το Υπουργείο Πολιτισμού – να σας κρατήσω. Μην ανησυχείτε όμως. Έχετε την ελπίδα να σας προσλάβω –γιατί είναι το άρθρο 10- πιθανό να έχετε τη δυνατότητα να έχετε συμπληρώσει τα δύο χρόνια με τις διακοπές οι οποίες προβλέπονται, κλπ.
      Είναι παράλογο δηλαδή αυτό που γίνεται. Είναι σχιζοφρενικό. Διώχνουμε τους εργαζόμενους γιατί υπάρχει κίνδυνος να τους μονιμοποιήσουμε και την άλλη στιγμή τους καθησυχάζουμε γιατί μπορεί, αφού διώχθηκαν, να μονιμοποιηθούν. Το άρθρο 5 και 6 τους διώχνει, το άρθρο 10 δίνει σε μία ομάδα μία ελπίδα μονιμοποίησης.
      Εγώ δεν καταλαβαίνω αυτήν τη λογική. Είναι σαν να λες σ’ έναν καλό μαθητή ότι «επειδή πήρες δεκαεννιά, σε αφήνω στην ίδια τάξη». Αυτό εφαρμόζουμε και αυτήν τη στιγμή διαλύτεται η Δημόσια Διοίκηση, γιατί δεν είναι μόνο το θέμα του Υπουργείου Πολιτισμού. 
      Σήμερα το πρωί είχα συνάντηση με εργαζομένους στον Οργανισμό Περίθαλψης Ασφαλισμένων του Δημοσίου, έναν ελεγκτικό οργανισμό, ο οποίος έχει ένα πολύ θετικό έργο. Όλοι απολύονται με βάση την ίδια λογική.
      Στην περιφέρεια Αττικής, όπου εκκρεμούν εκατόν πενήντα χιλιάδες αιτήσεις μεταναστών, απολύεται η συντριπτική πλειοψηφία και διαλύεται η Δημόσια Διοίκηση. Εκφράζονται ανταγωνισμοί, υπάρχει μία ανασφάλεια και η ανασφάλεια είναι το καλύτερο λίπασμα για να εκφρασθούν τέτοιες, αν θέλετε, καταδικαστέες ενέργειες, όπως αυτή της ΔΑΚΕ. Δηλαδή επικρατεί η αρχή «ο σώζων εαυτόν σωθήτω», ότι εμείς μπορούμε να σώσουμε μερικούς από εσάς.
      Το αποτέλεσμα αυτών των ενεργειών είναι να διαμορφώνεται ένα κλίμα αποδιάρθρωσης και ανασφάλειας μέσα στη Δημόσια Διοίκηση. Χάνεται ένας αριθμός ειδικοτήτων και δεξιοτήτων, που έχουν αποκτηθεί. Ας μην ξεχνάμε ότι πρόκειται για ανθρώπους που είναι σε ανασκαφές, σε μουσεία, με ειδική τεχνογνωσία. Εγώ έχω μιλήσει με τους συμβασιούχους που είναι στην Ακρόπολη. Πού θα βρείτε ξανά αυτούς τους ανθρώπους, οι οποίοι για χρόνια κτυπούν τα μάρμαρα, τα κολλούν και κάνουν μία προωθημένη εργασία, η οποία έγινε γνωστή και έξω από την Ελλάδα. Όλα αυτά τα αποδιαρθρώνουμε λόγω του διατάγματος «Παυλόπουλου».
      Εγώ νομίζω ότι βρισκόμαστε σε μία πολύ άσχημη κατάσταση και είναι ευθύνη τόσο δική σας, κύριε Υπουργέ όσο και του ιδίου του Πρωθυπουργού, αλλά και του κ. Παυλόπουλου, του Υπουργού Δημοσίας Διοίκησης, ο οποίος έφερε σε εφαρμογή αυτό το προεδρικό διάταγμα που διαστρεβλώνει την οδηγία. Γιατί τι λέει η οδηγία 7099, ποιο είναι το νόημά της και οι ρυθμίσεις; Είναι μία οδηγία που ξεκίνησε από τα ευρωπαϊκά συνδικάτα, αλλά τη δέχθηκαν και οι Ευρωπαίοι εργοδότες. Η οδηγία λέει: «Θέλουμε να διευκολύνουμε την κατάσταση και γι’ αυτό, όταν έχουμε εργαζομένους ορισμένου χρόνου, οι οποίοι συνάπτουν διαδοχικές συμβάσεις, στη συνέχεια, αφού μπουν ορισμένα κριτήρια, τις μετατρέπουμε σε αορίστου χρόνου.» 
      Εσείς κάνατε ένα βήμα παραπέρα από το ΠΑΣΟΚ, κάτι χειρότερο. Μετατρέπετε την εφαρμογή αυτής της οδηγίας σε μηχανισμό απολύσεων. Βάζετε ένα συγκεκριμένο χρόνο που εφαρμόζεται αυτή η οδηγία και την κάνετε στιγμιαία και όχι διαρκείας μπροστά στον κίνδυνο να αξιοποιηθεί από πολλούς εργαζόμενους, οι οποίοι δεν έχουν σήμερα τα χρονικά προσόντα που τους δίνει η οδηγία, εσείς ανοίγετε ένα μηχανισμό απολύσεων. Αυτό είναι μία καταστροφή, μία πλήρης διαστρέβλωση του περιεχομένου της οδηγίας. Αντί για την προστασία των εργαζομένων, η οδηγία χρησιμοποιείται για την προώθηση της ανεργίας και των απολύσεων. 
      Εγώ σας καλώ, κύριε Υπουργέ, να το ξανασκεφτείτε, να συνεργαστείτε και με τον Πρωθυπουργό και με τον Υπουργό Δημόσιας Διοίκησης. Εσείς πιστεύω ότι γνωρίζετε κάποια πράγματα και αγαπάτε το Υπουργείο Πολιτισμού, τους λίγους μήνες που είστε εκεί. Ξέρετε τι σημαίνει αυτή η απώλεια και η αναταραχή, ξέρετε τι σημαίνει, όταν βγαίνει ένας Υπουργός εδώ και λέει: «Είχαμε την αστυνομία γιατί φοβόμασταν μήπως γίνει κατάληψη στο γραφείο του Υπουργού.» Δεν θέλετε εσείς να βλέπετε απειλητικά τους εργαζομένους, αλλά θέλετε να συνεχίσουν ένα καλό έργο, το οποίο μπορούν να κάνουν και γι’ αυτό σας ζητώ να ανακαλέσετε την απόφασή σας.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, εισερχόμαστε στο στάδιο των δευτερολογιών. 
      Το λόγο έχει ο συνάδελφος κ. Τηλέμαχος Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κυρία Πρόεδρε, αγαπητοί συνάδελφοι, φοβάμαι ότι ο Υφυπουργός κ. Τατούλης, είχε έτοιμη μία ομιλία, την οποία ήρθε και μας διάβασε, ενώ δεν απάντησε σε αυτά που εμείς καταγγείλαμε με την πρωτολογία μας. Φοβάμαι ότι ο κ. Πολύδωρας, πολύ πιο αυθόρμητος, μπήκε περισσότερο στο θέμα και είπε τα πράγματα πολύ πιο ωμά και με το όνομά τους. Μας είπε, μάλιστα, ότι υπάρχουν εξακόσιες χιλιάδες άνεργοι και ότι αυτό πρέπει να μας ενδιαφέρει. 
      Προφανώς, στους εξακόσιους χιλιάδες άνεργους, μετά απ’ αυτό που κάνει η Κυβέρνηση και το Υπουργείο Πολιτισμού τώρα, θα προστεθούν άλλες τρεις χιλιάδες άνεργοι. Έτσι θα έχουμε εξακόσιες τρεις χιλιάδες ανέργους, μετά από την απόλυση που κάνετε στους εργαζόμενους του Υπουργείου Πολιτισμού. Με τη σκληρή λιτότητα που όλοι γνωρίζουμε ότι επέρχεται και πρόκειται να υπάρξει οικονομικά ένας μαύρος χειμώνας στην Ελλάδα και την ελληνική οικογένεια, είναι σίγουρο ότι θα γίνουν πολύ περισσότεροι οι άνεργοι με αυτή την προσπάθειά σας.
      Επομένως ποιος ενδιαφέρεται για τους ανέργους; Εσείς, με αυτά που λέτε και με την πολιτική την οποία ακολουθείτε ή εμείς που κάνουμε κριτική στην πολιτική σας αυτή;
      Ο κ. Καραμανλής μπορεί να μην είπε τον αριθμό διακόσιες πενήντα χιλιάδες, αλλά είπε ότι οι συμβασιούχοι θα τακτοποιηθούν. Σας λέω τώρα εγώ: Τακτοποίηση συμβασιούχων είναι όταν οι εννέα απολύονται και ο ένας είναι αυτός ο οποίος θα τακτοποιηθεί; Αυτό το μήνυμα ήθελε να στείλει ο κ. Καραμανλής προεκλογικά και αυτήν τη δέσμευση κράτησε μετά τις εκλογές; 
      Ο κ. Καραμανλής είναι Υπουργός Πολιτισμού. Δεν ξέρω τι θέλει να συμβολίσει, όπως λέει ο κ. Πολύδωρας, εγώ ξέρω ότι έργο δεν κάνει από την αρμοδιότητα την οποία μόνος του πήρε, για τον εαυτό του. Αυτό το γνωρίζουμε όλοι μας. 
      Κύριε Τατούλη, κύριε Υφυπουργέ, εμείς προτείναμε λύσεις και πιστεύουμε ότι η λύση είναι μόνο μία. Είναι μία θετική διέξοδος. Πιστεύω ότι πρέπει να ανανεώσετε τις συμβάσεις των εργαζομένων αυτών, όχι μόνο διότι είναι δίκαιο, αλλά διότι είναι απαραίτητο και για το Υπουργείο Πολιτισμού. Θα βρεθείτε προ αδιεξόδου στη λειτουργία του Υπουργείου Πολιτισμού κι εδώ είμαστε και θα με θυμηθείτε. 
      Εμείς, επαναλαμβάνω, μπορεί να κάναμε λάθος, το είπαμε, το ξαναείπαμε, το πληρώσαμε στις εκλογές, αλλά δεν απολύσαμε αυτούς τους ανθρώπους, δεν τους στείλαμε στην ανεργία. Εσείς αυτό κάνετε κι εδώ είναι η ειδοποιός διαφορά. Και όχι μόνο αυτό. Στην ομιλία σας εγκρίνατε και την πράξη και την παρέμβαση και την ενέργεια της ΔΑΚΕ. Εγκρίνατε το ότι η ΔΑΚΕ έστειλε στο Μέγαρο Μαξίμου κατάλογο με το ποιοι πρέπει να μείνουν και ποιοι πρέπει να φύγουν από τους συμβασιούχους. Δεν έχει σημασία ο αριθμός, η πράξη έχει σημασία. Μάλιστα την εγκρίνατε εσείς καταχειροκροτούμενος από τη δεξιά πτέρυγα της Βουλής. 
      Φοβάμαι ότι κάνετε μεγάλο σφάλμα και δίνετε λάθος σήμα, νομίζω, στη δημοκρατική λειτουργία του πολιτεύματός μας. Εμείς λέμε ότι έχετε απόσταση λόγων και έργων και αυτό φαίνεται στους επτά μήνες. Στα λόγια παίρνετε δεσμεύσεις, δίνετε υποσχέσεις, ακόμη και τώρα δίνετε υποσχέσεις. Στην πράξη όμως τα αθετείτε όλα αυτά. Στα λόγια είσαστε κεντρώοι, στην πράξη είσαστε δεξιοί, δεξιότατοι. Στα λόγια μιλάτε για μονιμοποίηση των συμβασιούχων, στην πράξη κάνετε απολύσεις συμβασιούχων. Στα λόγια μιλάτε για επανίδρυση του κράτους, στην πράξη κάνετε διάλυση του κράτους. Στα λόγια μιλάτε για την καθημερινότητα του πολίτη και κόπτεσθε γι’ αυτήν, για την ακρίβεια κλπ., στην πράξη, όμως, ετοιμάζετε μία σκληρή λιτότητα.
      Κάποιοι σας πίστεψαν, είναι αλήθεια, καλοπροαίρετα, κάποιοι σας ψήφισαν, κάποιοι σας πιστεύουν ακόμη, είναι αλήθεια, μόνο που αυτοί, κύριε Υφυπουργέ, είναι κάθε μέρα και λιγότεροι, γιατί στην πολιτική γρήγορα αποκαλύπτεται η υποκρισία και το ψέμα. 
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Δημαράς έχει το λόγο.
      ΙΩΑΝΝΗΣ ΔΗΜΑΡΑΣ: Κυρία Πρόεδρε, παρακαλώ να συνυπολογίσετε το γεγονός ότι θα αναφερθώ σε κάτι που ακούστηκε πριν από τον κ. Βύρωνα Πολύδωρα, χωρίς να έχω την πρόθεση να το κάνω, επειδή ο κ. Πολύδωρας απουσιάζει. Είμαι, όμως, υποχρεωμένος να το πω, γιατί είναι ένα τεράστιο και σοβαρό θέμα, το οποίο δεν ξέρω πότε και πώς θα απασχολήσει το ελληνικό Κοινοβούλιο και τον Κανονισμό, αλλά όταν κανένας αναφέρεται στους πολιτικούς του αντιπάλους, χαρακτηρίζοντάς τους ως συκοφάντες, θα πρέπει να αντέχει στη συνέχεια και τη δυνατότητα επιχειρηματολογίας και απόδειξης των λεγομένων από τους αντιπάλους του, έτσι ώστε να δούμε τελικά και να διακρίνει το ελληνικό Κοινοβούλιο ποιος λέει την αλήθεια. 
      Ένας, λοιπόν, συκοφάντης απευθύνεται σ’ έναν ευπατρίδη πολιτικό, τον οποίον τιμώ εξαιρετικά, για να σας πω το εξής και να δεσμευθώ ενώπιον της Ολομέλειας ότι αύριο το πρωί, αν αυτό γίνει αποδεκτό από τον Κανονισμό ή κατ’ εξαίρεση του Κανονισμού, αν θέλετε, το γεγονός ότι αυτά ειπώθηκαν από τον κ. Καραμανλή παραμονές εκλογών, είμαι έτοιμος να σας φέρω και την κασέτα και τη βιντεοσκοπημένη συνέντευξη και την αναπαραγωγή τους μέσω των εφημερίδων, για να δούμε εν τέλει…
      ΒΥΡΩΝ ΠΟΛΥΔΩΡΑΣ: Τα κείμενα αρκούν.
      ΙΩΑΝΝΗΣ ΔΗΜΑΡΑΣ: Κύριε Πολύδωρα, δεν αρκούν μόνο τα κείμενα, το ξέρετε πάρα πολύ καλά. Εν πάση περιπτώσει αρκούν και τα κείμενα, δεν έχω καμία αντίρρηση. Έτσι θα δούμε εν τέλει τι σημαίνει συκοφάντης κατά την αρχαία ελληνική αθηναϊκή δημοκρατία και γιατί χρησιμοποιείται ο όρος προκειμένου να αντιμετωπίσουμε αιτιάσεις, προτάσεις και προβολές προβλημάτων, τα οποία απασχολούν την ελληνική κοινωνία και γιατί εμείς είμαστε συκοφάντες, αλλά όχι εσείς και γιατί εν τέλει αυτή η γενναία παρατήρηση και παραδοχή από την πλευρά του προηγούμενου Υπουργού Πολιτισμού, του κ. Βενιζέλου, ότι «ναι, κάναμε λάθος και έπρεπε να τους έχουμε μονιμοποιήσει από τότε», γιατί αυτό δεν ακούστηκε και δεν γίνεται αποδεκτό και επομένως δεν έχει και το σεβασμό που θα έπρεπε από όλους τους Βουλευτές που βρίσκονται εδώ. 
      Εν πάση περιπτώσει, επειδή ο χρόνος τρέχει, θέλω να σας πω τα εξής: Έχω την τύχη να επισκέπτομαι συχνά ένα νησί που αγαπώ πολύ, την Άνδρο. Πριν από ένα χρόνο στην Άνδρο έγιναν ανασκαφές. Στην περιοχή Στρόφιλα ανευρέθη ένας προϊστορικός οικισμός τρεισήμισι χιλιάδων χρόνων. Βρέθηκαν αρχαίο θησαυροί που πρέπει να συντηρηθούν, δημιουργήθηκε μουσείο και, αν δεν κάνω λάθος, είναι δεκαεπτά τα μουσεία που δημιουργήθηκαν από την κυβέρνηση του ΠΑΣΟΚ σε δεκαεπτά νησιά στις Κυκλάδες. 
      Θέλω να πω, λοιπόν, ότι οι άνθρωποι οι οποίοι συνετέλεσαν σε όλη αυτήν τη δημιουργία είναι συμβασιούχοι. Η κυρία που πρέπει να τα συντηρεί είναι με σύμβαση, οι εργάτες που δούλεψαν είναι συμβασιούχοι. Ρώτησα και έμαθα και αλήθεια αναρωτιέμαι τι θα γίνει στο πεντάμηνο που ακολουθεί, έστω και αν με βάση το προεδρικό διάταγμα 30% ή 40% ή 70% των συμβασιούχων εν τέλει θα προσληφθούν με όλες τις διατάξεις που υπάρχουν. Θα μείνουν άνεργοι, και αυτοί οι χώροι και αυτοί οι θησαυροί δεν θα διαφυλαχθούν από κανέναν; Πολλοί από τους αρχαιολόγους που προσλαμβάνονται είναι με σύμβαση. 
      Επίσης στην υψηλή αρχαϊκή ανασκαφή ή στην Ακρόπολη της Άνδρου το 80% των ανθρώπων που επιτέλεσαν τις ανασκαφές είναι άνθρωποι που εργάστηκαν με σύμβαση χρόνου. Για σκεφθείτε αλήθεια τι γίνεται στην Πάρο, την Αντίπαρο, τη Νάξο, τη Σύρο, τη Δήλο όπου υπάρχει και η πινακοθήκη της αρχαίας ελληνικής γλυπτικής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη - Ψαρούδα): Κύριε Δημαρά, σας παρακαλώ, ολοκληρώστε.
      ΙΩΑΝΝΗΣ ΔΗΜΑΡΑΣ: Τελειώνω, κυρία Πρόεδρε.
      Θέλω να πω απλά ότι όλα αυτά είναι πάρα πολύ σοβαρά προβλήματα, τα οποία δεν μπορεί να προσπεράσει κανείς επικαλούμενος κομματικές αντιπαλότητες.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει η κ. Γκερέκου.
      ΑΓΓΕΛΙΚΗ ΓΚΕΡΕΚΟΥ: Ευχαριστώ, κυρία Πρόεδρε. 
      Κύριε Υφυπουργέ, η Κυβέρνησή σας έχει μία εμμονή με τη θεωρία «παραλάβαμε καμένη γη» ή με τη θεωρία «το ΠΑΣΟΚ φταίει για όλα» ή με τη θεωρία «εσείς τι κάνατε»; Κάποια στιγμή νομίζω ότι πρέπει να αντιληφθείτε ότι το επιχείρημά σας αυτό, ακόμα και αν κάποιος είναι διατεθειμένος να το πιστέψει, δεν ευσταθεί πια. Έχει εξαντληθεί από πλευράς χρονικού ορίζοντα. 
      Το βασικό σας πρόβλημα είναι ότι πρέπει να αρχίσετε επιτέλους να κυβερνάτε, κοιτάζοντας προς τα μπροστά κι όχι προς τα πίσω. Πρέπει να το πάρετε απόφαση ότι δε θα υπάρχει πλέον κανείς πίσω για να ρίχνετε τις ευθύνες.
      Το ΠΑΣΟΚ έχει ήδη φύγει μπροστά. Έχει αφήσει πίσω κάποιες πρακτικές που κρίθηκαν από τον ελληνικό λαό και κάποια λάθη βέβαια, αλλά πηγαίνει μπροστά και ετοιμάζεται για βαθιές κοινωνικές αλλαγές μέσα από την πολιτική του. 
      Η Κυβέρνηση της Νέας Δημοκρατίας είναι εδώ για να κυβερνήσει τη χώρα. Δική σας είναι η ευθύνη. Είστε έτοιμοι να διαχειρισθείτε αυτό το θέμα; Είστε ή δεν είστε σε θέση να εγγυηθείτε το εργασιακό μέλλον των συμβασιούχων του Υπουργείου Πολιτισμού, που αυτήν τη στιγμή απολύονται; Είστε σε θέση να διαχειριστείτε όλα τα λειτουργικά προβλήματα που προκαλείτε στο Υπουργείο Πολιτισμού με μία τέτοια μείωση προσωπικού; 
      Έχετε σκοπό να εφαρμόσετε αξιολογικά κριτήρια στις επιλογές προσωπικού; Ή θα το κάνετε αυτό με κομματικά κριτήρια και μόνο;
      Απλά ερωτήματα και εντελώς κατανοητά. Σαφείς απαντήσεις, δεν νομίζω ότι πήραμε, κύριε Υφυπουργέ. Έχω, όμως, την εντύπωση ότι έρχεται η στιγμή που δεν μπορείτε να καλυφθείτε πίσω από τέτοιου είδους άλλοθι και η ανεπάρκεια -λυπάμαι που το λέω- είναι φανερή. Και αυτή  η στιγμή πιστεύω ότι είναι τώρα για τη Νέα Δημοκρατία να αναλάβει τις ευθύνες της. Εμείς είμαστε εδώ για να αντιπολιτευόμαστε και εσείς για να κυβερνάτε.
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι κατετέθησαν δύο προτάσεις για τη σύσταση Εξεταστικής Επιτροπής από 71 Βουλευτές του ΠΑΣΟΚ και από 116 Βουλευτές της Νέας Δημοκρατίας.
      Αντικείμενο της εξέτασης σύμφωνα με την πρόταση των Βουλευτών του ΠΑΣΟΚ πρέπει να είναι η πορεία υλοποίησης των εξοπλιστικών προγραμμάτων, όχι μόνο σε προηγούμενες περιόδους διακυβέρνησης, αλλά έως και την ημέρα που θα λήξει το έργο της επιτροπής.
      Αντικείμενο επίσης της πρότασης των Βουλευτών της Νέας Δημοκρατίας είναι η εξέταση της νομιμότητας πρώτον, της σύμβασης για την προμήθεια είκοσι ενός αυτοκινουμένων ερπυστριοφόρων ΤΟR/ M1 και των ανταλλακτικών, κλπ. ως και της σχετικής σύμβασης αντισταθμιστικών ωφελημάτων που απορρέουν από αυτή, καθώς και της σύμβασης για την προμήθεια έξι ραντάρ αντιπυροβολικού ΑΝ/TRQ-37(V) 3 που πραγματοποιήθηκε με την υπ’ αριθμόν 016 Α/00  σύμβαση μεταξύ της Γενικής Διεύθυνσης Εξοπλισμών του Υπουργείου Εθνικής Άμυνας και της εταιρείας «RAYTHEON SYSTEMS COMPANY», σύμφωνα με την αναφορά η οποία υπεβλήθη μαζί με δύο δικογραφίες από τον Αντιεισαγγελέα του Αρείου Πάγου προς τη Βουλή των Ελλήνων, σύμφωνα με το ν. 3126/2003 περί ποινικής ευθύνης Υπουργών.
      Οι προτάσεις αυτές θα καταχωριστούν στα Πρακτικά της σημερινής συνεδρίασης, θα τυπωθούν, θα διανεμηθούν, στους κυρίους Βουλευτές και θα συζητηθούν σε ημέρα κοινοβουλευτικού ελέγχου, όπως προβλέπει ο Κανονισμός.
      (Η προαναφερθείσα πρόταση των Βουλευτών του ΠΑΣΟΚ καταχωρίζεται στα Πρακτικά και έχει ως εξής:
      ΒΟΥΛΗ ΤΩΝ ΕΛΛΗΝΩΝ
      ΕΙΔΙΚΗ ΓΡΑΜΜΑΤΕΙΑ 
      ΠΡΟΕΔΡΟΥ ΒΟΥΛΗΣ 
      Αριθ. Πρωτ. 2528
      Ημερομ. 4-10-04
      «ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ
      Αθήνα, 4 Οκτωβρίου 2004
      Πρόταση για σύσταση Εξεταστικής Επιτροπής, σύμφωνα με τα άρθρα 68 παρ. 2-3 του Συντάγματος και 144-148 του Κανονισμού της Βουλής
      Το ΠΑ.ΣΟ.Κ. ήταν και είναι σταθερά υπέρ της διαφάνειας και της αλήθειας. Πιστεύουμε ότι η πολιτική ζωή της χώρας δεν πρέπει να καθίσταται όμηρος της σκανδαλολογίας. Η ποινικοποίηση της πολιτικής ζωής οδηγεί σε αποπροσανατολισμό από τα πραγματικά προβλήματα του λαού και σε αδιέξοδο. Η Ν.Δ., ως αντιπολίτευση και ως κυβέρνηση, στήριξε και στηρίζει τον πολιτικό της σχεδιασμό στη σκανδαλολογία, δημιουργώντας και συντηρώντας ένα νοσηρό κλίμα στην πολιτική ζωή του τόπου. Παρά τη μείζονα σημασία της, η Εθνική Άμυνα δεν εξαιρέθηκε από τις μεθοδεύσεις της Ν.Δ., αλλά αντίθετα αποτέλεσε τον κυρίως στόχο της.
      Η θέση της κυβέρνησης της Ν.Δ., ότι το όλον ζήτημα, που απασχολεί σήμερα τη Βουλή των Ελλήνων και το οποίο αφορά εξοπλιστικά προγράμματα, τίθεται με πρωτοβουλία της εισαγγελικής αρχής, είναι υποκριτική και προκλητική. Κι αυτό γιατί ο ίδιος ο υπουργός Εθνικής Άμυνας διαρκώς και επιμόνως προαναγγέλλει -και ιδίως ως αντιπερισπασμό στην τραγική υπόθεση της πτώσης του Σινούκ- έρευνες και ευθύνες για εξοπλιστικά προγράμματα. Συνεπώς, η Βουλή κατέστη ο τελικός αποδέκτης εισαγγελικών εγγράφων, τα οποία, σημειωτέον, συντάχθηκαν κατά παράβαση του συντάγματος και του νόμου.
      Οι πολιτικές μεθοδεύσεις της Ν.Δ. γεννούν υπόνοιες, σκιές και υποψίες, που οδηγούν στη γενικευμένη υπονόμευση του πολιτικού συστήματος, καθώς και στη δημιουργία έντασης ανάμεσα στις κρατικές λειτουργίες. Γι αυτό οι κατωτέρω υπογράφοντες βουλευτές προτείνουμε τη σύσταση Εξεταστικής Επιτροπής της Βουλής, σύμφωνα με το άρθρο 68 παρ.2-3 του Συντάγματος και τα άρθρα 144-148 του Κανονισμού της Βουλής. Αντικείμενο εξέτασης της Επιτροπής αυτής προτείνουμε να είναι η πορεία υλοποίησης των εξοπλιστικών προγραμμάτων, όχι μόνο σε προηγούμενες περιόδους διακυβέρνησης, αλλά έως και την ημέρα που θα λήξει το έργο της, δεδομένου ότι η διαδικασία υλοποίησης των περισσοτέρων από αυτά τα προγράμματα βρίσκεται σε εξέλιξη. Είναι, εξάλλου, καταφανές, πως η ανάγκη να αρθούν οι υπόνοιες, οι σκιές και οι υποψίες, που προκάλεσαν οι πολιτικές μεθοδεύσεις της Ν.Δ., από το χώρο των Ενόπλων Δυνάμεων είναι απόλυτη και δεν μπορεί να υποστεί μικροπολιτικούς χρονικούς περιορισμούς.
      Η λειτουργία της Εξεταστικής Επιτροπής δεν πρέπει να μετατραπεί σε αντικείμενο μεθοδεύσεων και υπονόμευσης της πολιτικής ζωής του τόπου και σε εργαλείο αποπροσανατολισμού από τα πραγματικά προβλήματα του λαού και της χώρας. Γι αυτό ακριβώς το λόγο οι υπογράφοντες την παρούσα πρόταση βουλευτές τονίζουμε, πως υπάρχει επιτακτική πολιτική ανάγκη να διατυπώσει η Εξεταστική Επιτροπή το (κατά το άρθρο 148 του Κανονισμού της Βουλής) Πόρισμά της, ένα μήνα μετά την έναρξη των εργασιών της.
      Οι υπογράφοντες βουλευτές
      Διαμαντοπούλου Άννα
      Λοβέρδος Ανδρέας
      Καρχιμάκης Μιχάλης
      Οικονόμου Βασίλης
      Αηδόνης Χρήστος
      Ακριβάκης Αλέξανδρος
      Αλευράς Αθανάσιος
      Αντωνακόπουλος Παναγιώτης
      Αντωνίου Αντωνία
      Ανωμερίτης Γεώργιος
      Αργύρης Ευάγγελος
      Βενιζέλος Ευάγγελος
      Βερελής Χρήστος
      Βλατής Ιωάννης
      Βρεττός Kωνσταντίνος
      Γκερέκου Αγγελική
      Δαμανάκη Μαρία
      Δημαράς Ιωάννης
      Διαμαντίδης lωάννης
      Δριβελέγκας lωάννης
      Ζήση Ροδούλα
      Καϊσερλής Kωνσταντίνoς
      Καστανίδης Χαράλαμπος
      Kατσέλη Ελεωνόρα
      Κεγκέρογλου Βασίλης
      Κοσμίδης Σωκράτης
      Λιάνης Γεώργιος
      Λωτίδης Λάζαρος
      Μαγκριώτης ιωάννης
      Μακρυπίδης Ανδρέας
      Μανιάτης Ιωάννης
      Μανωλάκης Άγγελος
      Μανωλιά Χρυσάνθη
      Νασιώκας Έκτορας
      Νιώτης Γρηγόρης
      Πάγκαλος Θεόδωρος
      Παντούλας Μιχάλης
      Παπαγεωργίου Αθανάσιος
      Παπαγεωργίου Γεώργιος
      Παπαδόπουλος Αλέξανδρος
      Παπαηλίας Ηλίας
      Παπαϊωάννου Μιλτιάδης
      Παπανδρέου Βασιλική
      Παπαντωνίου Ιωάννης
      Παπαχρήστος Ευάγγελος
      Παπουτσής Χρήστος
      Παρασκευάς Ιωάννης
      Πετσάλνικος Φίλιππος
      Πιπεργιάς Δημήτρης
      Πρωτόπαπας Χρήστος
      Ράπτη Συλβάνα
      Ρέππας Δημήτριος
      Ρήγας Παναγιώτης
      Ρόβλιας Κωνσταντίνος
      Σαλαγιάννης Nικόλαoς
      Σγουρίδης Παναγιώτης
      Σιδηρόπουλος Αναστάσιος
      Σκουλάκης Εμμανουήλ
      Σπηλιόποuλος Κωνσταντίνος
      Τόνιος Boσίλης
      Τσακλίδης Ιωάννης
      Τσίμας Κωνσταντίνoς
      Τσούρας Αθανάσιος
      Τσουρή Ελπίδα
      Τσοχατζόπουλος Aπόστολoς
      Φλωρίδης Γεώργιoς
      Φωτιάδης Aπόστολος
      Χριστοφιλοπούλου Παρασκευή
      Χρυσοχοΐδης Μιχάλ
      Χυτήρης Τηλέμαχος.
      Χωρέμης Αναστάσιος»
      Επίσης η προαναφερθείσα πρόταση των Βουλευτών της Νέας Δημοκρατίας καταχωρίζεται στα Πρακτικά και έχει ως εξής:
      «ΒΟΥΛΗ ΤΩΝ ΕΛΛΗΝΩΝ
      ΕΙΔΙΚΗ ΓΡΑΜΜΑΤΕΙΑ
      ΠΡΟΕΔΡΟΥ ΒΟΥΛΗΣ
      Αριθ. Πρωτ. 2529
      Ημερομ. 4-10-04
      Πρoς την κ. Πρόεδρο της Βουλής των Ελλήνων
      ΠΡΟΤΑΣΗ
      Για τη σύσταση Εξεταστικής Επιτροπής
      (Κατά τις διατάξεις του άρθρου 144 επ. του Κανονισμού της Βουλής)
      Κυρία Πρόεδρε,
      Ως γνωστόν, στις 28/9/2004 διαβιβάσθηκαν από τον Υπουργό Δικαιοσύνης προς τη Βουλή των Ελλήνων δύο δικογραφίες, οι οποίες είχαν υποβληθεί σ’ αυτόν από τον Αντιεισαγγελέα του Αρείου Πάγου, καθόσον προέκυψαν στοιχεία, τα οποία έχουν σχέση με αξιόποινες πράξεις που αναφέρονται στο άρθρο 1 παρ. 1 Ν. 3126/2003 περί ποινικής ευθύνης των Υπουργών. Οι δικογραφίες αφορούν:
      Α. Τη νομιμότητα, α) της σύμβασης για την προμήθεια εικοσιενός (21) αυτοκινούμενων ερπυστριοφόρων TOR/M1, ανταλλακτικών, συλλογών εργαλείων συντήρησης και υπηρεσιών εκπαίδευσης με δικαίωμα προαίρεσης (option) και για την επιπλέον προμήθεια έως εικοσιεννέα (29) ιδίων υλικών και υπηρεσιών και β) της σύμβασης αντισταθμιστικών ωφελημάτων που απορρέουν από την ανωτέρω σύμβαση.
      Β. Την προμήθεια έξι (6) ραντάρ Αντιπυροβολικού «AN/TRQ-37 (V)3», που πραγματοποιήθηκε με την υπ’ αριθμ. 016 Α/00 σύμβαση μεταξύ της Γενικής Διεύθυνσης Εξοπλισμών του Υπουργείου Εθνικής Άμυνας και της Εταιρείας RA ΥΤΗΕΟΝ SYSTEMS COMPANY.
      Επιτακτική για λόγους συνταγματικής, πολιτικής και ηθικής τάξεως καθίσταται η ανάγκη να συσταθεί από την Ολομέλεια της Βουλής Εξεταστική Επιτροπή για την εξέταση αυτού του ειδικού ζητήματος με το τεράστιο δημόσιο ενδιαφέρον, προκειμένου να διερευνηθεί σε βάθος και ως προς όλες τις πτυχές του.
      Εννοείται ότι η διερεύνηση των υποθέσεων θα γίνει ΙΝ REM, δηλαδή με εξέταση των αντικειμενικών δεδομένων των δικογραφιών, οι οποίες (δικογραφίες) αποτελούν αναπόσπαστο μέρος της παρούσης προτάσεώς μας.
      Οι λόγοι για τους οποίους ζητούμε τη σύσταση Εξεταστικής Επιτροπής, βασιζόμενοι στις οικείες δικογραφίες είναι συγκεκριμένα οι εξής:
      1. Η απαίτηση και ανάγκη για διαφάνεια και για χρηστή διαχείριση του δημοσίου χρήματος, ιδίως στα πολυδάπανα προγράμματα των εξοπλισμών τα οποία σχεδιάζονται και εκτελούνται αποκλειστικά και μόνον για να υπηρετήσουν τις ανάγκες της εθνικής άμυνας κατά τον προσφορότερο τρόπο.
      2. Η Δικαιοσύνη, ως όφειλε κατά το Σύνταγμα και τους νόμους του Κράτους υπέβαλε τις σχετικές δικογραφίες στη Βουλή επειδή διαπιστώθηκε αρμοδίως η ύπαρξη στοιχείων που έχουν σχέση με αξιόποινες πράξεις, οι οποίες αναφέρονται στο νόμο περί ποινικής ευθύνης των Υπουργών.
      Πιστεύουμε ακράδαντα ότι η Βουλή δεν έχει άλλη επιλογή από τη σύσταση της Εξεταστικής Επιτροπής, προκειμένου να βρίσκεται σε θεσμική και λειτουργική εναρμόνιση προς το πνεύμα και γράμμα του Συντάγματος.
      3. Πρέπει να καταστήσουμε σαφές στους πολίτες ότι σε καμιά περίπτωση η Βουλή δεν πρέπει να μένει απαθής σε αναφορές τέτοιου βαθμού και τέτοιας εντάσεως, οι οποίες περιέρχονται σ’ αυτήν υπό τη μορφή δικογραφιών προς διερεύνηση και όχι «προς αρχειοθέτηση» άνευ εξετάσεως, προκειμένου να διασφαλισθεί η αξιοπιστία και η τιμή της πολιτικής.
      Κατόπιν των ανωτέρω, οι υπογράφοντες βουλευτές (σε αριθμό όπως προβλέπεται από τον Κανονισμό της Βουλής, άρθρο 144),
      ΠΡΟΤΕΙΝΟΥΜΕ
      Τη σύσταση Εξεταστικής Επιτροπής, η οποία για τους λόγους που προαναφέραμε θα διερευνήσει το συγκεκριμένο ζήτημα σχετικά με:
      Α. Τη νομιμότητα α) της σύμβασης για την προμήθεια εικοσιενός (21) αυτοκινούμενων ερπυστριοφόρων TOR/M1, ανταλλακτικών συλλογών εργαλείων συντήρησης και υπηρεσιών εκπαίδευσης με δικαίωμα προαίρεσης (option) και για την επιπλέον προμήθεια έως εικοσιεννέα (29) ιδίων υλικών και υπηρεσιών και β) της σύμβασης αντισταθμιστικών ωφελημάτων που απορρέουν από την ανωτέρω σύμβαση.
      Β. Την προμήθεια έξι (6) ραντάρ Αντιπυροβολικού «AN/TRQ-37 (V)3», που πραγματοποιήθηκε με την υπ’ αριθμ. 016 Α/00 σύμβαση μεταξύ της Γενικής Διεύθυνσης Εξοπλισμών του Υπουργείου Εθνικής Άμυνας και της Εταιρείας RA ΥΤΗΕΟΝ SYSTEMS COMPΑΝΥ.
      Και παρακαλούμε να προβείτε στις προβλεπόμενες ενέργειες για τη συζήτησή της στην Ολομέλεια του Σώματος και τη λήψη σχετικής αποφάσεως.
      Αθήνα, 4 Οκτωβρίου 2004
      Οι προτείνοντες βουλευτές
      Μιλτιάδης Έβερτ
      Τζαννής Τζαννετάκης
      Ιωάννης Κεφαλογιάννης
      Απόστολος Σταύρου
      Βύρων Πολύδωρας
      Ευάγγελος Μεϊμαράκης
      Μελάς Παναγιώτης
      Λεονταρίδης Θεόφιλος 
      Χαλκίδης Μιχάλης
      Μπέζας Aντώνιoς
      Καλαντζάκου Σοφία
      Σπηλιόπουλος Αναστάσιος
      Μαγγίνας Βασίλειος
      Κασσίμης Θεόδωρος
      Αδρακτάς Παναγιώτης
      Μακρή-Θεοφίλου Ζωή
      Καλαντζής Γεώργιος
      Αγγελής Ανέστης
      Αγοραστός Κων/νος
      Αλιβιζάτος Πέτρος
      Αχμέτ lλχάν
      Βαγιωνάς Γιώργος
      Βαρβιτσιώτης Μιλτιάδης
      Βασιλείου Γεώργιος
      Βασιλείου Θεόφιλος
      Βεργίνης Ξενoφών
      Βλάχος Γεώργιος
      Βούλτεψη Σοφία
      Γαλαμάτης Δημήτριος
      Γαρουφαλιάς Γεώργιος
      Γεωργιάδης Nικόλαoς
      Γιαννάκης Μιχάλης
      Γιαννέλης Ιωάννης
      Γκιουλέκας Κωνσταντίνος
      Δαβάκης Αθανάσιος
      Δαϊλάκης Σταύρος
      Δεικτάκης Γεώργιoς
      Δένδιας Νικόλαος
      Δερμεντζόπουλος Αλέξανδρος
      Ζαγορίτης Eλευθέριoς
      Ζαχαράκης Κων/νος
      Ζώης Χρήστος
      Θαλασσινός Θαλασσινός
      Ιωαννίδης Ιωάννης
      Καλαφάτης Σταύρος
      Καλλιώρας Ηλίας
      Καλογήρου Χριστιάνα
      Καμμένος Παναγιώτης
      Κανελλοπούλου Κρινιώ
      Καραγκούνης Ανδρέας
      Καραμάριος Αναστάσιος
      Καραμπίνας Κων/νος
      Καράογλου Θεόδωρος
      Καρασμάνης Γεώργιος
      Καρπούζας Αντώνιος
      Καρράς Κων/νος
      Καρύδη Χρυσή
      Κασαπίδης Γεώργιος
      Κατσιγιάννης Αθανάσιος
      Κατσίκης Θεόδωρος
      Κεδίκογλου Συμεών
      Κελέτσης Σταύρος
      Κιλτίδης Κων/νος
      Κόλλια- Τσαρουχά Μαρία
      Κοντογιάννης Γεώργιος
      Κόρκα-Κώνστα Αθηνά
      Κορτσάρης Νικόλαος
      Κουντουρά Έλενα
      Κουράκος Ιωάννης
      Κωνσταντάρας Δημήτριος
      Κωστόπουλος Απόστολος
      Λέγκας Νικόλαος
      Λυκουρέντζος Ανδρέας
      Μανούσου-Μπινοπούλου Αριάδνη.
      Μαντούβαλος Πέτρος
      Μανώλης Ιωάννης
      Μαρκόπουλος Κων/νος
      Μητσοτάκης Κυριάκος
      Μπαντουβάς Κων/νος
      Μπεκίρης Μιχάλης
      Μπερνιδάκη Ελευθερία
      Μπούγας Ιωάννης
      Μπούρας Αθανάσιος
      Νικηφοράκης Στυλιανός
      Νικολόπουλος ΝΙΚόλαος
      Παπαγεωργίου Γεώργιoς
      Παπαδημητρίου Έλσα
      Παπαδόπουλος Μιχάλης
      Παπακώστα Αικατερίνη
      Πάππας Βασίλειος
      Πίττας lωάννης
      Πλακιωτάκης Ιωάννης
      Πολύζος Ευάγγελος
      Ράπτη Έλενα
      Σαλμάς Μάριος
      Σαμπαζιώτης Δημήτριος
      Σκρέκας Θεόδωρος
      Σπηλιωτόπουλος Άρης
      Σταθάκης Άρης
      Σταυρογιάννης Νικόλαος
      Τασούλας Κων/νος
      Τζαμτζής lορδάνης
      Τζίμας Μαργαρίτης
      Τσαλίδης Φίλιππος
      Τσαντούλας Δημήτριος
      Τσιαμάκης Δημοσθένης
      Τσιάρας Κων/νος
      Τσιπλάκης Κων/νος
      Τσιτουρίδης Σάββας
      Φούσσας Αντώνιος
      Φωτιάδης Ηλίας
      Χαϊτίδης Ευγένιος
      Χαρακόπουλος Mάξιμoς
      Χριστοφιλογιάννης Δημήτριος
      Χρύσης Βασίλειος
      Χωματάς Ιωάννης»
      ΠΡΟΕΔΡΟΣ (Άννα Μπενάκη Ψαρούδα): Συνεχίζουμε τη συζήτηση της επερώτησης και το λόγο έχει ο κύριος Υπουργός προκειμένου να δευτερολογήσει.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κυρία Πρόεδρε, κύριοι συνάδελφοι, νομίζω ότι αποδείχθηκε στην πορεία της συζήτησης ότι ο βασικός στόχος των επερωτώντων ήταν ακριβώς για να αποδείξουν ότι οι ίδιοι ευθύνονται για τις πολιτικές αυτές που εμείς παραλάβαμε.
      Αυτό ακριβώς θα μπορούσε να λειτουργήσει ως καθαρτήριο, εάν ασφαλώς υπήρξε η πρόβλεψη μέσα από αυτήν τη συζήτηση να βγει η θετική τους στάση απέναντι, στο δικό τους θεσμικό ρόλο και απέναντι στην ευθύνη που έχουμε αναλάβει όλοι μας για να μπορέσουμε ιδιαίτερα στον ευαίσθητο χώρο του πολιτισμού να δούμε τις μεγαλύτερες δυνατές συμφωνίες, να βρούμε το μεγαλύτερο επίπεδο συνεννόησης για να μπορέσουμε να συνδιαμορφώσουμε μια πολιτική, η οποία ουσιαστικά θα προάγει τον πολιτισμό και θα δίνει ισχυρά επιχειρήματα στην ελληνική κοινωνία.
      Θα έλεγα βέβαια και θα σταθώ στην άποψη που διετύπωσε ο πρώτος επερωτών συνάδελφος ότι εμείς λειτουργήσαμε σε μια διάσταση η οποία ουσιαστικά δεν είχε κοινωνικές ευαισθησίες και ότι εμείς με την πολιτική μας δεν προτάξαμε θέσεις και απόψεις για το πώς θα αντιμετωπίσουμε το σημαντικό πρόβλημα, το οποίο παραλάβαμε.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Νομίζω, κυρίες και κύριοι συνάδελφοι, ότι τα πράγματα δεν είναι καθόλου έτσι. Εγώ σας είπα από την πρώτη στιγμή τις ενέργειες που κάναμε προκειμένου να αντιμετωπίσουμε ένα σημαντικό πρόβλημα, προκειμένου να αντιμετωπίσουμε ένα πρόβλημα τα οποίο έχει να κάνει με τον τρόπο λειτουργίας του Υπουργείου Πολιτισμού, αλλά και μ’ ένα πρόβλημα το οποίο σίγουρα θα πρέπει να το ξεπεράσουμε.
      Η άποψη που διατυπώθηκε ότι ναι μεν έχετε ευθύνη γιατί δεν το επιλύσατε, δεν σημαίνει απολύτως τίποτα. Και δεν σημαίνει απολύτως τίποτα γιατί λειτουργείτε μέσα από μια διαδικασία υπεκφυγής. Γνωρίζοντας το σημερινό σας ρόλο προσπαθήσατε μέσα από αυτήν την υπεκφυγή να δικαιολογήσετε τις δικές σας αδυναμίες, τη δική σας έλλειψη πολιτικής. Και αυτό είναι ένα σημαντικό πρόβλημα το οποίο, όμως, κρίθηκε στις εκλογές της 7ης Μαρτίου γιατί ακριβώς αυτή η διατύπωση αποτελεί έναν ισχυρό λόγο μιας αλαζονικής συμπεριφοράς, μιας συμπεριφοράς η οποία βέβαια δεν έχει και καμία σχέση με το Υπουργείο Πολιτισμού, μια συμπεριφορά η οποία λειτούργησε σ’ έναν ευκαιριακό τρόπο, μιας συμπεριφορά η οποία δεν μπόρεσε ποτέ να δημιουργήσει σταθερές πολιτικές για το Υπουργείο Πολιτισμού.
      Ο Κοινοβουλευτικός Εκπρόσωπος του Συνασπισμού αναφέρθηκε στο θέμα της ευαισθησίας απέναντι σ’ αυτήν την κοινωνική ομάδα των συμβασιούχων. Θα ήθελα να τον διαβεβαιώσω, αντιλαμβανόμενος την αγωνία, αλλά και την αγωνία όλων μας ότι πράγματι προσπαθούμε να μεγιστοποιήσουμε τη διαχείριση αυτού του προβλήματος μέσα από τις δυνατότητες που μας δίνει το προεδρικό διάταγμα. Γι’ αυτό και οι οδηγίες που έχουν δοθεί προς όλους τους υπηρεσιακούς παράγοντες είναι να βρεθεί η καλύτερη δυνατή λύση προκειμένου να καλύψουμε ένα μεγάλο μέρος από αυτούς που έχουν ήδη θεμελιώσει δικαίωμα. Και αυτό νομίζω ότι είναι το πιο σημαντικότερο που μπορούμε να κάνουμε.
      Επίσης θα ήθελα να τονίσω ότι η πολιτική αυτή ήταν μια πολιτική, η οποία πολλές φορές εκφράστηκε σε πολλά επίπεδα. Οι συμβασιούχοι και η πολιτική απέναντι στους συμβασιούχους σε καμιά περίπτωση δεν μπορεί να στηρίξει παράνομες διαδικασίες και παράνομες συμπεριφορές. Άλλωστε ο Κοινοβουλευτικός Εκπρόσωπος του ΠΑΣΟΚ το υπονοεί. Μίλησε ξεκάθαρα ότι προσπαθούσε να λύσει πάντοτε το πρόβλημα των συμβασιούχων μέσω του Ταμείου Διαχείρισης, μέσω ενός παράλληλου μηχανισμού, ο οποίος όμως είχε συγκεκριμένο λόγο και ο λόγος του και ο ρόλος του ήταν συγκεκριμένος, γιατί είχε συγκεκριμένο έργο να επιτελέσει. Και αυτό έγινε μόνο και μόνο ως τέχνασμα. Είχε εξευρεθεί ένα τέχνασμα για να παραβιάζεται κατάφωρα η νομιμότητα, για να δημιουργούμε δομές και πρακτικές έξω από τις νόμιμες διαδικασίες.
      Η Νέα Δημοκρατία, η σημερινή Κυβέρνηση, είναι ξεκάθαρη. Δεν θα ακολουθήσει αυτήν την τακτική. Για μας η νομιμότητα αποτελεί το σημαντικότερο πλεονέκτημα, το οποίο θα πρέπει σαφέστατα να δημιουργήσει μια εντελώς διαφορετική κουλτούρα στους Έλληνες πολίτες. Και αυτό θα το υπερασπιστούμε με όλες μας τις δυνατότητες.
      Κυρίες και κύριοι συνάδελφοι, θα ήθελα να διαβεβαιώσω όλους ότι εμείς μέσα στο πλαίσιο του προεδρικού διατάγματος θα δημιουργήσουμε τις καλύτερες και μεγαλύτερες προϋποθέσεις, ώστε ένας μεγάλος αριθμός από τους ήδη εργαζόμενους συμβασιούχους, που έχουν θεμελιώσει δικαίωμα, να μπορέσουν να βρουν μια μονιμότερη σχέση εργασίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βενιζέλος, για να δευτερολογήσει.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ο Κοινοβουλευτικός Εκπρόσωπος της Νέας Δημοκρατίας, ο αγαπητός μου φίλος κ. Βύρων Πολύδωρας, έθεσε με την παρέμβασή του προηγουμένως ένα τεράστιο πολιτικό πρόβλημα.
      Θέλοντας να προσφέρει καλές υπηρεσίες στον Πρωθυπουργό και Πρόεδρο της Νέας Δημοκρατίας κ. Κώστα Καραμανλή χαρακτήρισε εκ προοιμίου συκοφάντες όλους τους Βουλευτές και τα άλλα στελέχη του ΠΑΣΟΚ που ισχυρίζονται το προφανές και αυταπόδεικτο, ότι ο κ. Καραμανλής προεκλογικά, σε τηλεοπτικές εμφανίσεις του, δεσμεύθηκε για τη μονιμοποίηση διακοσίων πενήντα χιλιάδων -με ρητή αναφορά στον αριθμό- εργαζομένων στο δημόσιο και στο ευρύτερο δημόσιο τομέα, με σύμβαση εργασίας ορισμένου χρόνου.
      Είπα προηγουμένως ότι, εάν ο Κανονισμός της Βουλής το επέτρεπε ή αν μας το επιτρέψει, θα ήταν πολύ διδακτικό για τους συναδέλφους της Νέας Δημοκρατίας να προβληθεί εδώ στο Βουλευτήριο το βίντεο με τη δήλωση του κ. Καραμανλή. Αλλά ξέρετε, εκτός από το οπτικοακουστικό υλικό το οποίο είναι ανελέητο και αδιάψευστο, υπάρχει ένα πολύ σοβαρό πολιτικό ζήτημα. Γιατί ο Κοινοβουλευτικός Εκπρόσωπος της κυβερνητικής Πλειοψηφίας θέλει να αποσείσει για το κόμμα του την ευθύνη αυτής της προεκλογικής δέσμευσης; Γιατί το ίδιο συμβαίνει και το ίδιο ισχύει για όλες τις μεγάλες και δημαγωγικές προεκλογικές δεσμεύσεις του κ. Καραμανλή. Τι κάνει η Κυβέρνηση τώρα; Η Κυβέρνηση θέλει να εμφανίζεται και σκανδαλολογική με σύσταση εξεταστικών επιτροπών και αναδίφηση διαφόρων υποθέσεων και συναινετική. Και νεοφιλελεύθερη και κοινωνικά «ευαίσθητη». Και σκληρή κατά του εαυτού της και της οικονομίας με την περιβόητη «απογραφή» και την αυτοκαταγγελία στα όργανα της Ευρωπαϊκής Ένωσης και «γενναία» με τη δήλωση του Υπουργού Οικονομίας ότι μπήκαμε με το σπαθί μας στην ΟΝΕ και ότι όλα τα άλλα ήταν αδυναμίες του συστήματος στατιστικής καταγραφής της χώρας μας. 
      Κύριε Πρόεδρε, πρέπει να αντιληφθούν οι συνάδελφοι της Νέας Δημοκρατίας και η Κυβέρνηση ότι δεν μπορούν να ισχύουν και τα δύο. Δυοίν θάτερον. Και αν ο κ. Πολύδωρας με τόση αυστηρότητα και τόση επιπολαιότητα, θα έλεγα, θέλει να χαρακτηρίσει ως συκοφάντες αυτούς που λένε ότι ο κ. Καραμανλής αναφέρθηκε ρητά προεκλογικά σε διακοσίους πενήντα χιλιάδες εργαζόμενους με σύμβαση ορισμένου χρόνου, πώς πρέπει κατά τη λογική και κατά την ορολογία του κ. Πολύδωρα να χαρακτηριστεί ο Πρωθυπουργός ο οποίος προεκλογικά δίνει την υπόσχεση αυτή και μετεκλογικά την αναιρεί;
      ΒΥΡΩΝ ΠΟΛΥΔΩΡΑΣ: Μην επιμένετε.
      ΕΥΑΓΓΕΛΟΣ ΒΕΝΙΖΕΛΟΣ: Εάν αυτός που επικαλείται το πραγματικό γεγονός μιας προεκλογικής δήλωσης του κ. Καραμανλή χαρακτηρίζεται συκοφάντης, ο Πρωθυπουργός της χώρας που αναιρεί με τόσο απλοϊκό και παιδαριώδη τρόπο τη δήλωσή του αυτή, πώς πρέπει να χαρακτηριστεί;
      ΒΥΡΩΝ ΠΟΛΥΔΩΡΑΣ: Τηρεί το λόγο του.
      ΕΥΑΓΓΕΛΟΣ ΒΕΝΙΖΕΛΟΣ: Θα έλεγα μάλιστα ότι σημασία δεν έχει πώς πρέπει να χαρακτηριστεί, αλλά πώς καταγράφεται και πώς χαρακτηρίζεται στη συνείδηση των Ελλήνων πολιτών.
      Βεβαίως δικαιολογώ τη σύγχυση του κ. Πολύδωρα, γιατί, όταν ο κ. Καραμανλής εμφανίστηκε στην εκπομπή του κ. Αυτιά και έκανε αυτήν τη ρητή δήλωση, ο κ. Πολύδωρας είχε αποσυρθεί από τον προεκλογικό αγώνα της Νέας Δημοκρατίας και είχε εισέλθει στη δική του έρημο. Διότι ήταν ο μόνος ο οποίος με ειλικρίνεια και ρεαλισμό είχε κάνει προεκλογικά τη δήλωση περί αυτού που συμβαίνει μετεκλογικά, ότι θα διώξουμε όσους μπορούμε, για να προσλάβουμε και να αποκαταστήσουμε τα «δικά μας» παιδιά. Και ήταν και επιεικής, διότι αναφέρθηκε σε δέκα χιλιάδες ανθρώπους. Φανταστείτε ότι ήδη με το Υπουργείο Πολιτισμού καλύπτουμε τις δύο χιλιάδες θέσεις, άρα ο προεκλογικός στόχος του κ. Πολύδωρα έχει ήδη εν πολλοίς επιτευχθεί.
      ΒΥΡΩΝ ΠΟΛΥΔΩΡΑΣ: Συκοφαντείτε και ενώπιόν μου.
      ΕΥΑΓΓΕΛΟΣ ΒΕΝΙΖΕΛΟΣ: Αλλά δεν φταίει ο ίδιος βέβαια, διότι ήταν «ο αμνός, ο αίρων τας αμαρτίας» της παρατάξεώς του. Και τώρα προκειμένου να αποκαταστήσει τη σχέση του και να αποκτήσει υψηλούς βαθμούς ενδοκομματικής νομιμοποίησης, έρχεται και προσφέρει χείριστη υπηρεσία στον κ. Καραμανλή, γιατί τον εκθέτει. Και τον εκθέτει, γιατί εδώ έχει συντελεστεί μια πολιτική παραπλάνηση, δηλαδή μια πολιτική εξαπάτηση σε βάρος όχι μόνο των συγκεκριμένων συμβασιούχων και των οικογενειών τους, αλλά όλου του ελληνικού λαού που δημιούργησε εσφαλμένες εντυπώσεις ως προς την ευαισθησία και την αποφασιστικότητα της Νέας Δημοκρατίας.
      Έρχομαι τώρα στην άλλη παρατήρηση του κ. Πολύδωρα ότι δήθεν θέλησα να υποτιμήσω τον αγαπητό Υφυπουργό Πολιτισμού κ. Τατούλη. Κάθε άλλο. Θέλησα να τον προστατεύσω. Διότι δεν φταίει ο κ. Τατούλης για θεμελιώδεις πολιτικές επιλογές του κ. Καραμανλή ή για χειρισμούς του αγαπητού φίλου και συναδέλφου μου Προκόπη Παυλόπουλου. Άλλωστε η αρμοδιότητα αυτή, ειδικά στη Γενική Διεύθυνση Διοικητικής Υποστήριξης του Υπουργείου Πολιτισμού δεν του ανήκει καν. Ανήκει στην κ. Πετραλιά. Άρα έρχεται εδώ για να σηκώσει βάρη, που δεν του αναλογούν. Δέχομαι, όμως, ότι η Κυβέρνηση είναι ενιαία και εκπροσωπείται εδώ από τον κ. Τατούλη. Και άκουσα το κήρυγμά του για την ανάγκη συναίνεσης στο χώρο του πολιτισμού.
      Θέλω, λοιπόν, να ρωτήσω ευθέως και με πολύ συγκεκριμένο τρόπο: Δεσμεύεται ο κ. Τατούλης στο όνομα της Κυβέρνησής του, ότι το προεδρικό διάταγμα για τους συμβασιούχους, το 164/2004, θα εφαρμοστεί στο Υπουργείο Πολιτισμού, έτσι ώστε να θεωρηθεί το Υπουργείο Πολιτισμού και το Ταμείο Διαχείρισης Πιστώσεων για την εκτέλεση αρχαιολογικών έργων, ίδιος φορέας, όπως προβλέπει το άρθρο 17 του ν.2190 και άρα θα εφαρμοσθεί, έτσι ώστε να θεωρηθεί ότι οι συμβασιούχοι του Υπουργείου Πολιτισμού δεν έχουν διακοπή της σύμβασής τους μεγαλύτερη από το τρίμηνο που θέτει ως απαγορευτικό όριο το π.δ.164; Εάν δεσμευτεί γι’ αυτό, έχουμε διασφαλίσει την εργασία και την αξιοπρέπεια χιλιάδων ανθρώπων και αυτό μου αρκεί. Εάν επίσης δεσμευτεί ότι στο μεταξύ, έως ότου αποφασίσουν έτσι, ορθά, τα υπηρεσιακά συμβούλια του Υπουργείου Πολιτισμού, δεν θα απολύονται συμβασιούχοι, γιατί θα εφαρμοστεί το άρθρο 6 παράγραφος 2 του π.δ.164, σε συνδυασμό με τις ευχέρειες που προβλέπει η νομοθεσία για το Υπουργείο και το Ταμείο Διαχείρισης Πιστώσεων, για την εκτέλεση αρχαιολογικών έργων, θα έχουμε κάνει ένα ακόμη βήμα προς την κατεύθυνση της πραγματικής συναίνεσης. Εάν δεσμευθεί στο όνομα όλης της Κυβέρνησης ότι η Κυβέρνηση της Νέας Δημοκρατίας δεν προσλαμβάνει τους τελευταίους εφτά μήνες άγνωστο αριθμό εργαζομένων με σύμβαση ορισμένου χρόνου ή με σύμβαση έργου, θα έχουμε κάνει ακόμη ένα βήμα. Και δεν αναφέρομαι τώρα στο Υπουργείο Πολιτισμού. Αναφέρομαι σε απάντηση που έλαβε από τον Υφυπουργό Εσωτερικών ο συνάδελφος κ. Ρόβλιας σήμερα …
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, να ολοκληρώσετε.
      ΕΥΑΓΓΕΛΟΣ ΒΕΝΙΖΕΛΟΣ: …σύμφωνα με την οποία –και θα την καταθέσω στα Πρακτικά- το Υπουργείο Εσωτερικών δεν είναι σε θέση να πει στον ερωτώντα Βουλευτή εάν και πόσοι έχουν προσληφθεί μετά τις εκλογές με σύμβαση ορισμένου χρόνου ή απασχολούνται με σύμβαση έργου. 
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Επειδή, όμως, αναφερθήκατε πάρα πολλές φορές στον κ. Πολύδωρα και μπορώ να πω, με εκφράσεις λίγο σκληρές, ζητάει το λόγο επί προσωπικού και δεν μπορώ να του το αρνηθώ.
      ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, ζητώ το λόγο και να προβάλλω αυτήν την ένσταση επί προσωπικού στη συζήτηση, διότι αλλοίωσαν και παρεποίησαν τις απόψεις μου. Και μάλιστα με οξείες εκφράσεις. Αλλά δεν είναι στο εδάφιο των σκληρών εκφράσεων. Αιτούμαι δηλαδή το λόγο επί προσωπικού για την αλλοίωση των απόψεών μου, όπως λέει ο Κανονισμός.
      Συγκεκριμένα θέλω να πω ότι είναι πολύ αδύνατη η θέση των συναδέλφων του ΠΑΣΟΚ και του φίλου, Κοινοβουλευτικού Εκπροσώπου του ΠΑΣΟΚ κ. Βενιζέλου, όταν διαχειρίζονται τα ζητήματα της προεκλογικής συμπεριφοράς της Νέας Δημοκρατίας, του Προέδρου τότε, Πρωθυπουργού σήμερα Κώστα Καραμανλή, εν σχέσει προς τον αριθμό των συμβασιούχων και της δικής μου δηλώσεως την οποία, ειρήσθω εν παρόδω, πλήρωσα εντόκως. 
      Είναι πολύ αδύνατη η θέση τους, γιατί; Διότι, τι κάνει ο Καραμανλής; Τηρεί το λόγο του. Είπε ότι «θα τακτοποιήσω τους συμβασιούχους, θα τους άρω από την κατάσταση της ομηρίας». Και προχώρησε αναλυτικά και στη συνέντευξη του κ. Αυτιά και στη συνέντευξη νομίζω με τον κ. Χατζηνικολάου και μίλησε για πάγιες και διαρκείς ανάγκες και συμμόρφωση προς την απόφαση του Ευρωπαϊκού Δικαστηρίου και ήταν αναλυτικός.
      Οι διακόσιοι πενήντα χιλιάδες -σας το λέω, μην επιμένετε- είναι μύθος δικός σας, ο οποίος προέρχεται από ερώτηση δημοσιογράφου και στην οποίαν είπε ο κ. Καραμανλής: «Αν είναι έτσι, διακόσιοι πενήντα χιλιάδες, θα μιλήσουμε για τα κριτήρια των παγίων και διαρκών αναγκών και ούτω καθ’ εξής».
      ΙΩΑΝΝΗΣ ΔΗΜΑΡΑΣ: Επανελήφθη πολλές φορές.
      ΒΥΡΩΝ ΠΟΛΥΔΩΡΑΣ: Όλες τις φορές…
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Ο Θέμος Αναστασιάδης...
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      Κύριε Πολύδωρα, ολοκληρώστε. 
      ΒΥΡΩΝ ΠΟΛΥΔΩΡΑΣ: Όσον αφορά, κύριε Πρόεδρε, την δική μου δήλωση...
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Πολύδωρα. Διευκρινίσατε και για τη δήλωση του Πρωθυπουργού, έτσι δεν είναι;
      ΒΥΡΩΝ ΠΟΛΥΔΩΡΑΣ: Μάλιστα.
      ΠΡΟΕΔΡΕΩΝ (Ιωάννης Τραγάκης): Συνεχίστε για το δικό σας θέμα.
      ΒΥΡΩΝ ΠΟΛΥΔΩΡΑΣ: Το δικό μου θέμα, κύριοι συνάδελφοι: έχετε κάνει μία κλιμάκωση των συκοφαντικών διαστρεβλώσεων.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να δείξουμε το βίντεο.
      ΒΥΡΩΝ ΠΟΛΥΔΩΡΑΣ: Είπε η κ. Διαμαντοπούλου για μένα: «ο Πολύδωρας είπε πονγκρόμ για δημοσίους υπαλλήλους». Ουδέποτε μίλησα για δημοσίους υπαλλήλους. Μίλησα για αξιωματούχους του ΠΑΣΟΚ και σε διευκρινίσεις και εξηγήσεις της ιδίας ημέρας μίλησα για τους αργόμισθους, τους υψηλόμισθους, τους τροχονόμους των μιζών, για τους χαραμοφάηδες, οι οποίοι πιέζουν, συμπιέζουν, καταπιέζουν τη Δημόσια Διοίκηση. Και έχω πει πολλές φορές, εδώ μέσα, ότι όποιος είναι με τους χαβαλέδες παραδιοίκησης του ΠΑΣΟΚ να σηκώσει το χέρι του. Εσείς τάσσεστε αλληλέγγυοι προς αυτούς;
      (Χειροκροτήματα από την πτέρυγα της Νέας Δημοκρατίας)
      Σας λέω, λοιπόν, ότι και οι άνθρωποι του ΠΑΣΟΚ στη Δημόσια Διοίκηση λένε «Απαλλάξτε μας από αυτούς, οι οποίοι δεν έχουν καμία νομιμοποίηση, ούτε πολιτική ούτε εργασιακή ούτε ηθική προπάντων».
      ΤΗΛΕΜΑΧΟΣ ΧΥΤΗΡΗΣ: Έτσι αποκαλείται τους εργαζόμενους στο Υπουργείο;
      ΒΥΡΩΝ ΠΟΛΥΔΩΡΑΣ: Καμία σχέση το ένα με το άλλο. 
      Εσείς είσαστε, λοιπόν, αλληλέγγυοι προς εκείνους τους εγκάθετους του ΠΑΣΟΚ στη παραδιοίκηση; Λυπούμε γιατί δεν φρονηματίζεστε επιτέλους! 
      Κύριε Πρόεδρε, εγώ είπα σταθερά και το λέω και για εκείνους οι οποίοι θέλουν να κάνουν σπέκουλα σε αυτήν την Αίθουσα, αλλά και για τους εκτός Αιθούσης, ότι για μένα είναι ζήτημα αρχής και τιμής, κύριε Πρόεδρε.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Εσείς καταργήσατε τα κριτήρια.
      ΒΥΡΩΝ ΠΟΛΥΔΩΡΑΣ: Άλλο το τι γίνεται. Εμείς λέμε «εφαρμόζω τα κριτήρια». Η δήλωσή μου ήταν πάντοτε στην ίδια συνέντευξη υπέρ της κλασσικής δημοσιοϋπαλληλίας, όχι υπέρ των αλεξιπτωτιστών και των καταληψιών του ογδόου ορόφου. Καλό είναι  να ξέρετε εσείς τι είπα εγώ και να παίρνετε θέση. Είναι πολιτικό ζήτημα. Δεν είναι δημοσιογραφική εκτίμηση.
      Σας λέω, λοιπόν, εσείς είστε αμετανόητοι και είσαστε με τους υψηλόμισθους, αργόμισθους πολυθεσίτες του ΠΑΣΟΚ. Εγώ είμαι, ήμουν και θα είμαι απέναντι σε αυτό.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΩΝ (Ιωάννης Τραγάκης): Νομίζω ότι δεν υπάρχει θέμα προσωπικό, κύριε Βενιζέλο, για να το συνεχίσουμε.
      ΕΥΑΓΓΕΛΟΣ ΒΕΝΙΖΕΛΟΣ: Θέλω το λόγο επί του Κανονισμού.
      ΠΡΟΕΔΡΕΩΝ (Ιωάννης Τραγάκης): Για να μη συζητήσουμε επί του Κανονισμού έχετε το δικαίωμα, κύριε Βενιζέλο, τριτολογίας. Αφήστε τον Κανονισμό, λοιπόν, και ότι έχετε να πείτε θα το πείτε στην τριτολογία σας, αφού δώσω το λόγο στον κύριο Υπουργό να τριτολογήσει.
      ΕΥΑΓΓΕΛΟΣ ΒΕΝΙΖΕΛΟΣ: Για να διευκολύνω και τους συναδέλφους, εάν θέλει ο κύριος Υπουργός να τριτολογήσει.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να τριτολογήσετε;
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Βενιζέλο έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακολούθησα προηγουμένως να συντελείται, προφανώς άθελά σας, μία κραυγαλέα παραβίαση του Κανονισμού. 
      ΒΥΡΩΝ ΠΟΛΥΔΩΡΑΣ: Πρέπει να το πείτε γραπτώς.
      ΕΥΑΓΓΕΛΟΣ ΒΕΝΙΖΕΛΟΣ: Το είπα γραπτώς, μην στεναχωριέστε. Δεν με πιάνετε σ’ αυτά.
      Ο αγαπητός φίλος Κοινοβουλευτικός Εκπρόσωπος της Νέας Δημοκρατίας, ο κ. Πολύδωρας, ζήτησε και έλαβε το λόγο επί προσωπικού εννοώντας επί προσωπικού του Πρωθυπουργού και Προέδρου του κόμματός του, του κ. Κωνσταντίνου Καραμανλή, του οποίο βεβαίως είναι αναπληρωτής κατά τον Κανονισμό, αλλά όχι για προσωπικά θέματα. Εκτός και αν ο βαθμός ταύτισης έχει φθάσει πλέον μετεκλογικά τόσο πολύ ψηλά.
      ΠΡΟΕΔΡΕΥΩΝ (Ιωάννης Τραγάκης): Κύριε Βενιζέλο, γιατί επιμένετε;
      Αναφερθήκατε τουλάχιστον δέκα φορές στον κ. Πολύδωρα.
      ΕΥΑΓΓΕΛΟΣ ΒΕΝΙΖΕΛΟΣ: Τον ανυψώσαμε και τον χαρακτηρίσαμε αμνό που ήρε τις προεκλογικές αμαρτίες του κόμματός του. 
      ΠΡΟΕΔΡΕΥΩΝ (Ιωάννης Τραγάκης): Γι’ αυτό το λόγο το Προεδρείο απεφάνθη ότι δεν υπήρχε προσωπικό ζήτημα. 
      Συνεχίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Πρέπει επίσης να σας πω ότι δέχομαι τις διευκρινίσεις που έκανε στην τελευταία τοποθέτησή του.
      ΒΥΡΩΝ ΠΟΛΥΔΩΡΑΣ: Το πρώτο ήταν εισαγωγή.
      ΕΥΑΓΓΕΛΟΣ ΒΕΝΙΖΕΛΟΣ: Άρα, λοιπόν, δέχομαι ότι αυτές είναι οι απόψεις του τόσο σκληρές και τόσο επιθετικές κατά των απλών εργαζομένων στο δημόσιο και στον ευρύτερο δημόσιο τομέα και τόσο διχαστικές.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ. 
      ΕΥΑΓΓΕΛΟΣ ΒΕΝΙΖΕΛΟΣ: Ηρεμήστε διότι αντιλαμβάνομαι τον εκνευρισμό. Σιγά-σιγά και η Κυβέρνηση και η κυβερνητική Πλειοψηφία αντιλαμβάνονται ότι πέρασε η περίοδος χάριτος, η περίοδος της ολυμπιακής ευφορίας και η περίοδος κατά την οποία η Νέα Δημοκρατία μπορούσε αζημίως να αντιπολιτεύεται τη μνήμη της κυβέρνησης του ΠΑΣΟΚ. Τώρα ήλθε η περίοδος της ευθύνης. Το τι έκανε το ΠΑΣΟΚ με τους συμβασιούχους έχει κριθεί κατά τρόπο αμετάκλητο, έχει καταβληθεί το πολιτικό κόστος. Τώρα προσμετράται το πολιτικό κόστος της Κυβέρνησης της Νέας Δημοκρατίας.
      Εν πάση περιπτώσει κανείς δεν πίεσε τον Πρωθυπουργό προεκλογικά να δώσει τις υποσχέσεις που έδωσε. Όταν, λοιπόν, ασκείς ανεύθυνη αντιπολίτευση, είσαι καταδικασμένος από ένα σημείο και μετά να έχεις πρόβλημα με την ανάληψη της κυβερνητικής σου ευθύνης, γιατί χάνεις το μέτρο της αλήθειας και της πραγματικότητας και όταν σπέρνεις προεκλογικές θύελλες, θα θερίσεις μετεκλογικές καταιγίδες.
      Είναι, λοιπόν, ένα μικρό δείγμα αυτό που γίνεται στο Υπουργείο Πολιτισμού, αλλά ένα δείγμα χαρακτηριστικό για τους λόγους που εξήγησα, γιατί Υπουργός είναι ο Πρωθυπουργός, γιατί το Υπουργείο Πολιτισμού διαχειρίζεται το συγκριτικό πλεονέκτημα της χώρας και γιατί έχει μεγάλο αριθμό συμβασιούχων.
      Οι οιωνοί για την εφαρμογή του προεδρικού διατάγματος 164 είναι πάρα πολλοί κακοί και αν έτσι επιχειρήσει να συνεχίσει η Κυβέρνηση και στους άλλους τομείς της Δημόσιας Διοίκησης και γενικότερα του δημόσιου τομέα, τότε φοβούμαι ότι θα προκληθεί τεράστια κοινωνική αναστάτωση. Και όσοι πίστεψαν -μεταξύ αυτών και εμείς- ότι το παράδειγμα της περιόδου 1990-1993 λειτουργεί αποτρεπτικά και όχι γοητευτικά για τη σημερινή Κυβέρνηση της Νέας Δημοκρατίας, θα διαψευσθούν, γιατί φαίνεται ότι υπάρχει ένας αταβισμός, υπάρχουν ορισμένα γενετικά χαρακτηριστικά κάθε παράταξης, που κληρονομούνται και εμφανίζονται στην επόμενη γενιά. Τώρα έχουμε τον αταβισμό της περιόδου 1989-1993. Προσέξτε το!
      Το πρόβλημα είναι πολύ σοβαρό, κυρίες και κύριοι συνάδελφοι της Νέας Δημοκρατίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Βενιζέλο.
      Κύριε Υπουργέ, έχετε το λόγο για πέντε λεπτά για να κλείσετε τη συζήτηση.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κυρίες και κύριοι συνάδελφοι, νομίζουμε ότι μετά από αυτές τις τελευταίες αναφορές του κ. Βενιζέλου πλέον φαίνεται ξεκάθαρα η αμηχανία, στην οποία έχει περιέλθει το ΠΑΣΟΚ, μια αμηχανία η οποία έχει να κάνει με τον αναλογισμό των δικών του ευθυνών, ευθύνες οι οποίες ουσιαστικά στιγμάτισαν για πολλά χρόνια την εξέλιξη της ελληνικής κοινωνίας. Δεν είναι παράξενο και παράδοξο να ακούς ως επιχείρημα την προσπάθεια να προσεγγίσεις τα πολιτικά ζητήματα και τα πολιτικά προβλήματα του τόπου μας μέσα από μια καθαρά γενετική προσέγγιση. 
      Δεν είναι έτσι, κύριε Βενιζέλο, δεν είναι καθόλου έτσι! Η πολιτική είναι μια άλλη διαδικασία, την οποία βέβαια ποτέ δεν μπορέσατε να δείτε. Αυτή είναι και η μεγάλη σας ευθύνη.
      Σήμερα ερχόσαστε και μας προτείνετε λύσεις για πράγματα τα οποία εσείς δεν κάνατε. Σήμερα ερχόσαστε και μας λέτε γι’ αυτά που ποτέ εσείς δεν αντιμετωπίσατε. Σήμερα ερχόσαστε και μας λέτε για το τι πρέπει να κάνουμε, όταν μόλις χθες δεν μιλούσατε καθόλου. Αυτό νομίζω ότι αποτελεί ένα πολύ μεγάλο πρόβλημα.
      Άλλωστε, μην αγωνιάτε καθόλου για την πορεία της Κυβέρνησης και της Νέας Δημοκρατίας.
      Οι πρόσφατες δημοσκοπήσεις δεν σας αφήνουν κανένα περιθώριο. Εκείνο που έχει μεγάλη σημασία για εσάς είναι να προσπαθήσετε να δείτε πολύ γρήγορα το ρόλο σας, γιατί έτσι θα βοηθήσετε στην ομαλή πορεία του πολιτικού μας συστήματος.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 14 /8/29.9.2004 επίκαιρης επερώτησης, Βουλευτών του ΠΑΣΟΚ προς τον Υπουργό Πολιτισμού, σχετικά με τις απολύσεις συμβασιούχων στο Υπουργείο Πολιτισμού.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 20.41΄ λύεται η συνεδρίαση για αύριο, ημέρα Τρίτη 5 Οκτωβρίου 2004 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: α) συζήτηση και ψήφιση συμβάσεων και
      β) Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σύμφωνα με την ημερήσια διάταξη που σας έχει διανεμηθεί.
      Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ



3
Συνεδρίαση 4-10-04                σελ. 

