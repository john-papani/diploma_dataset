Πέμπτη 17 Φεβρουαρίου 2000
ΣΥΝΕΔΡΙΑΣΗ ΠΖ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Ανακοινώνεται ότι τη συνεδρίαση παρακολουθούν μαθητές από: το 16ο Δημοτικό Σχολείο Αθηνών, το 8ο Γυμνάσιο Αμαρουσίου και το 2ο Δημοτικό Σχολείο Στηρίου Βοιωτίας.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της Παρασκευής 18 Φεβρουαρίου 2000.
4) Συζήτηση επικαίρων ερωτήσεων:
α) Προς τον Υπουργό Εθνικής 'Αμυνας, σχετικά με τη χορήγηση του επιδόματος εξομάλυνσης, στους αξιωματικούς που έχουν συνταξιοδοτηθεί το διάστημα από 1-7-1989 έως 29-12-1992.
β) Προς τον Υπουργό Γεωργίας, σχετικά με τα μέτρα για τον περιορισμό των καλλιεργούμενων εκτάσεων βαμβακιού κλπ..
γ) Προς τον Υπουργό Μεταφορών και Επικοινωνιών, σχετικά με την περικοπή του δρομολογίου για Μελβούρνη, από την Ολυμπιακή Αεροπορία κλπ..
δ) Προς τον Υπουργό Εσωτερικών, Δημόσιας Διοίκησης και Αποκέντρωσης: i) σχετικά με την απαλλοτρίωση από το Δήμο Χαλκιδέων διατηρητέου κτίσματος στη Χαλκίδα.
ii) σχετικά με τη χρησιμοποίηση κοινοτικών κονδυλίων για διαφημίσεις στον τύπο κατά την προεκλογική περίοδο κλπ..
ε) Προς τον Υπουργό Υγείας και Πρόνοιας, σχετικά με την πλήρη κάλυψη από τα ασφαλιστικά ταμεία των ατόμων που πάσχουν από σακχαρώδη διαβήτη.
Γ. ΝΟΜΟΘΕΤΙΚΗ ΕΡΓΑΣΙΑ 
1. Συνέχιση της συζήτησης επί των άρθρων του σχεδίου νόμου του Υπουργείου Γεωργίας: "Αγροτικές Συνεταιριστικές Οργανώσεις".
2. Ονομαστική ψηφοφορία επί των άρθρων 1 έως 20 του σχεδίου νόμου του Υπουργείου Γεωργίας.
3. Κατάθεση σχεδίου νόμου:
Οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, Εργασίας και Κοινωνικών Ασφαλίσεων, Δικαιοσύνης και Υγείας και Πρόνοιας, κατέθεσαν σχέδιο νόμου: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004", προστασία Ολυμπιακών Συμβόλων και Σημάτων και άλλες διατάξεις".
4. Κατάθεση εκθέσεων Διαρκών Επιτροπών:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: "Κύρωση του Πρωτοκόλλου για την ενίσχυση της τριμερούς συνεργασίας για την καταπολέμηση του εγκλήματος μεταξύ των Κυβερνήσεων της Ελληνικής Δημοκρατίας, της Δημοκρατίας της Βουλγαρίας και της Ρουμανίας".
β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας: "Κύρωση της Συμφωνίας μεταξύ του Υπουργείου Γεωργίας της Ισλαμικής Δημοκρατίας του Ιράν για οικονομική, επιστημονική και τεχνική συνεργασία στον τομέα της γεωργίας".
ΟΜΙΛΗΤΕΣ 
Α. Επί των επικαίρων ερωτήσεων:
ΑΝΩΜΕΡΙΤΗΣ Γ.
ΑΠΟΣΤΟΛΑΚΗΣ Δ.
ΑΠΟΣΤΟΛΟΥ Ε.
ΑΡΑΠΗ-ΚΑΡΑΓΙΑΝΝΗ Β.
ΙΩΑΝΝΙΔΗΣ Φ.
ΚΟΥΝΑΛΑΚΗΣ Π.
ΚΩΣΤΟΠΟΥΛΟΣ Β. Δ.
ΜΑΝΤΕΛΗΣ Α.
ΠΑΧΤΑΣ Χ.
ΡΟΚΟΣ Γ.
ΣΟΥΡΛΑΣ Γ.
ΣΠΥΡΙΟΥΝΗΣ Κ.
ΦΛΩΡΙΔΗΣ Γ.
Β. Επί του σχεδίου νόμου του Υπουργείου Γεωργίας:
ΑΝΩΜΕΡΙΤΗΣ Γ.
ΑΠΟΣΤΟΛΟΥ Ε.
ΑΡΓΥΡΗΣ Ε.
ΒΡΕΤΤΟΣ Κ.
ΖΑΦΕΙΡΟΠΟΥΛΟΣ Ε.
ΚΑΤΣΑΡΟΣ Ν.
ΜΠΑΣΙΑΚΟΣ Ε.
ΜΠΟΥΤΑΣ Ε.
ΡΟΚΟΣ Γ.
ΤΣΙΤΟΥΡΙΔΗΣ Σ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΠΖ'
Πέμπτη 17 Φεβρουαρίου 2000
--------------
Αθήνα, σήμερα στις 17 Φεβρουαρίου 2000, ημέρα Πέμπτη και ώρα 10.27' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κυριάκο Σπυριούνη, Βουλευτή Θεσσαλονίκης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης  Σγουρίδης): Ευχαριστούμε πάρα πολύ τον κ.
Σπυριούνη.
Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 18 Φεβρουαρίου 2000.
Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Αρθρο 130 παρ.2 & 3 Καν. Βουλής) 1. Η με αριθμό 658/16.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εμπορικής Ναυτιλίας, σχετικά με τη μείωση των δρομολογίων και τη λήψη μέτρων για την εξυπηρέτηση των έκτακτων αναγκών, στα νησιά του Σαρωνικού.
2. Η με αριθμό 651/16.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, σχετικά με την αξιοποίηση του χώρου του "Τένις Κλάμπ Βριλησσίων" κλπ.
3. Η με αριθμό 650/15.2.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Μεταφορών και Επικοινωνιών, σχετικά με πληροφορίες, για προσλήψεις προσωπικού, στην Ολυμπιακή Αεροπορία κλπ.
Β.ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Αρθρο 130 παρ. 2 & 3 Καν.
Βουλής)
1. Η με αριθμό 657/16.2.2000 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με τον περιορισμό των καλλιεργούμενων εκτάσεων βαμβακιού κλπ.
2. Η με αριθμό 652/16.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τον καθορισμό νέας τιμής αποζημίωσης, σε απαλλοτριωθέντα τμήματα, για τη βελτίωση της Εθνικής Οδού Λάρισας-Κοζάνης.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνέδελφοι, εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Πρώτη είναι η με αριθμό 625/9.2.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής 'Αμυνας, σχετικά με τη χορήγηση του επιδόματος εξομάλυνσης, στους αξιωματικούς που έχουν συνταξιοδοτηθεί το διάστημα από 1-7-1989 έως 29-12-1992.
Η επίκαιρη ερώτηση του κ. Σπυρίουνη έχει ως εξής:
"1. Από 1.7.1989 χορηγήθηκε στους αξιωματικούς επίδομα εξομάλυνσης αποδοχών το οποίο με το ν. 2109/92 συνυπολογίσθηκε για τη χορήγηση του εφάπαξ από τα ταμεία αλληλοβοηθείας.
2. Η ισχύς της παραπάνω διάταξης άρχισε από 29.12.92 με αποτέλεσμα να παραλειφθούν όλοι οι αξιωματικοί που συνταξιοδοτήθηκαν στο ενδιάμεσο χρονικό διάστημα από 1.7.89 έως 29.12.92.
3. Η διαφοροποίηση αυτή αντίκειται σε κάθε έννοια ισότητας που επιβάλλει την ομοιόμορφη αντιμετώπιση ίσων καταστάσεων.
Ερωτάται ο κύριος Υπουργός Εθνικής 'Αμυνας, που έχει επανειλημμένα αναγνωρίσει το δίκαιο του αιτήματος των παραληφθέντων, αν προτίθεται να προωθήσει τη δυναμική και άμεση λύση του συγκεκριμένου προβλήματος".
Ο Υφυπουργός Εθνικής 'Αμυνας ο κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κυρίες και κύριοι συνάδελφοι, χαίρομαι που στην ερώτηση ο κύριος συνάδελφος δέχεται ότι το Υπουργείο Εθνικής 'Αμυνας πράγματι έχει μία ιδιαίτερη ευαισθησία μέριμνας, για το προσωπικό, μέριμνα η οποία δεν εξαντλείται μόνο στο εν ενεργεία προσωπικό, αλλά υπάρχει και για τους αποστράτους. Ακόμη προσπαθούμε να σχεδιάσουμε και το μέλλον αυτών που φιλοδοξούν να συνδεθούν με τις 'Ενοπλες Δυνάμεις, διότι πρέπει να ξέρουν και αυτοί τι πρέπει να περιμένουν και ανάλογα να σχεδιάσουν το μέλλον τους.
Δεν πρέπει όμως να ξεχνάμε ότι η ικανοποίηση όλων αυτών των αιτημάτων, που πολλές φορές είναι δίκαια και άλλοτε λίγο υπερβολικά προσκρούει πάντοτε στη δημοσιονομική πολιτική της κάθε κυβέρνησης.
'Εχουμε ενσκύψει πολλές φορές στα προβλήματα του προσωπικού και το έχουμε δει πρόσφατα με τη διόρθωση που κάναμε στο μισθολόγιο, αλλά και με μία άλλη προσπάθεια που γίνεται και η οποία θα ακουστεί για τους εν ενεργεία αξιωματικούς. Βέβαια, όλα αυτά τα πράγματα έχουν κάποιο όριο, όριο το οποίο υπάρχει είτε από τις οικονομικές δυνατότητες της χώρας, είτε σε σχέση με τις άλλες κοινωνικές ομάδες.
Για το συγκεκριμένο ζήτημα, το οποίο έχετε θέσει, οφείλω να πω ότι πράγματι υπάρχει θέμα. Είναι γνωστό ότι το επίδομα εξομάλυνσης καθιερώθηκε το 1989, κυρώθηκε με νόμο το 1990, όμως ο συνυπολογισμός του στο εφαπάξ θεσπίστηκε με νόμο, ο οποίος ψηφίστηκε το 1992. 'Ετσι οι αξιωματικοί των οποίων η μετοχική σχέση έληξε μεταξύ 1989-1992, ενώ ως εν ενεργεία ελάμβαναν το επίδομα, δεν προσμέτρησε στο εφάπαξ τους. Αυτό έχει προκαλέσει αλλεπάλληλες διαμαρτυρίες των ενδιαφερομένων, που έχουν θιγεί και πρέπει να σας πω ότι έχουν γίνει και αλλεπάλληλες προσπάθειες από το Υπουργείο 'Αμυνας για να δούμε πώς θα λυθεί το πρόβλημα αυτό.
Η αναδρομικότης όμως των νόμων που αφορούν οικονομικά θέματα είναι συγκεκριμένη και η επέκτασή της απαγορεύεται.  Ακόμη και αν μιλήσουμε για αναδρομικότητα, θα πρέπει να σκεφθούμε ότι αυτή είναι σαν τους κύκλους στο νερό, που διευρύνονται συνεχώς και ποτέ δεν έχουν τέλος. Διότι όταν αρχίσει κανείς να μιλά για αναδρομική εφαρμογή δεν έχει πού να σταματήσει. Και εδώ, παρά το γεγονός ότι μιλάμε για ένα όριο, όταν καθιερώθηκε, υπάρχουν και άλλοι που λένε ότι και εμείς το δικαιούμεθα παλαιότερα, άρα, η διεύρυνση του νόμου θα πρέπει να είναι όλο και πιο πίσω.
Επίσης, πρέπει να σας θυμίσω ότι τα ταμεία έχουν αδυναμία να υποστούν αυτό το βάρος, αλλά και ο προϋπολογισμός αδυνατεί, γιατί πρόκειται για ένα ποσό που αγγίζει τα 3,6 δισεκατομμύρια δραχμές.
Παρ' όλα αυτά, πρέπει να σας πούμε ότι έχουμε προβλέψει ειδική διάταξη στο υπό ψήφιση νομοσχέδιο, στο λεγόμενο πολυνομοσχέδιο, το οποίο δεν ξέρουμε αν θα προλάβει αυτή η Βουλή να το ψηφίσει, θα έρθει όμως ταχύτατα ή στην αρχή της επομένης περιόδου, πάντοτε με τη συναίνεση και τη δυνατότητα -δεν θέλω να πω την καλή βούληση γιατί αυτήν την έχει- το Υπουργείο Οικονομικών.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, γνωρίζω την ευαισθησία σας από πολλά χρόνια και είναι αποδεδειγμένη η μέριμνα και η ευαισθησία του Υπουργείου Εθνικής 'Αμυνας με την οποία αντικρίζει και περιβάλλει τα προβλήματα των στελεχών των Ενόπλων Δυνάμεων.
Αναμφισβητήτως, δέχομαι την εκτίμηση που κάνετε για την αναδρομική ισχύ των νόμων, ιδίως όταν αυτή συνεπάγεται βαρύτατες οικονομικές συνέπειες.
Ωστόσο εδώ είμαστε μπροστά σε μία ειδική περίπτωση. 'Οχι μόνο κατά τις επιταγές της έννοιας της ισότητας, αλλά και κατά την έννοια των οικονομικών δυνατοτήτων. Γιατί τα ταμεία αναλαμβάνουν κατά 50% να πληρώσουν τα τρία χρόνια με την τελευταία απόφαση του ΣΑΓΕ, την υπ'αριθμ.8 της πρώτης συνεδρίασης του 1996, την οποία κύρωσε στη συνέχεια και ο Υπουργός Εθνικής 'Αμυνας και με την οποία τα ταμεία δέχονται να καλύψουν το 50% και τα γενικά επιτελεία, οι κλάδοι δέχονται να καλύψουν το άλλο 50% για την άρση αυτής της πράγματι αιωρούμενης αδικίας εις βάρος μιας ομάδας αξιωματικών που αποστρατεύθηκαν μεταξύ 1ης Ιουλίου 1989 και 31ης του 1992. Διότι στις 29 Δεκεμβρίου 1992 δημοσιεύθηκε ο ν. 2109 με τον οποίο αναγνωριζόταν ο συνυπολογισμός στο εφάπαξ και του χορηγηθέντος επιδόματος εξομάλυνσης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, έχουμε και μία θέση σε μία σχετική αναφορά που απαντά το Υπουργείο Εθνικής 'Αμυνας και δηλώνει -όπως εδηλώθη σήμερα και με χαρά το άκουσα, κύριε Υπουργέ- ότι θα το περιλάβετε μέσα στο πολυνομοσχέδιο και επομένως θα λήξει το θέμα. Εγώ χαίρομαι ιδιαίτερα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ ολοκληρώστε, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Να προσθέσω, στην ευαισθησία σας, να μεριμνήσετε και για το πολιτικό προσωπικό, γιατί διάβαζα κάτι στατιστικά του δημόσιου τομέα...
ΠΡΟΕΔΡΕΥΩΝ (Παναγιώτης Σγουρίδης): Κύριε Σπουριούνη, μην επεκτείνεσθε.
ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.
Κύριε Υπουργέ, διάβασα ότι είναι η τελευταία τάξη οι πολιτικοί στρατιωτικοί υπάλληλοι.
Ευχαριστώ για τις θέσεις σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστολάκης έχει το λόγο.
Στο δεύτερο δεν νομίζω ότι χρειάζεται να απαντήσετε, κύριε Υπουργέ. 
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Συμφωνούμε. Και βέβαια δεν είναι λίγο να αντιμετωπίσει κανείς τον κ. Σπυριούνη... ΠΡΟΕΔΡΕΥΩΝ (Παναγιώτης Σγουρίδης): Ε, είναι στρατηγός.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Εχει ευφράδεια και πληροφορίες εκ των έσω.
Σωστά είναι αυτά που είπατε. Πράγματι υπάρχει πρόταση για την κατά 50% επιβάρυνση των ταμείων και κατά 50% επιβάρυνση του κρατικού προϋπολογισμού.
Επίσης θα επαναλάβω ότι δεν είναι μόνο το βάρος του ποσού το οποίο θα πληρωθεί. Είναι και το πρόβλημα της αναδρομικότητος των νόμων.
Ακόμη, θα πρέπει να σας πω, μια και θίξατε το θέμα, ότι μέριμνα του Υπουργείου είναι να μην διαχωρίζεται το προσωπικό. Απλώς άλλες είναι νομικά οι ρυθμίσεις για το στρατιωτικό και άλλες για το πολιτικό προσωπικό.
Αν θέλετε να ξέρετε, πρόσφατα δώσαμε ένα επίδομα, ικανοποιητικό θα έλεγα, στο πολιτικό προσωπικό, σε μία προσπάθεια να νιώσουν ότι δεν τους διαχωρίζουμε από τους στρατιωτικούς. Γιατί, πράγματι για μας όλοι οι άνθρωποι οι οποίοι εργάζονται στο Υπουργείο Εθνικής 'Αμυνας, ανεξάρτητα από θέση, από χώρο, από ιδιότητα, είναι άνθρωποι αφιερωμένοι σε αυτό το θέμα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 639/14.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Γεωργίας, σχετικά με τα μέτρα, για τον περιορισμό των καλλιεργούμενων εκτάσεων βαμβακιού κλπ.
Η επίκαιρη ερώτηση του κ. Σούρλα έχει ως εξής:
"Μεγάλη αναστάτωση έχουν προκαλέσει στους βαμβακοπαραγωγούς τα αμφιβόλου αποτελεσματικότητος μέτρα που επιβάλλονται αιφνιδιαστικά και άκαιρα από την απόφαση της Κυβέρνησης για τον περιορισμό στην καλλιέργεια του βαμβακιού, αφού η παραπάνω ρύθμιση, που επιβάλλει μείωση των καλλιεργούμενων εκτάσεων κατά 600.000 στρέμματα συνολικά, γίνεται την πλέον ακατάλληλη χρονική στιγμή για τους παραγωγούς εκείνους που έχουν ήδη προγραμματίσει τις καλλιέργειές τους για το 2000 και έχουν προβεί σε τεράστιες δαπάνες. Ενοίκια, προμήθειες λιπασμάτων, προετοιμασία αγρών κλπ.
Είναι προφανές ότι οι συνέπειες γι' αυτούς θα είναι καταστρεπτικές, αφού θα υποχρεωθούν να αφήσουν τα κτήματά τους ακαλλιέργητα.  Ούτε οι βαμβακοπαραγωγοί μέχρι εξήντα στρέμματα θα επιτύχουν ικανοποιητικότερες τιμές, όπως ισχυρίζεται η Κυβέρνηση. Και αυτοί θα υποχρεωθούν να πληρώσουν, όπως και οι υπόλοιποι, πρόστιμο συνυπευθυνότητας μικρό ή μεγάλο εφόσον η τελική παραγωγή υπερβεί το κοινοτικό πλαφόν.
Είναι αμφιβόλου αποτελεσματικότητος τα μέτρα, όχι μόνο ως προς τον περιορισμό της παραγωγής, αλλά και της αντιμετώπισης των κυκλωμάτων που δρουν και εκμεταλλεύονται τους παραγωγούς με τα πανωγραψίματα και τις γνωστές μεθοδεύσεις, δεδομένου ότι δεν προβλέπονται συγκεκριμένα και αποτελεσματικά μέτρα πάταξης αυτών των φαινομένων.
Ερωτάται ο κύριος Υπουργός και παρακαλείται να ενημερώσει τη Βουλή, αν πρόκειται η Κυβέρνηση να αναθεωρήσει αυτήν την απόφαση που έχει προκαλέσει αναστάτωση στους βαμβακοπαραγωγούς και τους έχει οδηγήσει σε απόγνωση, πολύ δε περισσότερο όταν βάσιμα αμφισβητείται ότι θα επιτευχθεί μείωση της παραγωγής".
Ο κ. Ανωμερίτης έχει το λόγο για τρία λεπτά να πρωτολογήσει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, το βαμβάκι είναι ένα από τα κύρια εθνικά μας προϊόντα, τα οποία πρέπει να προστατέψουμε μια και είμαστε η κύρια βαμβακοπαραγωγός χώρα στην Ενωμένη Ευρώπη.
Από τις 4-10-1999 έστειλα σε όλους τους περιφερειάρχες, νομάρχες, Βουλευτές, συνδικαλιστές, συνεταιριστές, επιστολή με την οποία τους ζητούσα να μου υποδείξουν τρόπο με τον οποίο να ελέγξουμε την απαράδεκτη κατάσταση της καλλιέργειας βαμβακιού με εβδομήντα δύο σπόρους, όταν στις Ηνωμένες Πολιτείες το βαμβάκι καλλιεργείται με τέσσερις σπόρους και στην Αυστραλία με τρεις σπόρους, καθώς επίσης και την ανεξέλεγκη εξάπλωση στρεμματικών καλλιεργειών που έχει ξεφύγει από κάθε έλεγχο, με αποτέλεσμα να έχουμε κάθε χρόνο μειωμένες τιμές. Εκτός δηλαδή της υποβαθμισμένης ποιότητας του προϊόντος έχουμε και πολύ χαμηλότερες τιμές.
Εκτιμούσαν δε, οι αρμόδιες υπηρεσίες του Υπουργείου και του Οργανισμού βάμβακος ότι φέτος θα φθάσουμε τα πέντε εκατομμύρια στρέμματα καλλιέργειας βαμβακιού με όλες τις γνωστές περιβαλλοντικές επιπτώσεις, με αποτέλεσμα η τιμή την επόμενη χρονιά να ήταν στις εκατόν πενήντα δραχμές.
Κάλεσα, λοιπόν, όλους και τους είπα "αντί να διαμαρτυρόμαστε όταν αναγγέλλουμε την τιμή, δεν είναι καλύτερα να συνεννοηθούμε πριν σπείρουμε;" Επομένως επειδή δεν υπάρχει ακόμα εθνική διεπαγγελματική οργάνωση βάμβακος -η οποία τώρα γίνεται- και επειδή δεν μπορούν να συνεννοηθούν μεταξύ τους, αποφασίσαμε να πάρουμε διοικητικά μέτρα μόνο για το έτος 2000, τα οποία δεν θίγουν τους μικρούς και μεσαίους παραγωγούς, αφού από τα μέτρα αυτά εξαιρούνται οι καλλιεργητές μέχρι εξήντα στρεμμάτων, που είναι το 78% των παραγωγών της χώρας σύμφωνα με τις δηλώσεις τους.
Φυσικά, δεχθήκαμε τέσσερις εξαιρέσεις, δηλαδή τις ξηρικές καλλιέργειες, τους νέους αγρότες που έχουν κάνει σχέδια βελτίωσης, αλλά και τους κατά κύριο και αποκλειστικό επάγγελμα βαμβακοπαραγωγούς, οι οποίοι καλλιεργούν μέχρι και διακόσια στρέμματα.
Το νέο σύστημα: Λόγω του συστήματος των ελλειμματικών πληρωμών που υπάρχουν με τις ποινές συνυπευθυνότητας, με τη συνεχή μείωση της τιμής -δεδομένου δε ότι η τιμή στη διεθνή αγορά έχει πέσει στις εξήντα μία δραχμές όταν η δική μας τιμή στόχου είναι στις τριακόσιες και πλέον δραχμές- η Ευρωπαϊκή 'Ενωση που καλύπτει τη διαφορά ως επιδότηση λόγω της δημοσιονομικής ανισορροπίας θα αρχίσει να μας πιέζει.
Γι'αυτό το λόγο αποφασίσαμε μόνο για το 2000 να πάρουμε κάποια διοικητικά μέτρα τα οποία ικανοποιούν το 95% των παραγωγών. Πιθανόν να μην ικανοποιούν λίγους εκκοκκιστές ή λίγους μεγαλοπαραγωγούς, αλλά πρέπει να προστατέψουμε το περιβάλλον και να είμαστε έτοιμοι να δώσουμε τη μάχη μας για το νέο κανονισμό του οποίου η  ψήφιση θα έλθει τον προσεχή Απρίλιο στο συμβούλιο Υπουργών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο για δύο λεπτά.
ΓΕΩΡΓΙΟΣ ΣΟΥΡΛΑΣ: Κύριε Υπουργέ, αυτή η απόφαση που πήρατε μόνο για φέτος και γι'αυτήν τη χρονική περίοδο που ανακοινώσατε πρέπει να δεχθείτε, ότι είναι βλαπτική για τα συμφέροντα των βαμβακοπαραγωγών και είναι αμφιβόλου αποτελεσματικότητας.
Σε τριάντα δισεκατομμύρια υπολογίζεται η ζημιά που θα υποστούν οι βαμβακοπαραγωγοί από αυτήν την απόφαση της Κυβέρνησής σας για την φετινή περίοδο, αφού θα περιοριστεί η  έκταση κατά εξακόσιες με επτακόσιες χιλιάδες στρέμματα και αυτό γιατί, όπως λέω στην ερώτησή μου, αποφασίζεται σε μία περίοδο που έχουν γίνει οι προετοιμασίες, έχουν καταβληθεί τα ενοίκια ένα χρόνο πριν -εγώ καλλιέργησα βαμβάκι ως φοιτητής και τα γνωρίζω- έχουν αγοραστεί οι σπόροι και τα λιπάσματα και έχουν υποβληθεί οι άνθρωποι αυτοί σε έξοδα που ξεπερνάνε τις σαράντα χιλιάδες δραχμές.
Τώρα λοιπόν καλούνται οι αγρότες να εγκαταλείψουν επτακόσιες χιλιάδες στρέμματα έκτασης, χωρίς να τους παρέχεται η δυνατότητα για άλλη εναλλακτική λύση. 'Εχουν, λοιπόν, αυτήν τη ζημιά των τριάντα δισεκατομμυρίων και ταυτόχρονα ανατρέπεται όλος ο οικογενεικός προγραμματισμός, ο περιορισμένος αυτός προγραμματισμός για μία οικογένεια.
Αυτοί οι λόγοι θα συνηγορούσαν στο να μην πάρετε φέτος την απόφαση, να μην βιαστείτε να εξαντλήσετε όλα τα διαπραγματευτικά ατού που έχετε, αφού ακόμα δεν πάρθηκε η οριστική απόφαση στις Βρυξέλλες. Δεν κατάλαβα γιατί πρέπει να παρθούν τόσο βιαστικές αποφάσεις. 'Εχω όμως τη γνώμη ότι αυτό υπαγορεύεται από μικροκομματικές και προεκλογικές σκοπιμότητες, όσο και αν αυτό ακούγεται περίεργο. Τόσα χρόνια είσαστε στην εξουσία, παραμονές των εκλογών σκεφθήκατε να το κάνετε αυτό ή δεν ξέρατε πότε θα γίνουν οι εκλογές;
Σας άκουσα να λέτε ότι ευνοείτε τους μικροπαραγωγούς που καλλιεργούν εξήντα στρέμματα, άρα έχετε σκοπό να πλήξετε τους άλλους. Ούτε αυτούς όμως τους ευνοείτε.
Και δεν  μπορείτε να υποτιμάτε τη νοημοσύνη τους. Γιατί γνωρίζουν οι βαμβακοπαραγωγοί των εξήντα στρεμμάτων ότι θα πληρώσουν και αυτοί συνυπευθυνότητα, όταν η απόδοση κατά στρέμμα θα υπερβεί τα διακόσια εβδομήντα κιλά. Γνωρίζουν, κύριε Υπουργέ, ότι υπάρχουν τα κυκλώματα των πανωγραψιμάτων και ότι πίσω από αυτούς που θα εμφανιστούν ως καλλιεργητές των εξήντα στρεμμάτων, θα κρύβονται κάποιοι άλλοι.
Πιστεύω ότι πρέπει να ανακαλέσετε την απόφασή σας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, από τους ενενήντα οκτώ χιλιάδες επτακόσιους ενενήντα τέσσερις καλλιεργητές βαμβακιού στη χώρα μας τον περασμένο χρόνο, οι εβδομήντα έξι χιλιάδες εννιακόσιοι τρεις είναι κάτω από εξήντα στρέμματα. Επομένως, δεν καταλαβαίνω γιατί αυτή η αγωνία. Δηλαδή είναι η αγωνία για τους υπόλοιπους μεγαλοκαλλιεργητές, από τους οποίους αφαιρέσαμε εκείνους που είναι κατά κύριο επάγγελμα αγρότες βαμβακοκαλλιεργητές και μέχρι τα διακόσια στρέμματα;
ΓΕΩΡΓΙΟΣ ΣΟΥΡΛΑΣ: 'Αρα είναι προεκλογικό.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε συνάδελφε, στις 4 Οκτωβρίου όταν έστειλα σε όλους, όπως και σε σας επιστολή, δεν είχαμε εκλογές. Ούτε όταν κατατέθηκε ο σχετικός κανονισμός, ούτε όταν ήρθα στη Λάρισα αρχές Δεκεμβρίου και ανακοίνωσα το σύστημα. Την 1η Δεκεμβρίου 1999 το ανακοίνωσα στη Θεσσαλία.
Εμείς θέλουμε να προστατεύσουμε το προϊόν και μάλιστα θα πάρουμε και μέτρα σκληρών ελέγχων. Δεν θα μπορούν να μαζεύουν βαμβάκι το βράδυ και να το βρέχουν. Τους συνέστησα να συμφωνήσουμε επιτέλους στους πόρους.  Eίναι ένα προϊον που καλλιεργούμε σχεδόν μόνο εμείς μεταξύ όλων -μόνο η Ισπανία καλλιεργεί ακόμη- που καταφέραμε να πείσουμε την Ευρωπαϊκή 'Ενωση να βγάλει κανονισμό, ο οποίος δεν αναθεωρείται, δεν έχει ημερομηνία αναθεώρησης για το μέλλον, που θα πολεμήσουμε το ένα και μόνο σημείο της διαφωνίας μας. Kαι τελικά τι φωνάζουμε; Το προϊόν αυτό, η ποσόστωσή του, η συνυπευθυνότητα κλειδώθηκε από την Κυβέρνηση σας το 1992 με τις συμφωνίες της GATT και είναι μέσα στη ρήτρα ειρήνης και δεν αναθεωρείται.  Επτακόσια εκατομμύρια ευρώ θα παίρνουμε είτε το θέλουμε είτε όχι είτε καλλιεργήσουμε ένα εκατομμύριο είτε τέσσερα εκατομμύρια. Και αυτό ωφελεί τις βαμβακοπαραγωγικές περιοχές, όπως η δική σας. Δηλαδή τι θέλετε; Να πάμε στα πέντε εκατομμύρια στρέμματα και εκατόν πενήντα δραχμές το κιλό; Ε', δεν θα το αφήσουμε.
ΠΡΟΕΔΡΕΥΩΝ (Παναγιώτης Σγουρίδης): Καλώς, έγινε κατανοητό.
Τρίτη είναι η με αριθμό 642/14.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με την περικοπή του δρομολογίου για Μελβούρνη, από την Ολυμπιακή Αεροπορία κλπ.
Η επίκαιρη ερώτηση έχει ως εξής:
"Η Ολυμπιακή Αεροπορία συνεχίζει την περικοπή δρομολογίων. Το τελευταίο διάστημα έκοψε το δρομολόγιο της Μελβούρνης, που αποτελεί την πόλη με τη μεγαλύτερη παρουσία της ομογένειας στον κόσμο, επικαλούμενη οικονομικά στοιχεία, στην κατεύθυνση απλά και μόνο της σημερινής κερδοφορίας.
Η απόφαση αυτή έχει προκαλέσει την έντονη αντίδραση των ομογενών καθώς και των εργαζομένων του εθνικού αερομεταφορέα.
Επιπλέον, στο θερινό πρόγραμμα δρομολογίων οι πρωινές πτήσεις από περιφέρεια προς Αθήνα δεν έχουν ανταπόκριση με τα αντίστοιχα δρομολόγια του εξωτερικού δικτύου.
Ερωτάται ο κύριος Υπουργός:
Στην κατεύθυνση της ΟΝΕ, των ιδιωτικοποιήσεων, των διεθνών δεσμεύσεων της Κυβέρνησης εκμηδενίζεται ο όποιος εθνικός ρόλος της Ολυμπιακής Αεροπορίας;
Η δυσφήμιση και η απαξίωση της Ολυμπιακής Αεροπορίας, ειδικά στους απόδημους που κάνουν χρήση όλου του δικτύου της, δεν σχετίζεται με την κερδοφορία της;
Τέλος, επωφελούνται ή όχι από την περικοπή αυτή άλλες εταιρείες που συμμετέχουν στον ίδιο 'Ομιλο με τη British Airways καθώς και ελληνικές ιδιωτικές εταιρείες που ετοιμάζονται να δρομολογήσουν αεροπλάνα προς Μελβούρνη;" Ο Υπουργός Μεταφορών και Επικοινωνιών κ. Μαντέλης έχει το λόγο για τρία λεπτά να πρωτολογήσει.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, η πραγματικότητα είναι πραγματικότητα και δεν αναιρείται με λόγια. Η Ολυμπιακή Αεροπορία είναι υποχρεωμένη να λειτουργεί ως ιδιωτική εταιρεία και να ανταγωνίζεται, επειδή είναι παγκόσμιος αερομεταφορέας, τους παγκόσμιους κολοσσούς των αερομεταφορών. Και έτσι πρέπει να οργανωθεί και να σταθεί.
Σε αυτήν την κατεύθυνση εργαζόμαστε και δουλεύουμε. Η Ολυμπιακή Αεροπορία σήμερα, έχοντας κατορθώσει να επιβιώσει μέσα από τις δύσκολες στιγμές της, καλείται να επιτελέσει το επόμενο βήμα της που είναι να σταθεί στον παγκόσμιο ανταγωνισμό.
Στοιχείο του παγκόσμιου ανταγωνισμού είναι πώς διαρθρώνει την κίνησή της.
'Οχι μόνο δεν έχει γίνει συρρίκνωση των δρομολογίων της, όχι μόνο δεν έχει μειώσει τα δρομολόγιά της, αλλά παρουσιάζει μια επιθετική πολιτική αυξάνοντας και δημιουργώντας νέα δρομολόγια, παραδείγματος χάρη προς την Τεχεράνη, τη Βεγκάζη, το Μάντσεστερ. Μάλιστα αξιοποιούνται και τα δρομολόγια της Θεσσαλονίκης δημιουργώντας νέες διεθνείς γραμμές από τη Θεσσαλονίκη προς διάφορες ευρωπαϊκές πόλεις φθάνοντας και μέχρι το Λονδίνο, το αεροδρόμιο του Gatwick.
Μέσα στα λοιπά προβλήματα που πρέπει να αντιμετωπίσει η Ολυμπιακή είναι όσα δρομολόγιά της είναι ζημιογόνα, να μετατραπούν σε κερδοφόρα. Αυτός είναι ο στόχος της.
Το δρομολόγιο της Αυστραλίας ξέρουμε από πάρα πολλά χρόνια ότι είναι ζημιογόνο, γιατί εκτός από τη διεθνή γραμμή που κάνει, που διασχίζει το μισό κόσμο και φθάνει στην Αυστραλία, κάνει και τοπικό δρομολόγιο, δηλαδή φθάνοντας στο Σίδνεϊ πηγαίνει μετά και στη Μελβούρνη χωρίς ταυτόχρονα να έχει δικαίωμα να αποβιβάσει ή να επιβιβάσει τοπικούς επιβάτες.  Αντιλαμβάνεσθε ότι είναι ένα ζήτημα, το οποίο πρέπει να το εξετάσει η Ολυμπιακή, ώστε να κάνει τους κατάλληλους χειρισμούς και αυτό το δρομολόγιο να βρει λύση να το μετατρέψει σε κερδοφόρο. Είναι αλήθεια ότι έκανε ένα σχεδιασμό από τα δύο δρομολόγια να έχει ένα προς το Σίδνεϊ.
Είναι αλήθεια επίσης ότι σε αυτό αντέδρασαν οι απόδημοι, οι τουριστικοί πράκτορες της περιοχής και άλλοι. 'Ετσι γίνονται αυτά τα πράγματα.  Και κατόπιν τούτου η Ολυμπιακή η ίδια είδε ότι πρέπει να επανεξετάσει το ζήτημα συζητώντας με τους τοπικούς πράκτορες, με τους τοπικούς πελάτες της, ας το πούμε έτσι, ώστε να δει ποιος είναι καλύτερος συνδυασμός. Και μάλιστα θα πρέπει όχι μόνο να ζητάνε οι τοπικοί πράκτορες και η τοπική κοινωνία από την Ολυμπιακή να κάνει κερδοφόρα τα ζημιογόνα δρομολόγια, πρέπει ταυτόχρονα και εκείνοι να βρουν λύσεις με τις οποίες να μπορεί το δρομολόγιο αυτό να είναι κερδοφόρο ή τουλάχιστον -γιατί και αυτή είναι μία άλλη πραγματικότητα, ότι δεν είναι εύκολο να είναι κερδοφόρο- να μειώσει στο ελάχιστο δυνατό τη ζημιά. Αυτός, λοιπόν, είναι ο στόχος και προς αυτόν τον στόχο εργάζεται αυτήν τη στιγμή η Ολυμπιακή.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Σε άλλες συζητήσεις μέσα σε αυτό το χώρο ο κύριος Υπουργός δεν μιλούσε με τέτοια κατηγορηματικότητα σε ό,τι αφορά τον χαρακτήρα της Ολυμπιακής, αν είναι ιδιωτική ή όχι. Σήμερα ήταν σπαθί. Μας ξάφνιασε αρνητικά. Ωστόσο εμείς υπογραμμίζαμε  ότι εκεί το πάτε και σήμερα το είπατε καθαρά χωρίς όμως να λέτε τα ίδια στον κόσμο. Ας είναι.
Το αφεντικό ο κ. Λίντς σήμερα, στην Ολυμπιακή Αεροπορία, κοιτάζει, κατά τη δική μας άποψη, τα συμφέροντα της μητέρας εταιρείας που τον εξέθρεψε. Αυτό αποδεικνύεται από το γεγονός ότι οι ιδιωτικές αγγλικές εταιρείες "Quantas" κλπ. θα εκμεταλλευτούν αυτές τις γραμμές όπως και οι ιδιωτικές ελληνικές "Cronus" κλπ. Πάει σε ένα σχεδιασμό τέτοιο που να κόβει φτερούγες συνέχεια από την Ολυμπιακή, ώστε στο τέλος να του την παραδώσετε αντί πινακίου φακής. Αυτή είναι η στρατηγική του επιδίωξη.
Εσείς είστε Κυβέρνηση και έχετε την ευθύνη γι' αυτήν τη μονάδα που για μας ακόμη δεν είναι ιδιωτική και παλεύουμε να μην είναι. Πώς παρεμβαίνετε; Πέστε  πως αυτά που σας λέει ο υποφαινόμενος δεν είναι πειστικά,  έρχονται σε αντίθετη με τις τάδε επιλογές. Δεν έχετε στα χέρια σας, κύριε Υπουργέ, δραματικές καταγγελίες Ελλήνων ή ελληνικής καταγωγής πολίτες της Αυστραλίας που σας λένε να μην κάνετε αυτό το έγκλημα; Αν δεν τις έχετε, να σας τις καταθέσω. Αλλά τις έχετε και πρέπει να τις πάρετε σοβαρά υπόψη. Προτείνουν οι άνθρωποι λύσεις, τις οποίες όμως αγνοείτε και βαδίζετε το δρόμο που σας χάραξε ο κ. Λίντς.
ΠΡΟΕΔΡΕΥΩΝ (Παναγιώτης  Σγουρίδης): Ο κύριος Υπουργός έχει το λόγο. 
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, ο χαρακτηρισμός της εταιρείας ως ιδιωτικής δεν εξαρτάται από το ποιος έχει το πακέτο των μετοχών. Εξαρτάται από τον τρόπο που δουλεύει η εταιρεία. Και η εταιρεία, όπως ξέρετε, δουλεύει υποχρεωτικά με τους κανόνες της ιδιωτικής οικονομίας από το 1994 και ο μέτοχος -το κράτοςδεν μπορεί ούτε να την επιδοτήσει ούτε να συνεισφέρει στο κεφάλαιο.
Επομένως, η Ολυμπιακή για να σταθεί και για να έχει -όπως χρησιμοποιήσατε την έκφραση- τα φτερά της απλωμένα, πρέπει να μην είναι ζημιογόνος, αλλά πρέπει να είναι κερδοφόρα. Δρομολόγια, τα οποία είναι ζημιογόνα πρέπει να τα αντιμετωπίσει η Ολυμπιακή και είτε να τα μετατρέψει σε κερδοφόρα είτε να μειώσει όσο μπορεί τις ζημιές, ώστε όντας να καλυφθούν από τα κερδοφόρα δρομολόγια.
'Οσον αφορά το πλαίσιο, ιδιαίτερα της Αυστραλίας, το μεγάλο ζήτημα ήταν πώς θα μπορέσουμε να κρατήσουμε και τα δρομολόγια της Αυστραλίας.  Την Αυστραλία την κρατάμε. Και ακόμα περισσότερο επειδή έχει μπει το ζήτημα το οποίο και εσείς εκθέτετε, ήδη η Ολυμπιακή συζητά με τους τοπικούς πράκτορες, με την τοπική κοινωνία και με τους απόδημους, με τους εκπροσώπους τους, για να βρουν ποια είναι η καλύτερη λύση. Αλλά πρέπει να βρεθεί λύση! Δεν χρειάζεται να λέμε μόνο λόγια, αλλά πρέπει ταυτόχρονα να βρεθεί και λύση, για να μπορεί η εταιρεία να λειτουργεί με τον τρόπο με τον οποίο λειτουργεί. Αυτή είναι η πραγματικότητα και έτσι πρέπει να τη δούμε.
'Οπως σας είπα και προηγουμένως, όλη αυτή η κίνηση της Ολυμπιακής είναι προς την κατεύθυνση της ανάπτυξής της, της ανάπτυξης των δρομολογίων της, γι' αυτό και πολλαπλασιάζει τα δρομολόγιά της. Και από την ιδιαίτερη εκείνη γραμμή κανένα ιδιαίτερο συμφέρον δεν προσδοκά η "ΒRITISH AIRWAYS" ή οποιαδήποτε άλλη εταιρεία.
Μάλιστα, το γεγονός ότι ενδεχόμενα ενδιαφέρεται μια ελληνική εταιρεία, αυτό δεν πρέπει να το βλέπουμε με κακό μάτι. Εμάς μας ενδιαφέρει να αναπτυχθούν όλες οι ελληνικές εταιρείες και η ελληνική αεροπορική αγορά. Και αναπτύσσεται η ελληνική αεροπορική αγορά και μάλιστα χωρίς να παίρνει κομμάτια απαραίτητα από την Ολυμπιακή Αεροπορία, αλλά δημιουργώντας καινούρια πελατεία. Διότι στην αναπτυσσόμενη αγορά δημιουργούνται νέες θέσεις εργασίας, εξυπηρετείται ο πολίτης καλύτερα, γίνονται πτήσεις προς κατευθύνσεις που ενδεχόμενα δεν έχει η Ολυμπιακή Αεροπορία και η Ολυμπιακή Αεροπλοϊα και με αυτόν τον τρόπο δημιουργούμε και μια οικονομική κινητικότητα και θέσεις εργασίας, αλλά το κυριότερο δίνουμε εναλλακτικές δυνατότητες στον πολίτη για να εξυπηρετηθεί καλύτερα, φροντίζοντας πάντα ταυτόχρονα η Ολυμπιακή Αεροπορία να σταθεί στο διεθνή ανταγωνισμό και να αναπτυχθεί στα πλαίσια του διεθνούς ανταγωνισμού, γιατί αυτό είναι υποχρεωτικά το περιβάλλον που πρέπει να κινηθούμε.
ΠΡΟΕΔΡΕΥΩΝ (Παναγιώτη Σγουρίδης): Τέταρτη επίκαιρη ερώτηση είναι η με αριθμό 637/14.2.2000 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την απαλλοτρίωση, από το Δήμο Χαλκιδέων, διατηρητέου κτίσματος στη Χαλκίδα.
Η επίκαιρη ερώτηση του κ. Αποστόλου σε περίληψη έχει ως εξής:
"Με την αρ. 176/1999 ομόφωνη πράξη του το Δημοτικό Συμβούλιο Χαλκιδέων υλοποιώντας το Σχέδιο Πόλης της Χαλκίδας αποφάσισε την απαλλοτρίωση του διατηρητέου εντός κοινοχρήστου χώρου κτίσματος που βρίσκεται μεταξύ των οδών Φαρμακίδου, Βουδούρη και Ερμού, με σκοπό να το μετατρέψει σε πολιτιστικό κέντρο.
Το Υπουργείο Εσωτερικών με την αρ. 35461/20.10.99 απόφασή του ανέτρεψε την απόφαση του Δημοτικού Συμβολίου Χαλκιδέων, με αιτιολογικό ότι με την απαλλοτρίωση δεν προκύπτει ο πολιτιστικός σκοπός που συνιστά τη δημόσια ωφέλεια.
Επειδή: α) σύμφωνα με τις ισχύουσες διατάξεις οι δήμοι υλοποιούν το Σχέδιο Πόλης και στις περιπτώσεις των κοινοχρήστων χώρων έχουν το δικαίωμα να προβούν σε απαλλοτριώσεις και β) για την απαλλοτρίωση του συγκεκριμένου ακινήτου έχει μόνο ο εξ αδιαιρέτου κατά 50% συγκύριος αντιταχθεί, Ερωτάται η κυρία Υπουργός Γιατί ανέτρεψε μια απόφαση που θα έδινε πολιτιστική πνοή στην πόλη της Χαλκίδας, η οποία ασφυκτιά;".
Ο Υφυπουργός Εσωτερικών, Δημόσιας Διοίκησης και Αποκέντρωσης κ.
Φλωρίδης έχει το λόγο για τρία λεπτά να πρωτολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με τα άρθρα 274 και 275 του Δημοτικού και Κοινοτικού Κώδικα καθορίζεται η διαδικασία με βάση την οποία ένα δημοτικό συμβούλιο μπορεί να προχωρήσει στην απαλλοτρίωση ενός ακινήτου για λόγους προστασίας της πολιτιστικής κληρονομιάς ή της διατήρησης μιας ιδιαίτερα σημαντικής αξίας που μπορεί να έχει ένα κτίριο.
Από τις διατάξεις αυτές ταυτόχρονα επιβάλλεται η υποχρέωση του δημοτικού συμβουλίου που παίρνει μια τέτοια απόφαση να αιτιολογεί επαρκώς την απόφασή του, γιατί η αναγκαστική απαλλοτρίωση είναι ένα ιδιαίτερα επαχθές μέτρο εις βάρος της περιουσίας των πολιτών. Πρέπει, λοιπόν, να υπάρχει πλήρης αιτιολόγηση.
Ο έλεγχος νομιμότητας που ασκεί το Υπουργείο -η διοίκηση δηλαδή- δεν αναφέρεται μόνο στην ευθεία παράβαση του νόμου, αλλά πρέπει να ελέγχει και κατά πόσο έχουν τηρηθεί οι διαδικασίες με τις οποίες πρέπει το δημοτικό συμβούλιο να πει, ότι δεν είχα άλλο κτίριο στην περιοχή καλύτερο για να μου καλύψει τις ανάγκες, ότι δεν υπάρχει άλλη δυνατότητα στη συγκεκριμένη περιοχή να μπορώ να κάνω κάτι άλλο. 'Οπως επίσης ο έλεγχος της διοίκησης οφείλει να δει αν το δικαίωμα ασκείται με ένα τρόπο καταχρηστικό.
Στην απόφαση, την οποία εκδώσαμε από το Υπουργείο Εσωτερικών, προσδιορίζουμε επακριβώς τους λόγους για τους οποίους η απόφαση αυτή κρίθηκε μη νόμιμη. Και κρίθηκε μη νόμιμη, γιατί δεν έχει επαρκή αιτιολογία. Δεν προσδιορίζει κάποια πολύ συγκεκριμένα πράγματα, τα οποία χρειάζονταν, προκειμένου να προβεί το δημοτικό συμβούλιο σ' αυτήν την απόφασή του. 'Οπως σας είπα, είναι μία επαχθής απόφαση για μία ιδιοκτησία. Και βεβαίως μπαίνοντας τώρα λίγο στην ουσία που μας δίνει τη δυνατότητα να ελέγξουμε αυτήν την απόφασή του, υπάρχουν στοιχεία μέσα στο φάκελο, τα οποία μας λένε ότι ο Δήμος Χαλκιδαίων είχε επιδοτηθεί από το Ελληνικό δημόσιο προκειμένου να κατασκευάσει ένα κτίριο δύο χιλιάδων τετραγωνικών μέτρων ως πολιτιστικό κέντρο, το οποίο τελικώς δεν χρησιμοποιείται ως πολιτιστικό κέντρο και τελικώς στην ίδια περιοχή απαλλοτριώνει ένα ακίνητο εκατό τετραγωνικών μέτρων. 'Ολα αυτά τα στοιχεία συνεκτιμώμενα, δείχνουν, εν όψει του ότι λείπει η συγκεκριμένη αιτιολογία που θα μας φώτιζε διαφορετικά, ότι εδώ υπάρχει σαφής έλλειψη νομιμότητας στην απόφαση του συμβουλίου. Αν το Δημοτικό Συμβούλιο των Χαλκιδαίων μπορεί να αιτιολογήσει επαρκώς την απόφαση όπως ακριβώς σας περιγράφω -γιατί αυτές είναι και οι κατευθύνσεις που έχει δώσει και το Συμβούλιο της Επικρατείας με επανειλημμένες αποφάσεις του, όταν ασκεί έλεγχο νομιμότητας επί των αποφάσεων δημοτικών και κοινοτικών συμβουλίων στις περιπτώσεις των απαλλοτριώσεων- θα πρέπει να ακολουθήσει αυτήν την οδό και να αιτιολογήσει επαρκώς την απόφασή του, η οποία θα περιλαμβάνει όλα εκείνα τα στοιχεία τα οποία είναι αναγκαία προκειμένου να στηριχθεί και ο έλεγχος της νομιμότητας από τη διοίκηση, για να μην υπάρχει κανένα πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου.
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, είναι γεγονός ότι η απόφασή σας για αποδοχή της προσφυγής του εξ αδιαιρέτου συγκύριου του 50% έχει προκαλέσει το δημόσιο αίσθημα της Χαλκίδας. Αγνοήσατε ομόφωνη απόφαση του δημοτικού συμβουλίου, αγνοήσατε απόφαση της επιτροπής του άρθρου 18, αγνοήσατε τη δωρεά του 25% που μπορεί να γίνει και 50% -και μάλιστα η συγκεκριμένη δωρήτρια θα δώσει και άλλα περιουσιακά στοιχεία- και κυρίως, κύριε Υπουργέ, αγνοήσατε το σχέδιο πόλης της Χαλκίδας που επιβάλλει την αναγκαστική απαλλοτρίωση του κτίσματος, αφού σύμφωνα με το άρθρο 24 του π.δ. 410/1995 μέσα στις υποχρεώσεις των δήμων, είναι και η υλοποίηση του πολεοδομικού σχεδιασμού. Μόνο χρόνο της δυνατότητας εφαρμογής έχουν να επιλέξουν. Από εκεί και πέρα, κύριε Υπουργέ, επειδή ο πολεοδομικός σχεδιασμός δεν αποφασίστηκε από το δήμο, αποφασίστηκε από την πολιτεία, αυτοί που αποφάσισαν αυτό, γνώριζαν ποιες είναι οι ανάγκες της πόλης.  Εκεί έχουμε ένα κοινόχρηστο χώρο. Και μάλιστα το 1996 ξέρετε ότι το κτίσμα αυτό χαρακτηρίστηκε διατηρητέο για πολιτιστικούς σκοπούς και  έρχεσθε εσείς και αγνοείτε επικαλούμενος ότι δεν στοιχειοθετήθηκε σωστά.  Να επανέλθει, κύριε Υπουργέ, το δημοτικό συμβούλιο με απόφαση...
ΠΡΟΕΔΡΕΥΩΝ (Παναγιώτης Σγουρίδης): Αυτό θα κάνει, κύριε Αποστόλου. 
ΕΥΑΓΓΕΛΟΣ ΑΠΟΣΤΟΛΟΥ: ... για την οποία πρέπει και εσείς να δεσμευθείτε ότι πρέπει να την δείτε με διαφορετικό πνεύμα. 'Ολοι οι φορείς της πόλης είναι ανάστατοι και όλοι γνωρίζουν ποιες είναι οι πολιτιστικές ανάγκες. Είπατε ότι εκεί κοντά υπάρχει ένα κτίσμα. Κύριε Υπουργέ, ξέρετε ότι τρία-τέσσερα κτίσματα που υπάρχουν στην παραλία διατηρητέα, ήταν αυτά που περιήλθαν στο δήμο; Αν μείνουν εκτός δήμου, υπάρχει  μία διαδικασία που όλοι γνωρίζουμε ότι στο τέλος θα καταλήξει σε πολυκατοικίες. Εγώ μένω στην τελευταία διαβεβαίωση του κυρίου Υπουργού, ότι θα επανέλθει.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να υπενθυμίσω και να υπογραμμίσω με τον πιο κατηγορηματικό τρόπο, ότι οι αποφάσεις των δημοτικών συμβουλίων με οποιαδήποτε συλλογικά όργανα της Αυτοδιοίκησης, που λαμβάνονται έστω και ομόφωνα, δεν είναι έξω απο τον έλεγχο νομιμότητας. Οφείλουν να σέβονται το νόμο όλοι τους, είτε αποφασίζουν ομόφωνα είτε κατά πλειοψηφία. Και αυτός ο έλεγχος νομιμότητας θα ασκείται από τη διοίκηση, όπως ο νόμος επιβάλλει.
Σας είπα και πριν ότι στην προκειμένη περίπτωση -δεν ξέρω τι συμβαίνει επί της ουσίας του πράγματος στη Χαλκίδα, σας ανέφερα μόνο ένα στοιχείο- η απόφαση του δημοτικού συμβουλίου πάσχει από προφανή έλλειψη αιτιολογίας και ως εκ τούτου δεν είναι νόμιμη. Αν το δημοτικό συμβούλιο θεωρεί ότι αυτό το κτίσμα των εκατό τετραγωνικών μέτρων είναι τόσο απαραίτητο για την πολιτιστική δραστηριότητα της πόλης και θέλει να το απαλλοτριώσει, είναι δικαίωμά του, οφείλει όμως να αιτιολογήσει κάποια πράγματα, τα οποία θα τεκμηριώνουν την απόφασή του αυτή. Σας ανέφερα πριν το γεγονός ότι ο Δήμος Χαλκιδαίων επιδοτήθηκε από το δημόσιο για να κατασκευάσει ένα κτίσμα δύο χιλιάδων τετραγωνικών μέτρων ως πολιτιστικό κέντρο στην ίδια περιοχή. Αυτό το κτίσμα των δύο χιλιάδων τετραγωνικών μέτρων δεν χρησιμοποιείται, δυστυχώς, για το σκοπό τον οποίο κατασκευάστηκε. Μας είπαν ότι είναι το δημαρχείο.
Θέλω όμως, να σας πω ότι και σε αυτό το περίφημο δημαρχείο -προκύπτει από τα στοιχεία του φακέλου- υπάρχει μία έκταση εκατόν πενήντα τετραγωνικών μέτρων, η οποία αντί να διατεθεί για πολιτιστικές δραστηριότητες έχει δοθεί για καφενείο. Δεν προκύπτουν, λοιπόν, από τα στοιχεία του φακέλου, τόσες μεγάλες ανάγκες για πολιτιστική δραστηριότητα, όταν τους δίνουν χώρο για καφενεία και δεν τα κάνουν πολιτιστικά κέντρα.
Εν πάση περιπτώσει εγώ σας είπα ...
ΕΥΑΓΓΕΛΟΣ ΑΠΟΣΤΟΛΟΥ: Επιτρέψτε μου να σας πω ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αποστόλου! 
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω, κύριε Αποστόλου -και ξέρετε ότι σας εκτιμώ πάρα πολύ- ότι η διοίκηση κρίνει με βάση τα στοιχεία που έχει στα χέρια της.
Αυτά τα στοιχεία, λοιπόν, προκύπτουν και εμείς είμαστε υποχρεωμένοι να ακολουθήσουμε με κάθε νομιμότητα αυτά που το Συμβούλιο της Επικρατείας λέει επανειλημμένα στις αποφάσεις του.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 632/11-2-2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με την πλήρη κάλυψη από τα ασφαλιστικά ταμεία των ατόμων που πάσχουν από σακχαρώδη διαβήτη.
Η επίκαιρη ερώτηση της κ. Αράπη-Καραγιάννη έχει ως εξής:
"Είναι μεγάλο το δράμα χιλιάδων συνανθρώπων μας που πάσχουν από σακχαρώδη διαβήτη, οι οποίοι σε μεγάλο βαθμό αισθάνονται εγκαταλελειμμένοι από την πολιτεία.
Είναι γνωστό ότι τα άτομα αυτά υποχρεούνται να κάνουν μέχρι και τέσσερις ενέσεις ινσουλίνης ημερησίως και να μετρούν περιοδικά τα επίπεδα του σακχάρου με τη βοήθεια ειδικού μετρητού. Προκειμένου ένα πάσχον άτομο να ανταποκρίνεται σε αυτές τις ανάγκες, χρειάζεται να ξοδεύει σε μηνιαία βάση πάνω από 25.000 δραχμές. 'Ομως το ταμείο ασφάλισής του παρέχει μέρος της οικονομικής βοήθειας με κίνδυνο το άτομο αυτό να οδηγηθεί για οικονομικούς λόγους σε ανεπαρκή υποστήριξη από την ινσουλίνη και το μετρητή σακχάρου που μπορεί να οδηγήσει με τη σειρά της σε νεφροπάθειες ή καρδιοπάθειες.
Ερωτάται ο κύριος Υπουργός:
Θα γίνει δεκτό το ανθρώπινο αίτημα των πασχόντων από σακχαρώδη διαβήτη να καλύπτονται πλήρως από τα ασφαλιστικά τους ταμεία όλα τα έξοδα για το μετρητή σακχάρου και τη χρήση της ινσουλίνης;" Ο Υφυπουργός κ. Φοίβος Ιωαννίδης έχει το λόγο για τρία λεπτά να πρωτολογήσει.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, έχω την εντύπωση ότι δεν σας έδωσαν σωστές πληροφορίες σε σχέση με την ερώτηση που υποβάλατε.
Κατ'αρχήν, πρέπει να σας πω ότι οι παροχές που εξασφαλίζει το ασφαλιστικό μας σύστημα και κυρίως οι παροχές του ΙΚΑ, δεν υπάρχουν σε κανένα άλλο μέρος του κόσμου. Δεν αγνοώ ότι μπορεί να συνοδεύονται πολλές φορές από ταλαιπωρία των ασφαλισμένων, αλλά αναφέρομαι στο τι παρέχει θεσμικά το ΙΚΑ, ιδίως αυτό, αλλά και σχεδόν όλα τα ασφαλιστικά ταμεία.
Στη συγκεκριμένη περίπτωση όλοι οι ασφαλιστικοί οργανισμοί καλύπτουν πλήρως τη δαπάνη της ινσουλίνης. Επιπλέον χορηγούν δωρεάν το αναλώσιμο υγειονομικό υλικό, που είναι απαραίτητο για τη θεραπευτική αγωγή των ασθενών που πάσχουν από σακχαρώδη διαβήτη, δηλαδή, τεστ αίματος και ούρων, σύρριγγες και βελόνες.
Οι ασφαλισμένοι του ΙΚΑ προμηθεύονται το αναλώσιμο υγειονομικό υλικό από τις κατά τόπους μονάδες, ενώ σε περίπτωση που το προμηθευτούν από την ελεύθερη αγορά, ύστερα από γνωμάτευση και έγκριση του ελεγκτή ιατρού, η δαπάνη αποδίδεται άμεσα.
Οι λοιποί ασφαλισμένοι τα προμηθεύονται από τα ιδιωτικά φαρμακεία και οι ασφαλιστικοί οργανισμοί καλύπτουν τη δαπάνη.
Κάποιες συσκευές ινσουλίνης, παραδείγματος χάρη σε στυλό, επειδή το κόστος τους είναι πολύ υψηλό, συνταγογραφούνται κατά την κρίση του ιατρού, ανάλογα με την περίπτωση του ασθενούς, με τη διαδικασία του αναντικατάστατου.
Η συσκευή μέτρησης σακχάρου αίματος για τους μεγαλύτερους ασφαλιστικούς οργανισμούς, ΙΚΑ και ΟΓΑ, χορηγείται σε συγκεκριμένες κατηγορίες ασθενών, όπως νεαρά άτομα που πάσχουν από νεανικό διαβήτη, έγγυες γυναίκες με βαρύ ασταθή ινσουλινοεξαρτώμενο διαβήτη και νέοι με μεσογειακή αναιμία και συγχρόνως σακχαρώδη διαβήτη.
Οι λοιποί ασφαλιστικοί οργανισμοί χορηγούν τη συσκευή αυτή σε όλους τους ινσουλινοεξαρτωμένους και πάντως όλοι οι ασφαλιστικοί οργανισμοί χορηγούν τις ειδικές ταινίες μέτρησης της γλυκόζης του αίματος με την αντίστοιχη χρωματομετρική κλίμακα.
Ελπίζω να σας ικανοποιεί η απάντηση.
ΠΡΟΕΔΡΕΥΩΝ (Παναγιώτης Σγουρίδης): Είναι ικανοποιητικότατη η απάντηση σας.
Η κ. Καραγιάννη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, εγώ δεν σας είπα αν καλύπτονται γενικά οι ασθενείς. Σας είπα για ορισμένα ταμεία και είναι του Δημοσίου και το Ταμείο Εμπόρων -από εκεί βρήκα κάποια άτομα, αλλά με ενημέρωσε και η ομοσπονδία- που δεν καλύπτουν ειδικά τη βελόνα που κάνουν και την ταινία που μετράνε την ινσουλίνη.
Γνωρίζετε, κύριε Υπουργέ, πολύ καλά ότι η μέτρηση σακχάρου αίματος για να γίνει, πρέπει να γίνει σε δύο επίπεδα: Της γλυκόζης του αίματος, με ειδικές ταινίες για τη μέτρηση και τις ειδικές βελόνες για τη λήψη αίματος.
Οι μετρήσεις αυτές είναι αναγκαίες πριν από τη χορήγηση ινσουλίνης ώστε να εξασφαλιστεί η σωστή δόση ινσουλίνης. Η ινσουλίνη, όμως, χορηγείται δωρεάν και υπάρχουν οκτακόσιες χιλιάδες άνθρωποι με διαβήτη, από τους οποίους οι ογδόντα χιλιάδες χρησιμοποιούν ινσουλίνη και είναι περισσότερο νεαρά άτομα.
Είναι όμως, ανάγκη να εξασφαλιστεί ενιαία ασφαλιστική κάλυψη -εσείς είπατε ΙΚΑ και ΟΓΑ- όλων των ατόμων που υποχρεούνται να κάνουν καθημερινά ενέσεις ινσουλίνης, διότι έτσι μπορεί να επιβραδυνθούν οι επιπλοκές, όπως νεφροπάθεια και καρδιακές παθήσεις.
Επίσης, πρέπει να ενισχυθούν τα διαβητολογικά κέντρα που ασχολούνται με το σακχαρώδη διαβήτη, με το απαραίτητο ιατρικό προσωπικό, ώστε να μειωθεί ο χρόνος αναμονής των πασχόντων που είναι στην Αθήνα και πρέπει να κάνουν τέσσερις μήνες για την ινσουλίνη.
Εάν, λοιπόν, για την επαρχία τα πράγματα είναι πολύ δύσκολα, αφού δεν υπάρχουν εξειδικευμένοι γιατροί, τότε έχουμε πάρα πολλές επιπλοκές ασθενών.
Είναι, λοιπόν, ανάγκη να στελεχωθούν τα νοσοκομεία και τα κέντρα υγείας με εξειδικευμένους γιατρούς, διαβητολόγους και ενδοκρινολόγους. Επίσης είναι ανάγκη τα εξαρτημένα από την ινσουλίνη άτομα να αντιμετωπίζονται ως άτομα με ειδικές ανάγκες, αποκτώντας πρόσθετα δικαιώματα, όπως επιδότηση, πρόσληψη σε διάφορους φορείς κλπ.
Δεν είναι δυνατόν νέοι άνθρωποι, οι οποίοι είναι εξαρτημένοι από την ινσουλίνη, που δεν μπορούν να απασχοληθούν πλήρως, να μην τυγχάνουν βοήθειας από την πολιτεία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωαννίδης έχει το λόγο για δύο λεπτά να δευτερολογήσει.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κατ'αρχήν, κυρία συνάδελφε, η ερώτησή σας απευθύνθηκε στο Υπουργείο Υγείας και Πρόνοιας, αλλά βεβαίως αρμόδιο για το περιεχόμενο είναι το δικό μας Υπουργείο, γι'αυτό σας απαντώ εγώ.
Τώρα, εις ό,τι αφορά το δημόσιο, που δεν έχουμε την αρμοδιότητα στο Υπουργείο Εργασίας και Κοινωνικών Ασφαλίσεων, μπορώ να σας πω τα εξής:
Πρώτον, ήδη το δημόσιο προχώρησε στην ίδρυση οργανισμού περίθαλψης ασφαλισμένων του δημοσίου. Αυτό έγινε πρόσφατα με νομοθετική ρύθμιση, γιατί δεν υπήρχε πρώτα.
Δεύτερον, για τα ινσουλινοεξαρτώμενα άτομα που είναι ασφαλισμένα στο δημόσιο, τα μεν φάρμακα που είναι απαραίτητα για την αντιμετώπιση της πάθησής τους χορηγούνται χωρίς καμία συμμετοχή, για τα ειδικά που χρησιμοποιεί ο ίδιος για την παρακολούθηση του επιπέδου του σακχάρου, το δημόσιο χορηγεί εφάπαξ ποσόν, το ύψος του οποίου είναι ίσο με τρεις ιατρικές επισκέψεις στο ιατρείο μηνιαίως.
Επίσης το δημόσιο, παρά το ότι, επαναλαμβάνω, δεν είναι δική μας αρμοδιότητα, για την προμήθεια συσκευών μετρήσεως σακχάρου χορηγεί ποσό μέχρι σαράντα χιλιάδες (40.000) δραχμές ανά διετία.
Τελειώνοντας σας επαναλαμβάνω ότι όλοι οι ασφαλιστικοί οργανισμοί, όπως σας είπα στην πρωτολογία μου, χορηγούν σχεδόν όλα όσα απαιτούνται για να  καλυφθούν οι ανάγκες στις οποίες αναφερθήκατε. Μία μόνο συσκευή, η οποία είναι πανάκριβη και η οποία δεν συνιστάται για όλες τις περιπτώσεις, δίνεται όταν ο γιατρός σημειώσει ότι πράγματι επιβάλλεται να χρησιμοποιηθεί αυτή η συσκευή.
Συνεπώς νομίζω ότι δεν υπάρχει πρόβλημα. Ούτως ή άλλως για τα νοσοκομεία που είπατε θέλω να σας πω ότι όλα έχουν ενδοκρινολόγους. Δεν υπάρχει νοσοκομείο που να μην έχει ενδοκρινολόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Σας είπα και για διαβητολόγους και για τα κέντρα υγείας.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Υπάρχουν διαβητολόγοι στα νοσοκομεία, όταν υπάρχουν και γιατροί, δεν υπάρχει πρόβλημα.
'Οσον αφορά τώρα, τα κέντρα υγείας, είναι δυνατόν να μην υπάρχει σε μερικά αυτή η ειδικότητα, αλλά δεν μπορούμε να βρούμε τους γιατρούς για να στελεχώσουμε.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου.
Η πρώτη με αριθμό 626/10-2-2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Δικαιοσύνης, σχετικά με τις προθέσεις του Υπουργείου να παρατείνει την ισχύ του πίνακα επιτυχόντων δοκίμων Ειρηνοδικών κλπ., διαγράφεται λόγω κωλύματος του Υπουργού.
Η δεύτερη με αριθμό 640/14-2-2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή, προς τον Υπουργό Εθνικής Οικονομίας, σχετικά με την ένταξη στο Γ' Κοινοτικό Πλαίσιο Στήριξης έργων της περιφέρειας Ανατολικής Μακεδονίας - Θράκης, διαγράφεται λόγω απουσίας του κυρίου Βουλευτή.
Τρίτη είναι η με αριθμό 643/14.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Εμπορικής Ναυτιλίας, σχετικά με την εφαρμογή της εργατικής νομοθεσίας και των συλλογικών συμβάσεων εργασίας των ναυτεργατών κλπ., η οποία διαγράφεται λόγω κωλύματος του κυρίου Υπουργού Τέταρτη είναι η με αριθμό 636/14.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χρησιμοποίηση κοινοτικών κονδυλίων για διαφημίσεις στον Τύπο κατά την προεκλογική περίοδο κλπ.
Η επίκαιρη ερώτηση έχει ως εξής:
"Υπουργοί της Κυβέρνησης χρηματοδοτούν κατά προκλητικό τρόπο με μεγάλα ποσά από ευρωπαϊκά κονδύλια την προσωπική προεκλογική τους προβολή. Ιδιαίτερα εξοργιστικά είναι τα φυλλάδια-ένθετα στις εφημερίδες της Κυριακής με σκοπό τη διαφήμιση των κυρίων Γ. Αρσένη, Μ. Παπαϊωάννου και Χ. Πρωτόπαππα.
Ερωτάται η κυρία Υπουργός:
1. Είναι νόμιμη η χρήση ευρωπαϊκών κονδυλίων για την προσωπική προβολή Υπουργών κατά την προεκλογική περίοδο;
2. Σκοπεύει να θέσει τέλος αμέσως σε αυτά τα απαράδεκτα φαινόμενα, που παραβιάζουν κάθε έννοια ισοτιμίας των κομμάτων, αλλά και υποψηφίων Βουλευτών κατά την προεκλογική περίοδο και διασύρουν την Ευρωπαϊκή 'Ενωση;".
Ο Υφυπουργός κ. Πάχτας έχει το λόγο για τρία λεπτά, για να πρωτολογήσει.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι αλήθεια, κύριε Πρόεδρε και αγαπητοί συνάδελφοι, ότι πολλά ακούγονται τις τελευταίες μέρες για τις ενέργειες προβολής και δημοσιότητας των προγραμμάτων του Β' Κοινοτικού Πλαισίου Στήριξης. Σε λίγο θα ξεκινήσουν και αυτές του Γ' Κοινοτικού Πλαισίου Στήριξης.
Θα ήθελα όμως να πω ποια είναι η αλήθεια με συγκεκριμένα στοιχεία και τι έκανε η Κυβέρνηση για το συγκεκριμένο ζήτημα. Η προώθηση των ενεργειών δημοσιότητας και προβολής του Κοινοτικού Πλαισίου Στήριξης απορρέει από εγκεκριμένες κανονιστικές διατάξεις της Ευρωπαϊκής 'Ενωσης και αποτελεί τμήμα των επιχειρησιακών τομεακών και περιφερειακών προγραμμάτων και των μεγάλων συγχρηματοδοτούμενων παρεμβάσεων, όπως είναι η Εγνατία, το Κτηματολόγιο, το Μετρό και άλλες.
Η συμμετοχή της Ευρωπαϊκής 'Ενωσης στις ενέργειες αυτές καλύπτει το 80% του συνολικού προϋπολογισμού. 'Οπως συμβαίνει και για κάθε συγχρηματοδοτούμενη δράση, έτσι και για τις ενέργειες δημοσιότητας αποφασίζουν οι επιμέρους επιτροπές παρακολούθησης των προγραμμάτων, στις οποίες συμμετέχουν και εκπρόσωποι της Ευρωπαϊκής 'Ενωσης.
Η Κυβέρνηση, πριν ακόμα ξεκινήσει οποιαδήποτε ενέργεια δημοσιότητας και προβολής του Κοινοτικού Πλαισίου Στήριξης, διαμόρφωσε τους όρους και τις προϋποθέσεις, ώστε η καμπάνια αυτή να ανταποκρίνεται στο στόχο της με πλήρη διαφάνεια και αποτελεσματικότητα.
Ετοίμασε ειδικό επικοινωνιακό οδηγό, που έδωσε σε όλους τους φορείς ευθύνης των επιχειρουμένων προγραμμάτων και στους αναδόχους, που ανέλαβαν μετά από αγωνιστική διαδικασία να εκτελέσουν το έργο της δημοσιότητας και προβολής.
Ο οδηγός αυτός κατέγραφε με σαφήνεια το πλαίσιο, τις κατευθύνσεις και τα μέσα της επικοινωνιακής μας στρατηγικής. Ο στόχος μας από την αρχή ήταν ένας και ήταν ξεκάθαρος, να ενημερώσουμε τον πολίτη με τρόπο υπεύθυνο για τη φύση και το μέγεθος της αναπτυξιακής παρέμβασης, που συντελείται στη χώρα μέσω του Κοινοτικού Πλαισίου Στήριξης, για τα οφέλη που προκύπτουν για την Ελλάδα, την οικονομία, τον πληθυσμό, για τη σημαντική συμβολή της Ευρωπαϊκής 'Ενωσης στην τεράστια αυτή αναπτυξιακή προσπάθεια.
Αυτό δεν είναι κάτι που απορρέει απλά και μόνο από την εταιρική μας σχέση με την Ευρωπαϊκή 'Ενωση. Είναι υποχρέωση και καθήκον της πολιτείας να ενημερώσει τον πολίτη για όλα αυτά που σηματοδοτούν την πορεία της χώρας. Πρόκειται αναμφίβολα για ένα δύσκολο και σύνθετο επικοινωνιακό εγχείρημα.
Τα περί προφανών καιροσκοπικών κομματικών επιδιώξεων, που ακούγονται τον τελευταίο καιρό, νομίζω ότι δεν ευσταθούν και διαστρεβλώνεται βάναυσα αυτή η πραγματικότητα. Επανειλημμένα έχει έρθει η Αντιπολίτευση, όπως και την περίοδο πριν τις ευρωεκλογές και πριν τις δημοτικές εκλογές και κίνησαν πάλι τη διαδικασία.
Η απάντηση που πήραν από την Ευρωπαϊκή Επιτροπή είναι ότι από την ελληνική πλευρά λαμβάνονται μέτρα υποδειγματικά για την Ευρωπαϊκή 'Ενωση.  Αυτό επιβεβαιώνει τόσο τους στόχους της επικοινωνιακής μας πολιτικής στο θέμα αυτό, όσο και την τήρηση κανόνων δεοντολογίας, που βεβαίως θα πρέπει να τηρούνται στις περιπτώσεις αυτές, όταν μάλιστα πρόκειται περί προγραμμάτων συγχρηματοδοτούμενων από την Ευρωπαϊκή 'Ενωση.
Και σήμερα κύριε Πρόεδρε, όπως το '98 και το '99, εγγράφως ζητήθηκε έγκαιρα από τους φορείς ευθύνης των προγραμμάτων στο πλαίσιο των πάγιων αρχών, που ακολουθούμε, να ανασταλούν οι ενέργειες δημοσιότητας εν όψει των εκλογών. Νωρίς, από τις 7 Φλεβάρη, έχουμε δώσει εντολή σε όλα τα επιχειρησιακά προγράμματα, ώστε από τα τέλη του Φλεβάρη να ανασταλούν όλες οι ενέργειες δημοσιότητας και προβολής του Β' Κοινοτικού Πλαισίου Στήριξης.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουναλάκη, έχετε δύο λεπτά να αναπτύξετε την ερώτησή σας.
ΠΕΤΡΟΣ ΚΟΥΝΑΛΑΚΗΣ: Με συγχωρείτε, κύριε Πρόεδρε, δεν κατάλαβα. 
ΠΡΟΕΔΡΕΥΩΝ (Παναγιώτης Σγουρίδης): Είναι η ερώτησή σας, κύριε Κουναλάκη.
ΠΕΤΡΟΣ ΚΟΥΝΑΛΑΚΗΣ: Πού είναι ο κύριος Υπουργός να απαντήσει;
ΠΡΟΕΔΡΕΥΩΝ (Παναγιώτης Σγουρίδης): Είναι εδώ ο κύριος Υπουργός και επί της ερωτήσεώς σας απήντησε. 'Εχετε το λόγο.
ΠΕΤΡΟΣ ΚΟΥΝΑΛΑΚΗΣ: Πού είναι ο κύριος Υπουργός;
ΠΡΟΕΔΡΕΥΩΝ (Παναγιώτης Σγουρίδης): Ο κ. Πάχτας είναι. Είναι για τα κοινοτικά προγράμματα.
Ορίστε, έχετε το λόγο.
ΠΕΤΡΟΣ ΚΟΥΝΑΛΑΚΗΣ: Μίλησε, δηλαδή, ο κ. Πάχτας;
ΠΡΟΕΔΡΕΥΩΝ (Παναγιώτης Σγουρίδης): Φυσικά μίλησε.
ΠΕΤΡΟΣ ΚΟΥΝΑΛΑΚΗΣ: Γιατί δεν με φωνάξατε εγκαίρως, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Θα σας διέγραφα, κύριε Κουναλάκη. 
ΠΕΤΡΟΣ ΚΟΥΝΑΛΑΚΗΣ: Ζητώ το λόγο...
ΠΡΟΕΔΡΕΥΩΝ (Παναγιώτης Σγουρίδης): Αν σας φώναζα, θα σας διέγραφα.
Καλώς, κύριε Κουναλάκη, έχετε το λόγο για δύο λεπτά.
ΠΕΤΡΟΣ ΚΟΥΝΑΛΑΚΗΣ: 'Οχι, κύριε Πρόεδρε, θα εξαιρεθεί αυτό.
ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν εξαιρείται τίποτα. 
ΠΕΤΡΟΣ ΚΟΥΝΑΛΑΚΗΣ: Είμαι από τις δέκα παρά πέντε εδώ μέσα... 
ΠΡΟΕΔΡΕΥΩΝ (Παναγιώτης Σγουρίδης): Κύριε Κουναλάκη, θα σας πω εγώ ότι ήσασταν από τις δέκα παρά πέντε, ήρθε η ώρα της ερωτήσεώς σας και εσείς απουσιάζατε.
ΠΕΤΡΟΣ ΚΟΥΝΑΛΑΚΗΣ: 'Οχι, δεν ήρθε η ώρα της ερώτησής μου.
ΠΡΟΕΔΡΕΥΩΝ (Παναγιώτης Σγουρίδης): Γιατί δεν ήρθε;
ΠΕΤΡΟΣ ΚΟΥΝΑΛΑΚΗΣ: Γιατί, είναι τέταρτη στο δεύτερο κύκλο.
ΠΡΟΕΔΡΕΥΩΝ (Παναγιώτης Σγουρίδης): Συζητήθηκαν όλες οι ερωτήσεις.
ΠΕΤΡΟΣ ΚΟΥΝΑΛΑΚΗΣ: 'Ολες σε πέντε λεπτά;
ΠΡΟΕΔΡΕΥΩΝ (Παναγιώτης Σγουρίδης): 'Ολες, διότι διεγράφηκαν κάποιες ερωτήσεις. Υπήρχαν συνάδελφοι των οποίων οι ερωτήσεις διεγράφηκαν, διότι απουσίαζαν και θα διέγραφα και εσάς. Και αντί να μου πείτε ευχαριστώ που έκανα την ερώτησή σας, μου βγάζετε και φωνή.
Ορίστε, κύριε Κουναλάκη, έχετε το λόγο.
ΠΕΤΡΟΣ ΚΟΥΝΑΛΑΚΗΣ: Σιγά, μην εκνευρίζεσθε, γιατί μπορεί να εκνευρισθώ και εγώ. Εντάξει;
ΠΡΟΕΔΡΕΥΩΝ (Παναγιώτης Σγουρίδης): 'Επρεπε να πω διαγράφεται.
ΠΕΤΡΟΣ ΚΟΥΝΑΛΑΚΗΣ: Ε, λοιπόν, μη μου κάνετε και χάρες τώρα. Είμαι εδώ δύο ώρες τώρα και μου κάνετε και ελεημοσύνη;
ΠΡΟΕΔΡΕΥΩΝ (Παναγιώτης Σγουρίδης): Ακριβώς επειδή είσθε δύο ώρες γι'αυτό περίμενα και είπα να γίνει η ερώτησή σας.
ΠΕΤΡΟΣ ΚΟΥΝΑΛΑΚΗΣ: Δεν μου αρέσουν οι εκνευρισμοί και αυτές οι συμπεριφορές. Το ξέρετε πάρα πολύ καλά.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΠΕΤΡΟΣ ΚΟΥΝΑΛΑΚΗΣ: Λοιπόν, κύριε Πρόεδρε, έκανα αυτήν την ερώτηση γιατί ειλικρινά όταν είδα αυτά τα ένθετα την Κυριακή εξοργίστηκα και είπα "έλεος πια"!
Μη μου πείτε ο κ. Αρσένης έπρεπε το Φεβρουάριο του 2000 να ενημερώσει τον ελληνικό λαό για την εκπαιδευτική μεταρρύθμιση, η οποία λειτουργεί και εφαρμόζεται εδώ και τρία χρόνια και έχει άπειρα φυλλάδια στο παρελθόν και άπειρα διαφημιστικά δημοσιεύματα έχει δώσει στις εφημερίδες;
Θα καταθέσω στα Πρακτικά αυτά τα ένθετα. Πρόκειται σαφώς, για προεκλογικά φυλλάδια, έγχρωμες φωτογραφίες των Υπουργών, χαμόγελα, προεκλογικές φωτογραφίες, ολοσέλιδες επιστολές κλπ.
Πρέπει να ξέρετε, κύριε Πάχτα, ότι χθες ασχολήθηκε το Ευρωπαϊκό Κοινοβούλιο με αυτό το θέμα. Δεν ξέρω αν το έχετε υπόψη σας.
Ο Αλέκος Αλαβάνος κατέθεσε όλα αυτά τα φυλλάδια στο Ευρωπαϊκό Κοινοβούλιο, ο αρμόδιος Υπουργός ο Μπερνιέ τα πήρε, είπε ότι θα τα μελετήσει και ότι αν αποτελούν προπαγανδιστικό υλικό, αυτό απαγορεύεται και θα κάνει τις απαραίτητες συστάσεις στην ελληνική Κυβέρνηση. Δηλαδή, με άλλα λόγια, για να προβληθούν ορισμένοι άνθρωποι -γιατί δεν προβάλλεται το κυβερνητικό έργο- διασύρεται η χώρα μας και διασύρεται και η Ευρωπαϊκή 'Ενωση. Και ξέρετε γιατί; Πολίτες με ρωτούσαν αυτές τις μέρες "καλά η Ευρωπαϊκή 'Ενωση χρηματοδοτεί τα διαφημιστικά φυλλάδια του κ. Παπαϊωάννου και του κ. Αρσένη;". Πού βρισκόμαστε;
Ο κ.  Σημίτης είπε χθες ότι δεν πρέπει ο πολιτικός αγώνας να μετατραπεί σε οικονομικό ανταγωνισμό -και εγώ συμφωνώ απολύτως- αλλά δυστυχώς έχει μετατραπεί και πρέπει να περιοριστούν οι δαπάνες εδώ και τώρα. Και εδώ και τώρα, κύριε Πάχτα, και όχι από την 1η Μαρτίου πρέπει να απαγορευτεί η δημοσίευση αυτών των φυλλαδίων.
Και τέλος, θέλω να σας ρωτήσω, αν μπορείτε να μου απαντήσετε. Ποιος χρηματοδότησε αυτά τα φυλλάδια; Διότι άκουσα, ότι πρόκειται περί συγχρηματοδοτήσεως, δηλαδή, ότι και το ελληνικό δημόσιο έχει πληρώσει και όχι μόνο η Ευρωπαϊκή 'Ενωση.
Να μου απαντήσετε παρακαλώ και πόσο κόστισαν τα φυλλάδια αυτά.
(Στο σημείο αυτό ο Βουλευτής κ. Πέτρος Κουναλάκης καταθέτει για τα Πρακτικά τα προαναφερθέντα φυλλάδια, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουναλάκη.
Ορίστε, κύριε Πάχτα, έχετε το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Θα ήθελα να τονίσω, αγαπητέ συνάδελφε, ότι αυτά τα συγχρηματοδοτούμενα προγράμματα δημοσιότητας και προβολής δεν ξεκίνησαν σήμερα, ούτε βεβαίως στις παραμονές αυτών των εκλογών ούτε στις παραμονές των προηγουμένων ευρωεκλογών ούτε στις παραμονές των προηγουμένων δημοτικών και νομαρχιακών εκλογών.  Είναι προγράμματα που είναι σε εξέλιξη. 'Εχουν ξεκινήσει σταδιακά και εδώ και τρία, τριάμισι περίπου χρόνια σε κεντρικό, τομεακό και περιφερειακό επίπεδο. Και επαναλαμβάνω ότι κάθε φορά που έχουμε εκλογές, έχουμε τα ίδια φαινόμενα από πλευράς της Αντιπολίτευσης.
Θέλω να τονίσω, λοιπόν, ότι εκτελούνται κανονικά, με συγκεκριμένες προδιαγραφές και συγκεκριμένο χρονοδιάγραμμα υλοποίησης εδώ και περίπου τριάμισι χρόνια και μέχρι το τέλος του 2001, γιατί, όπως συμβαίνει με όλες τις ενέργειες του Κοινοτικού Πλαισίου Στήριξης, πρέπει να υλοποιηθούν και να κατανεμηθούν μέσα σε συγκεκριμένη προγραμματική περίοδο.
Επειδή ρωτήσατε για τους πόρους, πρέπει να πω ότι τα προγράμματα αυτά, πράγματι συγχρηματοδοτούνται από την Ευρωπαϊκή 'Ενωση κατά 80%, το 20% είναι εθνική δημόσια δαπάνη. Πρέπει επίσης να επισημάνω ότι ο συνολικός αυτός προϋπολογισμός όλων αυτών των προγραμμάτων που είναι σε εξέλιξη αποτελεί το 0,087% της συνολικής παρέμβασης που υλοποιούμε.
Εν πάση περιπτώσει, αυτό που θέλω να τονίσω, είναι, όπως είπα και προηγουμένως στην ομιλία μου, ότι έχουν τηρηθεί όλες οι προδιαγραφές μετά από κοινές αποφάσεις που έχουμε πάρει από την Ευρωπαϊκή 'Ενωση και τον κοινό οδηγό που έχουμε εκδώσει. Οι σχετικές προδιαγραφές που έχει ορίσει η Ευρωπαϊκή Επιτροπή για τη δημοσιότητα και προβολή έργων και δράσεων του Κοινοτικού Πλαισίου Στήριξης, προβλέπουν, υπό προϋποθέσεις, και την εμφάνιση φωτογραφιών του αρμόδιου φορέα ευθύνης του προγράμματος.
Το αν έχουν τηρηθεί απολύτως αυτές οι προϋποθέσεις για ένα έντυπο ή για δύο, είναι ένα θέμα που ούτε μείζον είναι ούτε αναιρεί το γεγονός ότι η Κυβέρνηση έχει τηρήσει με απόλυτη συνέπεια, τόσο τις κοινοτικές οδηγίες, όσο και τις δεσμεύσεις που η δεοντολογία επιβάλλει.
Είναι τριάντα ένα προγράμματα σε εξέλιξη, κύριε συνάδελφε, και δεν πρέπει να το κάνουμε μείζον θέμα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουναλάκη.
Ακολουθεί η με αριθμό 629/11-2-2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, Οικονομικών, σχετικά με τη διασφάλιση της λειτουργίας του ξενοδοχείου "ΚΕΡΚΥΡΑ GOLF" την καταβολή των δεδουλευμένων στους εργαζόμενους κλπ.
Η επίκαιρη ερώτηση του κ. Ρόκου είναι η εξής:
"Τον Ιούλιο του 1999 πραγματοποιήθηκε κατάσχεση και πλειστηριασμός στο ξενοδοχείο "ΚΕΡΚΥΡΑ GOLF", λόγω των χρεών που είχε προς την τράπεζα (δάνειο-πανωτόκια) ο ιδιοκτήτης του ξενοδοχείου.
Το ξενοδοχείο στον πλειστηριασμό πήρε ο Κύπριος ξενοδόχος κ. Λούης.
Ο προηγούμενος ιδιοκτήτης έχει προσφύγει στα δικαστήρια και ζητά την ακύρωση του πλειστηριασμού, διεκδικώντας την παραγραφή των πανωτοκίων και την επαναφορά της διεύθυνσης του ξενοδοχείου σ'αυτόν.
Με δεδομένη την πιθανότητα να μην ανοίξει το ξενοδοχείο την προσεχή τουριστική σεζόν, λόγω καθυστέρησης έκδοσης απόφασης από τα δικαστήρια, δημιουργείται τεράστιο κοινωνικό πρόβλημα από τον κίνδυνο:
α) Να χάσουν θέσεις εργασίας οι εκατόν είκοσι εργαζόμενοι στο ξενοδοχείο.
β) Να μην τους καταβληθούν τα δεδουλευμένα που οφείλονται στους εργαζόμενους από την προηγούμενη τουριστική σεζόν.
Ερωτάται ο κύριος Υπουργός:
Αν προτίθεται να λάβει μέτρα, ώστε ανεξάρτητα από την έκβαση των δικών μεταξύ των δύο ξενοδόχων, να διασφαλισθούν οι θέσεις εργασίας και να καταβληθούν τα δεδουλευμένα της προηγούμενης χρονιάς".
Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο να πρωτολογήσει για τρία λεπτά.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θα μπορούσα να σας απαντήσω ίσως μονολεκτικά, λέγοντας ότι αναφέρεσθε σε μια περίπτωση που δύο ιδιώτες βρίσκονται σε δικαστική διένεξη. Παρ'όλα αυτά το Υπουργείο έχει κάνει μεγάλες προσπάθειες και θα σας ενημερώσω σχετικά ευθύς αμέσως.
Η ιστορία είναι ότι σ'έναν πλειστηριασμό που έγινε νομίμως, πήρε ένας ιδιώτης -το αναφέρετε και στην ερώτησή σας- το συγκεκριμένο ξενοδοχείο.  Υπήρχε δικαστικός αγώνας μεταξύ παλαιού και νέου ιδιοκτήτη.
Η επιθεώρηση εργασίας της Κέρκυρας, μετά από πληροφορίες, ανέλαβε πρωτοβουλία και προσπάθησε να συνεννοηθεί και με τον παλιό και με το νέο ιδιοκτήτη. Υπήρξαν παράπονα τα οποία όμως δεν θεμελιώθηκαν, γιατί δεν βοήθησαν και οι εργαζόμενοι σ'αυτό -ίσως γιατί δεν ήθελαν να δυσαρεστήσουν τον ιδιοκτήτη- ότι οφείλονται σ'αυτούς επιδόματα αδείας και αποδοχές αδείας.
'Εγινε προσπάθεια να διερευνηθεί η σχετική καταγγελία, την οποία όμως, δεν έκαναν επισήμως. 'Εγιναν κατ'αρχήν δύο συναντήσεις που προκάλεσε η επιθεώρηση εργασίας με τους ιδιοκτήτες, δηλαδή και με τους δύο. Στην πρώτη δεν εμφανίστηκε ο ένας, στη δεύτερη συνάντηση δεν κατέληξαν σε αποτέλεσμα, την ανέβαλαν για να συζητηθεί σε νέα συνάντηση.
'Ετσι, έχουμε μια εκκρεμότητα σε ό,τι αφορά τη διερεύνηση των όχι επώνυμων και συγκεκριμένων καταγγελιών για τις οφειλές του παλαιού ιδιοκτήτη σε επιδόματα αδείας.
Ο νέος ιδιοκτήτης υποσχέθηκε -όχι όμως εγγράφως- ότι θα προσλάβει όλους τους εργαζόμενους και ότι όπου προκύψει οφειλή, έχει υποχρέωση ούτως ή άλλως να την καλύψει. Υπήρξε όμως αδυναμία της διευθύνσεως επιθεωρήσεως -επειδή το ξενοδοχείο είναι κλειστό- να ελέγξει το λογιστήριο.
Πήγε, δηλαδή, η Επιθεώρηση Εργασίας, αλλά το βρήκε κλειστό. Και πήγαν και στον εισαγγελέα.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).
Ο νέος ιδιοκτήτης ισχυρίστηκε ότι δεν βρήκε τίποτα στο λογιστήριο. Ο παλιός ιδιοκτήτης, δεν γνωρίζουμε, αν πράγματι πήρε τα στοιχεία από το λογιστήριο ή όχι.
Το βέβαιο είναι πως ό,τι μπορούσε να κάνει η Επιθεώρηση Εργασίας το έκανε. Επίσης είναι βέβαιο, ότι δεν υπάρχει δυνατότητα με τη νομοθετική ρύθμιση, την τόσο σημαντική, που έφερε η Κυβέρνησή μας για τα πανωτόκια -για να μη μπω σε λεπτομέρειες- να καλυφθεί αυτή η περίπτωση, διότι δεν καλύπτονται τα τελεσιδίκως και αμετακλήτως κριθέντα.
Επομένως υπάρχει η εκκρεμοδικία, αν δεν έχει ήδη λήξει, γιατί υπάρχουν πληροφορίες ότι έχει λήξει...
ΠΡΟΕΔΡΟΣ (Απόστολος Κακλαμάνης): Κύριε Υφυπουργέ, είπατε ότι θα πείτε μια λέξη μόνο και μιλάτε τριάμισι λεπτά.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Εντάξει, κύριε Πρόεδρε, σταματώ εδώ, για να διευκολύνω, αλλά θα πρέπει και οι ερωτώντες να θέτουν τις ερωτήσεις, σύμφωνα με τον Κανονισμό.
ΠΡΟΕΔΡΟΣ (Απόστολος Κακλαμάνης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, αρχίζοντας από την τελευταία παρατήρηση του κυρίου Υπουργού σε σχέση με τα πανωτόκια, ασφαλώς και είχαμε προβλέψει ότι ο τρόπος με τον οποίο ρυθμίστηκε αυτή η υπόθεση ήταν ανεπαρκέστατος και έτσι το πρόβλημα θα μεγιστοποιείται καθημερινά.
Κι εγώ, αν χρησιμοποίησα, όπως είπε ο κύριος Υφυπουργός, την περίπτωση ενός ιδιώτη, το έκανα για να είναι συγκεκριμένη η συζήτηση, στο διά ταύτα δηλαδή. Διότι αυτό το πρόβλημα είναι ήδη υπαρκτό και θα επαναλαμβάνεται καθημερινά σε όλα τα νησιά του Αιγαίου, όπου έχουν τη δική τους κρίση με τα πανωτόκια και με τον τρόπο που τους χειρίστηκε το τραπεζικό μας σύστημα γενικότερα.
Σημασία έχει ότι και ο κρατικός μηχανισμός δεν μπορεί να ανταποκριθεί. Διότι όταν η Επιθεώρηση Εργασίας κυνηγάει φαντάσματα μια στον έναν που δεν έρχεται, μια στον άλλον που χάνει τα έγγραφά του, τα παραστατικά του τα εργασιακά κλπ., καταλαβαίνετε ότι τελικά θα την πληρώσουν οι εργαζόμενοι. Γι' αυτό και κάναμε την επίκαιρη ερώτηση, κύριε Υπουργέ. Για να μας πείτε γι' αυτό το πρόβλημα που εμείς έτσι το αναλύσαμε στο συγκεκριμένο ξενοδοχείο της Κέρκυρας και το οποίο θα επαναλαμβάνεται, τι θέση θα πάρετε. Διότι τελικά ο εργαζόμενος δεν είναι ότι χάνει μόνο τα δεδουλευμένα μέσα απ' αυτό το κρυφτούλι που δημιουργούν οι παλιοί και οι νέοι ιδιοκτήτες, χάνει και το εργασιακό του δικαίωμα στο βάθος και στο μέλλον. Γιατί αν φέτος δεν γίνει, όπως προβλέπεται, η επαναπρόσληψη και η δέσμευση που υπάρχει επ' αυτού, αυτό σημαίνει ότι του χρόνου δεν θα έχουν κανένα δικαίωμα εργασίας και επιπλέον δεν θα έχουν κανένα δικαίωμα -και εδώ πια είναι το θέμα το δικό σας και θέλουμε την απάντησή σας- για να μπορούν να πάρουν και επίδομα από τον ΟΑΕΔ, χωρίς να φταίνε οι ίδιοι, ενώ έχουν εν δυνάμει μια προηγούμενη εργασιακή σχέση.
Γι' αυτό χρειάζεται να δείτε και να σκεφθείτε το θέμα από τη δική σας πλευρά για όλα τα ξενοδοχεία της χώρας που θα προκύψουν μετά από τους πλειστηριασμούς και τα πανωτόκια. Να κάνετε από τώρα μια πρόβλεψη για να δείτε τι θα κάνετε με αυτούς τους ανθρώπους, οι οποίοι έχασαν τα δεδουλευμένα, χάνουν την εργασία τους, αποδυναμώνονται από πλευράς εργασιακής νομολογίας και τελικά δεν θα είναι ασφαλισμένοι στο μέλλον, διότι ο ΟΑΕΔ δεν θα μπορέσει, αν δεν κάνουν αυτήν τη χρονιά εκατόν ένα ένσημα, να τους δώσει επίδομα ανεργίας.
ΠΡΟΕΔΡΟΣ (Απόστολος Κακλαμάνης): Ο Υφυπουργός Εργασίας και Κοινωνικών Ασφαλίσεων έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, κατ' αρχήν ο νέος ιδιοκτήτης -διότι έχει λήξει σας λέω κατά τις πληροφορίες μας και ο δικαστικός αγώνας- έχει υποσχεθεί ότι θα λειτουργήσει το ξενοδοχείο και ότι θα προσλάβει όλους τους εργαζόμενους.  Αυτό είναι το ένα.
Το δεύτερο. Σε ό,τι αφορά τα δεδουλευμένα σας βεβαιώνω, ότι δεν υπάρχει καταγγελία από κανέναν εργαζόμενο. Είναι και θέμα των εργαζομένων και ευθύνη των εργαζομένων να το κάνουν αυτό, για να μπορεί να παρέμβει η Επιθεώρηση Εργασίας. Ούτως ή άλλως, όμως, δήλωσε ο νέος ιδιοκτήτης ότι όποιες οφειλές υπήρχαν από τον προηγούμενο ιδιοκτήτη, θα τις καλύψει αυτός, όπως έχει άλλωστε υποχρέωση εκ του νόμου, ως διάδοχος στην επιχείρηση.  Πρέπει, όμως, να βρεθούν τα σχετικά στοιχεία και εφόσον δεν υπάρχουν στο λογιστήριο, θα πρέπει οι ίδιοι οι εργαζόμενοι να πάνε και να πουν "εμένα μου χρωστάει τόσα." Δεν πάνε να το κάνουν, όμως, αυτό, τι να κάνουμε; Ευχαριστώ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Γεωργίας "Αγροτικές Συνεταιριστικές Οργανώσεις".
'Εχει υποβληθεί αίτηση ονομαστικής ψηφοφορίας για τα άρθρα της πρώτης ενότητας, που συζητήσαμε χθες.
Καλούνται επί του καταλόγου οι Βουλευτές κύριοι Κωνσταντίνος Σπηλιόπουλος από το ΠΑ.ΣΟ.Κ. και Αδάμ Ρεγκούζας από τη Νέα Δημοκρατία.
Οι αποδεχόμενοι τα άρθρα αυτά απαντούν στην εκφώνηση του ονόματός τους με τη λέξη "ναι" και οι μη αποδεχόμενοι με τη λέξη "όχι". Σε περίπτωση που υπάρχουν άρθρα της ενότητος αυτής που δέχονται και άρθρα που δεν αποδέχονται, λένε "ναι" σε αυτά και "όχι" στο τάδε άρθρο ή αντίστροφα.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς κύριος συνάδελφος που δεν άκουσε το όνομά του; Ο κ. Κατσανέβας.
(Στο σημείο αυτό ψηφίζει ο κ. Θεόδωρος Κατσανέβας) Κηρύσσεται περαιωμένη η ψηφοφορία και παρακαλώ τους κυρίους συναδέλφους να προβούν στην καταμέτρηση των ψήφων και στην εξαγωγή του αποτελέσματος.
(ΚΑΤΑΜΕΤΡΗΣΗ)
Εν τω μεταξύ, κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, Εργασίας και Κοινωνικών Ασφαλίσεων, Δικαιοσύνης και Υγείας και Πρόνοιας, κατέθεσαν σχέδιο νόμου: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004", προστασία Ολυμπιακών Συμβόλων και Σημάτων και άλλες διατάξεις".
Παραπέμπεται στην αρμόδια Διαρκή Επιτροπή Επίσης, στο Προεδρείο έχει κατατεθεί μια δήλωση του κ. Χρήστου Κηπουρού, η οποία έχει ως εξής:
Προς τον Πρόεδρο της Βουλής 
ΒΟΥΛΗ ΤΩΝ ΕΛΛΗΝΩΝ 
ΕΙΔΙΚΗ ΓΡΑΜΜΑΤΕΙΑ ΠΡΟΕΔΡΟΥ ΒΟΥΛΗΣ 
Αριθ. πρωτ. 477 
Ημερ. 17-2-2000 
"Δήλωση Χρήστου Κηπουρού Το προσωπικό μου συμπέρασμα είναι ότι ο χώρος του μορφώματος που θέλει να διατηρεί ακόμη το όνομα ΠΑ.ΣΟ.Κ. αποτελεί χώρο αλλοίωσης, εκφυλισμού, παραχάραξης ενός ιστορικού σχεδίου και αλλοτρίωσης ανθρώπινων και πολιτικών συνειδήσεων.
Η ιστορία των τελευταίων εικοσιπέντε χρόνων αποδεικνύει ότι οι δυνάμεις που αυτά τα χρόνια έδειξαν ένα άλλο πολιτικό ήθος, άλλο πολιτικό σχέδιο και δικαιώθηκαν μαζί με αυτές που έρχονται από την κοινωνία και άλλες πολιτικές διαδρομές, μπορούν να επαναφέρουν την πολιτική, τον πολιτικό λόγο που τόσο ανάγκη έχει η χώρα.
Αυτές οι δυνάμεις συναντώνται ήδη στο νέο μορφωτικό και πολιτικό κίνημα τη ΔΗΜΟΚΡΑΤΙΚΗ ΠΕΡΙΦΕΡΕΙΑΚΗ ΕΝΩΣΗ.
Με αυτές συναντάται η στράτευσή μου στο Κοινοβούλιο όσο και στους αγώνες.
Στις επόμενες εκλογές η παρουσία μας στο Κοινοβούλιο δεν θα μένει μόνο στη δική μου σημερινή συμμετοχή που με τιμά ιδιαίτερα.
Το Κοινοβούλιο έχει ανάγκη από τη φρεσκάδα, το οξυγόνο του νέου πολιτικού λόγου αυτών των νέων πολιτικών δυνάμεων.
Αθήνα, 17-2-2000" 
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νέου ελληνισμού", σαράντα έξι μαθητές και τέσσερις συνοδοί δάσκαλοι του 16ου Δημοτικού Σχολείου Αθηνών. Τους καλωσορίζουμε στο Κοινοβούλιο.
(Χειροκροτήματα από όλες τις Πτέρυγες)
Επίσης, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης "Κύρωση του Πρωτοκόλλου για την ενίσχυση της τριμερούς συνεργασίας για την καταπολέμηση του εγκλήματος μεταξύ των Κυβερνήσεων της Ελληνικής Δημοκρατίας, της Δημοκρατίας της Βουλγαρίας και της Ρουμανίας".
Επίσης, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Ισλαμικής Δημοκρατίας του Ιράν για οικονομική, επιστημονική και τεχνική συνεργασία στον τομέα της γεωργίας".
Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης ονομαστικής ψηφοφορίας.
Εψήφισαν 217 Βουλευτές.
Υπέρ της ενότητας των άρθρων 1 έως 20, δηλαδή "ΝΑΙ", εψήφισαν  134 Βουλευτές.
Κατά της ενότητας των άρθρων 1 έως 20, δηλαδή "ΟΧΙ", εψήφισαν 83 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
(Το παραπάνω πρωτόκολλο ονομαστικής ψηφοφορίας υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Συνεπώς Το άρθρο 1 έγινε δεκτό κατά πλειοψηφία, ως έχει.
Το άρθρο 2 έγινε δεκτό κατά πλειοψηφία, ως έχει.
Το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 5 έγινε δεκτό κατά πλειοψηφία, ως έχει.
Το άρθρο 6 έγινε δεκτό κατά πλειοψηφία, ως έχει. Το άρθρο 7 έγινε δεκτό κατά πλειοψηφία, ως έχει.
Το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 9 έγινε δεκτό κατά πλειοψηφία, ως έχει.
Το άρθρο 10 έγινε δεκτό κατά πλειοψηφία, ως έχει.
Το άρθρο 11 έγινε δεκτό κατά πλειοψηφία, ως έχει. Το άρθρο 12 έγινε δεκτό κατά πλειοψηφία, ως έχει. Το άρθρο 13 έγινε δεκτό κατά πλειοψηφία, ως έχει.
Το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 16 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 17 έγινε δεκτό κατά πλειοψηφία, ως έχει.
Το άρθρο 18 έγινε δεκτό κατά πλειοψηφία, ως έχει. Το άρθρο 19 έγινε δεκτό κατά πλειοψηφία, ως έχει. Το άρθρο 20 έγινε δεκτό κατά πλειοψηφία, ως έχει.
Εισερχόμαστε στη συζήτηση της ενότητας των άρθρων 21 έως 41.
Εκτός από τις τροποποιήσεις που έχει καταθέσει ο κύριος Υπουργός στην ενότητα των άρθρων αυτών, υπάρχει ακόμη τροποποίηση στο άρθρο 40, η οποία θα καταχωρηθεί στα Πρακτικά, όπως έχει διανεμηθεί από τον κύριο Υπουργό.
(Στο σημείο αυτό ο Υπουργός Γεωργίας κ. Γ. Ανωμερίτης καταθέτει για τα Πρακτικά την προαναφερθείσα τροποποίηση, η οποία έχει ως εξής:
"ΣΧΕΔΙΟ ΝΟΜΟΥ "ΑΓΡΟΤΙΚΕΣ ΣΥΝΕΤΑΙΡΙΣΤΙΚΕΣ ΟΡΓΑΝΩΣΕΙΣ" ΤΡΟΠΟΠΟΙΗΣΕΙΣ- ΠΡΟΣΘΗΚΕΣ- ΑΝΑΔΙΑΤΥΠΩΣΕΙΣ (κατ' άρθρο)
ΣΤΟ ΑΡΘΡΟ 40: Στην παράγραφο 5, στον πέμπτο στίχο, αμέσως μετά τα αρχικά "ΠΑ.Σ.Ε.ΓΕ.Σ." να προστεθεί η φράση "καθώς και των αντιπροσώπων".")
ΠΡΟΕΔΡΕΥΩΝ (Παναγιώτης Σγουρίδης): Ο κ. Αργύρης έχει το λόγο για δέκα λεπτά.
ΕΥΑΓΓΕΛΟΣ ΑΡΓΥΡΗΣ:  Κύριε Πρόεδρε, παρ' ότι οι συνάδελφοι της Αντιπολίτευσης καταψήφισαν και το άρθρο που αφορά το ενιαίο ψηφοδέλτιο, με την ονομαστική ψηφοφορία είδα ότι έκαναν με μεγάλη ευχέρεια χρήση του για να έχουμε αυτήν την ψηφοφορία.
Θέλω να κάνω μια αναφορά στο άρθρο 21 ξεκινώντας την ενότητα των άρθρων.
Το άρθρο 21 αναφέρεται στις συγχωνεύσεις των συνεταιρισμών. Θεωρώ ότι από τα αποτελέσματα αυτού του άρθρου θα κριθεί η συνέχεια και το μέλλον του συνεταιριστικού κινήματος στην Ελλάδα.
Οι συγχωνεύσεις αποτελούν ένα κεντρικό θέμα για τους συνεταιρισμούς κάθε μορφής στην Ευρώπη, λόγω της αυξημένης ανταγωνιστικότητας στα πλαίσια της ενιαίας αγοράς. Οι συγχωνεύσεις και οι συνεργασίες του συνεταιριστικού κινήματος είναι εάν θέλετε το αντίβαρο στις συγχωνεύσεις και εξαγορές των μεγάλων επιχειρήσεων κεφαλαίου που δραστηριοποιούνται στο χώρο της αγροτοδιατροφικής βιομηχανίας.
Για την Ελλάδα το θέμα των συγχωνεύσεων είναι κυρίαρχο και μας έχει απασχολήσει πάρα πολλές φορές. Θα έλεγα ότι η υποχρεωτικότητα του ν.1541 απέτυχε για πάρα πολλούς λόγους. Θεωρώ ότι όπως τώρα προβλέπεται από το παρόν άρθρο του νομοσχεδίου, η εθελοντική, δηλαδή, συγχώνευση των οργανώσεων και μάλιστα με τη μορφή κινήτρων, δίνει τη δυνατότητα να υπάρξουν ισχυροί και αποτελεσματικοί συνεταιρισμοί.
Θα έλεγα όμως, κύριε Υπουργέ, ότι θα μπορούσε να είναι προσδιοριστικό  το άρθρο, ως προς τα κίνητρα τα οποία προέβλεπε και ο προηγούμενος νόμος.           Τα κίνητρα αυτά θα πρέπει να ανατρέψουν κακές νοοτροπίες, δηλαδή νοοτροπίες που είχαν να κάνουν και με τοπιστικές και κομματικές αντιλήψεις.
Αν πράγματι ήταν προσδιοριστική αυτή η διάταξη, θεωρώ ότι θα μπορούσαμε να αποφύγουμε αυτήν την περιρρέουσα ατμόσφαιρα, που συνέχεια λένε πολλοί ότι ακόμα ένα προεδρικό διάταγμα θα λύσει θέματα τα οποία είναι ουσίας και πολύ σοβαρά.
Επίσης θα ήθελα να κάνω μια αναφορά στο άρθρο 33.
Εκεί υπάρχει τομή, επαναφέρει το ν. 602. Η αναφορά μας συνέχεια στο ν. 602 δεν είχε να κάνει στο ότι ήταν απλά ένας καλός νόμος. Είχε μια τεράστια διαδρομή, άντεξε περισσότερο στο χρόνο από όλους τους άλλους νόμους. Θεωρώ ότι πολλές διατάξεις του ν. 602 θα μπορούσαμε και σήμερα να τις ξαναδούμε θετικά. Με τη δυνατότητα που δίνει στο άρθρο 33, η ΠΑ.ΣΕ.ΓΕ.Σ. μπορεί να έχει μέλη της και τις τριτοβάθμιες οργανώσεις αλλά και εταιρείες, υπάρχει διπλή και τριπλή εκπροσώπηση. Θεωρώ, όμως, ότι ένα κορυφαίο όργανο, όπως θέλουμε να είναι η ΠΑ.ΣΕ.ΓΕ.Σ., ένα ιδεολογικό όργανο, ένα όργανο κατεύθυνσης των αγροτικών συνεταιρισμών, ένα όργανο το οποίο θα συνδιαλέγεται και θα συζητά με την πολιτεία, ένα όργανο επαγγελματικής έκφρασης των αγροτών και στο εσωτερικό και στο εξωτερικό, μπορεί να έχει στους κόλπους του όλες εκείνες τις νομικές εκφράσεις που έχουν οι αγρότες.
Θεωρώ ότι σε αυτήν την τομή που κάνει το άρθρο 33 μπορούμε να δούμε ότι έτσι το συνεταιριστικό κίνημα θα απαλλαγεί από τις διαφορετικές εκπροσωπήσεις και θα ενοποιήσει στους κόλπους της όλη την έκφραση του συνεταιριστικού κινήματος.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Κλείνοντας, θα ήθελα για ακόμη μια φορά να τονίσω ότι κανείς νόμος δεν μπορεί να λύσει από μόνος του τα αγροτικά προβλήματα, που είναι πολλά και διαχρονικά. Κανείς νόμος από μόνος του, χωρίς ουσιαστικές και άλλες παρεμβάσεις, δεν θα μπορούσε σήμερα να θεωρηθεί ότι μπορεί να αποτελέσει το πιο σύγχρονο εργαλείο. Αν όμως όλα αυτά τα δούμε κρίκους αλυσίδας σε μια ουσιαστική θεσμική παρέμβαση θα δούμε ότι η Κυβέρνηση του ΠΑ.ΣΟ.Κ. έκανε μια μεγάλη προσπάθεια να διαμορφώσει περιβάλλον, όπου τα προβλήματα μπορούν μέσα από εκφράσεις - εργαλεία να δίνουν λύσεις.
Επανέρχομαι σε αυτό που έγινε σε πρώτη φάση. Ποιο ήταν το μεγάλο πρόβλημα στον αγροτικό μας τομέα; Είναι ότι είχαμε ένα γερασμένο πληθυσμό, έναν πληθυσμό που δεν ανανεωνόταν, και μικρό και τεμαχισμένο κλήρο. Είχαμε τους απόμαχους της γεωργικής εργασίας, που δεν είχαν σύνταξη. Κάθε φορά πριν από τις εκλογές ήθελαν να δουν ποιο κόμμα θα τους δώσει χίλιες ή δύο χιλιάδες δραχμές ή, εν πάση περιπτώσει, τι θα τους τάξει ο καθένας για να έχουν και αυτοί κάποιο εισόδημα από αυτήν την πενιχρή προνοιακή σύνταξη που υπήρχε.
Ο θεσμός της μετατροπής του ΟΓΑ σε κύρια σύνταξη έφερε αμέσως την πρώτη κατοχύρωση του επαγγέλματος του αγρότη, μια ανακούφιση στον απόμαχο του αγροτικού επαγγέλματος.
Παράλληλα ξέρουμε πολύ καλά ότι πάντα οι μεγάλοι της οικογενείας κρατούσαν τον κλήρο μέχρι και τα γεράματά τους, ή πολλές φορές τον άφηναν στη διαθήκη τους. 'Ετσι δεν είχαμε τη δυνατότητα να μεταβιβάζεται η περιουσία από τον πατέρα στο γιό σε νέες ηλικίες.
Το δεύτερο κίνητρο ήταν ότι νέοι αγρότες, που ήθελαν να μπουν στο αγροτικό επάγγελμα, θα έπρεπε να έχουν ένα κίνητρο. 'Ετσι θεσπίστηκε ο νόμος για τους νέους αγρότες, για να μπορέσουμε να τους δώσουμε κίνητρα, να μπουν σε αυτό το επάγγελμα, που συνέχεια αλλάζει και κανείς δεν θα ήθελε να μπει σε ένα επάγγελμα που έχει ημερομηνία λήξης.
Το τρίτο και σημαντικό ήταν μια σειρά από μέτρα που έφερε η Κυβέρνηση. 'Ηταν η συνεργασία όλων των εμπλεκομένων στον αγροτικό τομέα σε μια παγκοσμιοποιημένη αγορά. Δηλαδή, όλοι πλέον είμαστε σε ένα παγκόσμιο χωριό και βλέπουμε ότι τα προϊόντα και ο ανταγωνισμός κρίνονται σε τέτοιο επίπεδο, που έπρεπε οπωσδήποτε να υπάρχει συνεργασία όλων των δυναμέων του αγροτικού τομέα.
Οι διεπαγγελματικές οργανώσεις έχουν αυτήν την έννοια, ότι συνεργάζονται όλοι που εμπλέκονται στην παραγωγή ενός προϊόντος από την παραγωγή μέχρι την μεταποίηση αλλά και την εμπορία του προϊόντος, να μπορούν να συζητούν πλέον μεταξύ τους πώς θα έχουν μια εθνική πολιτική προϊόντος, για να μπορέσουν να αντέξουν τον ανταγωνισμό.
Το τέταρτο και κυριότερο είναι ότι σε μια οικονομία, που κανείς δεν μπορεί να αμφισβητήσει ότι είναι σε έναν καλό δρόμο, θεωρώ ότι το μεγάλο κόστος -που από την πλευρά της η Νέα Δημοκρατία επιμένει σε μία άποψη συνέχεια για το κόστος παραγωγής- είναι μία πολύ καλή προσέγγιση, δεν είναι όμως αυτή η προσέγγιση που θα λύσει το πρόβλημα.
Αυτό το ζήτημα θα πρέπει να το δούμε και στην εξής έκφρασή του. 'Οτι το κόστος κάθε φορά διαμορφώνεται με βάση τη δυνατότητα που έχει ένα προϊόν να κερδίζει αγορά. Αυτή η πορεία της οικονομίας μας, η μεγάλη μείωση των χρηματοοικονομικών, που είχαν μεγάλο συντελεστή κόστους στα παραγόμενα προϊόντα, η μείωση των επιτοκίων αλλά και η προσπάθεια της Κυβέρνησης να απαλλάξει συνεταιρισμούς και αγρότες από χρέη παρελθόντων ετών, θεωρώ ότι διαμορφώνει ένα νέο περιβάλλον. Το ίδιο ισχύει και για τα κίνητρα που δόθηκαν από τον Πρωθυπουργό στην προηγούμενη Εκθεση της Θεσσαλονίκης και βάζουν τον αγροτικό τομέα σε μία νέα πορεία.
Είμαστε στην αρχή ενός καινούριου δρόμου. Αν αυτά τα εργαλεία, που θεσμικά η Βουλή ψήφισε και έδωσε στους αγρότες, χρησιμοποιηθούν σωστά και δεν καταστρατηγηθεί η καταστατική τους λειτουργία, θα είναι πολύ θετικό. Και το κυριότερο από όλα είναι ότι για πρώτη φορά δίνεται η δυνατότητα στους ίδιους τους αγρότες, χωρίς κηδεμονία και προστατευτισμό, να μπορούν να λειτουργήσουν.
Θα μπορεί κανείς να πει ότι όλα τα πράγματα κρίνονται από το αποτέλεσμά τους. Επειδή είμαι αισιόδοξος από τη φύση μου, πιστεύω ότι σε αυτό το καινούριο ξεκίνημα οι αγρότες και οι οργανώσεις και η νοοτροπία είναι παρελθόν. 'Εχει σταματήσει αυτή η νοσηρή νοοτροπία του πράσινου συνεταιρισμού, του "δικού μας" συνεταιρισμού. Υπάρχει η αντίληψη ότι πρέπει να υπάρχει πολιτική προϊόντος, υπάρχει η αντίληψη ότι πρέπει να δούμε τη μεγιστοποίηση της οικονομίας και δεν πρέπει να μας φοβίζουν ορισμένα πράγματα.
Θα πρέπει να σταματήσει αυτή η τακτική ότι αν δώσουμε τη δυνατότητα με επτά μέλη να κάνεις συνεταιρισμό, θα έχουμε αναπαραγωγή κακών φαινομένων. Είναι η ωρίμανση της σκέψης για το πώς πρέπει να λειτουργήσουν οι επιχειρήσεις, γιατί τώρα πλέον μιλάμε για επιχειρήσεις και η επιχείρηση κρίνεται από το οικονομικό της αποτέλεσμα. Η διαφορά έγκειται σε δύο πράγματα: 'Ενα ότι ο συνεταιρισμός κινείται και δρα στην περιοχή που στήνεται και το δεύτερο ότι τα πλεονάσματα από την οικονομική δραστηριότητα του συνεταιρισμού σε σχέση με μία απλή ιδιωτική επιχείρηση μέσα από αυτόν το μηχανισμό αναδιανέμονται και στηρίζουν το εισόδημα του παραγωγού, ενώ σε μία ιδιωτική επιχείρηση μπαίνουν  στην τσέπη του ενός.
Το σύνθημα, με το οποίο ξεκίνησε ο συνεργατισμός, "μαζί θα σταθούμε όρθιοι, ξεχωριστά, ένας-ένας θα πέσουμε" αλλά και ο λογότυπος "όλοι για ένας και ένας για όλους" θεωρώ ότι είναι σε αυτήν τη φάση ό,τι καλύτερο για το συνεργατικό κίνημα. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, επανέρχομαι στον ίδιο χαρακτήρα της κριτικής που ασκεί η Νέα Δημοκρατία στο νομοσχέδιο, ότι δηλαδή η αρνητική ψήφος που δόθηκε και προηγουμένως με την ονομαστική ψηφοφορία αλλά και επί της αρχής, έχει την έννοια καταψήφισης συνολικά της πολιτικής της Κυβέρνησης στο χώρο των αγροτικών συνεταιριστικών οργανώσεων.
Και σε καμία περίπτωση δεν μπήκαμε στην ουσία των διατάξεων των πρώτων είκοσι άρθρων, πολλές από τις οποίες μας βρίσκουν και σύμφωνους. Είπατε, κύριε Αργύρη, προηγουμένως και σωστά για το ενιαίο ψηφοδέλτιο. Ο μόνος που δεν δικαιούται να επαίρεται για την ψήφιση αυτού του θεσμού είναι το ΠΑ.ΣΟ.Κ., το οποίο κατήργησε το ενιαίο ψηφοδέλτιο, όταν αυτό είχε ψηφιστεί με διάταξη από την κυβέρνηση της Νέας Δημοκρατίας. Μη μας λέτε ότι το καταψήφισαμε. Καταψηφίσαμε συνολικά την αντισυνεταιριστική πολιτική της Κυβέρνησης, όπως εκδηλώνεται τα τελευταία χρόνια. Αυτή είναι η πολιτική μας.
Πιστεύω ότι σε καμία περίπτωση οι διατάξεις του νομοσχεδίου και γενικότερα η κυβερνητική πολιτική δεν οδηγούν στην επίλυση των προβλημάτων αυτών. Η θέση μας είναι σαφής. Θα έπρεπε, κύριοι της Κυβέρνησης, να λάβετε συγκεκριμένα μέτρα, για να βγει ο αγροτοσυνεταιριστικός χώρος από το σημερινό αδιέξοδο, στο οποίο έχει οδηγηθεί με αποκλειστική ευθύνη της Κυβέρνησης και ειδικότερα των Υπουργών Γεωργίας και με πρώτον από όλους τον νυν Πρωθυπουργό και τότε Υπουργό Γεωργίας από το 1981 έως το 1985, ο οποίος υπερχρέωσε τους συνεταιρισμούς, για να ασκήσει κοινωνική πολιτική προς όφελος του κυβερνώντος κόμματος. Αυτή είναι η κομματική πολιτική, η οποία ξεκίνησε από τότε και συνεχίζεται μέχρι τις ημέρες μας.
Kαι βέβαια η δική μας ψήφος έχει την έννοια της καταψήφισης συνολικά της αντιαγροτικής πολιτικής της Κυβέρνησης. Δεν υστερεί μόνο η Κυβέρνηση στον αγροτοσυνεταιριστικό χώρο, υστερεί συνολικά στον αγροτικό χώρο, στον αγροτικό τομέα, όπου οι αντιαγροτικές αποφάσεις δεν έχουν προηγούμενο στην ελληνική ιστορία. Η Κυβέρνηση αρκείται σε ωραιόλογες κουβέντες, συνήθως επινοεί θεσμούς, κάνει σχέδια, προτείνει, μας λέει ότι θα εξαγγείλει και πρόγραμμα για τη γεωργία. Είναι δυνατόν να μιλάμε σοβαρά για τη λήψη μέτρων στο παρά πέντε; Μας μένει ενάμισης μήνας μέχρι τις εκλογές. Είναι δυνατόν σήμερα να συζητάμε για θεσμούς σοβαρούς, οι οποίοι θα επιλύσουν προβλήματα;
Αυτή είναι η δική μας θέση, κύριε Αργύρη, ότι στο "παρά πέντε" δεν μπορούμε να συζητάμε για θεσμούς, οι οποίοι σε καμία περίπτωση δεν θα εφαρμοστούν από την παρούσα Κυβέρνηση και πολλοί από τους οποίους, έστω και αν εφαρμοστούν, εφόσον δεν υπάρχει πολιτική βούληση από την Κυβέρνηση, αποκλείεται να επιλύσουν οποιαδήποτε θέματα των αγροτικών συνεταιρισμών.
Από εκεί και πέρα υπάρχει το μείζον θέμα των διατάξεων, στις οποίες αναφερόμαστε. Υπάρχει το θέμα των συγχωνεύσεων, των αναγκαστικών συνενώσεων. Αυτήν τη στιγμή που μιλάμε, παρά το γεγονός ότι ο Υπουργός χθες δήλωσε ότι θα μας γνωστοποιήσει τα κίνητρα, δεν γνωρίζουμε τα κίνητρα, δεν ξέρουμε ποιες είναι οι προθέσεις της Κυβέρνησης και προφανώς δεν μπορούμε να έχουμε σαφή εικόνα των δεδομένων υπό τα οποία στη συνέχεια θα προχωρήσουν οι εθελοντικές, όπως λέει η Κυβέρνηση, καταναγκαστικές, λέμε εμείς, συγχωνεύσεις και συνενώσεις των αγροτικών συνεταιρισμών.
Δεν μπορούμε, λοιπόν, να αποδεχτούμε οποιαδήποτε λύση δίνεται θεωρητικά χωρίς καμία μελέτη, με προχειρότητα, με ανευθυνότητα, για να κλείσει τα στόματα των αγροτών ή για να ωραιοποιήσει την κατάσταση, αν θέλετε, και που αφορά τις εθελοντικές, λέτε εσείς, υποχρεωτικές, λέμε εμείς, συνενώσεις. Πείτε ξεκάθαρα ότι προσπαθείτε να κλείσετε αναγκαστικά εξήμισι χιλιάδες συνεταιρισμούς, πολλοί από τους οποίους είναι μαϊμούδες -το δέχομαι, αλλά με δική σας ευθύνη υπερχρεώθηκαν- και ογδόντα ενώσεις αγροτικών συνεταιρισμών, χωρίς να μας λέτε ποιες θα μείνουν, τι θα γίνει το προσωπικό κ.ο.κ.
Αυτή είναι η δική μας θέση. Πιστεύω ότι είναι απαράδεκτο να μη γνωρίζουμε τις προϋποθέσεις και τα κίνητρα στα οποία αναφέρθηκα. Σε καμία περίπτωση η Κυβέρνηση δεν μπορεί να ωραιοποιεί την κατάσταση. Μιλήσαμε για απόσυρση του νομοσχεδίου. Εφόσον δεν το αποσύρετε, καταψηφίζουμε στο σύνολό τους και τα άρθρα αυτά, ακριβώς, για να εκδηλώσουμε τη διαμαρτυρία μας στην αντιαγροτική πολιτική της Κυβέρνησης και ειδικότερα στην ανικανότητά της να επιλύσει προβλήματα που αφορούν τους αγροτικούς συνεταιρισμούς και για τα οποία αποκλειστική ευθύνη φέρει η Κυβέρνηση.
ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο.
ΕΥΑΓΓΕΛΟΣ  ΜΠΟΥΤΑΣ: Κύριε Πρόεδρε, τα ίδια άκουγαν και οι παλιοί συνάδελφοι το 1993, μόνο που οι ρόλοι ήταν διαφορετικοί. Αυτά που λέει σήμερα η Νέα Δημοκρατία και ο εκπρόσωπός της, τα έλεγε τότε το ΠΑ.ΣΟ.Κ. και αυτά που λέει σήμερα το ΠΑ.ΣΟ.Κ., τα έλεγε τότε η Νέα Δημοκρατία.  Βεβαίως ήταν και τότε προεκλογική περίοδος και τώρα προεκλογική περίοδος και έρχονται γάντι όλα αυτά, ταιριάζουν. Είναι ακριβώς τα ίδια πράγματα και γι' αυτό χάνεται....
ΚΩΝΣΤΑΝΤΙΝΟΣ  ΜΗΤΣΟΤΑΚΗΣ: Τότε δεν ήταν προεκλογική περίοδος. 
ΕΥΑΓΓΕΛΟΣ  ΜΠΟΥΤΑΣ: Κύριε Πρόεδρε, φαινόταν ότι θα πήγαιναν για εκλογές.
ΚΩΝΣΤΑΝΤΙΝΟΣ  ΜΗΤΣΟΤΑΚΗΣ: 'Οχι, καθόλου. Απήχαμε ένα χρόνο.
ΕΥΑΓΓΕΛΟΣ  ΜΠΟΥΤΑΣ: Από τα Πρακτικά εξάγω το συμπέρασμα, γιατί έτσι ακριβώς ξεκινούσε την τοποθέτηση ο εισηγητής του ΠΑΣΟΚ τότε.
ΚΩΝΣΤΑΝΤΙΝΟΣ  ΜΗΤΣΟΤΑΚΗΣ: Τα υπόλοιπα πέστε τα, αυτό όχι.
ΠΡΟΕΔΡΕΥΩΝ (Νικόλαος Κατσαρός): Πάντως πρέπει να είναι και σημαντικά πράγματα, αφού τα λέει και το ένα και το άλλο κόμμα.
ΕΥΑΓΓΕΛΟΣ  ΜΠΟΥΤΑΣ: Ναι, αλλά δεν καταλαβαίνω γιατί διαφωνούν.
Καταλαβαίνω πολύ καλά τώρα, γιατί υπάρχει αναξιοπιστία των πολιτικών και της πολιτικής. Γιατί ο απλός κόσμος, ο απλός αγρότης, παρακολουθεί και θυμάται,ιδιαίτερα όσοι ασχολούνται με τα ζητήματα αυτά που τους ενδιαφέρουν.
Εμείς δεν θα κουραστούμε να ξαναπούμε ότι δεν μπορεί η κατεύθυνση που δίνει αυτός ο νόμος-πλαίσιο, να λύσει τα προβλήματα και των συνεταιρισμών και της αγροτικής οικονομίας. Θα ξαναπούμε πάλι ότι ο νόμος είναι εναρμονισμένος με τη γενικότερη πολιτική -τόσο αυτή που απορρέει από την "Ατζέντα 2000" και ήδη έχει αποφασιστεί για την επόμενη εξαετία τι θα ισχύσει στον αγροτικό χώρο και δυστυχώς τα πράγματα θα είναι πολύ χειρότερα για τους μικρομεσαίους αγρότες- αλλά και με τις κατευθύνσεις που δίνει η συζητούμενη συμφωνία του Παγκόσμιου Οργανισμού Εμπορίου.
Η δική μας θέση είναι ότι μόνο με τους παραγωγικούς συνεταιρισμούς θα μπορούσε να υπάρξει μία ανάσα στον αγροτικό χώρο, στους μικρομεσαίους αγρότες.
'Αλλωστε, θα πω αυτό που είπε ο Κώστας ο Λουλές, -είναι γνωστός, θήτευσε και σ' αυτήν την Αίθουσα πάρα πολλά χρόνια, ήταν από τα κορυφαία στελέχη του Κομμουνιστικού Κόμματος- ότι ο συνεταιρισμός στον καπιταλισμό είναι σαν να έχεις έναν άνθρωπο μέσα στο κατράμι και να του βρέχεις λίγο τα χείλη με το βαμβάκι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηταν και μεγαλογαιοκτήμονας.
ΕΥΑΓΓΕΛΟΣ ΜΠΟΥΤΑΣ: Δεν ήταν καθόλου. Εξήντα στρέμματα ήταν το μοιράδι του. Αυτή ήταν η ρετσινιά, που προσπαθούσαν να του κολλήσουν, ότι ένας τσιφλικάς ενδιαφέρεται για τους μικρομεσαίους αγρότες. Και επειδή είμαι πνευματικό παιδί αυτού του μεγάλου στελέχους του Κομμουνιστικού Κόμματος, αισθάνομαι και ρίγος αυτήν τη στιγμή, που αναφέρω το όνομά του, γι' αυτά που είπε. Και έτσι πραγματικά είναι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν το λέω εις βάρος του. Τον τιμώ και εγώ. 
ΕΥΑΓΓΕΛΟΣ ΜΠΟΥΤΑΣ: Αλλά και αυτόν τον ελάχιστο ρόλο που θα μπορούσε να παίξει ο συνεταιρισμός...
ΕΥΑΓΓΕΛΟΣ ΑΡΓΥΡΗΣ: Πραγματικό παιδί του είναι η κ. Λουλέ.
ΕΥΑΓΓΕΛΟΣ ΜΠΟΥΤΑΣ: Βεβαίως, μοιάζει άλλωστε στην παρουσία και στη φυσιογνωμία. Είπα ότι ήμουν το πνευματικό του παιδί. Τις ιδέες κάποιου κανένας δεν μπορεί να τις σφετεριστεί. 'Αλλο ζήτημα το ένα και άλλο ζήτημα το άλλο.
'Ελεγα, λοιπόν, ότι έστω και αυτόν το ρόλο που έπαιζαν μέχρι σήμερα οι συνεταιρισμοί, το να κρατούν τις τιμές σε ένα επίπεδο και να μην μπορεί να αλωνίζει ο έμπορος, ο μεσάζων κλπ., δεν μπορούν να τον παίζουν από εδώ και πέρα με αυτό το νομοσχέδιο.
Επειδή έγινε πολύς λόγος, κύριε Πρόεδρε, για τις συνενώσεις, τις συγχωνεύσεις των συνεταιρισμών, πρέπει να πούμε ότι δεν μπορεί να γίνει συγχώνευση, όπως προβλέπει το άρθρο 21, παράγραφος 5. Με αυτόν τον τρόπο, το να υποθηκευτούν έναντι χρεών ενός συνεταιρισμού και τα περιουσιακά στοιχεία του άλλου συνεταιρισμού που συγχωνεύεται μ' αυτόν και δεν χρωστά στην Αγροτική Τράπεζα, ποιος θα πάει να πει ότι θα βάλει τη δική του περιουσία υποθήκη έναντι ενός άλλου, που χρωστάει, για να κάνουν συνεταιρισμό; Κανένας. 'Αρα λοιπόν, είναι δώρο άδωρο.
Σε συνδυασμό δε με το άρθρο 3, που προβλέπει την πολυδιάσπαση των συνεταιρισμών, που συζητήσαμε χθες, δηλαδή κάθε εφτά μέλη και ένας συνεταιρισμός, αλλά και με αυτούς τους όρους που μπαίνουν, δεν πρόκειται να υπάρξει συνένωση. Τελεία και παύλα. Είναι κοροϊδία. Και δεν πρέπει να κοροϊδεύουμε τους αγρότες. Και δεν πρέπει να κοροϊδεύουμε τους συνεταιρισμένους αγρότες.
'Ηδη γίνεται μία προσπάθεια. Αν γίνει αυτό, η προσπάθεια είναι να βάλει στο χέρι η Αγροτική Τράπεζα όλες τις περιουσίες των συνεταιριστικών οργανώσεων, που είναι υπερχρεωμένες, όπως και εκείνων των συνεταιριστικών οργανώσεων, που δεν είναι χρεωμένες. Θέλουν να μπουν και αυτές οι περιουσίες στο χέρι της Αγροτικής Τράπεζας. Κατά συνέπεια, μην περιμένετε να αποδώσει αυτό το πράγμα. Και δεν πρέπει να κοροϊδεύετε τον κόσμο.
Στο άρθρο 26, στην παράγραφο 1, πάλι υπάρχει η πολυδιάσπαση των συνεταιρισμών. Από τη μία μιλάμε για συγχώνευση και από την άλλη δίνουμε τη δυνατότητα με το άρθρο 26, παράγραφος 1, δύο συνεταιρισμοί να φτιάξουν μία ένωση, δύο συνεταιρισμοί να φτιάξουν μία εταιρεία και μία κοινοπραξία. Δεν είναι αντίφαση αυτά τα πράγματα; Είναι αντιφατικά.
Γι' αυτό είπα και πριν ότι και αυτόν το ρόλο, που έπαιζαν μέχρι σήμερα οι συνεταιρισμοί, δεν θα τον παίζουν πλέον.
Με το άρθρο 27 τον κυρίαρχο ρόλο πλέον στις Ενώσεις Συνεταιρισμών και στην ΠΑΣΕΓΕΣ και σε άλλες κλαδικές οργανώσεις θα τον έχουν οι πλούσιοι συνεταιρισμοί, αφού τους δίνει τη δυνατότητα να έχουν μέχρι πέντε ψήφους. Πώς είναι ίση η εκπροσώπηση; Πώς διασφαλίζεται αυτή η δημοκρατική αρχή της ίσης εκπροσώπησης; Δεν διασφαλίζεται. Δηλαδή, σύμφωνα με τον τζίρο που θα έχει ο κάθε συνεταιρισμός και με τον κύκλο εργασιών θα εκλέγει τους αντιπροσώπους στις ενώσεις και στις πρωτοβάθμιες οργανώσεις.
Στο άρθρο 33, παράγραφος 1 αναφέρεται ότι  μέλη της ΠΑΣΕΓΕΣ μπορούν να γίνουν και οι εταιρείες που θα δημιουργούν οι αγρότες και οι συνεταιρισμοί μαζί με το ιδιωτικό κεφάλαιο. Δεν αποκλείεται το φαινόμενο να δούμε να είναι πρόεδρος της ΠΑΣΕΓΕΣ κάποιος βιομήχανος. Και ο βιομήχανος, αυτός που έχει το μεγάλο συμφέρον, εν πάση περιπτώσει, θα πάει και ιδεολογικά πλέον να διαφωτίσει και να ανεβάσει το συνεταιριστικό πνεύμα και το συνεταιριστικό επίπεδο των αγροτών.
Μα, είναι σοβαρά πράγματα αυτά; Εδώ πραγματικά διαλύονται τα πάντα και γίνονται ανώνυμες εταιρείες, όπου θα ισχύσει το γνωστό ότι το "μεγάλο ψάρι θα τρώει το μικρό".
Το άρθρο 35 παράγραφος 16 μιλάει για τα οικονομικά της ΠΑΣΕΓΕΣ και όχι μόνο της ΠΑΣΕΓΕΣ, αλλά και της ΓΕΣΑΣΕ και της ΣΥΔΑΣΕ.
Κατ' αρχήν πρέπει να πούμε από την αρχή ότι -κατά την άποψή μαςείναι αντισυνταγματική αυτή η ρύθμιση, να πληρώνουν εισφορές και μη συνεταιρισμένοι αγρότες. Είναι πρόκληση αυτό το πράγμα. Με ποιο δικαίωμα σε έναν αγρότη, ο οποίος δεν είναι συνεταιρισμένος, θα του γίνεται παρακράτηση και τα χρήματα θα πηγαίνουν για την ΠΑΣΕΓΕΣ, τη ΓΕΣΑΣΕ και τη ΣΥΔΑΣΕ;
Καταλαβαίνουμε πολύ καλά το ρόλο που έπαιξαν οι τριτοβάθμιες οργανώσεις. 'Αλλωστε ο κύριος Υπουργός επανειλημμένως επικαλέσθηκε την ομοφωνία αυτών των οργανώσεων υπέρ του νομοσχεδίου. Βεβαίως, "το σκυλί γαυγίζει εκεί που τρώει", λένε στο χωριό μου. Ε, αφού ταϊζει το Υπουργείο και μάλιστα αυξάνει και το ποσοστό, που θα πάει γι' αυτές τις οργανώσεις, γιατί να μη συμφωνήσουν;
ΠΡΟΕΔΡΕΥΩΝ (Νικόλαος Κατσαρός): Το σκυλί γαυγίζει κι όταν είναι νηστικό, κύριε Μπούτα!
ΕΥΑΓΓΕΛΟΣ ΜΠΟΥΤΑΣ: Προνοεί όμως, για να έχει και αποθέματα και όταν βλέπει ότι υπάρχει περίσσευμα, τότε γαυγίζει ακόμα περισσότερο!
Και γαύγισαν ακόμα περισσότερο, κύριε Πρόεδρε, όταν στις αγροτικές κινητοποιήσεις οι αγρότες αντιπαλεύανε την αντιαγροτική πολιτική, τότε και η ΠΑΣΕΓΕΣ και η ΓΕΣΑΣΕ και η ΣΥΔΑΣΕ ήταν ενάντια στους αγώνες.
Θέλει η Κυβέρνηση με αυτόν τον τρόπο να φτιάξει μία κάστα συνδικαλιστικών οργανώσεων -που σε τελική ανάλυση δεν εκπροσωπούν και κανέναν, γιατί σε πήλινα πόδια στέκονται- που να στηρίζει αυτές τις επιλογές, τις αντιαγροτικές. Είναι πραγματικά πρόκληση προς τους αγρότες αυτό που γίνεται με το άρθρο 35 παράγραφος 16. Δεν πρέπει να συνεχιστεί ο ρόλος αυτών των τριτοβάθμιων οργανώσεων.
Θα έλεγα ότι αν κοιτάξετε τα Πρακτικά του 1993, θα δείτε ότι εκεί υπήρξε η συμφωνία και μάλιστα σαν ένα γεγονός -γιατί τότε θεσμοθετήθηκε η ενίσχυση των τριτοβάθμιων συνδικαλιστικών οργανώσεων ΓΕΣΑΣΕ, ΣΥΔΑΣΕ- με την ευχή ότι θα υπάρξει η ενοποίηση του αγροτικού συνδικαλιστικού κινήματος. Ποτέ δεν πρόκειται να γίνει αυτό, όταν θα είναι κρατικοδίαιτες. Αλλά είπαμε πάλι ότι σας εξυπηρετεί το να παρουσιάζετε μία λογικοφανή εικόνα ότι, να, συμφωνούν και οι τριτοβάθμιες οργανώσεις.
Το άρθρο 40 παράγραφος 5 λέει ότι αναβάλλονται οι εκλογές. Δεν κατάλαβα, γιατί αναβάλλονται οι εκλογές; Πραγματικά, δεν κατάλαβα γιατί αναβάλλονται. Γιατί έχουμε εθνικές εκλογές; Τι θα βλάψει το ένα το άλλο;
Εμείς διαφωνούμε σφόδρα και καταγγέλλουμε αυτήν την προσπάθεια, που δίνει τη δυνατότητα του χρόνου τον Ιούνιο να γίνουν εκλογές και λέμε ότι οι εκλογές να γίνουν κανονικά στους συνεταιρισμούς, να γίνουν τώρα.
Για όλους αυτούς τους λόγους, κύριε Πρόεδρε, καταψηφίζουμε και τα υπόλοιπα άρθρα του νομοσχεδίου.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "Πεντακόσια χρόνια έντυπης παράδοσης του Νεοελληνισμού", πενήντα ένας μαθητές και τρεις συνοδοί καθηγητές από το 8ο Γυμνάσιο Αμαρουσίου.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο κ. Αποστόλου έχει το λόγο.
EYAΓΓΕΛΟΣ ΑΠΟΣΤΟΛΟΥ: Κύριε Πρόεδρε, για την αναγκαιότητα αλλαγής του νομικού πλαισίου λειτουργίας των συνεταιριστικών οργανώσεων να δεχθούμε ότι η πλειοψηφία του αγροτικού κόσμου συμφωνεί. Βέβαια δεν συμφωνεί η πλειοψηφία με την απεμπόληση του κοινωνικού χαρακτήρα των συνεταιριστικών οργανώσεων, κάτι το οποίο γίνεται με τις ρυθμίσεις του συγκεκριμένου νομικού πλαισίου.
Βέβαια, θα αργήσει πολύ να γίνει αυτό το πράγμα, γιατί, απ' ό,τι φαίνεται, για πολλά χρόνια το συγκεκριμένο σχέδιο νόμου θα μείνει στα συρτάρια του Υπουργείου Γεωργίας, γιατί όπως και χθες είπα, από την ώρα που δεν αντιμετωπίζει την παρούσα κατάσταση, από την ώρα που δεν αντιμετωπίζει το μεγαλύτερο πρόβλημα που χαρακτηρίζει σήμερα το συνεταιριστικό χώρο, δηλαδή αυτό της υπερχρέωσης, απλά παραπέμπεται στις καλένδες, όπως έχουν παραπεμφθεί και τόσοι άλλοι νόμοι του Υπουργείου Γεωργίας.
Παρ' όλα αυτά εγώ σε δύο-τρία βασικά σημεία της συγκεκριμένης ενότητας των άρθρων, που συζητούμε, θα καταθέσω τις προτάσεις μου.
'Οσον αφορά το άρθρο 21, που αναφέρεται στις συγχωνεύσεις των συνεταιρισμών, θα ήθελα να πω τα εξής. Η συγχώνευση θα πρέπει να είναι εθελοντική και να επιτυγχάνεται μέσα από τη θέσπιση ισχυρών και συγκεκριμένων κινήτρων, κάτι το οποίο δεν προβλέπεται στο σχέδιο νόμου που συζητούμε.
Η θέση μας είναι ότι ή θα πρέπει σ' αυτόν το νόμο να θεσμοθετηθούν συγκεκριμένα κίνητρα ή, τουλάχιστον, στον εθνικό αναπτυξιακό νόμο να υπάρξουν συγκεκριμένα κίνητρα και όχι να αντιμετωπίζεται το θέμα με προεδρικά διατάγματα.
Είμαστε αντίθετοι και στη μετατροπή των δευτεροβάθμιων και τριτοβάθμιων συνεταιριστικών οργανώσεων σε ανώνυμες εταιρείες. Αντίθετα, μπορούν να γίνουν ανώνυμες συνεταιριστικές εταιρείες.
Το λέω αυτό, γιατί στα επόμενα άρθρα που αναφέρονται στις κοινοπραξίες, συνεταιριστικές εταιρείες αν μείνει αυτή η ρύθμιση που υπάρχει, τότε μπορεί να οδηγηθούμε στο να ελέγχεται η πλειοψηφία των μετοχών από φορείς, οι οποίοι θα δραστηριοποιούνται παραπλήσια, αλλά θα έχουν, όπως είπα και την πρώτη μέρα, εντελώς αντίθετα συμφέροντα, παρ' ότι επιφανειακά θα φαίνεται ότι υπάρχει μια ταύτιση συμφερόντων μ' αυτά που έχουν οι συνεταιριστικές οργανώσεις.
Πρέπει λοιπόν να μπει η ασφαλιστική δικλείδα ότι για τη διασφάλιση του χαρακτήρα των κοινοπραξιών των αγροτικών συνεταιριστικών οργανώσεων, των εταιρειών των συνεταιριστικών οργανώσεων, η συνεργασία που θα υπάρχει δεν θα δίνει τη δυνατότητα να καρπωθούν τα οποιαδήποτε οφέλη λειτουργίας του συνεταιριστικού κινήματος κάποιες εταιρείες.
Δεν θα ήθελα να αναφερθώ, όλοι ξέρουμε τι συμβαίνει στον κλάδο των τροφίμων, πόσο εύκολα τα διάφορα μεγάλα πολυεθνικά συγκροτήματα, ειδικά των σούπερ μάρκετς, μπορούν να πλαισιώσουν συνεταιριστικές οργανώσεις, να κάνουν τις εταιρείες αυτές που προβλέπονται ειδικά στο άρθρο 1 και τελικά να οδηγηθούμε σε διαδικασίες εξυπηρέτησης των συμφερόντων αυτών, παρά του σκοπού για τον οποίον έχουν ιδρυθεί η οργανώσεις.
'Οσον αφορά τις ενώσεις αγροτικών συνεταιρισμών γενικού σκοπού, η συμμετοχή των συνεταιρισμών στη γενική συνέλευση της ένωσης θα πρέπει να γίνεται με βάση τον αριθμό των μελών.
Επίσης, δείτε και το θέμα της λειτουργίας των συνεταιρισμών, οι οποίοι δεν έχουν καμιά σχέση στις συνεργασίες τους με τις ενώσεις αγροτικών συνεταιρισμών.
Είναι ένα πάρα πολύ σοβαρό θέμα. Υπάρχουν σε νομούς συνεταιριστικές οργανώσεις, οι οποίες όχι απλά δεν έχουν σχέση, αλλά αντιμάχονται τις ενώσεις αγροτικών συνεταιρισμών. Από την άλλη πλευρά βλέπουμε στον ίδιο το νομό, να παίρνουν μέρος οι συγκεκριμένοι συνεταιρισμοί στις εργασίες της γενικής συνέλευσης.
Είναι ένα πάρα πολύ σοβαρό θέμα και από την ώρα που ένας μεμονωμένος αγρότης δεν έχει τη δυνατότητα, εφόσον δεν είναι μέλος...
ΕΥΑΓΓΕΛΟΣ ΜΠΟΥΤΑΣ: Σε ποιον τα λες αυτά; Δεν είναι κανένας εδώ. 
ΠΡΟΕΔΡΕΥΩΝ (Νικόλαος Κατσαρός): Θα τα μεταφέρει ο κ. Αργύρης στον Υπουργό.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είναι ολοφάνερο ότι η Κυβέρνηση, πέραν του αγροτικού τομέα, έχει εγκαταλείψει τη Βουλή. Πού είναι; 
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι, σε μισό λεπτό θα είναι εδώ ο κύριος Υπουργός. Υπάρχουν και κάποιοι λόγοι ανωτέρας βίας. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, επειδή συζήτησα με τον κύριο Υφυπουργό, για λόγους ανωτέρας βίας έχει πάει κάπου. Εξάλλου αν υπήρχε από πλευράς Κυβέρνησης, αγαπητέ συνάδελφε, το ενδιαφέρον αυτό που έπρεπε να υπάρχει για το συγκεκριμένο νομοσχέδιο, δεν θα το έφερναν τώρα. Για να μη σχολιάσω και την παρουσία των συναδέλφων, όπου βλέπουμε ότι παραμονές εκλογών δεν ήταν σωστή η κίνηση να συζητηθεί το συγκεκριμένο σχέδιο νόμου. Αυτά, κύριε Πρόεδρε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υφυπουργέ, έχετε το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριοι συνάδελφοι, υπάρχει το εξής πρόβλημα: 'Εχει έρθει η Βρετανίδα Υφυπουργός Γεωργίας, γι' αυτό και ο κ. Ανωμερίτης εγκατέλειψε για λίγο το έδρανο. Πήγε για λίγο επάνω, αλλά θα επιστρέψει αμέσως.
ΠΡΟΕΔΡΕΥΩΝ (Νικόλαος Κατσαρός): Απορώ πώς δεν ασχολείται ο κύριος Υφυπουργός με την κυρία Υφυπουργό.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Την είδα και εγώ την κυρία Υφυπουργό για τα δικά μου  θέματα, αλλά υπάρχουν και ορισμένα άλλα θέματα, τα οποία πρέπει να τα πει ο κύριος Υπουργός. Γι' αυτό, λοιπόν, να μας συγχωρήσουν οι συνάδελφοι, επειδή είμαστε σε κινητικότητα.
ΠΡΟΕΔΡΕΥΩΝ (Νικόλαος Κατσαρός): Ωραία, η Κυβέρνηση είναι ενιαία, εκπροσωπείτε εσείς την Κυβέρνηση.
ΣΑΒΒΑΣ ΤΣΙΤΟΥΡΙΔΗΣ: Ο κ. Γείτονας, μπορεί να την εκπροσωπήσει.
ΠΡΟΕΔΡΕΥΩΝ (Νικόλαος Κατσαρός): Είναι απλώς "γείτονας".
Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, τα άρθρα που πρέπει να συζητήσουμε σήμερα ολοκληρώνουν ουσιαστικά το πνεύμα των προηγούμενων άρθρων, που συζητήθηκαν χθες, δηλαδή την πλήρη κατάργηση του συνεταιριστικού κινήματος, του πνεύματος του συνεταιρίζεσθαι, όπως υπάρχει και στη διεθνή συνεταιριστική αντίληψη, περί αυτοεποπτείας, αυτοελέγχου και αυτοργάνωσης του συνεταιριστικού κινήματος.
Είναι όλα τελειωμένα και επιβεβαιώνονται βεβαίως και στα σημερινά άρθρα που συζητάμε. Κάνοντας σχόλια, διότι μόνο σχόλια μπορεί να κάνει κανείς, θα βλέπαμε ότι τελικά οι συνεταιριστικές οργανώσεις έχουν μετατραπεί από οργανώσεις των παραγωγών σε εμπορικές οργανώσεις, εποπτεύουσες οργανώσεις σε τοπικό επίπεδο κάποιων μηχανισμών.
Αυτό, αρκεί να δείτε το άρθρο 26, όταν μιλάει παραδείγματος χάρη πονηρά πονηρά προς την παράγραφο 6 ότι μπορεί να πρακτορεύουν στην περιφέρεια και ασφαλιστικές εταιρείες. Αλλάζει, δηλαδή, ουσιαστικά όλος τους ο σκοπός.
Βέβαια είπε ο κ. Αργύρης ότι υπάρχει ο ΟΓΑ, ο οποίος σήμερα μπορεί να μιλά για αυτασφάλιση κλπ., όμως γνωρίζουμε και τα δικά του προβλήματα και δυστυχώς προβλέπουμε και το μέλλον. Αν ήθελε η Κυβέρνηση να εκσυγχρονισθεί πλήρως και να προσαρμοσθεί στα ευρωπαϊκά δεδομένα, θα έβλεπε ότι παραδείγματος χάρη χώρες και κυρίαρχα αγροτικές, όπως η Ολλανδία έχει εδώ και έναν αιώνα περίπου δημιουργήσει αυτασφαλιστικό οργανισμό, ο οποίος είναι πετυχημένος. Αν δε, οι ίδιοι οι υπάλληλοι του Υπουργείου κάνουν τον κόπο να δουν σε χρηματοοικονομικό επίπεδο, δηλαδή με απλούς αριθμούς, ποια θα μπορούσαν να ήταν τα αποτελέσματα, θα καταλάβαινε ότι τα υπέρογκα χρηματικά ποσά, να οικονομηθούν υπέρ των αγροτών από ένα τέτοιο σύστημα, θα δημιουργούσαν μία αβεβαιότητα και απορία στους αγρότες.
Πηγαίνοντας στο άρθρο 32, επιβεβαιώνονται αυτά που έλεγα πρωτύτερα, δηλαδή τα άρθρα 1 και 5 και το πνεύμα τους. Εδώ έχουμε εκφράσει την αντίρρησή μας επί της αρχής, αλλά και επί των άρθρων. Επιβεβαιώνεται δηλαδή η ταφόπετρα, όταν δίνεται η ευκαιρία δημιουργίας συνεταριστικών εταιρειών, δηλαδή να μπουν ουσιαστικά από το παράθυρο όλα αυτά τα νομικά πρόσωπα εσωτερικού ή εξωτερικού, για να παίξουν στο μέλλον τον κυρίαρχο ρόλο.
Οι ίδιοι οι μάχιμοι μέχρι σήμερα συνεταιριστές, αν προσέξουν ιδιαίτερα αυτήν την εξέλιξη, θα καταλάβαιναν ότι η λογική της ιδιωτικοποίησης διέπει σήμερα τη φιλοσοφία της παγκοσμιοποίησης της οικονομίας και της αγοράς γενικότερα, θα οδηγήσει εκ των πραγμάτων με αυτό το νομοσχέδιο στην πλήρη κατάργηση της συνεταιριστικής αντίληψης υπέρ των αγροτών.
Αλλά έπρεπε η Κυβέρνηση, επειδή πράγματι υπάρχει μία κρίση στο συνεταιριστικό κίνημα, να δει τι θα μπορούσε να κάνει μόνο και μόνο αν τα τόσα νομοσχέδια, που έχουν περάσει, τα χρησιμοποιούσε σαν βάση και δεν άλλαζε τη γενικότερη φιλοσοφία του συνεταιρισμού. Θα μπορούσε να είχε φέρει ένα πλαίσιο νόμου που θα ήταν πιο αποτελεσματικό και πιο ουσιαστικό και θα προσέγγιζε στην πραγματικότητα αυτά που συμβαίνουν σήμερα. Δηλαδή, ακόμη και οι νόμοι προ ογδόντα πέντε ή ογδόντα επτά ετών ήταν πιο προβλεπτικοί και πιο προσαρμοσμένοι στην εκσυγχρονιστική περίοδο. Και τότε αυτός ο νόμος στις παραγράφους 1 και 6 μιλούσε για αλληλοασφαλιστικούς οργανισμούς, αυτασφάλιση, αγροτικές συνεταιριστικές τράπεζες κλπ., που όπως φαίνεται στην πάροδο του χρόνου τα έχουμε ξεχάσει και όσον αφορά την πιστωτική μας στρατηγική στο αγροτικό ζήτημα -εννοώ την Αγροτική Τράπεζα- αλλά και όσον αφορά την ίδια τη λογική, που θα έπρεπε να διέπει σήμερα το συνεταιριστικό κίνημα.
Την ίδια στιγμή εθελοτυφλεί λέγοντας ότι με ένα ενιαίο ψηφοδέλτιο θα μπορέσει να ξεπεράσει αυτήν την αρρώστια του κομματικού ελέγχου. 'Ερχεται όμως σε αυτά τα άρθρα που συζητάμε σήμερα και μιλά για πριμοδότηση παραταξιακών χώρων στη Δ.Α.Σ.Ε., Γ.Ε.Σ.Α.Σ.Ε. κλπ., δημιουργώντας η ίδια από την αρχή την αίσθηση ότι δεν είναι διατεθειμένη στην ουσία να κάμψει  αυτήν την αντίληψη του κομματικού ελέγχου του συνεταιριστικού κινήματος.            Βέβαια, όταν μπαίνει στη λογική του εκλογικού νόμου, μιλά για ενιαίο ψηφοδέλτιο, για να αποφύγει και τη λογική της απλής αναλογικής, που θα έπρεπε τουλάχιστον αυτήν την περίπτωση να ξεκινήσει από τώρα.
Την ίδια στιγμή δεδομένα αρνητικά του συνεταιριστικού κινήματος είναι οι προσλήψεις, οι αλόγιστες και παράλογες προσλήψεις που γίνονται στις συνεταιριστικές οργανώσεις, που έχουν δημιουργήσει υπέρογκα έξοδα και έχουν φέρει σε οικονομική κρίση όλους τους δευτεροβάθμιους οργανισμούς, αφήνονται και αυτές εκτός νόμου Πεπονή και κάτω από το σταθερό και μοναδικό έλεγχο του διοικητικού συμβουλίου, ενώ θα έπρεπε τουλάχιστον σε αυτήν την περίπτωση να περνάνε μέσα από τις γενικές συνελεύσεις, για να υπάρχει μία πληροφόρηση των ενδιαφερομένων, δηλαδή των αγροτών και όχι μία νομή και μία αντίληψη πελατειακής σχέσης, που επιβεβαιώνεται και σε αυτά τα συγκεκριμένα άρθρα.
Εν πάση περιπτώσει, κύριε Υπουργέ, είναι γεγονός ότι αποφασίσατε -ήταν πολιτική σας επιλογή, αλλά παίρνετε και μια ιστορική πολιτική ευθύνη- για τη διάλυση του συνεταιρισμού, την αποξήλωση της αντίληψης του συνεταιριστικού κινήματος, που υπάρχει σε παγκόσμιο επίπεδο σήμερα. Και στην ουσία παρεμβαίνει ακόμη και σε χώρες συντηρητικές, νεοκαπιταλιστικές ή ακόμη και στην ίδια τη μητρόπολη του καπιταλισμού, την Αμερική, για να μπορεί από μόνη της με αυτοέλεγχο να παράγει, να τυποποιεί, να διαχειρίζεται και να μεταποιεί τελικά τον παραγωγικό πλούτο μιας χώρας.  Και αυτό να φθάνει σε επίπεδο στην ίδια την Αμερική, να υπερβαίνει το 75% μέσα από κλασικούς συνεταιρισμούς που ελέγχονται από τους παραγωγούς κατ' αρχήν και όχι όπως πάμε να το κάνουμε σήμερα, δηλαδή από ξένα φυσικά πρόσωπα ή από εταιρείες ή από επιχειρήσεις μεταποίησης και εμπορίας.
Εμείς καταψηφίζουμε τα άρθρα στο σύνολό τους.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, δεν υπάρχει άλλος εγγεγραμμένος να μιλήσει και το λόγο έχετε εσείς.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, στη δεύτερη αυτή ομάδα των άρθρων, το σημαντικότερο άρθρο απ' όλα είναι το άρθρο για τις συγχωνεύσεις και τα κίνητρα τα οποία θα δοθούν για να γίνουν αυτές οι συγχωνεύσεις.
'Οπως είπα και στην ομιλία μου, είναι γνωστό ότι στην Ελλάδα έχουμε περίπου επτά χιλιάδες πρωτοβάθμιους οργανισμούς, από τους οποίους παραγωγικά ελάχιστοι υπάρχουν και δουλεύουν και εκατόν πενήντα έξι δευτεροβάθμιοι. Σε μερικές δε περιοχές, όπως είναι τα Χανιά, έχουμε -όπως ακούσατε και από τους Βουλευτές του νομού- δέκα οργανώσεις μέσα σε ένα νομό ή στο Νομό 'Εβρου έχουμε πέντε ενώσεις συνεταιρισμών.
Και χαίρομαι πολύ, γιατί και στις δύο περιοχές -και στον 'Εβρο- έχει ήδη ανατεθεί η μελέτη για να προχωρήσουν οι πέντε οργανώσεις του 'Εβρου σε συγχώνευση, για να γίνουν μία. Είναι γνωστό ότι για μας αποτελεί αναγκαιότητα αυτή η συνένωση, γιατί, όπως εξήγησα, στις εποχές των μεγάλων αγορών, στις εποχές των ανοικτών αγορών, μέσα στο νέο περιβάλλον δεν μπορούμε να μιλάμε για πολυδιάσπαση των συνεταιριστικών οργανώσεων, δεν μπορούμε να μιλάμε για ρόλο αυτών των οργανώσεων στη διεθνή σκηνή.
Πιστεύω, λοιπόν, ότι με αυτό το άρθρο, με το προεδρικό διάταγμα που θα ακολουθήσει και με τις υπουργικές αποφάσεις που θα βγουν, δίνουμε τη δυνατότητα για συγχωνεύσεις με ελεύθερη βούληση. Το τονίζω αυτό. Δεν πρόκειται για αναγκαστικές συγχωνεύσεις. Νομίζω ότι όποιος διαβάσει καλά το άρθρο 21, θα διαπιστώσει ότι η συγχώνευση είναι δυνητική και εθελοντική και μάλιστα απαιτείται απόφαση των γενικών συνελεύσεων των υπό συγχώνευση συνεταιριστικών οργανώσεων, που πρέπει να ληφθεί με αυξημένη πλειοψηφία των 2/3.
Επομένως, όχι μόνο για αναγκαστική συγχώνευση δεν πρόκειται, αλλά πρόκειται για συγχώνευση με αυξημένη βούληση των εταίρων, των μεριδιούχων.
Θα στείλω στα κόμματα τη σχετική μελέτη του Ινστιτούτου Συνεταιριστικών Ερευνών και Μελετών, που έχει κάνει μία δουλειά πολύ σημαντική, με επικεφαλής τον καθηγητή του Γεωπονικού Πανεπιστημίου, τον κ. Κώστα Παπαγεωργίου -δεν χρειάζεται νομίζω να πω όλους τους καθηγητές-η οποία αποτελεί, όπως θα διαπιστώσετε και εσείς, μία πάρα πολύ καλή δουλειά-βάση, για να κάνουμε ένα σωστό προεδρικό διάταγμα, για να κάνουμε μια σωστή υπουργική απόφαση.
Πιστεύω, λοιπόν, ότι μπροστά σε μια νέα εποχή, όπου πρέπει να δούμε την περιφερειακή ανάπτυξη, όπου πρέπει να δούμε το οικονομικό και επιχειρηματικό άριστο μέγεθος αυτών των επιχειρήσεων, δεν είναι αυτοσκοπός σε μια περιοχή οι πέντε να γίνουν μια. Εδώ, όπως είπα σε κάποιους συνεταιριστές στην Κρήτη, το θέμα δεν είναι να γίνει στα Χανιά μια οργάνωση. Αν μπορούσαν ποτέ να συμφωνήσουν τα Χανιά και το Ηράκλειο, θα έπρεπε να γίνει στην Κρήτη μια οργάνωση. Και θα μπορούσαμε να δούμε τέτοια μεγάλα μεγέθη, ώστε να αυξήσουμε τη διαπραγματευτική μας δύναμη, για να έχουμε προσβάσεις σε όλες τις αγορές.
Εξάλλου πρέπει να πούμε ότι κίνητρα για συγχωνεύσεις δίνουν όλες οι χώρες. Υπάρχει ειδικό καθεστώς. Φυσικά υπάρχει νομικό περιβάλλον και στην Ελλάδα για τις ιδιωτικές επιχειρήσεις. Ειδικά, όμως, για τις συνεταιριστικές επιχειρήσεις υπάρχει ευνοϊκό περιβάλλον ακόμη και στις Ηνωμένες Πολιτείες. Και εκεί ακόμη, ανάλογα με το κάθε κράτος και συνολικά στις Ηνωμένες Πολιτείες Αμερικής, υπάρχουν κίνητρα, όπως υπάρχουν και στις χώρες της Ενωμένης Ευρώπης.
Και αποδέχονται όλοι, αποδέχονται σε όλες τις νομοθεσίες, ότι οι συνεταιριστικές οργανώσεις μπορούν να εξαιρούνται από μονοπωλιακούς νόμους και να ευνοούνται, ακριβώς γιατί έχουν μαζί με τον οικονομικό και τους κοινωνικούς και τους πολιτιστικούς στόχους.
Κυρίες και κύριοι συνάδελφοι, πιστεύω ότι με το σχέδιο νόμου δημιουργούμε, όπως είπα -και το ξανατονίζω- χωρίς αναγκαστικές συγχωνεύσεις, με πλήρη και μάλιστα αυξημένη βούληση, το περιβάλλον, το έδαφος, για να προχωρήσουμε σε ένα καινούριο τοπίο, μέσα στο οποίο δυναμικοί και ισχυροί συνεταιρισμοί θα μπορούν να έχουν το δικό τους καινούριο ρόλο.
Είμαι βέβαιος ότι αυτό αποτελεί αίτημα όχι μόνο των συνεταιριστικών και συνδικαλιστικών οργανώσεων του αγροτικού χώρου, αλλά αποτελεί αίτημα όλου του αγροτικού κόσμου, που θέλει δυνατούς συνεταιρισμούς, που θέλει ισχυρούς συνεταιρισμούς, που θέλει συνεταιρισμούς που να προάγουν την εμπορία των προϊόντων τους στις μεγάλες αγορές, που θέλει συνεταιρισμούς μέσα στις διεθνείς αγορές, γιατί το πρόβλημά μας, όπως πολλές φορές έχω πει, δεν είναι τι θα παράγουμε και πώς θα το παράγουμε, αλλά πώς θα το πουλήσουμε.
Γι' αυτό η Κυβέρνηση μέσα από μία σειρά εταιρειών από το νέο νόμο για τις αγροτικές συνεταιριστικές οργανώσεις, από τη δημιουργία των διεπαγγελματικών και ειδικά των εθνικών διεπαγγελματικών οργανώσεων, θα στηρίξει με κάθε τρόπο αυτό το αδύνατο σημείο, γιατί όπως πολλές φορές έχω πει, τις μεν κοινοτικές ενισχύσεις, τις επιδοτήσεις, τις έχουμε διασφαλίσει, έχουμε πάρει μέτρα στο βαθμό που μπορούμε και επιτρέπονται για το θέμα της μείωσης του κόστους παραγωγής, αλλά στο να πετύχουμε καλύτερες τιμές στις διεθνείς αγορές, δηλαδή εκεί που δεν μπορούμε να κάνουμε άλλου είδους παρέμβαση, θα πάμε με δυνατούς συνεταιρισμούς, ισχυρές διεπαγγελματικές οργανώσεις και μέσα από μηχανισμούς που να μπορούν να σταθούν, να προβάλουν, να πουλήσουν τα ελληνικά προϊόντα στις διεθνείς αγορές.
Για τα υπόλοιπα άρθρα δεν θα ήθελα να πω κάτι, παρ' ότι και αυτά συμβάλλουν στο να δημιουργήσουμε ένα περιβάλλον δημοκρατικό μέσα στα  πλαίσια των συνεταιριστικών αρχών, που είναι η αυτονομία, η δημοκρατία.         Πιστεύω ότι προς αυτήν την κατεύθυνση και με την ισχυροποίηση της θέσης της ΠΑΣΕΓΕΣ, που είναι ιδεολογικό και όχι συνδικαλιστικό όργανο, όπως και με την προσθήκη που κάναμε χθες, στηρίζουμε και τη συμμετοχή των εργαζομένων, αφού αποδεχθήκαμε ότι σε συνεταιριστικές οργανώσεις, που απασχολούν πάνω από είκοσι εργαζόμενους, θα μπορεί να υπάρχει εκπρόσωπός τους στο διοικητικό συμβούλιο της συνεταιριστικής οργάνωσης.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά Θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του νέου ελληνισμού", πενήντα οκτώ μαθητές και δώδεκα συνοδοί δάσκαλοι του Δημοτικού Σχολείου Στηρίου Βοιωτίας.
ΕΥΑΓΓΕΛΟΣ ΜΠΑΣΙΑΚΟΣ: ... (Δεν ακούστηκε)
ΠΡΟΕΔΡΕΥΩΝ (Νικόλαος Κατσαρός): Κύριε Μπασιάκο, μήπως δεν ανέφερα καλά το τοπονύμιο;
ΣΑΒΒΑΣ ΤΣΙΤΟΥΡΙΔΗΣ: Ο κ. Μπασιάκος εκφράζει τη χαρά του, γιατί ένα σχολείο της Βοιωτίας, της εκλογικής του περιφέρειας, είναι εδώ. ΠΡΟΕΔΡΕΥΩΝ (Νικόλαος Κατσαρός):  Η χαρά είναι όλων των συναδέλφων και του κυρίου Υπουργού.
ΣΑΒΒΑΣ ΤΣΙΤΟΥΡΙΔΗΣ: Και ιδιαιτέρως του Στηρίου, που είναι αγαπητό. ΠΡΟΕΔΡΥΕΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα θέλαμε να δώσουμε ορισμένες διευκρινίσεις.
Συμφωνούμε με τον κύριο Υπουργό, τόσο στη διάγνωση την οποία κάνει για τα μεγάλα προβλήματα της ελληνικής γεωργίας όσο και ως προς τους στόχους τους οποίους ακούμε ότι έχει αυτή η Κυβέρνηση τα τελευταία πέντε χρόνια. Οι σημαντικές διαφωνίες μας με την Κυβέρνηση είναι ότι στα έξι χρόνια που είναι στην εξουσία, από το 1993, δεν έχει κάνει απολύτως τίποτα για να επιτευχθούν οι στόχοι αυτοί, με αποτέλεσμα, όπως είχαμε την ευκαιρία να πούμε και ο εισηγητής της Νέας Δημοκρατίας κ. Μπασιάκος κι εγώ ως Κοινοβουλευτικός Εκπρόσωπος, η ελληνική γεωργία να βρίσκεται σε κατάσταση παρατεταμένης και έντονης κρίσης.
'Ετσι όταν παραμονές εκλογών ερχόμαστε να συζητήσουμε ένα τόσο σοβαρό και σημαντικό ζήτημα, κατανοείτε ότι δεν μπορούμε να δεχθούμε πώς η απερχόμενη Κυβέρνηση στο τέλος της θητείας της κι ενώ έχουν προκηρυχθεί εκλογές, φέρνει προς συζήτηση ένα τέτοιο νομοσχέδιο.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
'Αρα για να μην υπάρξουν αμφιβολίες ή ενδεχομένως κακές ερμηνείες της θέσεώς μας, το όχι της Νέας Δημοκρατίας στο σχέδιο νόμου για τις Αγροτικές Συνεταιριστικές Οργανώσεις είναι όχι στην αντιαγροτική πολιτική του κ. Σημίτη και της Κυβέρνησής του. Είναι όχι σε μία πολιτική, η οποία επέφερε στασιμότητα στην παραγωγή, στην παραγωγικότητα, στις δημόσιες και ιδιωτικές επενδύσεις, αναντιστοιχία της προσφοράς με την εγχώρια και διεθνή ζήτηση, διεύρυνση του εμπορικού ελλείμματος των αγροτικών προϊόντων, μείωση των αγροτικών εισοδημάτων, έξοδο από τον αγροτικό τομέα, κοινωνική αναστάτωση των αγροτών και επιλεκτικές ποινικές διώξεις.
Θα έχουμε την ευκαιρία με τις τροπολογίες οι συνάδελφοι, και ο κ.                Κατσαρός και ο κ. Ζαφειρόπουλος, να σας αναπτύξουν επίσης τη θέση της Νέας Δημοκρατίας για το τι συμβαίνει σήμερα με τις επιλεκτικές ποινικές διώξεις των αγροτών. Επιτέλους παραμονές των εκλογών καλό θα κάνουμε να βοηθήσουμε στο ήρεμο κοινωνικό και πολιτικό κλίμα. Να αποδεχθείτε την τροπολογία μας σε ό,τι αφορά τις ποινικές διώξεις, οι οποίες πρέπει να σταματήσουν.
Το όχι της Νέας Δημοκρατίας σε αυτό το σχέδιο νόμου είναι όχι σε μία κυβέρνηση η οποία καταχρέωσε, ευτέλισε και κατασυκοφάντησε το συναιτεριστικό κίνημα με τις πρακτικές της κυρίως στη δεκαετία του 1980.
Το όχι της Νέας Δημοκρατίας είναι κόντρα σε μία κυβέρνηση, η οποία χρησιμοποιεί την ΑΤΕ ακόμα και τώρα αποκλειστικώς ή κυρίως, αν θέλετε, ως έναν μηχανισμό για παρέμβαση σε παιχνίδια στο χρηματιστήριο, τα οποία εξυπηρετούν κομματικές σκοπιμότητες.
Το όχι της Νέας Δημοκρατίας είναι σε μία κυβέρνηση, η οποία διέλυσε το Υπουργείο Γεωργίας, τους εποπτευόμενους οργανισμούς, που ψήφισε εδώ και δύο χρόνια, τη δημιουργία οργανισμών που δεν λειτουργούν, που κατήργησε άλλους οργανισμούς οι οποίοι συνεχίζουν να λειτουργούν, ενώ είναι κατηργημένοι.
Το όχι της Νέας Δημοκρατίας είναι σε μία κυβέρνηση η οποία κατά τρόπο αντιδεοντολογικό και σε προεκλογική, άρα μη προσήκουσα για τέτοιο σημαντικό ζήτημα περίοδο, αντί να προτάξει τη λύση άμεσων σημαντικών εκκρεμοτήτων, φέρνει ως άλλοθι -λέμε εμείς- προτάσεις θεσμικού χαρακτήρα που δεν πρόκειται να υλοποιηθούν και δεν πρόκειται να λύσουν κανένα ζήτημα στις εβδομάδες και στους μήνες που έρχονται.
Η Νέα Δημοκρατία πιστεύει, κύριε Υπουργέ της Γεωργίας, ότι τα μεγάλα προβλήματα που βιώνει ο αγροτικός τομέας γενικότερα και το συνεταιριστικό κίνημα ειδικότερα δεν λύνονται με νομοθετήματα, που δεν πρόκειται μάλιστα να εφαρμοστούν. Απαιτούνται ρήξεις, τομές και εφαρμογή ενός ριζοσπαστικού προγράμματος για την ολοκληρωμένη ανάπτυξη της ελληνικής  γεωργίας. Αυτά όμως απαιτούν άλλη αντίληψη και άλλη κυβέρνηση, λέμε εμείς στη Νέα Δημοκρατία.
Γι'αυτό πιστεύουμε στη βάση και των αποτελεσμάτων των τελευταίων εκλογών και όλων των μηνυμάτων και των ενδείξεων που έχουμε ότι ο αγροτικός πληθυσμός στις 9 Απριλίου, κύριε Υπουργέ, και θα τιμωρήσει τη κυβέρνηση του κ. Σημίτη και θα στηρίξει την ολοκληρωμένη πρόταση της Νέας Δημοκρατίας.
Μέσω του προπαγανδιστικού μηχανισμού σας έχετε στήσει ένα επικοινωνιακό τοπίο, το οποίο ροκανίζει το χρόνο και αναλώνεται στα ασήμαντα ή στα ελάσσονος σημασίας και από την άλλη πλευρά λέει ότι η Νέα Δημοκρατία δεν έχει πρόταση. Εμείς δεν ζητούμε μία εν λευκώ εξουσιοδότηση από τους 'Ελληνες αγρότες και κτηνοτρόφους. Θα μας στηρίξουν με μεγάλη δύναμη. Αλλά ζητούμε τη στήριξή τους για μία ολοκληρωμένη πρόταση καλά δουλεμένη, ρεαλιστική, κοστολογημένη, η οποία πιστεύουμε ότι θα φέρει λύσεις.
Δεσμευόμαστε ως αυριανή κυβέρνηση αυτού του τόπου ότι τέτοια μεγάλα και σημαντικά ζητήματα, όπως είναι το θέμα των συνεταιριστικών οργανώσεων, με την απαραίτητη νηφαλιότητα μιας πιο ουδέτερης πολιτικά εποχής, θα τα συζητήσουμε στη νέα Βουλή.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Κύριε Αργύρη, θέλετε να δευτερολογήσετε;
ΕΥΑΓΓΕΛΟΣ ΑΡΓΥΡΗΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Πιστεύω να καλωσόρισε ο Προεδρεύων τα παιδιά από την πατρίδα μου, από το Στήρι. Να τους καλωσορίσω και εγώ και ο συνάδελφός μου εδώ ο κ. Μπασιάκος. Πιστεύω να απολαύσανε και να πήραν καλές εμπειρίες από εδώ μέσα.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, μια ακόμη πρόταση θα ήθελα να κάνω.
ΠΡΟΕΔΡΕΥΩΝ (Λουκάς Αποστολίδης): Θέλετε και εσείς να καλωσορίσετε τα παιδιά από τη Βοιωτία; Μπορείτε να τα καλωσορίσετε, είναι ευπρόσδεκτο.
ΣΑΒΒΑΣ ΤΣΙΤΟΥΡΙΔΗΣ: Θα ήθελα να επισημάνω ότι τα παιδιά από τη Βοιωτία με έναν Πρόεδρο της Βουλής, όπως είστε εσείς κ. Αποστολίδη και με έναν εκλεκτό συνάδελφο τον κ. Μπασιάκο, μπορούν να αισθάνονται άνετα ότι θα έρθουν καλύτερες μέρες στον τόπο τους.
ΠΡΟΕΔΡΕΥΩΝ (Λουκάς Αποστολίδης): Ευχαριστώ για τα καλά λόγια, κύριε συνάδελφε.
Κύριε Αργύρη, έχετε το λόγο για να δευτερολογήσετε, αν και παραπονιέται ο άλλος Στερεολλαδίτης συνάδελφος από την Εύβοια, αλλά εκεί κοντά είμαστε.
ΕΥΑΓΓΕΛΟΣ ΑΡΓΥΡΗΣ: Και εγώ καλωσορίζω τα παιδιά της Βοιωτίας.
Επειδή προκλήθηκε  το ΠΑΣΟΚ από τη Νέα Δημοκρατία και επειδή πρέπει να ζούμε με τις μνήμες του παρελθόντος, θα πρέπει να πω ότι αν σήμερα η ΑΤΕ χρησιμοποιείται για την εξυγίανσή της  αγροτικής οικονομίας, στα χρόνια της Νέας Δημοκρατίας και της δεξιάς η ΑΤΕ χρησιμοποιείτο για να στέλνει έγγραφα.
ΠΡΟΕΔΡΕΥΩΝ (Λουκάς Αποστολίδης): Ούτως ή άλλως αυτή η τροπολογία είναι εκπρόθεσμη.
ΕΥΑΓΓΕΛΟΣ ΑΡΓΥΡΗΣ: Δεν μιλάμε για την τροπολογία. Μιλάμε για το πώς χρησιμοποιήθηκε η Αγροτική Τράπεζα.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Επι της διαδικασίας θα ζητήσω το λόγο.
ΠΡΟΕΔΡΕΥΩΝ (Λουκάς Αποστολίδης): Δεν μπορούμε όμως τώρα να διακόψουμε τον κ. Αργύρη. Εσείς γνωρίζετε τα νομικά καλύτερα από οποιονδήποτε.  Βγάλατε άσπρα μαλλιά υπερασπιζόμενος  και ερμηνεύοντας το νόμο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Σας ευχαριστώ γιατί  άλλοι άλλα μου λένε. ΠΡΟΕΔΡΕΥΩΝ (Λουκάς Αποστολίδης):  Δεν θα ξέρουν. Θα πρέπει να είναι συγγνωστοί.
ΕΥΑΓΓΕΛΟΣ ΑΡΓΥΡΗΣ: Θα συνεχίσω  για να πω πώς και πότε χρησιμοποιήθηκε η ΑΤΕ. Ο κύριος Υπουργός  που ήταν υπάλληλός της θα ξέρει πολύ καλά. Χρειάστηκε πολύς χρόνος για να απαλλαγεί από ευθύνη που του είχαν καταλογίσει. Θα πρέπει να πω πως σήμερα η ΑΤΕ χρησιμοποιείται για την εξυγίανση του αγροτικού τομέα. Και θα καταθέσω στα Πρακτικά ορισμένα έγγραφα που προέρχονται από τα αρχεία της 'Ενωσης Αγροτικών Συνεταιρισμών Ιωαννίνων. Και επειδή τα αρχεία αυτά  τα βάζουμε σε νέες τεχνολογίες και γίνονται  CD, στο ψάξιμό τους βρήκαμε ορισμένα χαρτιά που μιλάνε  για το πώς καταργούνταν τα διοικητικά συμβούλια των ενώσεων από παράλειψη, γιατί δεν είχαν προσκομίσει το χαρτί νομιμοφροσύνης. Και αυτό γινόταν από την ΑΤΕ, δηλαδή κατάργηση διοικητικών συμβουλίων, γιατί προσέλαβε τέσσερις υπαλλήλους  και δεν είχαν προσκομίσει το χαρτί νομιμοφροσύνης.  Και η απάντηση της ένωσης  ήταν "μα, πιστεύαμε  ότι  είχαμε το χαρτί των στρατιωτικών". Αυτό απαντά το διοικητικό συμβούλιο. 'Αλλωστε και οι δύο από τρεις είναι ανάπηροι πολέμου.
'Ετσι χρησιμοποιούσαν τους αγροτικούς συνεταιρισμούς, τις διοικήσεις, τους συνεταιριστές.
Ας μην ανατρέχουμε, λοιπόν,  στο πώς χρησιμοποιήθηκε η ΑΤΕ και το Υπουργείο Γεωργίας. Χαίρομαι έστω και την τελευταία στιγμή που ο εκπρόσωπος της Νέας Δημοκρατίας έκανε μία στροφή. Αποδέχθηκε και στο τέλος αυτού του νομοσχεδίου ότι δεν είναι το όχι για το νομοσχέδιο, για τους συνεταιρισμούς, αλλά για την αντιαγροτική πολιτική της Κυβέρνησης.  'Εστω και αυτή η δήλωση δείχνει πραγματικά ότι αυτό το νομοσχέδιο είναι προϊόν προεργασίας , είναι προϊόν συναίνεσης και αποδοχής. Και αυτή η δήλωση είναι μία πράξη, που πράγματι δίνει τη δυνατότητα να πούμε ότι έχουμε ένα νόμο που είναι αποδοχής. Και οι μικροκομματικές σκοπιμότητες αυτής της περιόδου  πράγματι μπορεί να αδικούν το νομοσχέδιο, γιατί είναι προεκλογική η περίοδος. Θεωρώ όμως ότι όλη η προηγούμενη προεργασία αφαιρεί αυτήν τη δυνατότητα.
(Στο σημείο αυτό ο Βουλευτής Ιωαννίνων κ. Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριε Υπουργέ, θα ήθελα  στο άρθρο 40 -για να μην υπάρξει κάποιο πρόβλημα-  στη παράγραφο 5 στο πέμπτο στίχο αμέσως μετά τα αρχικά "ΠΑΣΕΓΕΣ" να προστεθεί η φράση "καθώς και των αντιπροσώπων". Νομίζω ότι λύνει το θέμα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Προστέθηκε.
ΕΥΑΓΓΕΛΟΣ ΑΡΓΥΡΗΣ: Και κάτι άλλο που το  πρόσεξα πριν στη τοποθέτηση του Κοινοβουλευτικού Εκπροσώπου. Είχα τη δυνατότητα να συζητήσω και μαζί σας και ξέρω την άποψή σας, ότι η Κυβέρνηση του ΠΑΣΟΚ έκανε μια  προσπάθεια απαλλαγής όλων των ευθυνών από τις κινητοποιήσεις των αγροτών.  Παρ'ότι υπήρξε νομοθετική παρέμβαση, αυτήν τη στιγμή έχουμε την αντισυνταγματικότητα. Η κατάθεση της τροπολογίας των συναδέλφων Ζαφειρόπουλου και Κατσαρού...
ΠΡΟΕΔΡΕΥΩΝ (Λουκάς Αποστολίδης): Δεν θα συζητηθεί αυτή, είναι εκπρόθεσμη.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Επί της διαδικασίας ήθελα το λόγο για να δώσω μια εξήγηση.
ΕΥΑΓΓΕΛΟΣ ΑΡΓΥΡΗΣ: Επειδή είναι σοβαρό θέμα και επειδή η βούληση της Κυβέρνησης έχει εκφρασθεί, ο κύριος Υπουργός έχει τη δυνατότητα να δεσμευθεί ότι θα ολοκληρώσει αυτήν τη νομοθετική παρέμβαση.'Αλλωστε το κυρίαρχο όργανο αυτού του τόπου είναι το Κοινοβούλιο  και αυτό είναι που μπορεί  αυθεντικά να ερμηνεύσει  αν είναι συνταγματική ή όχι αυτή η διάταξη.
ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Δόθηκε μια ανακοίνωση χθές από το Υπουργείο Γεωργίας σχετικά με την καλλιέργεια και αφορά και εσάς, που κατάγεσθε από περιοχή που παράγει βαμβάκι, και επεξηγείτε ότι γίνεται η τέταρτη τροποποίηση, όπου οι παραγωγοί που έχουν μέχρι διακόσια στρέμματα και οι οποίοι θα έχουν και εισοδήματα μικρότερα από άλλες καλλιέργειες, μπορούν να μην τύχουν των περικοπών.
Καταλαβαίνουμε πολύ καλά, κύριε Υπουργέ, ότι συναντάτε μεγάλες δυσκολίες στο να περάσετε αυτά τα μέτρα για το βαμβάκι, τα οποία είναι καταστροφικά. Τελικά ο τρόπος που αυτοαναιρείσθε μετά από τις ανακοινώσεις, θα οδηγήσει σε ένα αποτέλεσμα, όπου τα στρέμματα που θα βγουν θα είναι πολύ περισσότερα και από αυτά που καλλιεργούνται σήμερα.  Γιατί αυτό φαίνεται. Και θα μείνει τελικά -εμείς γι'αυτό διαμαρτυρόμαστε και αντιδρούμε- η μείωση των δαπανών και η αύξηση του προστίμου και οι τιμές θα είναι μικρότερες και από τα προηγούμενα χρόνια.
Βέβαια δεν το κλείσατε το ζήτημα και το αφήσατε ανοικτό λέγοντας ότι θα πάρετε και άλλα μέτρα. Πότε; Μετά τις εκλογές; Αφήνετε να σέρνεται ένα ζήτημα και να μένει στο σκοτάδι ο βαμβακοπαραγωγός και δεν ξεκαθαρίζετε το τοπίο λέγοντας ότι θα εξαγγείλετε και άλλα μέτρα.
Εμείς πιστεύουμε ότι πρέπει να τα πάρετε πίσω. Δεν υπάρχει άλλη γιατρειά σ'αυτήν την αρρώστια. Πρέπει να αντισταθείτε στην Ευρωπαϊκή 'Ενωση!
Κλείνοντας, κύριε Πρόεδρε, θέλω να πω πάνω σ'αυτό που αναφέρθηκε ο συνάδελφος κ. Αργύρης ότι πράγματι έτσι είναι. Δηλαδή την περίοδο 1960-1967, όταν έμπαινε κάποιος αριστερός σε συνεταιρισμό και σε πρωτοβάθμιο και σε δευτεροβάθμιο, αποκεφαλιζόταν με διοικητικό τρόπο και πήγαινε στην πάντα, έξω από το διοικητικό συμβούλιο.
Σήμερα έρχεσθε και το κάνετε αυτό με άλλον τρόπο. 'Εχουν εκσυγχρονιστεί τα πράγματα. Είστε άλλωστε εκσυγχρονιστές! Δεν μπορείτε να κάνετε τα ίδια που έκανε η παράταξη των συναδέλφων σας τότε, το 1960.  Σήμερα βεβαίως με άλλον τρόπο αποκλείετε εσείς με πιο εκσυγχρονισμένο τρόπο την τρίτη δύναμη, από την εκπροσώπηση στα διοικητικά συμβούλια.
Τέλος θα συμφωνήσω και εγώ, κύριε Πρόεδρε, ότι πρέπει να σταματήσει αυτή η υπόθεση με τις δίκες. Συμφωνούμε με την τροπολογία αυτή, που κατέθεσαν οι συνάδελφοι της Νέας Δημοκρατίας και πρέπει να το δείτε, να γίνει σύντομα, γιατί τις επόμενες ημέρες δικάζονται κατά εκατοντάδες οι αγρότες, εκατόν πεντήντα στο Αίγιο στις 23 του μηνός, εκατόν ογδόντα στις 19 Μαρτίου στην Καρδίτσα. 'Εχουμε και συλλαλητήριο. Σας καλούμε να έρθετε να δώσετε εξηγήσεις. Πρέπει, εν πάση περιπτώσει, να λήξει αυτή η υπόθεση!
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο για δύο λεπτά.
ΓΕΩΡΓΙΟΣ ΡΟΚΟΣ: Κύριε Πρόεδρε, από την αρχή είπαμε ότι το προεκλογικό κλίμα επιβάλλει να είμαστε επαρκέστεροι στα σχόλια του συγκεκριμένου σχεδίου νόμου. Αυτά όμως τα προείπαμε. Παραμένει, όμως, ακόμη ένα θέμα.
Ο κύριος Υπουργός με τον τρόπο και την περίοδο που έφερε αυτό το νομοσχέδιο με τη βία αυτοαφοπλίστηκε ο ίδιος. Δεν μπορεί να δώσει απάντηση για συγκεκριμένες δεσμεύσεις και να λύσει προβλήματα που έχουν προκύψει και που τον αφορούν. Είχε δεσμευθεί και ο σημερινός Υπουργός Γεωργίας και ο προηγούμενος για την επίλυση συγκεκριμένων αιτημάτων εργαζομένων, στην κτηνοτροφική κλπ. Μας είπε βέβαια εδώ ότι υπάρχει ένα πλαίσιο νόμου και δεν είναι διατεθειμένος να συζητήσει τροπολογίες.
Εμείς το σεβαστήκαμε αν και θα θέλαμε να εμμείνουμε σε κάτι τέτοιο -εξάλλου δεν μπορούσαμε να κάνουμε και διαφορετικά- και δεν φέραμε τροπολογίες. Η βιομηχανία των νομοσχεδίων να μη γίνει και βιομηχανία των τροπολογιών.
Υπάρχει, όμως, μία σοβαρή τροπολογία, η οποία δεν αφορά εμάς και τη "μικροπολιτική" μας τακτική. Αφορά το σύνολο των αγροτών και έχει να κάνει με την τροπολογία που κατέθεσαν οι συνάδελφοι ο κ.  Ζαφειρόπουλος και ο κ. Κατσαρός.
Εσείς, κύριε Υπουργέ, δημιουργήσατε το πρόβλημα. Εσείς ευθύνεστε για  τον τρόπο που το χειριστήκατε και τις διώξεις που έγιναν. Εσείς έχετε και την ευθύνη να το επιλύσετε, σαν Κυβέρνηση εννοώ. Σαν Κυβέρνηση, όμως, έχετε συνολικά την ευθύνη και έχετε δημόσια δεσμευθεί ότι θα λύσετε αυτό το θέμα.
Εμείς παρ'ότι συμβιβαστήκαμε στη βούλησή σας να μη φέρουμε σε ένα πλαίσιο νόμου τροπολογίες, θα επιθυμούσαμε αυτή η τροπολογία να συζητηθεί σήμερα. Είναι βασική τροπολογία και αφορά χιλιάδες κόσμο.
Εν τοιαύτη περιπτώσει, αφού βλέπετε ότι για ιδιαίτερους λόγους και με προκατάληψη, δεν ξέρω από πού καθοδηγούμενος παρεμβαίνει και ο 'Αρειος Πάγος και ζητάει αυτά που ζητάει, οφείλετε πολιτικά να πάρετε μια θέση.  Μπορεί για τους ποινικούς αυτά που λέω να είναι βαριά, αλλά εγώ σαν πολιτικός τα λέω μέσα από την ψυχή μου, γιατί έχουμε δει τέτοιες παρεμβάσεις.
ΠΡΟΕΔΡΕΥΩΝ (Λουκάς Αποστολίδης): Πάντως διά της τεθλασμένης μπήκατε στην τροπολογία.
ΓΕΩΡΓΙΟΣ ΡΟΚΟΣ: Οφείλετε εσείς πολιτικά να πάρετε μία θέση σήμερα. Πολιτικό είναι το ζήτημα, δεν είναι ποινικό. Να λυθεί διά νόμου, να λυθεί με αυτήν την τροπολογία και πρέπει να την κάνετε αποδεκτή.
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, μια και πιάσαμε την κουβέντα για την τροπολογία και εγώ θέλω να τονίσω ...
ΠΡΟΕΔΡΕΥΩΝ (Λουκάς Αποστολίδης): Δεν πιάσαμε την κουβέντα για την τροπολογία. Είπαμε να μη συζητηθεί.
ΕΥΑΓΓΕΛΟΣ ΑΠΟΣΤΟΛΟΥ: Από σπόντα, απλά θα ήθελα να πω μια κουβέντα.
ΠΡΟΕΔΡΕΥΩΝ (Λουκάς Αποστολίδης): Ορίστε, πείτε και εσείς μία κουβέντα, για να μην σας αδικούμε.
ΕΥΑΓΓΕΛΟΣ ΑΠΟΣΤΟΛΟΥ: Οφείλει η Κυβέρνηση, δεδομένου ότι υπάρχει κάποιο πρόβλημα ερμηνείας -έτσι φαίνεται- να λύσει το θέμα, γιατί δεν μπορεί να περιμένει.
Εξάλλου από την ώρα που όλα τα κόμματα, κύριε Υπουργέ, δεσμεύονται ότι τουλάχιστον δεν θα χρησιμοποιηθεί ως προεκλογικό χαρτί απ'όλους, οφείλετε να δώσετε κάποια λύση.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Για ποιο θέμα, κύριε Ζαφειρόπουλε;
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Για την τροπολογία.
ΠΡΟΕΔΡΕΥΩΝ (Λουκάς Αποστολίδης): Αφού δεν τη συζητάμε, εκτός και αν θέλετε επί της διαδικασίας κάτι να πείτε. Για τη διαδικασία ευχαρίστως να σας δώσω το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ναι, κύριε Πρόεδρε, για τη διαδικασία είναι.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ζαφειρόπουλε, έχετε το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ευχαριστώ, κύριε Πρόεδρε.
Κύριε Πρόεδρε, αυτήν τη στιγμή δεν συζητούμε μία καινούργια τροπολογία. Δεν φέρνουμε στο νομικό κόσμο και γενικά στη νομική κατάσταση, η οποία υπάρχει, ένα άλλο καθεστώς, δεν εκφράζουμε δηλαδή μία άλλη βούληση αντίθετη από εκείνη που έχουμε εκφράσει και που την απεδέχθη ομόφωνα η Κυβέρνηση με το ν. 2721/99 άρθρο 25. Το άρθρο 25 ορίζει χρόνο παραγραφής. Και δεν είναι αμνηστία, αλλά είναι κανονική παραγραφή, γιατί ορίζει χρόνο παραγραφής.
Αυτό το χρόνο της παραγραφής ατυχώς, κύριε Πρόεδρε, η διοικητική ολομέλεια του Αρείου Πάγου -και το τονίζω, γιατί οι περισσότεροι είμαστε νομικοί εδώ μέσα-του Αρείου Πάγου πριν κατατεθεί το νομοσχέδιο, που ψηφίσαμε του Υπουργείου Δικαιοσύνης στη Βουλή προς συζήτηση, εν σχεδίω, πριν ακόμη το Υπουργείο καταθέσει το νομοσχέδιο εξέφρασε μία άποψη. Λέει ότι είναι αντισυνταγματική αυτή η διάταξη, γιατί δεν είναι παραγραφή, αλλά είναι αμνηστία. Υποκρύπτεται αμνηστία, έτσι το λέει.
'Οταν όμως, ψηφίστηκε η διάταξη, ομόφωνα από τη Βουλή και την απεδέχθη ασμένως και η Κυβέρνηση, εξεδόθηκαν απαλλακτικές αποφάσεις πάνω σε αυτό. 'Ηλθαν όμως, άλλες αποφάσεις, οι οποίες εμποιούμενες από φόβο έναντι της διοικητικής ολομέλειας -δεν ήταν δηλαδή η τακτική ολομέλεια του Αρείου Πάγου- εφόσον είχε ψηψιστεί η διάταξη όπου είχε δικαίωμα τότε να εκφράσει την άποψή της, ούτε και επ'ευκαιρία υποθέσεως ενώπιον του Αρείου Πάγου κατά τη διάχυτο ερμηνεία του Συντάγματος η οποία γίνεται, να συζητήσει την τροπολογία εκδίδει αυτήν την απόφαση.
Πάμε, λοιπόν, στον 'Αρειο Πάγο στην ορισθησόμενη αναίρεση, η οποία είχε προσδιορισθεί μετά από έφεση του Εισαγγελέα Εφετών Θεσσαλονίκης κατά απαλλακτικής αποφάσεως του Εφετείου Θεσσαλονίκης και τις αναβάλαμε όλες για τον Οκτώβριο του 2000.
Τι συμβαίνει τώρα; Η Βουλή δεν έρχεται να ψηφίσει νέα τροπολογία. Για το εκπρόθεσμο το λέω ή για το εμπρόθεσμο. Εμπρόθεσμος είναι διότι θέλει να ερμηνεύει απόφασή της προηγουμένη, ψηφισμένη διάταξή της γιατί το έκανε. Και λέει εκεί μέσα ότι "έχω ορίσει χρόνο παραγραφής". Επομένως υπάρχει χρόνος παραγραφής.
'Οπως ξέρουμε, κύριε Πρόεδρε, η παραγραφή είναι ευθύς, αμέσως, στιγμή, είτε μεσοπρόθεση είτε μακροπρόθεσμη. Επομένως όταν έλεγε και η Εφημερίδα της Κυβερνήσεως, η οποία κυκλοφόρησε και δημοσιεύθηκε ο νόμος νομοτύπως και άρχισε να ισχύει η διάταξη ότι ισχύει η διάταξη από την ψήφισή της δηλαδή από τη δημοσίευσή της είναι ο χρόνος παραγραφής. Επομένως δεν είναι αντίθετος με το Σύνταγμα ούτε και υποκρύπτει αμνηστία.
Αυτό θέλουμε να πούμε εδώ με αυθεντική ερμηνεία.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Λουκάς Αποστολίδης): Παρακαλώ, τελειώστε. Γίνατε σαφής, σαφέστατος.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Θέλω να πω και κάτι άλλο: Το άλλο νομοθέτημα το οποίο θα έλθει θα είναι του Υπουργείου Δικαιοσύνης. Είναι ο κώδικας περί συμβολαιογράφων. Στους κώδικες, ως γνωστόν, δεν μπορεί να παρεισφρέουν διατάξεις. Εκτός αν δεν έχω υπόψη μου τον Κανονισμό, αν ο Κανονισμός λέει ότι περί αυθεντικής ερμηνείας-διάταξη μπορεί να συμπεριληφθεί και στους κώδικες. Ας το δει και ο κύριος Υπουργός τώρα να το κουβεντιάσουμε και να καταλήξουμε. Εγώ πιστεύω ότι εφόσον είναι ομόφωνη η απόφαση των κομμάτων εδώ μέσα, μπορούμε να το κάνουμε αυτό.
ΠΡΟΕΔΡΕΥΩΝ (Λουκάς Αποστολίδης): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): 'Οχι περισσότερο από δύο λεπτά, κύριε Πρόεδρε.
Αν θέλαμε να σκεφθούμε την προεκλογική εκμετάλλευση αυτής της τροπολογίας δεν θα τη φέρναμε, γιατί νομίζω όλα τα κόμματα της Αντιπολίτευσης έχουν συμφέρον να καταδικάζονται τώρα οι αγρότες και όταν ακόμη τους δίνεται η αναστολή και φθάνουν τα εφετεία οι είκοσι μέρες με αναστολή για να πληρώσουν τα έξοδα, ο κάθε αγρότης πληρώνει περίπου εκατό χιλιάδες. Αν δε, σκεφθείτε ότι οι αριθμοί αυτοί τους οποίους ανέφεραν οι συνάδελφοι, οι εκατό και οι διακόσιες την κάθε εβδομάδα είναι στη Λάρισα μόνο, τότε θα δείτε τι γίνεται σε όλη την Ελλάδα.
Εμείς, λοιπόν, θα είχαμε συμφέρον να μη φέρουμε αυτήν την τροπολογία. Αντίθετα, το κλίμα αυτό που υπάρχει εκείνων οι οποίοι οδηγούνται στα δικαστήρια εναντίον της Κυβερνήσεως, να το αφήσουμε να εξελίσσεται μέχρι τις εκλογές. Δεν σκεπτόμαστε όμως έτσι. Σκεπτόμαστε ότι θα καταδικαστούν περίπου πέντε χιλιάδες αγρότες και θα λέμε ότι ανέβηκε η εγκληματικότητα στην Ελλάδα και θα είναι οι μόνοι απ' όσους διαμαρτύρονται και εν πάση περιπτώσει προσφεύγουν σε κάποιες τέτοιες ενέργειες που χαρακτηρίστηκαν αδικήματα. Θα λέμε ότι αυξήθηκε η εγκληματικότητα από τους αγρότες. Αυτή είναι η ιστορία.
Κύριε Υπουργέ, πρέπει να την κάνετε δεκτή. Τι αποδίδει αυτή η τροπολογία; Το νόημα της ομόφωνης απόφασης της Βουλής όταν ψήφισε το άρθρο 25. Ξέραμε τότε ότι η διοικητική ολομέλεια του Αρείου Πάγου είχε πει ότι είναι αντισυνταγματική αυτή η ρύθμιση. Εν τούτοις ομόφωνα όλοι οι Βουλευτές και οι τριακόσιοι είπαν ότι συντομεύουν το χρόνο της παραγραφής των αδικημάτων και επομένως αυτό αποτελεί ειδική παραγραφή όπως τη διακήρυξε ομόφωνα η Ολομέλεια του Αρείου Πάγου σε προηγούμενους νόμους και δεν είναι αυτό το οποίο υποστήριξαν ορισμένοι -ξέρω γιατί το υποστήριξαν- ότι υποκρύπτεται η αμνηστία. Νομίζω ότι είναι ευκαιρία να λύσετε το πρόβλημα. Είναι υπέρ της Κυβερνήσεως, δεν είναι εναντίον της Κυβερνήσεως.
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, γνωρίζετε την άλλη τροπολογία, είναι η υπ' αριθμ. 3562. Αναφέρεται στο Ταμείο Δασικής Ανάπτυξης και είναι πιστή αντιγραφή της τροπολογίας, την οποία εσείς έχετε ετοιμάσει, έχετε υπογράψει ο ίδιος και ο Υπουργός Οικονομικών. Υπάρχει η έκθεση του Γενικού Λογιστηρίου του Κράτους, υπάρχει η ειδική έκθεση. Θέλατε να την καταθέσετε στις διεπαγγελματικές οργανώσεις. Είναι ένα θέμα για το οποίο συμφωνούν όλες οι πτέρυγες, έχει συζητηθεί κατά κόρον. Είναι κρίσιμη η στιγμή, γιατί εάν το αφήσουμε αυτό και έλθουμε στο καλοκαίρι μετά τις εκλογές τη στιγμή που υπάρχουν όλες οι προϋποθέσεις, νομίζω ότι θα συμφωνήσουμε όλοι να τη δεχτούμε να τελειώνουμε. Το Ταμείο Δασικής Ανάπτυξης είναι σημαντικότατο.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, πιστεύω ότι και ο εισηγητής και ο Κοινοβουλευτικός Εκπρόσωπος της Νέας  Δημοκρατίας είναι έμπειροι, γνώστες των θεμάτων του αγροτικού τομέα.                Αδίκησαν τον εαυτόν τους με το να θεωρήσουν, μέσα από αυτά που είπαν, την παρούσα συνεδρίαση ως συνεδρίαση κοινοβουλευτικού ελέγχου ή ως συνεδρίαση η οποία προσφέρεται για να κάνουμε διάλογο για όλα τα άλλα θέματα. Αλλά έστω και την τελευταία στιγμή, όπως είπε ο κ. Αργύρης, με το να αναγνωρίσουν ότι αυτός ο νόμος, τον οποίο όλα τα συνδικαλιστικά και συνεταιριστικά στελέχη και του δικού τους χώρου, τον ενέκριναν, μαρτύρησαν υπέρ του και έδωσαν θετική γνώμη και στη Διαρκή Επιτροπή, όταν τους καλέσαμε ως εκπροσώπους ότι αυτός ο νόμος αποτελεί σίγουρα μία νέα απαρχή. Αλλά όπως είπα και στην πρωτολογία μου σίγουρα οι νόμοι μπορεί να δίνουν κατευθύνσεις, δεν αρκούν. Αν εμείς παύσουμε να βλέπουμε τους συνεταιρισμούς σαν σωματεία, σαν συνδικαλιστικά όργανα ή σαν παραρτήματα της δικής μας κομματικής και πολιτικής εξουσίας, αν τους ωθήσουμε, τους βοηθήσουμε, τους στηρίξουμε, πραγματικά ο τόπος θα αποκτήσειι συνεταιρισμούς, που να μπορούν να παίξουν το ρόλο τους υπέρ των συμφερόντων, ιδιαίτερα των μικρών και μεσαίων παραγωγών. Δεν συμφωνώ ότι, όπως τόσο απόλυτα είπατε, η Κυβέρνηση έχει αντιαγροτική πολιτική.
Αυτή η Κυβέρνηση, οι κυβερνήσεις του ΠΑΣΟΚ πραγματικά από το 1981 και μετά είναι αυτές που στήριξαν, μέσα από τα Μεσογειακά Ολοκληρωμένα Προγράμματα, το πρώτο και το δεύτερο Κοινοτικό Πλαίσιο Στήριξης, με πόρους από τον προϋπολογισμό, με πόρους από το πρόγραμμα δημοσίων επενδύσεων στον αγροτικό τομέα. Αν υπάρχει αγροτικός τομέας σήμερα, αν υπάρχει αναπτυγμένη ύπαιθρος, αυτό οφείλεται στις δικές μας αποφάσεις. Και μόνο τις θεσμικές και πολιτικές παρεμβάσεις να διαβάσω, θέλω ένα δεκάλεπτο να διαβάσω μόνο τους τίτλους.
Πιστεύω ότι αδικεί κανείς ένα τόσο σημαντικό νόμο, όταν δεν μιλάει για τα άρθρα-τομές, γιατί αυτός ο νόμος κάνει βαθιές τομές στο υπάρχον σύστημα, αλλά να μιλάει για όλα τα άλλα θέματα.
Εξάλλου έχουμε επερώτηση τη Δευτέρα. Εκεί μπορούμε να μιλήσουμε -και γι' αυτό δεν λέω τίποτε άλλο τώρα- για τις πολιτικές μας, να αναπτύξουμε τις απόψεις μας και να δούμε τι έχουμε κάνει εμείς και τι υπόσχεστε εσείς.
Δεν θα πω -γιατί θα μιλήσουμε τη Δευτέρα- για το βαμβάκι. Αλλά και ο κ. Μπούτας, ο οποίος είναι επίσης γνώστης των θεμάτων και από τους λίγους πραγματικά σαν αγρότης -εγώ το λέω παρά τις τεράστιες διαφωνίες που έχω μαζί του και σε πολιτικό επίπεδο, αλλά και σε άλλα θέματα καθαρά πολιτικού προσανατολισμού, όπως και στο σημερινό νομοσχέδιο- δεν καταλαβαίνω -και αδικεί τον εαυτόν του- πώς είναι δυνατόν να στέκεται κοντά στους χίλιους μεγαλοπαραγωγούς, αφού το διοικητικό σύστημα που προτείνουμε ευνοεί το 78% των μικρών παραγωγών που έχουν μέχρι εξήντα στρέμματα και με τις εξαιρέσεις που κάναμε σ' αυτό το σύστημα βοηθούμε και τους κατά κύριο επάγγελμα αγρότες και αυτοί να έχουν τη δική τους εξαίρεση, εφόσον ασχολούνται με τη βαμβακοκαλλιέργεια. Και φυσικά μέσα από μία εγκύκλιο θα απαντήσουμε σε όλα τα ερωτήματα.
Αυτό που πρέπει να εκτιμήσετε στην Κυβέρνηση είναι ότι τολμάει να πάρει ένα μέτρο, έστω και για ένα χρόνο, μέχρι να καταφέρετε εσείς οι παραγωγοί με όλους τους εμπλεκόμενους να συνεννοηθείτε τι θέλετε για το βαμβάκι. Συνεννοηθείτε πώς θα προστατεύσετε εσείς το βαμβάκι. Και αν συνεννοηθείτε εσείς, που στο κάτω-κάτω στο διοικητικό σύστημα, που προτείνω με την απόφασή μου, είναι καταγεγραμμένες οι απόψεις όλων των συνδικαλιστικών συνεταιριστικών οργανώσεων και της Αυτοδιοίκησης, Τοπικής, Νομαρχιακής και των στελεχών και των Βουλευτών, οι οποίοι όλοι λέτε να πάρει μέτρα το Υπουργείο Γεωργίας και όταν παίρνει μέτρα το Υπουργείο Γεωργίας που βοηθούν το βαμβάκι, που βοηθούν το εισόδημα, πιανόσαστε μετά από κάποιες λεπτομέρειες για να πείτε ότι αυτά δεν θα αποδώσουν. Εμείς πιστεύουμε ότι θα αποδώσουν. Και θα είμαι χαρούμενος εγώ να τα πάρω πίσω, αν εσείς όμως συμφωνήσετε πως δεν θα καλλιεργηθούν πέντε εκατομμύρια στρέμματα φέτος και πως δεν θα πάει η τιμή του για τη φετεινή παραγωγή στις εκατόν πενήντα (150) δραχμές.
Εμείς πιστεύουμε ότι με αυτό τον τρόπο, με αυτήν τη συνεννόηση βοηθάμε να στηριχθεί το βαμβάκι.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Θα το εγκρίνει η Ευρωπαϊκή 'Ενωση το μέτρο σας;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτή τη συνεννόηση να την επεκτείνετε και στην ποιότητα. Δεν μπορούμε να πανηγυρίζουμε ότι δίνουμε τη δεύτερη ποιότητα με καλή τιμή στην Τουρκία. Δεν μπορούμε να πανηγυρίζουμε, γιατί εμείς καλλιεργούμε βαμβάκι με εβδομήντα δυο σπόρους, όταν στις Ηνωμένες Πολιτείες καλλιεργούν βαμβάκι με τέσσερις σπόρους και στην Αυστραλία με τρεις σπόρους. Ούτε μπορούμε να πανηγυρίζουμε γιατί καλλιεργούμε βαμβάκι του οποίου η ποιότητα συνεχώς υποβαθμίζεται από εμάς τους ίδιους.
Πρέπει να λέμε έντιμα στους παραγωγούς την αλήθεια και να δίνουμε τις μάχες μας στα ευρωπαϊκά όργανα. 'Ο,τι και να μας δώσει, όποιος και να μας δώσει μέσα σε μια επιδοτούμενη γεωργία -φυσικά αυτή είναι η ευρωπαϊκή γεωργία, είναι μια επιδοτούμενη γεωργία, μια γεωργία πολυλειτουργική, μια γεωργία που θέλει συμπληρωματικά εισοδήματα και τα στηρίζουμε- δεν μπορούμε να λέμε ότι όλα αυτά θα γίνουν από μόνα τους.
Εφόσον, λοιπόν, δεν παρεμβαίνετε εσείς οι ίδιοι, οι οποίοι συνήθως διαμαρτύρεστε όταν έρχεται η ώρα της πληρωμής της τιμής, όταν εσείς οι ίδιοι δεν συνεννοείστε, οι συνεταιριστές, οι συνδικαλιστές σε όλη την Ελλάδα μεταξύ σας -δεν λέτε ούτε καλημέρα- δεν γίνεται τίποτα. Κάντε την εθνική διεπαγγελματική οργάνωση βαμβακιού και εμείς θα είμαστε κοντά σας.
Τέλος, όσον αφορά τις δυο τροπολογίες, όπως είπε ο κ. Αποστόλου, αυτή πράγματι την τροπολογία που ο ίδιος κατέθεσε την έχουμε υπογράψει και εγώ και ο ίδιος ο Υπουργός Εθνικής Οικονομίας.
'Οσον αφορά τώρα το θέμα των δικών, η Κυβέρνηση έχει εκφράσει τη βούλησή της. Η εμπλοκή με τη δικαστική εξουσία μας κάνει να αποδεχθούμε το γεγονός ότι πρέπει να βρούμε, έστω και μια ερμηνεία. Συζήτησα το θέμα με τον Υπουργό Δικαιοσύνης, ο οποίος μου είπε ότι, αφού συνεννοηθεί με τις νομικές του υπηρεσίες, θα το φέρει το ταχύτερο δυνατό σε κάποιο άλλο νομοσχέδιο, μέχρι να κλείσει τη σύνοδό της η Βουλή και αυτό θα γίνει δεκτό.
Εγώ έχω πει πολλές φορές ότι είναι δημοκρατικό δικαίωμα του κάθε πολίτη και των αγροτών, να διαμαρτύρονται. Μέσα στα πλαίσια των νόμων  είναι δικαίωμά τους και έχουμε αγωνισθεί για να έχουμε αυτό το δικαίωμα.  Ταυτόχρονα όμως, όταν παρατηρείται και ένα γενικευμένο φαινόμενο, μπορούμε να κάνουμε τις παρεμβάσεις μας.
Ειπώθηκε πολύ σωστά από τους συναδέλφους και άκουσα με πολύ προσοχή και την ανάπτυξη που έκανε πάνω στο νομικό θέμα ο πρώην Πρόεδρος του Δικηγορικού Συλλόγου και αγαπητός συνάδελφος κ. Ζαφειρόπουλος, αλλά και για τη μια τροπολογία και για την άλλη, πρέπει να θυμίσω σε όλους ότι έτσι ήρθε αυτό το νομοσχέδιο και γι' αυτό δεν δέχομαι τον προεκλογικό χαρακτήρα. Γιατί δεσμευθήκαμε, Βουλευτές και Κυβέρνηση, να μη φέρουμε καμία τροπολογία μέχρι τις εκλογές.
'Εχω εκατό τροπολογίες του Υπουργείου μου που έπρεπε να τις φέρω γιατί μερικές απ' αυτές έχουν σχέση και με προθεσμίες και έχουν σχέση με κοινοτικές απαιτήσεις, αλλά δεν φέρνω καμία για να μη χαρακτηρισθεί καμία προεκλογικού χαρακτήρα, γιατί εγώ θα πω ότι αν θα είχε αυτό το νομοσχέδιο προεκλογικό χαρακτήρα, θα τον είχε από την αποδοχή ή όχι τροπολογιών που πολλές απ' αυτές αφορούν ανθρώπους, προϊόντα, περιοχές και δεν ήθελα με κανέναν τρόπο ένα τέτοιο θεσμικό νομοσχέδιο να το νοθεύσω. Γι' αυτό το λόγο, λοιπόν, δεν τις κάνω δεκτές.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε, ούτε μια κουβέντα.
Κύριοι συνάδελφοι, ολοκληρώθηκε η συζήτηση επί της ενότητας των άρθρων 21 έως 42 και εμμέσως και των τροπολογιών που συζητήσαμε προηγουμένως και θα τεθούν σε ψηφοφορία ένα προς ένα.
Ερωτάται το Σώμα: Γίνεται δεκτό το άρθρο 21 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 22, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό, ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 23, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 23 έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 24, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 24 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 25, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 25 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 26, ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 26, έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 27, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 27 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 28, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 28 έγινε δεκτό, ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 29, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 29 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 30, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 30 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 31, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 31 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 32, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 32 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 33, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 33 έγινε δεκτό, ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 34, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 34 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 35, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 35 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 36, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 36 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 37, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 37 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 38, ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 38 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 39, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 39 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 40, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 40 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 41, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 41 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό και το ακροτελεύτιο άρθρο 42;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο 42 έγινε δεκτό κατά πλειοψηφία.
Κύριοι συνάδελφοι, συνεπώς το νομοσχέδιο του Υπουργείου Γεωργίας: "Αγροτικές Συνεταιριστικές Οργανώσεις", έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Από τις δύο τροπολογίες, οι οποίες εμμέσως συζητήθηκαν, ούτε η μια, ούτε η άλλη γίνονται αποδεκτές. Αφού όμως θα επαναδιατυπωθούν, θα έρθουν για συζήτηση στην Ολομέλεια.
Κύριοι συνάδελφοι, στο σημείο αυτό θέλετε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.50' λύεται η συνεδρίαση για αύριο ημέρα Παρασκευή 18 Φεβρουρίου 2000 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Δικαιοσύνης, σύμφωνα με την ημερήσια διάταξη.
O ΠΡΟΕΔΡΟΣ                               ΟΙ ΓΡΑΜΜΑΤΕΙΣ

