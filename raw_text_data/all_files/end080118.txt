(Σημείωση: Ο παρακάτω Πίνακας Περιεχομένων δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις)


ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΞΗ’

Παρασκευή 18 Ιανουαρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 4ο και 5ο Δημοτικό Σχολείο Μοσχάτου, το 51ο Γυμνάσιο Αθήνας, το 1ο Γυμνάσιο Υμηττού, το Δημοτικό Σχολείο Πορταριάς Μαγνησίας και το 2ο Δημοτικό Σχολείο Παραλίας Αχαΐας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 21 Ιανουαρίου 2008, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με τα γεγονότα του Υπουργείου Πολιτισμού και την κρίση σε όλη τη Δημόσια Διοίκηση, σελ.
ii. σχετικά με την επίσκεψη του Πρωθυπουργού στην Τουρκία, σελ.
iii. σχετικά με το νέο Αεροδρόμιο Ηρακλείου, σελ.
β) Προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων κατά των ναρκωτικών κ.λπ., σελ.
γ) Προς την Υπουργό Εξωτερικών, σχετικά με τις περιουσίες των ομογενών μας στην Τουρκία κ.λπ., σελ.
δ) Προς τον Υπουργό Επικρατείας, σχετικά με τη διανομή βιβλίου για την Ελλάδα στο Ευρωπαϊκό Κοινοβούλιο κ.λπ., σελ.
ε) Προς τον Υπουργό Πολιτισμού, σχετικά με την ανάγκη προστασίας της νεοελληνικής αρχιτεκτονικής κληρονομιάς κ.λπ., σελ.
5. Συζήτηση επερώτησης προς τον Υπουργό Πολιτισμού, σχετικά με τα αίτια της παραίτησης του πρώην Γενικού Γραμματέα του Υπουργείου Πολιτισμού κ. Χρήστου Ζαχόπουλου, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΙΒΑΛΙΩΤΗΣ Κ., σελ.
ΑΛΑΒΑΝΟΣ Α., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΑΣΣΙΜΗΣ Θ., σελ.
ΚΕΓΚΕΡΟΓΛΟΥ Β., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΙΑΠΗΣ Μ., σελ.
ΠΡΩΤΟΥΛΗΣ Ι., σελ.
ΡΟΥΣΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.
ΦΙΛΙΝΗ Α., σελ.
ΧΑΤΖΗΔΑΚΗΣ Κ., σελ.

Β. Επί της επερώτησης:
ΑΙΒΑΛΙΩΤΗΣ Κ., σελ.
ΑΛΥΣΑΝΔΡΑΚΗΣ Κ., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΚΑΣΤΑΝΙΔΗΣ Χ., σελ.
ΛΙΑΠΗΣ Μ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΗ΄
      Παρασκευή 18 Ιανουαρίου 2008
      Αθήνα, σήμερα στις 18 Ιανουαρίου, ημέρα Παρασκευή και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ. 
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Νικόλαο Καντερέ, Βουλευτή Περιφέρειας Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Α΄ Πειραιώς  κ. ΕΛΠΙΔΑ  ΠΑΝΤΕΛΑΚΗ και η Ε΄Αντιπρόεδρος της Βουλής και Βουλευτής Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  ο Σύνδεσμος Υπαλλήλων Εμπορικών Καταστημάτων και Ιδιωτικών Επιχειρήσεων Πειραιά διαμαρτύρεται για την καταπάτηση των εργασιακών δικαιωμάτων των εργαζομένων στο super market «Κρητικός» στην Αίγινα.
      2) Η Βουλευτής Β΄ Θεσσαλονίκης  κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Αγροτικός Συνεταιρισμός Βασιλικών Θεσσαλονίκης ζητεί να συμπεριληφθούν οι αγρότες θερμοκηπιακών καλλιεργειών στο ίδιο καθεστώς με τους ιδιώτες καταναλωτές πετρελαίου θέρμανσης.
      3) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο αίτημα ίδρυσης Πανεπιστημιακής Σχολής Τουρισμού στον Άγιο Νικόλαο Κρήτης.
      4) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Αγροτικός  Δασικός  Συνεταιρισμός Σταυρού Θεσσαλονίκης  «Η ΕΝΩΣΗ» ζητεί τη χορήγηση πίστωσης για την πληρωμή δεδουλευμένων αποδοχών σε δασεργάτες.
      5) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Δήμαρχος Αγίου Γεωργίου Θεσσαλονίκης ζητεί το διορισμό ιατρών στα αγροτικά ιατρεία του Δήμου του.
      6) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμαρχος  Οινιαδών Νομού Αιτωλοακαρνανίας ζητεί τη συνέχιση της λειτουργίας του ταχυδρομικού γραφείου στο Δήμο του.
      7) Ο Βουλευτής Λακωνίας  κ. ΛΕΩΝΙΔΑΣ  ΓΡΗΓΟΡΑΚΟΣ  κατέθεσε αναφορά με την οποία  ο κ. Χριστόπουλος Ευγένιος, ιατρός, ζητεί να μη μετακινηθεί από το Περιφερειακό Ιατρείο  Γλυκοβρύσης Νομού Λακωνίας.
      8) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Σωματείο Εργαζομένων «Η ΕΝΟΤΗΤΑ» του Εθνικού Ιδρύματος Αποκατάστασης Αναπήρων Νομού Αχαΐας ζητεί την οικονομική και εργασιακή στήριξη των μελών του.
      9) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία φορείς του AIDS, κρατούμενοι, στο Νοσοκομείο  Κορυδαλλού «ΑΓΙΟΣ ΠΑΥΛΟΣ» ζητούν τη βελτίωση των συνθηκών διαβίωσής τους κ.λπ.
      10) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Σύλλογος των Απανταχού Αστακιωτών ζητεί την αποτροπή της κατασκευής εργοστασίου ηλεκτρικής ενέργειας με λιθάνθρακα, στο Πλατυγιάλι Αστακού.
      11) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η ΄Ενωση Αστυνομικών Υπαλλήλων Νομού Λασιθίου ζητεί την ίδρυση και λειτουργία μόνιμου Αστυνομικού Σταθμού στον Αερολιμένα Σητείας.
      12) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  Καθηγητές του Πανεπιστημίου Κρήτης υποβάλουν πρότασή τους και ζητούν την ίδρυση Πανεπιστημιακού Τμήματος Τουρισμού στην Κρήτη.
      13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ  κατέθεσε αναφορά με την οποία  ο κ. Σταύρος Γιαπιτζάκης ζητεί την επίλυση συνταξιοδοτικού προβλήματος των τραπεζικών υπαλλήλων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3123/11.12.07 ερώτηση της Βουλευτού κ. Άννας Φιλίνη δόθηκε με το υπ’ αριθμ. 575/2.1.08 έγγραφο από τον Yφυπουργό Εσωτερικών η ακόλουθη απάντηση:
      «Απαντώντας στην ανωτέρω ερώτηση, σας γνωρίζουμε τα εξής:
      Το νέο Αναπτυξιακό Πρόγραμμα της Τοπικής Αυτοδιοίκησης «ΘΗΣΕΑΣ» (2005-2009), ύψους 3,5 δις ευρώ, μέσω του οποίου χρηματοδοτούνται δράσεις ανάπτυξης και βελτίωσης των υποδομών οργάνωσης και λειτουργίας των Ο.Τ.Α., των τεχνικών τους υποδομών καθώς και των κοινωνικών και πολιτιστικών τους υποδομών, θεσμοθετήθηκε το 2004. Βασικός στόχος του προγράμματος «ΘΗΣΕΑΣ» είναι η αρμονική, ισόρροπη και βιώσιμη ανάπτυξη των Ο.Τ.Α. α' βαθμού, σύμφωνα με τις φυσικές, οικονομικές και κοινωνικές ιδιαιτερότητές τους.
      Ειδικότερα όσον αφορά τον τομέα των υποδομών του αναπτυξιακού αυτού προγράμματος για την υποστήριξη των ΑμεΑ περιλαμβάνει τις κάτωθι επιλέξιμες ενέργειες, όπου οι Δήμοι μπορούν να προτείνουν ανάλογα έργα και κυρίως:
      Στο πλαίσιο του Υποπρογράμματος 1: «Οργάνωση και ανάπτυξη των υπηρεσιών των οργανισμών τοπικής αυτοδιοίκησης στο μέτρο 1.3: «Έργα οργάνωσης και ανάπτυξης των υπηρεσιών των ΟΤΑ» είναι επιλέξιμες οι ενέργειες βελτίωσης του τρόπου πληροφόρησης και εξυπηρέτησης των ΑμεΑ με τη χρήση των νέων τεχνολογιών πληροφορικής και επικοινωνιών.
       Στο πλαίσιο του Υποπρογράμματος 3: «Κοινωνικές και πολιτιστικές υποδομές και δραστηριότητες» το μέτρο 3.2: «Υποδομές και έργα διοικητικής υποστήριξης» περιλαμβάνει και την εκτέλεση έργων διευκόλυνσης και εξυπηρέτησης των ΑμεΑ (π.χ. εκτέλεση έργων για την εξασφάλιση της προσβασιμότητας των κτιρίων που στεγάζονται οι υπηρεσίες των ΟΤΑ, σε άτομα με ειδικές ανάγκες), το μέτρο 3.3: «Υγεία - Πρόνοια - Αντιμετώπιση κοινωνικού αποκλεισμού» περιλαμβάνει την κατασκευή έργων και ανάπτυξη δραστηριοτήτων στους τομείς της υγείας και πρόνοιας, όπως κέντρα ενημέρωσης, πληροφόρησης κ.λ.π. ευπαθών κοινωνικών ομάδων καθώς και την επισκευή κα επέκταση της υπάρχουσας κτιριακής υποδομής, με προτεραιότητα στην βελτίωση της πρόσβασης των ατόμων με αναπηρίες, το μέτρο 3.4: «Αθλητισμός» περιλαμβάνει έργα συντήρησης αθλητικών εγκαταστάσεων με προτεραιότητα στην βελτίωση της πρόσβασης των ατόμων με αναπηρίες, το μέτρο 3.5: «Πολιτισμός», περιλαμβάνει έργα βελτίωσης της πολιτιστικής υποδομής και της βελτίωση της προσβασιμότητα αυτών για άτομα με αναπηρίες τέλος στο μέτρο 3.6 «Εκπαίδευση - κατάρτιση», είναι επιλέξιμα έργα βελτίωσης της πρόσβασης των ατόμων με αναπηρίες στα υφιστάμενα σχολικά κτίρια.
      Σχετικά με την αποτελεσματικότερη αντιμετώπιση του απαράδεκτου φαινομένου, που κυρίως παρατηρείται στις μεγάλες πόλεις, της παράνομης στάθμευσης οχημάτων σε χώρους που προορίζονται για χρήση από τους πεζούς και κυρίως από άτομα με αναπηρίες, έχουν δοθεί προς τις αρμόδιες Υπηρεσίες μας συγκεκριμένες εντολές και οδηγίες, ώστε να δραστηριοποιήσουν και ευαισθητοποιήσουν περαιτέρω το προσωπικό τους, λαμβάνοντας εντονότερα μέτρα αστυνόμευσης, σε συνεργασί9 με τις συναρμόδιες Υπηρεσίες (Δημοτική Αστυνομία κ.λ.π.).
      Στα πλαίσια αυτά οι Υπηρεσίες μας διενεργούν συστηματική και βάσει σχεδίου αστυνόμευση για την τήρηση της προτεραιότητας των ΑμεΑ και γενικότερα των πεζών στις κρίσιμες για την ασφάλειά τους περιπτώσεις, ενώ επισημάνθηκε σε αυτές ότι πρέπει να δίνουν ιδιαίτερη βαρύτητα στη βεβαίωση των παραβάσεων στάθμευσης, κυρίως στις περιπτώσεις που τίθεται σε κίνδυνο η σωματική ακεραιότητα των ατόμων αυτών (στάθμευση μέσα σε διαβάσεις πεζών, σε πεζοδρόμια, σε ράμπες που χρησιμοποιούν ΑμεΑ, προ των εισόδων σχολείων κ.λ.π.), στην αποτροπή της στάσης των οχημάτων στους σηματοδοτούμενους κόμβους, προ των διαβάσεων των πεζών (SΤOP line) και μη είσοδος σε αυτές, ιδιαιτέρως από τους οδηγούς δικύκλων, καθώς και στην πάταξη της απαράδεκτης συνήθειας των δικυκλιστών να κινούνται σε χώρους αποκλειστικής χρήσης πεζών (πεζοδρόμια, πεζόδρομους, πάρκα, ράμπες ακόμη και παιδικές χαρές). Επίσης, δόθηκαν εντολές για πραγματοποίηση από τις αρμόδιες Υπηρεσίες μας εκστρατειών ενημέρωσης του κοινού, για την προτεραιότητα των πεζών και ειδικότερα των ΑμεΑ.
      Ενδεικτικά σημειώνεται ότι, κατά το χρονικό διάστημα από 1/1 έως 30/11 του τρέχοντος έτους μόνο από τις Υπηρεσίες Τροχαίας βεβαιώθηκαν 179.038 παραβάσεις παράνομης στάθμευσης οχημάτων σε πλατείες, πεζόδρομους, πεζοδρόμια, διαβάσεις πεζών και θέσεις ΑμεΑ.
      Η προσπάθεια των αστυνομικών Υπηρεσιών, για τη ριζική αντιμετώπιση του απαράδεκτου αυτού φαινομένου και αναβάθμιση της ποιότητας ζωής των πολιτών και ειδικότερα των ΑμεΑ, στον τομέα αυτόν, θα συνεχιστεί με αμείωτη ένταση.
      Από τα ανωτέρω προκύπτει ότι το Υπουργείο έχει φροντίσει να παρέμβει αποτελεσματικό στην ανεμπόδιστη πρόσβαση των ΑμεΑ με ένα ολοκληρωμένο πλαίσιο δράσης και επιπλέον με εγκυκλίους φροντίζει και πρακτικό να υλοποιήσει τους ανωτέρω στόχους.
      Τα λοιπό θέματα είναι αρμοδιότητας του συνερωτώμενου Υπουργείου ΠΕ.ΧΩ.ΔΕ..
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      2. Στην με αριθμό 2982/6.12.07 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. 90022/32655/1771/28.12.07 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της 2982/6-12-2007 ερωτήσεως, που έχει κατατεθεί στη Βουλή από τον βουλευτή κ. Γρηγόρη Νιώτη σχετικά με την καταβολή αυξήσεων στις συντάξεις των συνταξιούχων του Ε.Τ.Ε.Α.Μ. και του Ε.Τ.Α.Τ. που προέρχονται από το Τ.Ε.Α.Π.Ε.Τ.Ε. για το έτος 2007, σας γνωρίζουμε τα εξής:
      1. Στους συνταξιούχους του Τ.Ε.Α.Π.Ε.Τ.Ε., μετά την ένταξή τους στο Ε.Τ.Ε.Α.Μ. από 18-4-2006 με τις διατάξεις της παραγράφου 1 του άρθρου 26 του Ν. 3455/2006, προβλέπεται η χορήγηση των ετήσιων αυξήσεων που χορηγούνται στους λοιπούς συνταξιούχους του φορέα αυτού στο πλαίσιο της εισοδηματικής πολιτικής εκάστου έτους (παρ. 7 του άρθρου 58 του Ν.3371/2005). Συνεπώς, οι εν λόγω συνταξιούχοι για το έτος 2007 δικαιούνται αύξησης των συντάξεών τους κατά ποσοστό 4 %, όπως αυξήθηκαν και οι συντάξεις των λοιπών φορέων επικουρικής ασφάλισης που λειτουργούν με τη μορφή ν.π.δ.δ.
      Η αύξηση αυτή, η οποία θα τους χορηγηθεί αναδρομικά από 1-1-2007, δεν έχει χορηγηθεί μέχρι σήμερα, διότι για την διενέργεια των οποιωνδήποτε μεταβολών στα ποσά των συντάξεών τους, θα πρέπει οι σχετικοί συνταξιοδοτικοί φάκελλοι να είναι στη διάθεση των αρμοδίων οργάνων του Ε.Τ.Ε.Α.Μ.
      Όμως, αυτό δεν έχει πραγματοποιηθεί μέχρι σήμερα διότι το Τ.Ε.Α.Π.Ε.Τ.Ε., παρά τις επανειλημμένες ενέργειές μας, δεν έχει παραδώσει στα αρμόδια όργανα του Ε.Τ.Ε.Α.Μ. τα μηχανογραφικά αρχεία και λοιπά ασφαλιστικά στοιχεία των συνταξιούχων. Η μη παράδοση στο Ε.Τ.Ε.Α.Μ. του αρχείου - μητρώου των συνταξιούχων καθιστά αδύνατη την εξέταση των συνταξιοδοτικών αιτημάτων και τη διεκπεραίωση των εκκρεμών υποθέσεων από τα αρμόδια όργανα του Ε.Τ.Ε.Α.Μ., σε βάρος των ασφαλισμένων και των συνταξιούχων.
      Συνεπώς, για τη μη χορήγηση των αυξήσεων έτους 2007 μέχρι σήμερα στους συνταξιούχους της ανωτέρω κατηγορίας ευθύνεται αποκλειστικά και μόνον το Τ.Ε.Α.Π.Ε.Τ.Ε.
      Πάντως ως προς το θέμα αυτό, σας γνωρίζουμε ότι από το Υπουργείο μας έχουν γίνει όλες οι απαραίτητες ενέργειες για την επίλυσή του και εκτιμάται ότι σύντομα θα χορηγηθούν οι εν λόγω αυξήσεις στους δικαιούχους.
      2. Όσον αφορά στη χορήγηση αυξήσεων στις καταβαλλόμενες από το Ε.Τ.Α.Τ. συντάξεις στους συνταξιούχους του Τ.Ε.Α.Π.Ε.Τ.Ε., μετά την ένταξή τους στο φορέα αυτό από 18-42006, σας γνωρίζουμε, ότι με την Απόφαση 20203/24697/1411/26-9-2007, χορηγήθηκε για το τρέχον έτος αύξηση 4 % σε όλες τις καταβαλλόμενες από το Ε.Τ.Α.Τ. συντάξεις στο πλαίσιο της εισοδηματικής πολιτικής, ποσοστό με το οποίο αυξήθηκαν και οι συντάξεις των λοιπώνφορέων επικουρικής ασφάλισης που λειτουργούν με τη μορφή ν.π.δ.δ.
      Όπως μας γνώρισε το Ε.Τ.Α.Τ., μετά από επικοινωνία της Υπηρεσίας μας, η αύξηση αυτή δεν έχει ενσωματωθεί μέχρι σήμερα στα ποσά των χορηγουμένων συντάξεων, λόγω προβλημάτων που έχουν σχέση με την υλοποίηση των απαραίτητων για την πραγματοποίηση οποιονδήποτε μεταβολών στα ποσά των συντάξεων μηχανογραφικών εφαρμογών. Η εν λόγω αύξηση θα τους χορηγηθεί.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      3. Στην με αριθμό 1766/12-11-07 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Δ15/Γ/οικ/24247/7-12-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Κ. Αϊβαλιώτης, σας πληροφορούμε τα εξής:
      Α. ΓΙΑ ΘΕΜΑΤΑ ΑΡΜΟΔΙΟΤΗΤΑΣ ΓΕΝΙΚΗΣ ΓΡΑΜΜΑΤΕΙΑΣ ΒΙΟΜΗΧΑΝΙΑΣ
      Το νομοθετικό πλαίσιο για τον έλεγχο των παιχνιδιών στην Ε.Ε., επομένως και στην Ελλάδα, καλύπτεται από την Οδηγία 88/378/ΕΟΚ σχετικά με την ασφάλεια των παιχνιδιών, η οποία εναρμονίστηκε στο ελληνικό δίκαιο με την ΚΥΑ Β 6342/863/24.3.1989 (ΦΕΚ 223/Β/89), όπως τροποποιήθηκε με την από 24.11.94 ΚΥΑ (923/Β/94). Στην εν λόγω ΚΥΑ καθορίζονται οι όροι και οι απαιτήσεις κυκλοφορίας και διάθεσης στην αγορά κατάλληλων παιχνιδιών, καθώς και οι διαδικασίες που εφαρμόζονται σε περίπτωση που βρεθούν ακατάλληλα παιχνίδια. Στις ρυθμίσεις της Οδηγίας εμπίπτουν παιχνίδια που απευθύνονται σε ηλικίες 0-14 ετών.
      Η αρμόδια υπηρεσία της Γενικής Γραμματείας Βιομηχανίας, μεριμνά για την εφαρμογή των Οδηγιών 88/378/ΕΟΚ & 93/68/ΕΟΚ σχετικά με την «ασφάλεια των παιχνιδιών», έτσι όπως έχουν εναρμονιστεί στο ελληνικό δίκαιο με την ΚΥΑ Β6342/863/24.3.41989 (ΦΕΚ 223/Β/27.3.1989). Οι Οδηγίες 88/378/ΕΟΚ & 93/68/ΕΟΚ είναι Οδηγίες «Νέας Προσέγγισης», και εξετάζουν αφενός την Ασφάλεια και την καταλληλότητα των Παιχνιδιών ως βιομηχανικό προϊόν και αφετέρου την επιβολή κυρώσεων στους διακινούντες ακατάλληλα προϊόντα. 
      Η Γενική Γραμματεία Βιομηχανίας, ως αρμόδια αρχή για την εποπτεία της αγοράς παιδικών παιχνιδιών και για την εφαρμογή της παραπάνω νομοθεσίας, με στόχο την διασφάλιση ενός υψηλού επιπέδου ασφάλειας των κυκλοφορούντων στην ελληνική αγoρά παιχνιδιών και πρoστασίας της υγείας των παιδιών, έχει οργανώσει ένα πολύπλευρο σύστημα παρακολούθησης, ελέγχου και ενημέρωσης της αγοράς παιχνιδιών που περιλαμβάνει το σύνολο των παρακάτω επιμέρους μέτρων και ενεργειών:
      1) Έχει δημιουργήσει και συντονίζει ένα μηχανισμό επιτήρησης της αγοράς, που καλύπτει το σύνολο της επικράτειας και περιλαμβάνει την διενέργεια δειγματοληπτικών ελέγχων από επιτροπές που έχουν συσταθεί για το σκοπό αυτό στις 58 Νομαρχιακές Αυτοδιοικήσεις της χώρας, προκειμένου να επαληθεύεται η συμμόρφωση των παιχνιδιών προς τις βασικές απαιτήσεις ασφάλειας και τις λοιπές απαιτήσεις των διατάξεων της παραπάνω νομοθεσίας. Ο έλεγχος γίνεται σε τακτά χρονικά διαστήματα, με έμφαση σε περιόδους αιχμής όπως είναι οι εορτές των Χριστουγέννων και του Πάσχα, καθώς και όποτε θεωρηθεί αναγκαίο. Τα δείγματα από τις Νομαρχιακές Αυτοδιοικήσεις αποστέλλονται στην Υπηρεσία μας, προκειμένου να εξεταστούν οι Τεχνικοί Φάκελοι και οι Εκθέσεις Δοκιμών, που υποχρεωτικά πρέπει να συνοδεύουν κάθε παιχνίδι. Σε περίπτωση έλλειψης αυτών ή μη συμμόρφωσης των δειγμάτων προς στις απαιτήσεις των προτύπων ΕΝ 71(1-3) «για την ασφάλεια παιδικών παιχνιδιών», τα δείγματα αποστέλλονται για εργαστηριακό έλεγχο στο Εργαστήριο του ΕΛΟΤ, ο οποίος είναι κοινοποιημένος φορέας στην Ε.Ε. για τέτοιου είδους ελέγχους, ή κατά περίπτωση στο Γενικό Χημείο του Κράτους. Σε παιχνίδια, που θεωρούνται ακατάλληλα μετά από την παραπάνω διαδικασία, απαγορεύεται η κυκλοφορία τους και εκδίδονται αντίστοιχα Δελτία Τύπου, για την ενημέρωση των καταναλωτών.
      2) Έχουν δημιουργηθεί, σε συνεργασία με τις τελωνειακές αρχές της χώρας, μηχανισμοί διοικητικής συνεργασίας και ελέγχου των εισαγόμενων παιδικών παιχνιδιών από τρίτες -εκτός Ε.Ε- χώρες, στο πλαίσιο εφαρμογής του κανονισμού (ΕΟΚ)339/93. Σύμφωνα με τον παραπάνω μηχανισμό ελέγχου, προκειμένου να προχωρήσει η διαδικασία εκτελωνισμού παιδικών παιχνιδιών, για θέση σε ελεύθερη κυκλοφορία, ελέγχεται η ύπαρξη επί των παιχνιδιών των υποχρεωτικών σημάνσεων και ενδείξεων που προβλέπονται από τις διατάξεις των παρ.1 &5 του άρθρου 11 της ΚΥΑ 6342/863/24.3.1989 (ΦΕΚ223/Β/89) για την «ασφάλεια των παιχνιδιών» όπως η σήμανση CE, τα στοιχεία του εισαγωγέα και οι απαραίτητες προειδοποιητικές ενδείξεις προφύλαξης στην ελληνική γλώσσα.
      3) Υπάρχει στενή συνεργασία με τη Γενική Γραμματεία Καταναλωτή, η οποία είναι αρμόδια για την εφαρμογή της οδηγίας για την Γενική Ασφάλεια των Προϊόντων, αφενός για την ανταλλαγή πληροφοριών ή καταγγελιών των καταναλωτών, για επικίνδυνα παιχνίδια και αφετέρου για τη γνωστοποίηση μέσω του Συστήματος Ταχείας Ανταλλαγής Πληροφοριών στην Ευρωπαϊκή Επιτροπή (Rapex), των παιχνιδιών, για τα οποία έχει εκδοθεί σχετική απόφαση απόσυρσης από την αγορά κάποιου κράτους-μέλους. Τα κράτη - μέλη της Ε.Ε. ενημερώνουν τα λοιπά κράτη-μέλη σε περίπτωση που βρεθούν ακατάλληλα προϊόντα στην επικράτειά τους αποστέλλοντάς τους σχετικές κοινοποιήσεις. Στο πλαίσιο αυτό η υπηρεσία προβαίνει στην ενημέρωση όλων των εμπλεκομένων φορέων στον κλάδο του παιχνιδιού, όπως του συνδέσμου βιοτεχνών, των εμπόρων και κατασκευαστών παιχνιδιών, οργανώσεων προστασίας καταναλωτών και αρμοδίων νομαρχιακών υπηρεσιών για σχετικό έλεγχο εντοπισμού των επικίνδυνων παιχνιδιών.
      Πρόσφατα, κοινοποιήθηκαν από τη Γενική Γραμματεία Καταναλωτή εθελούσιες ανακλήσεις επικίνδυνων παιχνιδιών, τα οποία περιέχουν μόλυβδο, ο οποίος είναι τοξικός, σε ποσοστό που υπερβαίνει το επιτρεπόμενο όριο, και κατά συνέπεια τα παιχνίδια αυτά είναι επικίνδυνα για την υγεία και ασφάλεια των χρηστών τους. Η παρακολούθηση της διαδικασίας απόσυρσής τους από την αγορά μoνοπωλεί τα πανευρωπαϊκό ενδιαφέρον και βρίσκεται ακόμα σε στενή παρακολούθηση από όλα τα κράτη – μέλη.
      Ενόψει των προαναφερόμενων δεδομένων και με στόχο την προστασία και ασφάλεια των καταναλωτών, η Γενική Γραμματεία Βιομηχανίας έδωσε οδηγίες στις Διευθύνσεις Ανάπτυξης όλων των Νομαρχιακών Αυτοδιοικήσεων της Χώρας για τη διενέργεια δειγματοληπτικών ελέγχων, προκειμένου να διαπιστωθεί εάν εξακολουθεί να υφίσταται ή έχει διακοπεί η κυκλοφορία των παιγνιδιών που έχουν ανακληθεί, στη χώρα μας.
      Επιπλέον, επειδή υπάρχει πιθανότητα να κυκλοφορούν στην ελληνική αγορά και άλλα παιχνίδια από διαφορετικές εταιρείες, λαμβανομένου υπόψη του σημαντικού αριθμού των κοινοποιήσεων RAPEX προηγουμένων ετών, για παιχνίδια με ποσοστό μολύβδου ανώτερου του επιτρεπόμενου, η Γενική Γραμματεία Βιομηχανίας ζήτησε την επέκταση των ελέγχων και σε άλλα προϊόντα διαφορετικών εταιρειών που μπορεί να διατίθενται στην αγορά.
      Επίσης, σε συνεργασία με τη Γενική Δ/νση Τελωνείων και Ειδικού Φόρου Κατανάλωσης του Υπουργείου Οικονομίας και Οικονομικών, ενημερώνονται οι Τελωνειακές αρχές της χώρας, με σκοπό να ληφθούν τα κατάλληλα μέτρα, έτσι ώστε σε περίπτωση εντοπισμού των συγκεκριμένων προϊόντων, κατά το στάδιο του εκτελωνισμού να ενημερώνεται άμεσα η αρμόδια υπηρεσία μας.
      Τέλος, σύμφωνα με πρόσφατη ενημέρωση της Υπηρεσίας μας, μεγάλη ποσότητα παιχνιδιών που έχουν ανακληθεί, έχουν καταστραφεί σε ΧΥΤΑ της Περιφέρειας Αττικής.
      Β. ΓΙΑ ΘΕΜΑΤΑ ΑΡΜΟΔΙΟΤΗΤΑΣ ΓΕΝΙΚΗΣ ΓΡΑΜΜΑΤΕΙΑΣ ΕΜΠΟΡΙΟΥ
      α) Η Γενική Γραμματεία Καταναλωτή είναι αρμόδια αρχή για την εφαρμογή στη χώρα μας της Κοινοτικής Οδηγίας 2001/95/ΕΚ σχετικά για τη Γενική Ασφάλεια των Προϊόντων, η οποία έχει μεταφερθεί στο εθνικό μας δίκαιο με την ΚΥΑ Ζ3-2810/14-12-2004 «Γενική Ασφάλεια των Προϊόντων» και στο πεδίο εφαρμογής της οποίας εμπίπτουν όλα τα προϊόντα πλην των ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή.
      β) Η Γενική Γραμματεία Καταναλωτή, Διεύθυνση Τεχνικού Ελέγχου, είναι επίσης το σημείο επαφής με την Ευρωπαϊκή Επιτροπή για τη λειτουργία του Συστήματος Ταχείας Ανταλλαγής Πληροφοριών RAPEX (Rapid Exchange Information System) για όλα τα προϊόντα, τόσο για τα προϊόντα που εμπίπτουν σε τομεακή νομοθεσία όσο και για αυτά που καλύπτονται από την ΚΥΑ Ζ3/281 0/20-12-2004.
      γ) Σύμφωνα με την ΚΥΑ Ζ3/2810/20-12-2004 οι παραγωγοί και οι διανομείς υποχρεούνται να ενημερώνουν τις αρμόδιες αρχές ότι κάποιο προϊόν που έχουν διαθέσει στην αγορά παρουσιάζει κινδύνους για τον καταναλωτή ασυμβίβαστους με τη γενική επιταγή ασφάλειας και να αναφέρουν λεπτομέρειες για τις ενέργειες που έχουν αναλάβει προκειμένου να προληφθούν οι κίνδυνοι για τους καταναλωτές (άρθρο 5§3).
      Η ανάκληση περιλαμβάνει και την απόσυρση των προϊόντων που παρουσιάζουν κινδύνους από όλα τα σημεία διάθεσης αλλά και την ειδοποίηση των καταναλωτών που έχουν ήδη προμηθευτεί τα προϊόντα αυτά.
      δ) Σε συνέχεια των εθελοντικών ανακλήσεων παιδικών προϊόντων προέλευσης Κίνας της εταιρείας FISHER PRICE ΜΑΤΤΕL με περιεκτικότητα ανώτερη της μεγίστης επιτρεπόμενης σε μόλυβδο.
      - η Γενική Γραμματεία Καταναλωτή ενημέρωσε άμεσα την 1η Διεύθυνση Κλαδικής Βιομηχανικής πολιτικής της Γενικής Γραμματείας Βιομηχανίας και 
      - εξέδωσε τα από 2 Αυγούστου και 14 Αυγούστου 2007 και 5 Σεπτεμβρίου 2007 Δελτία Τύπου προς ενημέρωση των καταναλωτών για την προστασία της υγείας και της ασφάλειάς τους και για τον τρόπο επιστροφής των χρημάτων.
      Το Δελτίο Τύπου της 2ας Αυγούστου 2007 αναφέρεται στην εθελοντική ανάκληση – αντικατάσταση του προϊόντος «Dora – Πες το σε 2 γλώσσες» της Fisher – Price (κωδικός L5112) με βάση την υπέρβαση του επιτρεπτού ορίου μολύβδου στο χρώμα της επιφάνειας του  προϊόντος, η οποία μπορεί να έχει επιβλαβείς συνέπειες στην υγεία του χρήστη.
      Το Δελτίο Τύπου της 14ης Αυγούστου 2007 αναφέρεται στην εθελοντική ανάκληση – αντικατάσταση του μεταλλικού αυτοκινήτου «Λοχίας (Sarge)» που περιλαμβάνεται στους κωδικούς CARS H6405 και CARS H6418 που είναι μεταλλικό αυτοκινητάκι κλίμακας 1:55, με βάση την υπέρβαση του επιτρεπτού ορίου μολύβδου στο χρώμα της επιφάνειας του προϊόντος, η οποία μπορεί να έχει επιβλαβείς συνέπειες στην υγεία του χρήστη. 
      Το Δελτίο Τύπου της 5ης Σεπτεμβρίου 2007 αναφέρεται στην εθελοντική ανάκληση – αντικατάσταση ορισμένων εξαρτημάτων (μινιατούρων) από επτά σετ παιχνιδιών με το σήμα της Barbie της MATTEL ΑΕΒΕ και μόνο της μηχανής τρένου από το σετ συμπληρωματικών αξεσουάρ της σειράς Geotrax της Fisher - Price λόγω υπέρβασης επιτρεπτού ορίου μολύβδου.
      ε) Επιπλέον, η Γενική Γραμματεία Καταναλωτή στα πλαίσια των αρμοδιοτήτων της ως σημείο επαφής με την Ευρωπαϊκή Επιτροπή για τη λειτουργία του Συστήματος RAPEX γνωστοποίησε στην Ευρωπαϊκή Επιτροπή τα αποτελέσματα των ενεργειών της εταιρείας Mattel με τη Reaction Form.
      Ο Υπουργός
      ΧΡΗΣΤΟΣ ΦΩΛΙΑΣ»
      4. Στην με αριθμό 1831/13-11-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 49666/ΕΥΣ/7143/28-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Οι δομές Κοινωνικής Φροντίδας και Μέριμνας, περιλαμβάνουν μεταξύ άλλων, βρεφικούς και παιδικούς σταθμούς, κέντρα δημιουργικής απασχόλησης παιδιών και παιδιών ΑμεΑ, δομές ηλικιωμένων «Βοήθεια στο Σπίτι», Γραφεία Παροχής Κοινωνικών Υποστηρικτικών Υπηρεσιών κ.λπ.. Η υλοποίηση των δράσεων αυτών πραγματοποιείται από τα Υπουργεία Απασχόλησης και Κοινωνικής Προστασίας, Υγείας και Κοινωνικής Αλληλεγγύης καθώς και με την συνεργασία του Υπουργείου Εσωτερικών και της ΚΕΔΚΕ.
      Για όλες τις δομές, η κατ’ αρχήν περίοδος συγχρηματοδότησης στο πλαίσιο του Γ΄ ΚΠΣ ήταν συγκεκριμένη (2 ή 3 έτη), ενώ μετά την περίοδο αυτή υπάρχει σχετική υποχρέωση να συνεχισθεί η χρηματοδότησή τους από τους φορείς υλοποίησης π.χ. ΟΤΑ.
      Οι ελληνικές αρχές, αναγνωρίζοντας τον σημαντικό ρόλο των κοινωνικών δομών για την φροντίδα παιδιών, ηλικιωμένων και ευπαθών ομάδων πληθυσμού και υποστηρίζοντας τη συνέχιση της βιώσιμης λειτουργίας τους, πέτυχαν κατόπιν επίμονων διαβουλεύσεων με τις υπηρεσίες της Ε.Ε., στο πλαίσιο των Αναθεωρήσεων των ΕΠ, την έγκριση της παράτασης συγχρηματοδότησής τους κατ’ αρχή μέχρι την 30.06.07.
      Στη συνέχεια οι Ελληνικές αρχές επανήλθαν και κατόπιν νέων διαβουλεύσεων, δόθηκε νέα παράταση της συγχρηματοδότησης για τις δομές φροντίδας, κατ’ αρχή μόνο των παιδιών μέχρι τις 31.08.08, και προσφάτως και για τους ηλικιωμένους «βοήθεια στο σπίτι» μέχρι επίσης 31.08.08. Οι εν λόγω παρατάσεις δόθηκαν με τη προϋπόθεση δημιουργίας νέου θεσμικού, κανονιστικού και διοικητικού πλαισίου υλοποίησης παρεμβάσεων προώθησης της γυναικείας απασχολησιμότητας και της φροντίδας ηλικιωμένων, βασισμένα στην εξατομικευμένη παροχή υπηρεσιών στους τελικούς αποδέκτες.
      Η επιλογή των ελληνικών αρχών για συνέχιση των προσπαθειών ενίσχυσης του τομέα κοινωνικής φροντίδας έχει αποτυπωθεί στο εγκεκριμένο από τις υπηρεσίες της Ε.Ε. σχέδιο του Εθνικού Στρατηγικού Πλαισίου Αναφοράς 2007-2013 (ΕΣΠΑ) και στα σχετικά επιχειρησιακά προγράμματα αυτού.
      Σημειώνεται τέλος ότι η συγχρηματοδότηση των δομών φροντίδας ηλικιωμένων «βοήθεια στο σπίτι» στο ΕΣΠΑ, από 01.09.2008 και μέχρι 31.12.2010, θα πραγματοποιείται από το ΕΠ Ανάπτυξη Ανθρώπινου Δυναμικού 2007-2013 στις περιπτώσεις συμβολής στην βελτίωση της απασχολησιμότητας, και από τα ΠΕΠ, στις περιπτώσεις συμβολής στη διατήρηση της κοινωνικής συνοχής.
      Οι υπηρεσίες μας καταβάλουν κάθε δυνατή προσπάθεια για την αντιμετώπιση των υποχρεώσεων που προκύπτουν από τις προαναφερόμενες δράσεις, μέσω του κρατικού προϋπολογισμού, στο πλαίσιο υλοποίησης τόσο του Προγράμματος Σταθερότητας και Ανάπτυξης 2006-2009 όσο και του Εθνικού Προγράμματος Μεταρρυθμίσεων για την Ανάπτυξη και την Απασχόληση 2005- 2008.
      Για τα θέματα της εν γένει πολιτικής των δομών Κοινωνικής Φροντίδας αρμόδιο είναι το Υπουργείο Απασχόλησης και Κοινωνικής Προστασίας.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      5. Στην με αριθμό 1635/7-11-07 ερώτηση του Βουλευτή  κ. Γεωργίου Πεταλωτή δόθηκε με το υπ’ αριθμ. 48783/ΕΥΣ/7062/28-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Οι δομές Κοινωνικής Φροντίδας και Μέριμνας, περιλαμβάνουν μεταξύ άλλων, βρεφικούς και παιδικούς σταθμούς, κέντρα δημιουργικής απασχόλησης παιδιών και παιδιών ΑΜΕΑ, δομές ηλικιωμένων «Βοήθεια στο Σπίτι», Γραφεία Παροχής Κοινωνικών Υποστηρικτικών Υπηρεσιών κ.λπ.. Η υλοποίηση των δράσεων αυτών πραγματοποιείται από τα Υπουργεία Απασχόλησης και Κοινωνικής Προστασίας, Υγείας και Κοινωνικής Αλληλεγγύης καθώς και με την συνεργασία του Υπουργείου Εσωτερικών και της ΚΕΔΚΕ.
      Για όλες τις δομές, η κατ’ αρχήν περίοδος συγχρηματοδότησης στο πλαίσιο του Γ΄ ΚΠΣ ήταν συγκεκριμένη (2 ή 3 έτη), ενώ μετά την περίοδο αυτή υπάρχει σχετική υποχρέωση να συνεχισθεί η χρηματοδότησή τους από τους φορείς υλοποίησης π.χ. ΟΤΑ.
      Οι ελληνικές αρχές, αναγνωρίζοντας τον σημαντικό ρόλο των κοινωνικών δομών για την φροντίδα παιδιών, ηλικιωμένων και ευπαθών ομάδων πληθυσμού και υποστηρίζοντας τη συνέχιση της βιώσιμης λειτουργίας τους, πέτυχαν κατόπιν επίμονων διαβουλεύσεων με τις υπηρεσίες της Ε.Ε., στο πλαίσιο των Αναθεωρήσεων των ΕΠ, την έγκριση της παράτασης συγχρηματοδότησής τους μέχρι την 30.06.07. Στη συνέχεια και κατόπιν νέων διαβουλεύσεων, δόθηκε εκ νέου παράταση συγχρηματοδότησης, μόνο για τις δομές φροντίδας των παιδιών, μέχρι τις 31.08.08.
      Όσον αφορά στις δομές Κοινωνικής Φροντίδας για τους ηλικιωμένους οι ελληνικές αρχές ζήτησαν επίσης και επέτυχαν έγκριση του αιτήματος παράτασης της συγχρηματοδότησης των δομών «βοήθεια στο σπίτι» από τις 30.06.07 μέχρι τις 31.08.08 από το Γ΄ ΚΠΣ. Σημειώνεται ότι η λειτουργία των δομών αυτών πραγματοποιείται, από τις 30.06.07 μέχρι σήμερα, με αμιγώς εθνικούς πόρους.
      Η επιλογή των ελληνικών αρχών για συνέχιση των προσπαθειών ενίσχυσης του τομέα κοινωνικής φροντίδας έχει αποτυπωθεί στο εγκεκριμένο από τις υπηρεσίες της Ε.Ε. σχέδιο του Εθνικού Στρατηγικού Πλαισίου Αναφοράς 2007-2013 (ΕΣΠΑ).
      Η προαναφερθείσα έγκριση της παράτασης της συγχρηματοδότησης των δομών Κοινωνικής Φροντίδας για τους ηλικιωμένους, εγκρίθηκε στις 12.11.07 από την Ε.Ε., με τη προϋπόθεση δημιουργίας, από το νέο ΕΠ Ανάπτυξη Ανθρώπινου Δυναμικού 2007-2013 (ΕΠΑΝΑΔ) του ΕΣΠΑ, ενός νέου θεσμικού, κανονιστικού και διοικητικού πλαισίου υλοποίησης παρεμβάσεων φροντίδας ηλικιωμένων βασισμένο στην εξατομικευμένη παροχή υπηρεσιών στους τελικούς αποδέκτες.
      Σημειώνεται τέλος ότι η συγχρηματοδότηση των δομών φροντίδας ηλικιωμένων «βοήθεια στο σπίτι» στο ΕΣΠΑ, από 01.09.2008 και μέχρι 31.12.2010, θα πραγματοποιείται από το ΕΠΑΝΑΔ στις περιπτώσεις συμβολής στην βελτίωση της απασχολησιμότητας, και από τα ΠΕΠ, στις περιπτώσεις συμβολής στη διατήρηση της κοινωνικής συνοχής, με χρήση της ρήτρας ευελιξίας 10% για την συγχρηματοδότηση δράσεων τύπου ΕΚΤ.
      Πρόσθετες πληροφορίες θα δοθούν και από το συνερωτώμενα Υπουργεία ενώ για τα θέματα της εν γένει πολιτικής των δομών Κοινωνικής Φροντίδας αρμόδιο είναι το Υπουργείο Απασχόλησης και Κοινωνικής Προστασίας.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      6. Στην με αριθμό 1024/23-10-07 ερώτηση του Βουλευτή κ. Νάσου Αλευρά δόθηκε με το υπ’ αριθμ. Φ900α/5591/9306/16-11-07 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1024/23-10-2007 ερώτησης της Βουλής των Ελλήνων, που κατέθεσε ο Βουλευτής κ. Νάσος Αλευράς, με θέμα την επιχειρησιακή ανασυγκρότηση του Στρατού Ξηράς (Σ.Ξ.), σας γνωρίζουμε τα ακόλουθα:
      Το Γ.Ε.Σ έχει εκπονήσει τη Μελέτη Αναθεώρησης Μελλοντικής Δομής Δυνάμεων 2007-2020, η οποία αποτελεί τη βάση της αναδιοργάνωσης του Σ.Ξ.. Η εν λόγω μελέτη βρίσκεται σήμερα στο Γ.Ε.ΕΘ.Α και εντός Νοεμβρίου θα εισαχθεί στο Σ.Α.Γ.Ε.-Σ.ΑΜ. προς γνωμάτευση. Στη συνέχεια θα εισαχθεί προς έγκριση στο ΚΥ.Σ.Ε.Α., σύμφωνα με τις προβλεπόμενες διαδικασίες του Εθνικού Αμυντικού Σχεδιασμού.
      Με την υπόψη μελέτη επιδιώκεται αναδιοργάνωση Στρατηγείων και Μονάδων του Σ.Ξ., ώστε να επιτευχθεί αφενός βελτίωση της οργάνωσης και αφετέρου οικονομικότερο διοικητικό σχήμα. Απώτατος στόχος είναι βεβαίως η βελτίωση της επιχειρησιακής ετοιμότητας του Σ.Ξ..
      Όσον αφορά στην επάνδρωση των Μονάδων του Σ.Ξ., από τον Νοέμβριο του 2006 έχουν ληφθεί μέτρα για την συγκρότηση πλήρως επανδρωμένων τμημάτων, με αυξημένες επιχειρησιακές δυνατότητες, όπου αυτό απαιτείται.
      Η δυνατότητα περαιτέρω μείωσης της διάρκειας της στρατιωτικής θητείας συνδέεται άμεσα με τις ανάγκες των Ενόπλων Δυνάμεων σε ανθρώπινο δυναμικό και με μια σειρά από παραμέτρους όπως η συνεχώς μειούμενη απόδοση των προς στράτευση κλάσεων εξαιτίας του δημογραφικού προβλήματος, η ολοκλήρωση του προγράμματος αναδιοργάνωσης των Ε.Δ., η αναβάθμιση των θεσμών των ΕΠ.ΟΠ. και των Εφέδρων Υψηλής Ετοιμότητας και η υποχρέωση συμμετοχής της χώρας μας σε διεθνείς ειρηνευτικές αποστολές.
      Η επίδραση των ανωτέρω παραμέτρων στη δυνατότητα μείωσης της στρατιωτικής θητείας έτυχε ειδικής και διεξοδικής αναφοράς κατά την πρόσφατη παρουσίαση των Προγραμματικών Δηλώσεων της Κυβέρνησης στη Βουλή στις 30 Σεπτεμβρίου, στη διάρκεια της οποίας η πολιτική Ηγεσία του ΥΠ.ΕΘ.Α εξέθεσε τους λόγους για τους οποίους δε μπορεί να τεθεί ζήτημα μείωσης της διάρκειας της στρατιωτικής θητείας στην παρούσα φάση. Η πολιτική Ηγεσία του ΥΠ.ΕΘ.Α, εφόσον οι συνθήκες το επιτρέψουν, θα επανεξετάσει το θέμα στο μέλλον.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      7. Στην με αριθμό 1715/9-11-07 ερώτηση του Βουλευτή κ. Ιωάννου Γιαννέλη-Θεοδοσιάδη δόθηκε με το υπ’ αριθμ. Φ90022/29882/3099/26-11-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή των Ελλήνων από τον Βουλευτή κ. Γιάννη Γιαννέλη - Θεοδοσιάδη, σχετικά με το αντικείμενο που διατυπώνεται στο θέμα, σας γνωρίζουμε τα ακόλουθα:
      1. Οι ασφαλισμένοι και συνταξιούχοι του ΟΓΑ υπάγονται στον Κλάδο Υγείας του οργανισμού, ο οποίος λειτουργεί ως αυτοτελής κλάδος με λογιστική και οικονομική αυτοτέλεια (ν.2458/1997).
      Σύμφωνα με τη νομοθεσία του ΟΓΑ, στους ασφαλισμένους του οργανισμού παρέχεται πλήρης ιατροφαρμακευτική και νοσοκομειακή περίθαλψη, από τους γιατρούς των σχηματισμών του Ε.Σ.Υ., αγροτικούς γιατρούς, γιατρούς Κέντρων Υγείας, Περιφερειακών Ιατρείων, κρατικών νοσοκομείων, θεραπευτηρίων Κοινωφελών Ιδρυμάτων μη κερδοσκοπικού χαρακτήρα, θεραπευτηρίων του ΙΚΑ-ΕΤΑΜ, καθώς και των ιδιωτικών θεραπευτηρίων με τα οποία ο ΟΓΑ δύναται να συνάπτει συμβάσεις.
      Οι πάσης φύσεως παρακλινικές εξετάσεις, που απαιτούνται για την προάσπιση της υγείας των ασφαλισμένων του οργανισμού, διενεργούνται στα εξωτερικά ιατρεία των κρατικών νοσοκομείων, και ορισμένες ειδικές παρακλινικές εξετάσεις, που ρητά προβλέπονται από τις σχετικές διατάξεις του κανονισμού, μπορεί να διενεργηθούν και σε ιδιωτικά διαγνωστικά εργαστήρια με τα οποία ο ΟΓΑ έχει συνάψει σχετική σύμβαση ή σε οποιοδήποτε εργαστήριο, οπότε ο οργανισμός αποδίδει τη σχετική δαπάνη στον ασφαλισμένο. Η συνταγογράφηση φαρμάκων και η εντολή για διενέργεια παρακλινικών εξετάσεων γίνεται από τους παραπάνω αναφερόμενους γιατρούς, μετά από σχετική έγκριση, όπου απαιτείται, από τον ελεγκτή γιατρό του ΟΓΑ.
      2. Μετά την ισχύ του νέου κανονισμού παροχών του Οργανισμού Περίθαλψης Ασφαλισμένων Δημοσίου (ΟΠΑΔ) και ειδικότερα σύμφωνα με το άρθρο 4 αυτού, προβλέπεται ότι δεν δικαιούται παροχές υγείας από τον οργανισμό ο/η σύζυγος, εφόσον έχει δικαίωμα ασφάλισης από άλλο φορέα ασθένειας. Κατόπιν αυτού και δεδομένου ότι οι ασφαλισμένοι του ΟΓΑ υπάγονται σε φορέα ασθένειας, ο ΟΠΑΔ δεν προέβη στη θεώρηση των βιβλιαρίων σε όσους είχε ήδη χορηγήσει συμπληρωματική περίθαλψη, κατ' εφαρμογή της προϊσχύουσας νομοθεσίας. 
      Κατόπιν των ανωτέρω, το όλο θέμα ανάγεται στην αρμοδιότητα του Υπουργείου Υγείας & Κοιν. Αλληλεγγύης, προς το οποίο κοινοποιείται το παρόν με φωτ/γο της ερώτησης, το οποίο είναι αρμόδιο για την τροποποίηση, συμπλήρωση ή αναμόρφωση του κανονισμού παροχών του Ο.Π.Α.Δ..
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      8. Στην με αριθμό 902/18-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 664/8-11-07 έγγραφο από τον Υπουργό Τουριστικής Ανάπτυξης η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε ότι σύμφωνα με τον Οργανισμό (3270/2004) για τη Σύσταση και Διάρθρωση Υπηρεσιών του Υπουργείου Τουριστικής Ανάπτυξης, προβλέπεται στη Δ/νση Χωροταξικού Σχεδιασμού, Γραφείο Διευκόλυνσης Προσβασιμότητας Ατόμων με Ειδικές Αναπηρίες.
      Αναμφίβολα η στελέχωση του εν θέματι γραφείου συγκαταλέγεται στις μέριμνες του Υπουργείου Τουριστικής Ανάπτυξης. Σε κάθε περίπτωση είναι δεδομένη η ευαισθησία μας στα ζητήματα των Α.Μ.Κ. (άτομα μειωμένης κινητικότητας). και δεσμευόμαστε να καταβάλλουμε κάθε προσπάθεια διευκόλυνσης τους στα ζητήματα αρμοδιότητας μας.
      Επιπλέον σας γνωρίζουμε τα ακόλουθα, όσον αφορά τις συγκεκριμένες ενέργειες τις οποίες έχει προβεί ο Ελληνικός Οργανισμός Τουρισμού:
      Στο πλαίσιο της προσπάθειας αναβάθμισης εμπλουτισμού της τουριστικής προσφοράς της χώρας, ο ΕΟΤ το 1987 δημιούργησε μία ομάδα εργασίας, για την επεξεργασία των προδιαγραφών που θεσμοθετήθηκαν από τον οργανισμό σε συνεργασία με το Υ.ΠΕ.ΧΩ.ΔΕ. Οι προδιαγραφές αυτές που αφορούν τα Α.Μ.Κ. εντάχθηκαν για πρώτη φορά στις κτηριοδομικές προδιαγραφές του ΕΟΤ (ΦΕΚ 557 Β/87) και αφορούν οδηγίες για την αυτόνομη διακίνηση αυτών των Α.Μ.Κ. Αξίζει να επισημανθεί πως για τον ΕΟΤ ως άτομα μειωμένης κινητικότητας, συγκαταλέγονται επιπρόσθετα και άτομα της τρίτης ηλικίας καθώς και άτομα με παροδικά προβλήματα (π.χ. τραυματίες, έγκυες, μητέρες με βρέφη κ.λ.π.).
      Με το ΦΕΚ 431Α17-3-2002, καθώς το τροποποιητικό αυτού ΦΕΚ 1441 Β/9-8-2007, που αφορούν τις προδιαγραφές των τουριστικών καταλυμάτων, καθορίστηκαν αυστηρά και οι απαραίτητες προδιαγραφές, για την ανεμπόδιστη κυκλοφορία των (ΑΜΚ) σε όλους τους χώρους των ξενοδοχείων.
      Σε συνάρτηση με αυτές εκδίδονται οι σχετικές άδειες και τα σήματα λειτουργίας των τουριστικών εγκαταστάσεων. Οι ειδικές προδιαγραφές του ΕΟΤ απευθύνονται στους μελετητές που σχεδιάζουν Τουριστικές εγκαταστάσεις, με στόχο την διευκόλυνση μετακίνησης των Α.Μ.Κ. και τη μέγιστη αυτονομία των τελευταίων σε όλους τους κοινόχρηστους χώρους μιας τουριστικής εγκατάστασης, (όπως Σαλόνια, Bar, Εστιατόρια, πισίνα, χώροι αθλοπαιδιών, και να μην χρησιμοποιούν μόνο τα υπνοδωμάτια). Οι αναφερόμενες προδιαγραφές αφορούν: α) εισόδους, β) χώρους στάθμευσης, γ) καθιστικά, τραπεζαρίες, κουζίνες, υπνοδωμάτια, δ) χώρους υγιεινής, ε) σήμανση και στ) εξοπλισμό.
      Παράλληλα, στα ξενοδοχεία, όπου δεν απαιτείται ανελκυστήρας, προβλέπονται υποχρεωτικά δύο δωμάτια τουλάχιστον στη στάθμη του ισογείου, στα οποία η προσέγγιση να καθίσταται δυνατή από τη στάθμη του δρόμου (με ράμπες). Τα ειδικά αυτά δωμάτια διαθέτουν και ατομικό λουτρό με τον ανάλογο εξοπλισμό. Στην περίπτωση περιοχών Ιαματικών πηγών προβλέπεται αντίστοιχο ποσοστό ειδικών δωματίων και στην τάξη 1* (αστέρι). Για την υλοποίηση των προαναφερόμενων, ο ΕΟΤ, εδώ και χρόνια, έχει απευθύνει συναφή οδηγία στις μονάδες ιδιοκτησίας του. Επίσης, το Υπουργείο Τουριστικής Ανάmυξης, στα πλαίσια της «αστεροποίησης» των κύριων καταλυμάτων, θα θέσει το εν λόγω θέμα ως βασική και σημαίνουσα προδιαγραφή.
      Το Υπουργείο Τουριστικής Ανάπτυξης και οι εποπτευόμενοι φορείς του, αναγνωρίζοντας, εν τέλει, την εθνική διάσταση του θέματος του σχεδιασμού αναφορικά με την απρόσκοπτη μετακίνηση των Α.Μ.Κ. στο δημόσιο χώρο, θεωρούμε πως απαιτείται η συντονισμένη ενεργοποίηση όλων των εμπλεκόμενων φορέων (Υπουργείο Πολιτισμού, Υπουργείο Συγκοινωνιών, Υ.ΠΕ.ΧΩ.ΔΕ. κ.λ.π.) και από πλευράς μας θα καταβάλλουμε κάθε δυνατή προσπάθεια στην κατεύθυνση αυτή.
      Ο Υπουργός
      ΑΡΗΣ ΣΠΗΛΙΩΤΟΠΟΥΛΟΣ»
      9. Στην με αριθμό 2604/24-11-07 ερώτηση των Βουλευτών κ.κ. Ιωάννου Πρωτούλη και Γεωργίου Μαυρίκου δόθηκε με το υπ’ αριθμ. 71145/19-12-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ερώτηση 2604/24-11-2007, που κατέθεσαν στη Βουλή οι Βουλευτές κ.κ. Γιάννης Πρωτούλης και Γιώργος Μαυρίκος και αφορά στο αντικείμενο του θέματος, σας αποστέλλουμε φωτοαντίγραφο του Α.Π. 15337/13-12-2007 απαντητικού εγγράφου του Δήμου Πετρούπολης, που διαβιβάστηκε στην υπηρεσία μας με το Α.Π.Γ.Γ. 5162/13-12-2007 έγγραφο της Περιφέρειας Αττικής, για ενημέρωσή σας.
      Ο Υφυπουργός
      ΘΑΝΑΣΗΣ ΝΑΚΟΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)).
      
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 21ης Ιανουαρίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 416/14-1-2008 επίκαιρη ερώτηση του Βουλευτού του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την ολοκλήρωση των διαδικασιών για την έγκαιρη ενεργοποίηση των δικαιωμάτων των αμπελουργών κ.λπ..
      2.- Η με αριθμό 440/15-1-2008 επίκαιρη ερώτηση της Βουλευτή του Κομμουνιστικού Κόμματος Ελλάδας  κ. Ελπίδας Παντελάκη προς τον  Υπουργό Εμπορικής Ναυτιλίας Αιγαίου και Νησιωτικής Πολιτικής, σχετικά με τη διακήρυξη διεθνούς διαγωνισμού για την παραχώρηση του Σταθμού Εμπορευματοκιβωτίων των Οργανισμών Λιμένος Πειραιά και Θεσσαλονίκης κ.λπ..
      3.- Η με αριθμό 433/15-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με το χρονοδιάγραμμα εκπόνησης και υλοποίησης του Υγειονομικού Χάρτη της χώρας μας κ.λπ..
      4.- Η με αριθμό 437/15-1-2008 επίκαιρη ερώτηση του Βουλευτή του Λαϊκού  Ορθόδοξου Συναγερμού κ. Σπυρίδωνος - Άδωνι Γεωργιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη θερμική επεξεργασία των αποβλήτων.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 408/14-1-2008 επίκαιρη ερώτηση της Βουλευτή του Πανελληνίου Σοσιαλιστικού Κινήματος κ. Χρύσας Αράπογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την τμηματική εκποίηση των ακινήτων του πρώην εργοστασίου «ΔΙΑΝΑ» κ.λπ..
      2.- Η με αριθμό 441/15-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Νικολάου Μωραΐτη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους της αγροτικής παραγωγής και προστασίας του αγροτικού εισοδήματος κ.λπ..
      3.- Η με αριθμό 435/15-1-2008 επίκαιρη ερώτηση του Βουλευτή του  Λαϊκού Ορθόδοξου Συναγερμού κ. Μαυρουδή Βορίδη  προς τον Υπουργό Υγείας και Κοινωνικής Αλληλεγγύης, σχετικά με τη μη καταβολή κονδυλίων παροχής νομικής βοήθειας στον Ο.ΚΑ.Ν.Α. κ.λπ..
      (Εισέρχεται στην Αίθουσα του Κοινοβουλίου ο Πρωθυπουργός κ. Κωνσταντίνος Καραμανλής. Οι Βουλευτές της Νέας Δημοκρατίας όρθιοι χειροκροτούν)
      ΠΡΟΕΔΡΟΣ(Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 429/31/15-1-2008 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα γεγονότα του Υπουργείου Πολιτισμού και την κρίση σε όλη τη Δημόσια Διοίκηση.
      Η επίκαιρη ερώτηση του κ. Αλαβάνου έχει ως εξής:
      «Οι εξελίξεις στο Υπουργείο Πολιτισμού αναδεικνύουν στοιχεία μιας βαθιάς πολιτικής κρίσης, που πλήττει τη Δημόσια Διοίκηση, μια διοίκηση κομματικοποιημένη και εξαρτημένη από το εκάστοτε κυβερνητικό κόμμα. Έρχονται στο φως φαινόμενα παρακμής, σήψης, αναξιοκρατίας, σκοτεινές πλευρές στη διαχείριση κονδυλίων και στη χρηματοδότηση φορέων, στημένοι διαγωνισμοί προσλήψεων, απαξίωση δημοσίων οργάνων, παραμερισμός των υπηρεσιακών δομών κ.α. 
      Ο Πρωθυπουργός έχει τις κύριες πολιτικές ευθύνες, όχι μόνο γιατί για μεγάλο χρονικό διάστημα ήταν ταυτόχρονα και Υπουργός Πολιτισμού, αλλά κυρίως γιατί επέτρεψε είτε με την προσχηματική επίκληση δήθεν εθνικών, υπηρεσιακών, προσωπικών ή δημοσιογραφικών απορρήτων είτε με την μετάθεση ευθυνών της Κυβέρνησης σε άλλους κρατικούς θεσμούς, να καλλιεργείται σε όλο το εύρος Δημόσιας Διοίκησης κλίμα ηθικής παράλυσης, ατιμωρησίας, εκφυλισμού της έννοιας του δημοσίου συμφέροντος σε εξυπηρέτηση ιδιοτελών επιδιώξεων και γενικής αδιαφάνειας που έχει καταστεί κανόνας διακυβέρνησης, όπως έγινε και στις υποθέσεις των Πακιστανών, των υποκλοπών, των ομολόγων.
      Ερωτάται ο κύριος Πρωθυπουργός:
      1. Πρόκειται να αναλάβει τις ευθύνες του, ειδικότερα στο θέμα των προσλήψεων σε όλη τη Δημόσια Διοίκηση, που προκαλεί μεγάλη ανησυχία σε όλη την κοινωνία; Προτίθεται να καταργήσει νόμους και πρακτικές που χρησιμοποιούνται για την πρόσληψη «ημετέρων», «κολλητών» και «προστατευομένων», να εφαρμόσει κανόνες Α.Σ.Ε.Π., να καταργήσει την προσωπική συνέντευξη, να καλύψει όλες τις θέσεις που σχετίζονται με πάγιες και διαρκείς ανάγκες με μόνιμο προσωπικό, να προσφέρει πλήρη εργασία εκεί που χρησιμοποιούνται σήμερα συμβάσεις «STAGE», χωρίς ασφάλιση και με περιορισμένα εργασιακά δικαιώματα;
      2. Πρόκειται να αναλάβει τις ευθύνες του, και ειδικότερα για να διερευνηθούν όλες οι καταγγελίες για προνομιακές χρηματοδοτήσεις, για ευνοϊκές για ιδιωτικά συμφέροντα αποφάσεις των πολιτικών προϊσταμένων, όχι μόνο στο Υπουργείο Πολιτισμού, αλλά σε ολόκληρο το δημόσιο τομέα, και να προχωρήσει στην άμεση κατάργηση όλων των «αμαρτωλών» ειδικών λογαριασμών, όπως ζητά εδώ και χρόνια ο Συνασπισμός Ριζοσπαστικής Αριστεράς και στην ένταξη των κονδυλίων τους στον κρατικό προϋπολογισμό;»
      Το λόγο έχει ο Πρωθυπουργός κ. Κωνσταντίνος Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, το Κράτος και ο ευρύτερος δημόσιος τομέας αντιμετωπίζουν, πράγματι, σοβαρά προβλήματα. Δεν τα κρύψαμε και δεν τα κρύβουμε. Αντιθέτως μάλιστα! Στο διάστημα που πέρασε, δώσαμε λύσεις σε κρίσιμες εκκρεμότητες του παρελθόντος· προχωρήσαμε στην κάλυψη κενών, αδυναμιών, δυσλειτουργιών, που διαιωνίζονταν πολλά χρόνια· αναπτύξαμε σειρά θεσμικών πρωτοβουλιών για την εμπέδωση της διαφάνειας -καταθέτω τον σχετικό πίνακα.
      (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Στα τελευταία τέσσερα χρόνια τα πράγματα άρχισαν να βελτιώνονται. Δεν λέω ότι φθάσαμε σε ικανοποιητικό επίπεδο. Δεν λέω ότι εξαφανίζονται ως δια μαγείας τα φαινόμενα διαφθοράς. Δεν είμαστε στα επίπεδα που θέλουμε. Δεν δέχομαι, όμως, τις ισοπεδωτικές αντιλήψεις, την παραποίηση της πραγματικότητας, την αμφισβήτηση των πάντων! Δεν δέχομαι τη γενίκευση του νοσηρού· δεν δέχομαι την αντίληψη που κάποιοι προσπαθούν να επιβάλουν, την αντίληψη ότι «αυτή είναι η Ελλάδα»! Όχι, δεν είναι αυτή η Ελλάδα! Δεν είναι η Ελλάδα ταυτισμένη με τη νοσηρή κατάσταση που δημιουργήθηκε τον τελευταίο μήνα. Οι γενικεύσεις που ξεκινούν από ένα γεγονός στο Υπουργείο Πολιτισμού, οι αφορισμοί, οι αναπόδεικτες καταγγελίες, οι ακρότητες δεν υπηρετούν, αλλά βλάπτουν τη δημόσια ζωή, βλάπτουν το δημόσιο συμφέρον. Και το λέω ευθέως: Ως Πρωθυπουργός της Χώρας είμαι αποφασισμένος –και το αποδεικνύω στην πράξη- να συγκρούομαι με καθετί που μπορεί να πλήττει το δημόσιο συμφέρον, τον δημόσιο βίο, την εμπιστοσύνη του πολίτη στην πολιτική, την εμπιστοσύνη του πολίτη στην πατρίδα του.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Έρχομαι στα επιμέρους που τίθενται με την ερώτηση. Σε ό,τι αφορά τις διαδικασίες προσλήψεων: Οι γενικεύσεις δεν ωφελούν. Η αλήθεια είναι ότι το Α.Σ.Ε.Π. θωρακίστηκε με νέες, ουσιαστικές αρμοδιότητες και λειτουργεί αποτελεσματικότερα. Καταθέτω πίνακα με τα 11 μέτρα που θεσπίσαμε για την ενίσχυση του Α.Σ.Ε.Π..
      (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σε ό,τι αφορά, ειδικότερα, τη συνέντευξη που θεσμοθετήσαμε: Είναι σαφές ότι εφαρμόζεται μόνον όταν το κρίνει το ίδιο το Α.Σ.Ε.Π., και μόνον από αυτό. Ακολουθούνται, συνεπώς, και σ’ αυτή την περίπτωση διαδικασίες Α.Σ.Ε.Π.. Όταν επικαλείστε το Α.Σ.Ε.Π. ως κριτήριο αξιοκρατίας, δεν μπορεί να αγνοείτε επιδεικτικά τις αποφάσεις του, οι οποίες ρητά θεωρούν τη συνέντευξη ως τέτοιο κριτήριο αξιοκρατίας. Όχι δύο μέτρα και δύο σταθμά. Καταθέτω τις σχετικές τοποθετήσεις του ίδιου του ΑΣΕΠ. 
      (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και τέλος, σε ό,τι αφορά το κοινοτικό πρόγραμμα «Stage» -ένα πρόγραμμα που ξεκίνησε από την προηγούμενη κυβέρνηση-, δεν συμφωνούμε με την κατάργησή του? η  κατάργησή του δεν προσθέτει, αλλά αφαιρεί. Και βέβαια, δεν μπορεί ένα πρόγραμμα απόκτησης εργασιακής εμπειρίας να συγχέεται με προσλήψεις. 
      Έρχομαι στο δεύτερο σκέλος της ερώτησης, την κατάργηση των Ειδικών Λογαριασμών. Πρώτον, αναπτύσσοντας τις προγραμματικές δηλώσεις της Κυβέρνησης, κατέστησα σαφή την απόφασή μας να προχωρήσουμε σε ριζική αναμόρφωση της διαδικασίας κατάρτισης του προϋπολογισμού, έτσι ώστε να ενισχυθεί η διαφάνεια στη διαχείριση του δημόσιου χρήματος. Ανέφερα, ρητά και κατηγορηματικά, ότι στο πλαίσιο αυτό σχεδιάζεται η ενσωμάτωση όλων των Ειδικών Λογαριασμών στον γενικό προϋπολογισμό και η τήρηση όλων των κανόνων διαφάνειας του Δημόσιου Λογιστικού. 
      (Στο σημείο αυτό κτυπά προειδοποιητικά το κουδούνι λήξεως του χρόνου ομιλίας του Πρωθυπουργού)
      Ανακοίνωσα, στις αρχές αυτής της εβδομάδας, ότι για το σκοπό αυτό καταρτίζεται ήδη -και πρόκειται σύντομα να κατατεθεί στη Βουλή- σχετικό νομοσχέδιο. Γίνεται, έτσι, ένα μεγάλο θεσμικό βήμα, που εγγυάται περισσότερο φως στη διαχείριση των Δημόσιων Οικονομικών. 
      Δεύτερον, όπως επίσης ανακοίνωσα, προχωρούμε στη θεσμοθέτηση μιας ακόμη ασφαλιστικής δικλίδας για τη διαφάνεια και τη χρηστή διοίκηση. Θεσπίζουμε την απαρέγκλιτη υποχρέωση των δημόσιων νοσοκομείων, των ασφαλιστικών ταμείων και όποιων άλλων οργανισμών χρειάζεται, να καταρτίζουν προϋπολογισμούς και απολογισμούς και να τους υποβάλλουν για έλεγχο σε Ειδική Διυπουργική Επιτροπή. 
      Και τρίτον, προχωρούμε στη θέσπιση υποχρέωσης όλων των Υπουργείων να δημοσιοποιούν άμεσα, τόσο με σχετικές ανακοινώσεις όσο και με προβολή στην ιστοσελίδα τους, όλες τις επιχορηγήσεις που αποφασίζονται στο πλαίσιο των αρμοδιοτήτων τους. Δεν θα δίδεται ούτε ένα ευρώ, εάν δεν υπάρχει δημοσιοποίηση της απόφασης. 
      (Στο σημείο αυτό κτυπά το κουδούνι λήξεως του χρόνου ομιλίας του Πρωθυπουργού)
      Όλα στο φως, για να ξέρουν άμεσα όλοι οι πολίτες τι γίνεται, τι δίδεται και πού δίδεται! Τολμούμε θεσμικές καινοτομίες, που βάζουν τέλος στις πελατειακές σχέσεις και ανατρέπουν πρακτικές πολλών ετών. Προχωρούμε σε μεταρρυθμίσεις που οδηγούν στην εμπέδωση της διαφάνειας. Υιοθετούμε, για το σκοπό αυτό, κάθε γόνιμη πρόταση. Δεν ωφελούν οι γενικεύσεις και οι αφορισμοί. Βλάπτει τον Τόπο, βλάπτει το πολιτικό μας σύστημα, βλάπτει τη Δημοκρατία μας η απόπειρα ισοπέδωσης των πάντων. Δεν είμαστε όλοι το ίδιο. Δεν εφησυχάζουμε, δεν αδρανούμε· είμαστε αποφασισμένοι ν’ αλλάξουμε τα πράγματα, και τ’ αλλάζουμε!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ο Συνασπισμός Ριζοσπαστικής Αριστεράς έχει κάνει μια τεράστια προσπάθεια για την παρουσία του Πρωθυπουργού στις διαδικασίες ελέγχου της Βουλής. 
      Τελικά, ο Πρωθυπουργός βρίσκεται εδώ σήμερα, αλλά καθυστερημένα και χωρίς να δίνει απαντήσεις. Καθυστερημένα, γιατί η χώρα μας ζει σ’ ένα κλίμα σήψης, νοσηρότητας. Η κοινωνία αισθάνεται απογοήτευση, παραίτηση, αηδία. Ο πολιτισμός που θα έπρεπε να είναι το καταφύγιο στις δύσκολες στιγμές, έχει γίνει εστία εκφυλισμού. Και στη νεολαία, οι αξίες οι οποίες εκπέμπονται από το πολιτικό τοπίο είναι του κυνισμού, του μηδενισμού και της διδασκαλίας της κομπίνας. 
      Κύριε Πρωθυπουργέ, δεν δέχεσθε μερικά πράγματα και εγώ δεν δέχομαι απαντήσεις του στυλ «άλλα λόγια να αγαπιόμαστε» και απαντήσεις οι οποίες δεν μπαίνουν στην ουσία των προβλημάτων, τη στιγμή κιόλας που είμαστε σε καταιγιστικές εξελίξεις από τη στιγμή που κατατέθηκε η ερώτηση. 
      Είμαι υποχρεωμένος να σας κάνω με σοβαρότητα ορισμένες ερωτήσεις και να ζητήσω απαντήσεις σε σχέση με την κρίση την οποία ζούμε. 
      Η πρώτη ερώτηση είναι η εξής: Κανείς δεν πιστεύει –εγώ τουλάχιστον δεν πιστεύω- ότι μπορεί να έχουμε αγίους ως πολιτικούς και αναμάρτητους ως πολιτικούς ηγέτες και ως Πρωθυπουργούς. Οι αναμάρτητοι είναι στην Ιερά Σύνοδο. Όμως, δεν θέλουμε έναν Πρωθυπουργό υπό παρακολούθηση, όπως είχαμε με όλη αυτή την περιπέτεια των υποκλοπών που «έκλεισε» χωρίς κανένα αποτέλεσμα. Και δεν θέλουμε έναν Πρωθυπουργό υπό εκβιασμό. 
      Η ερώτησή μου, η οποία είναι και ερώτηση όλου του λαού σήμερα, είναι αν ο Πρωθυπουργός της χώρας μας μέσα απ’ αυτή τη διαδικασία που αντιμετωπίζεται με πλήρη αδιαφάνεια, βρέθηκε μπροστά σε προσπάθειες εκβιασμού. 
      Και έχει σημασία αν είναι αυτό, να απαντήσει κανείς με ειλικρίνεια και να ζητήσει τη στήριξη και του λαού και της Βουλής. 
      Η δεύτερη ερώτησή μου είναι η εξής: Κάτι που ξεκίνησε ως μια προσωπική υπόθεση και που δεν θα είχε τη σημασία, αν θέλετε, που πήρε, έχει εξελιχθεί τελικά ως μια μεγάλη υπόθεση διαφθοράς και διαπλοκής με εφοπλιστές, με εκδοτικά συγκροτήματα που βρίσκονται σε κρίση, με τα στελέχη του Μαξίμου να περνούν κάθε μέρα από τα ανακριτικά γραφεία και να πηγαίνουν και την επόμενη μέρα γιατί κάτι ξέχασαν να πουν, με γαλλικές και ελληνικές τράπεζες, με λογαριασμούς εκατομμυρίων ευρώ, τα οποία δημιουργούν τεράστια ανησυχία σε πολίτες που ζουν σε συνθήκες ανέχειας. 
      Σε μια ανάλογη περίπτωση, στην περίπτωση Κοσκωτά, είχαμε φτάσει μέχρι την παραπομπή του τότε Πρωθυπουργού στο δικαστήριο που απαλλάχθηκε. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του Προέδρου του ΣΥ.ΡΙΖ.Α.)
      Η δεύτερη ερώτησή μου, λοιπόν, κύριε Πρωθυπουργέ, είναι η εξής: Γιατί η Νέα Δημοκρατία δεν δέχεται εξεταστική επιτροπή γι’ αυτό το μεγάλο σκάνδαλο το οποίο ζούμε; 
      Τρίτη ερώτηση: Υπάρχουν πια σκιές πάνω σε βασικά στελέχη της Δημόσιας Διοίκησης και του κρατικού μηχανισμού, όπως είναι για παράδειγμα ο επικεφαλής του Σώματος Δίωξης Οικονομικού Εγκλήματος, ο οποίος είναι αναμεμειγμένος και στην υπόθεση που έρχεται στην επιφάνεια στο Υπουργείο Πολιτισμού, διότι ήταν ο υπεύθυνος για τη νομιμοποίηση ενός «αμαρτωλού» διαγωνισμού της Γενικής Γραμματείας Ολυμπιακής Αξιοποίησης. Έχουν υπάρξει συνεχείς καταγγελίες. Όλη η κοινωνία παρακολουθεί από την κλειδαρότρυπα ή ανοιχτά όλο αυτό το σήριαλ για τις ευθύνες που έχει ο υπεύθυνος του Σ.Δ.Ο.Ε. σε μια προσπάθεια συναλλαγής και εκβιασμού που έγινε. 
      Γιατί δεν τον απομακρύνετε μέχρις ότου διευκρινιστεί η κατάσταση; Πώς μπορεί ο Έλληνας πολίτης να πληρώνει το φόρο, να πληρώνει τις κοινωνικές εισφορές, να μην προσπαθεί να διαφύγει, να κάνει κομπίνες και μικροαπατεωνιές, όταν ξέρει ότι για τον επικεφαλής του Σ.Δ.Ο.Ε. και για κάποια τέτοια άτομα πλανώνται –δεν είμαι εγώ δικαστής να καταδικάσω κανέναν- τέτοιες κατηγορίες; 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΣΥ.ΡΙΖ.Α.) 
      Η τέταρτη και τελευταία ερώτησή μου είναι η εξής: Είστε μια Κυβέρνηση με εκατόν πενήντα δύο Βουλευτές, με μια μικρή πλειοψηφία ελαχίστων Βουλευτών. Εγώ πιστεύω, πέρα από την αδικία του εκλογικού νόμου, ότι και μια κυβέρνηση εκατόν πενήντα ενός Βουλευτών όταν έχει έμπνευση, όταν έχει στόχους, όταν βιώνει τα προβλήματα της κοινωνίας, μπορεί να κάνει θαύματα.
       Όμως δεν είναι αυτή η κατάσταση με την Κυβέρνησή σας. Υπάρχουν ερωτήματα πια για την ίδια την κοινοβουλευτική σύνθεση της πολιτικής σας ομάδας, στα οποία οι ίδιοι δεν απαντάτε. Όταν επί μέρες ακούμε ότι Βουλευτής της Νέας Δημοκρατίας βρέθηκε σε μια διαδικασία συναλλαγής, με καλές ή κακές προθέσεις –το ακούμε καθημερινά στα δελτία, ξενυχτά ο ελληνικός λαός- δεν μπορεί εσείς, ως επικεφαλής της Νέας Δημοκρατίας, ως Πρωθυπουργός, να μη δίνετε απάντηση, να μη ζητάτε απ’ αυτούς που καταγγείλανε να δώσουν τα στοιχεία, να μην υπερασπίζεστε ή να μην καταγγέλλετε εκείνον τον Έλληνα Βουλευτή ο οποίος είναι κρίσιμος για την ύπαρξη της ίδιας της Κυβέρνησης της χώρας μας. 
      Τελειώνοντας, κύριε Πρωθυπουργέ, θέλω να πω με λύπη μου πως πιστεύω ότι η Ελλάδα έχει μια Κυβέρνηση που δεν της αξίζει. Πιστεύω ότι ενώ γίνεται μάχη να μπούμε στον κόσμο του 21ου αιώνα, εμείς βυθιζόμαστε μέσα στον υπόκοσμο. Και μόνο μια είναι η δύναμή σας, η δύναμη του ότι η δική σας σήψη είναι και αποσύνθεση του ίδιου του δικομματικού συστήματος. 
      Εμείς, ως Συνασπισμός Ριζοσπαστικής Αριστεράς που έχουμε δώσει μάχες και επί κυβερνήσεων Σημίτη για τους ειδικούς λογαριασμούς, για τα θέματα των συμβασιούχων, για τους κανόνες στις προσλήψεις, πιστεύουμε το εξής: Ναι, ξέρουμε ότι είναι δύσκολα τα πράγματα. Όμως, πιστεύουμε ότι αυτή η Κυβέρνηση πρέπει να φύγει. Και πιστεύουμε ότι υπάρχει εναλλακτική λύση. Καλούμε τους πολίτες, να μεγαλώσει αυτό το ρεύμα που παρουσιάζετε, να συνεχίσουν να στηρίζουν τις ενωτικές δυνάμεις της Ριζοσπαστικής Αριστεράς ως έναν πυρήνα μιας νέας πλειοψηφίας που θα δώσει την εναλλακτική λύση στον τόπο μας. 
      Ευχαριστώ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κύριε Αλαβάνε, δικαιούστε να έχετε τις απόψεις σας, αλλά δεν θα κρίνετε εσείς ποια κυβέρνηση θα έχει αυτός ο τόπος. Αυτό το κρίνουν οι πολίτες. Το έκριναν πρόσφατα. Επιβεβαίωσαν με την ψήφο και την εμπιστοσύνη τους την ορθότητα της στρατηγικής μας και της πολιτικής μας. 
      (Χειροκροτήματα από την πτέρυγα της Νέας Δημοκρατίας)
      Δεν διεκδικήσαμε και δεν διεκδικούμε –το έχω πει πάρα πολλές φορές- το αλάθητο. Αποδείξαμε, όμως, και αποδεικνύουμε συνεχώς ότι δεν κάνουμε «εκπτώσεις» ούτε στη νομιμότητα ούτε σε ζητήματα αρχών και αξιών. Δεν κρύβουμε τίποτε. Δεν καλύπτουμε τίποτε. Δεν φοβούμαστε τίποτε. Δεν χαριστήκαμε και δεν πρόκειται να χαριστούμε σε κανέναν. 
      (Χειροκροτήματα από την πτέρυγα της Νέας Δημοκρατίας)
      Στο τελευταίο διάστημα δημιουργήθηκε μια νοσηρή κατάσταση, ένα αρρωστημένο περιβάλλον. Δηλώνω κατηγορηματικά ότι είμαι αποφασισμένος να κάνω ό,τι χρειάζεται, για να ξεφύγει η Χώρα από το νοσηρό αυτό κλίμα. Είμαι αποφασισμένος να προστατεύσω την αξιοπιστία, την αξιοπρέπεια της πολιτικής ζωής. 
      (Χειροκροτήματα από την πτέρυγα της Νέας Δημοκρατίας)
      Βεβαιώνω, πρώτον, ότι όλα όσα εντοπίζονται παραπέμπονται στη Δικαιοσύνη. Τίποτε δεν πρόκειται να μείνει ανεξιχνίαστο. Τίποτε δεν πρόκειται να μείνει στο σκοτάδι. Εμείς σεβόμαστε τη Δικαιοσύνη, εμπιστευόμαστε τη Δικαιοσύνη και επικουρούμε, όπως οφείλουμε, το έργο της. 
      (Χειροκροτήματα από την πτέρυγα της Νέας Δημοκρατίας)
      Παρεμβάσεις, πιέσεις και συκοφαντικές επιθέσεις, όπως αυτές που εκδηλώθηκαν το τελευταίο διάστημα, πλήττουν τη Δικαιοσύνη, πλήττουν τους δημοκρατικούς θεσμούς. 
      Ας αφήσουν, επιτέλους, τη Δικαιοσύνη ήσυχη  στην αποστολή της. Η Δικαιοσύνη ερευνά,  η Δικαιοσύνη επισπεύδει, η Δικαιοσύνη είναι σε θέση να βρει και να αποκαλύψει τι κρύβεται πίσω από αυτή την ιστορία. 
      Δεύτερον, προχωρούμε άμεσα, όπως ήδη ανακοίνωσα, σε τρία ακόμη ουσιαστικά θεσμικά βήματα, για την περαιτέρω ενίσχυση της διαφάνειας στη διαχείριση του δημόσιου χρήματος. 
      Τρίτον, θέτουμε ως πρώτη προτεραιότητα την Αναθεώρηση του Συντάγματος, αφ’ ενός για την περαιτέρω ενίσχυση της ανεξαρτησίας της Δικαιοσύνης και αφ’ ετέρου για την εμπέδωση της διαφάνειας στη λειτουργία του δημόσιου τομέα και του δημόσιου βίου, ιδίως μάλιστα σ’ ό,τι αφορά τον έλεγχο του λεγόμενου «πολιτικού χρήματος». 
      Καλούμε όλες τις πολιτικές δυνάμεις να συμπράξουν στην ίδια κατεύθυνση. Αυτό είναι το «αμόνι» της αξιοπιστίας, της συνέπειας, του ουσιαστικού ενδιαφέροντος για τη διαφάνεια και το σεβασμό του πολίτη. 
      Τέταρτον, είμαστε έτοιμοι να ξεκινήσουμε, αμέσως μετά την Αναθεώρηση του Συντάγματος, ανοικτό διάλογο για ένα νέο εκλογικό σύστημα, στη βάση της πρότασης που είχε προτείνει παλαιότερα η Νέα Δημοκρατία και που πρόσφατα ανέπτυξε η Αξιωματική Αντιπολίτευση. Εάν το εννοεί, οφείλει να το αποδείξει. 
      Δεν είναι καιρός για πυροτεχνήματα. Δεν είναι καιρός για υπεκφυγές. Είναι η ώρα για αποφάσεις. Δηλώνω κατηγορηματικά ότι είμαι αποφασισμένος να κάνω ό,τι χρειάζεται για την προστασία του δημόσιου βίου, του πολιτικού συστήματος, της ποιότητας της Δημοκρατίας. 
      Στον αγώνα αυτό, κυρίες και κύριοι συνάδελφοι, οφείλουμε να στρατευθούμε όλοι. Οφείλουμε να παραμερίσουμε τις μικροκομματικές προφάσεις, να συμβάλουμε με σθένος, με συνέπεια στην προάσπιση των θεσμών. Η μάχη είναι κοινή, μας αφορά όλες και όλους. 
      Και η μάχη αυτή δίνεται με όπλο την ευθύνη. Στηρίζεται στο σεβασμό προς τους θεσμούς. Αφορά τη σχέση εμπιστοσύνης με τους πολίτες. Τα ζητήματα αυτά δεν αφορούν μόνο την Κυβέρνηση? αφορούν όλες τις πολιτικές δυνάμεις, τις συνδικαλιστικές οργανώσεις, τα ΜΜΕ? αφορούν το ίδιο το δημοκρατικό πολιτικό σύστημα, αφορούν ολόκληρη την κοινωνία των πολιτών, όλους τους πολίτες. 
      Όμως δεν μπορεί η συζήτηση για την ποιότητα της Δημοκρατίας να γίνεται με λαϊκίστικους αφορισμούς, με εύκολες γενικεύσεις, με σκόπιμη σύγχυση. Δεν αποδίδει, όταν κάποιοι καλλιεργούν συστηματικά τον κυνισμό, την εσωστρέφεια, την ανευθυνότητα. Δεν οδηγεί μπροστά, όταν κάποιοι επιλέγουν το δρόμο της ισοπέδωσης, της διαπόμπευσης, της γενικευμένης απαξίωσης. Κανένας δεν έχει αυτό το δικαίωμα. 
      Κανένας δεν έχει το δικαίωμα να σπέρνει στους πολίτες το σπόρο του φόβου και της παραίτησης, ούτε να υιοθετεί αστήρικτους ισχυρισμούς. Είναι άδικο, είναι επικίνδυνο, είναι βαθιά αντιδημοκρατικό. Κανένας δεν είναι πάνω από τους νόμους και τους θεσμούς. Κανένας δεν μπορεί να προτάσσει εφήμερες σκοπιμότητες σε βάρος του κοινού μέλλοντος. 
      Είμαι αποφασισμένος να προχωρήσω αταλάντευτα στις δεσμεύσεις που ανέλαβα απέναντι στους πολίτες. Συνεχίζουμε ως Κυβέρνηση το έργο μας. Συνεχίζουμε στη βάση της πραγματικής πολιτικής ατζέντας, που αφορά τα προβλήματα του Τόπου, τα προβλήματα της καθημερινότητας των πολιτών.
      Μας απασχολούν σοβαρά τα φαινόμενα διαφθοράς. Μας απασχολεί διαρκώς η πάταξη της εγκληματικότητας, της ανομίας, της μάστιγας των ναρκωτικών. Μας απασχολεί η αντιμετώπιση της ανεργίας, της ακρίβειας, της φτώχειας. Μας απασχολεί η επίλυση του Ασφαλιστικού, η βελτίωση των υπηρεσιών Υγείας, η αναβάθμιση της Παιδείας, η προστασία του Περιβάλλοντος.
      Στην Κυβέρνηση αυτή είμαστε όλοι προσηλωμένοι στο έργο που μας ανέθεσαν οι πολίτες. Είμαστε σε διαρκή σύγκρουση με τα προβλήματα. Εντείνουμε τις δράσεις μας σε όλους τους τομείς. Συνεχίζουμε απαρέγκλιτα, συνεχίζουμε απερίσπαστα τις μεταρρυθμίσεις που χρειάζεται ο Τόπος.
      Ένα μόνο προσθέτω: η Κυβέρνηση αυτή ούτε εκβιάζεται ούτε εκβιάζει.
      (Χειροκροτήματα από την πτέρυγα της Νέας Δημοκρατίας)
      Σε ζητήματα αρχών και αξιών δεν έκανα και δεν κάνω «εκπτώσεις». Δεν συμβιβάστηκα και δεν συμβιβάζομαι. Τη σχέση εμπιστοσύνης με τους πολίτες δεν τη θυσιάζω.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και δύο συνοδοί δάσκαλοι από το 4ο και 5ο Δημοτικό Σχολείο Μοσχάτου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής) 
      Κυρίες και κύριοι συνάδελφοι, ακολουθεί η τέταρτη με αριθμό 430/32/15-1-2008 επίκαιρη ερώτηση πρώτου κύκλου του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη, επίσης προς τον Πρωθυπουργό, σχετικά με την επίσκεψη του Πρωθυπουργού στην Τουρκία.
      Το περιεχόμενο της επίκαιρης ερώτησης του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό έχει ως εξής:
      «Πηγαίνετε στην Τουρκία.
      Ερωτάσθε: Γιατί;»
      Κύριε Πρωθυπουργέ, είναι η πιο σύντομη επίκαιρη ερώτηση που έχει κατατεθεί ποτέ στο ελληνικό Κοινοβούλιο και παρακαλώ πολύ να έχετε το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, μία από τις σημαντικότερες κατακτήσεις της σύγχρονης Ελλάδας είναι η επίτευξη πλατιάς πολιτικής και κοινωνικής συστράτευσης ως προς τους στρατηγικούς στόχους της εξωτερικής μας πολιτικής.
      Από τις δογματικές αντιπαραθέσεις των πρώτων μεταπολιτευτικών χρόνων, οδηγηθήκαμε σε κοινούς τόπους για την ειρήνη, τη σταθερότητα, τη διεθνή συνεργασία. Συγκλίναμε στους αγώνες για μια Ευρώπη πιο πολιτική, πιο δημοκρατική, πιο κοινωνική. Διαμορφώσαμε κοινές θέσεις για την προώθηση των εθνικών μας υποθέσεων.
      Συνέτειναν, βέβαια, στην εξέλιξη αυτή οι κοσμογονικές αλλαγές στο τέλος του 20ού αιώνα. Συνέβαλε η ωριμότητα της κοινωνίας μας. Συνέβαλε η ισότιμη συμμετοχή της χώρας μας στην Ευρωπαϊκή Ένωση.
      Σήμερα, η Ελλάδα ανοίγεται με διορατικότητα και αυτοπεποίθηση στον σύγχρονο κόσμο. Ασκεί πολιτική ανοικτών οριζόντων και διευρυμένων ερεισμάτων. Ακολουθεί στρατηγική που εδράζεται στις πανίσχυρες έννοιες της ειρήνης, της διεθνούς συνεργασίας, της ανάπτυξης, της προόδου.
      Σ’ αυτό το πλαίσιο εντάσσεται και η απόφασή μου για την ανταποδοτική επίσκεψη στη γειτονική Τουρκία. Οι θέσεις μας για όλα τα ζητήματα είναι ξεκάθαρες, είναι πανίσχυρες, είναι θωρακισμένες.
      Επιγραμματικά συνοψίζω: Πρώτον, συνεχίζουμε τις προσπάθειες για την περαιτέρω ανάπτυξη της διμερούς συνεργασίας σε όλους τους επιμέρους τομείς, ιδίως μάλιστα στην Ενέργεια, τον Τραπεζικό Τομέα, τον Τουρισμό, το Εμπόριο, την Επιχειρηματική Δραστηριότητα.
      Μόλις πρόσφατα εγκαινιάσαμε στον  Έβρο, μαζί με τον Τούρκο ομόλογό μου, τη λειτουργία του ελληνοτουρκικού αγωγού φυσικού αερίου. Στείλαμε από τον Έβρο ένα σημαντικό μήνυμα συνεργασίας μέσα από νέους διαύλους, μήνυμα για καινούργιες ευκαιρίες, μήνυμα για την ανάπτυξη, την πρόοδο, την ευημερία των λαών.
      Δεύτερον, υποστηρίζουμε σθεναρά ότι η πλήρης προσαρμογή της γείτονος στα ευρωπαϊκά προαπαιτούμενα σημαίνει και την πλήρη ένταξή της στην ευρωπαϊκή οικογένεια. Αυτό είναι το ισχυρό κίνητρο, που οδηγεί τις υποψήφιες χώρες να προχωρούν στις αναγκαίες μεταρρυθμίσεις, στις αναγκαίες προσαρμογές. Και το κίνητρο αυτό δεν πρέπει να το στερηθεί η γειτονική Τουρκία. 
      Οι Έλληνες υποστηρίξαμε και υποστηρίζουμε την ευρωπαϊκή προσαρμογή της, με την πεποίθηση ότι ο δρόμος αυτός οδηγεί σε μια νέα προοπτική συνεργασίας και καλής γειτονίας. Μια Τουρκία που προσαρμόζεται σταδιακά στο κεκτημένο, στις αρχές, στις αξίες της Ευρωπαϊκής Ένωσης, μπορεί να λειτουργεί καλύτερα τόσο για τους πολίτες της, όσο και για όλους τους γείτονές της. 
      Τρίτον, επιδιώκουμε σταθερά την ενίσχυση, τη διεύρυνση, αλλά και την πιστή εφαρμογή των μέτρων οικοδόμησης εμπιστοσύνης, έτσι ώστε να συμβάλλουν όχι μόνο στην αποφυγή των εντάσεων, αλλά και στη βελτίωση του κλίματος στις διμερείς σχέσεις. 
      Τέταρτον, επιμένουμε στην προσπάθεια να προσδώσουμε ουσία στις διερευνητικές επαφές, προτάσσοντας σε κάθε περίπτωση την ανάγκη σεβασμού του Διεθνούς Δικαίου και των Διεθνών Συνθηκών. 
      Με μια φράση: Εφαρμόζουμε με συνέπεια και σταθερότητα, αλλά χωρίς εκπτώσεις, πολιτικές που αποβλέπουν στη σταδιακή βελτίωση και την πλήρη εξομάλυνση των ελληνοτουρκικών σχέσεων. Ακολουθούμε στρατηγική προσανατολισμένη στο μέλλον, και όχι αιχμάλωτη στο παρελθόν. Επιδιώκουμε τη σταδιακή αποκατάσταση της εκατέρωθεν εμπιστοσύνης. Εργαζόμαστε για την πλήρη εξομάλυνση των ελληνοτουρκικών σχέσεων, που προϋποθέτει, βέβαια, και την επίλυση του Κυπριακού. 
      Μ’ αυτές τις ξεκάθαρες θέσεις σχεδιάζεται η ανταποδοτική επίσκεψή μου στην Άγκυρα και την Κωνσταντινούπολη. Υπογραμμίζω ότι δεν υπάρχει ούτε υπεραισιοδοξία ούτε απαισιοδοξία. Υπάρχει ρεαλισμός, υπάρχει συναίσθηση της ευθύνης. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αυτό που πραγματικά με ικανοποίησε και με ευχαρίστησε, κύριε Πρωθυπουργέ, είναι η φράση με την οποία κλείσατε στην πρώτη ερώτηση, ότι ο Πρωθυπουργός της Ελλάδος δεν εκβιάζεται. Και έτσι πρέπει να είναι. 
      Διερωτώμαι, όμως, κύριε Πρωθυπουργέ, εφόσον δεν εκβιάζεται, τι στο καλό θέλατε να στείλετε τον Ανδριανό να πάει να πάρει αυτό το DVD, προϊόν υποκλοπής που καθιστά αυτομάτως υπόλογο και ενδεχομένως κατηγορούμενο το συνεργάτη σας και προϊόν που προσβάλλει τα ανθρώπινα δικαιώματα αυτού που προβάλλει; 
      Εάν δεν είχατε πάρει το DVD, η υπόθεση θα είχε κλείσει και θα ασχολούμασταν με τα σοβαρά θέματα του Έθνους, όπως είναι σήμερα το επικείμενο ταξίδι, όπως είναι το ασφαλιστικό, όπως είναι το ξεπούλημα των λιμανιών και μια σειρά άλλα πράγματα που ταλανίζουν, αλλά δεν εμφανίζονται πλέον στα δελτία ειδήσεων. Μπλέξατε σαν τον Ηρακλή με τις κουβαρίστρες από δικό σας λάθος ή αν θέλετε, από δική σας σκοπιμότητα, για να δείτε από περιέργεια προφανώς, τι περιέχει αυτή η κασέτα. 
      Επί του θέματος τώρα. Πάτε στην Τουρκία. Είστε ο πρώτος Πρωθυπουργός που το τολμά μετά από μισό αιώνα. Ήθελα να ρωτήσω, αν σ’ αυτό το ταξίδι έχει αποφασιστεί η ατζέντα. Εάν υπάρχει ατζέντα, να μας πείτε τι περιέχει η ατζέντα. Εκτός εάν δεν υπάρχει ατζέντα, οπότε πρέπει να δούμε, τι θέματα πρέπει να τεθούν. Αυτή είναι η πραγματικότητα. Ποια είναι η ατζέντα του ταξιδιού; Να μας πείτε ένα, δύο, τρία, τέσσερα πράγματα. 
      Πηγαίνετε βέβαια σε μία χώρα -και μιλήσατε για την ανάγκη ανάπτυξης και προαγωγής της καλής γειτονίας- η οποία, όμως, διατηρεί εν ισχύ το casus belli, εάν εμείς προσπαθήσουμε να διατηρήσουμε τα νόμιμα δικαιώματά μας, την επέκταση των δώδεκα μιλίων. Αυτή είναι μια πραγματικότητα. 
      Πηγαίνετε στην Τουρκία, η οποία σήμερα κατέχει το 40% χώρας της Ευρωπαϊκής Ένωσης. Πηγαίνετε στην Τουρκία και της λέτε «ναι, περάστε», τη στιγμή που δεν εφαρμόζει τα πρωτόκολλα να ανοίξει τα λιμάνια της και τα αεροδρόμιά της σε μια χώρα μέλος της Ευρωπαϊκής Ένωσης.
      Πηγαίνετε στην Τουρκία, τη στιγμή που δεκαπέντε μέρες πριν ο κ. Ερντογάν ή ο οποιοσδήποτε άλλος κυβερνάει την Τουρκία, σας δημιουργεί μια μίνι κρίση στα Ίμια. Και ερωτώ το εξής: Αν συμβεί το ίδιο, όπως στον κ. Μολυβιάτη, την ώρα που είστε εκεί, έχετε σκεφτεί πώς θα ενεργήσετε και πώς θα αντιδράσετε; 
      Πηγαίνετε στην Τουρκία, της οποίας οι αεροπόροι μέχρι το 1975 δεν ήξεραν το Αιγαίο, σε μια Τουρκία που πλέον οι αεροπόροι της ξέρουν το Αιγαίο καλύτερα από τους δικούς μας. Ρωτήστε, εδώ είναι ο Υφυπουργός Άμυνας, να σας πει πόσες παραβιάσεις είχαμε χθες ή πόσες παραβιάσεις είχαμε σήμερα το πρωί από τις 08.00΄ μέχρι τώρα. 
      Πηγαίνετε, λοιπόν, σε μια Τουρκία που προκαλεί, σε μια Τουρκία η οποία δεν μαζεύεται, σε μια Τουρκία που οι δολοφονίες αποτελούν καθημερινό γεγονός. Μάλιστα, πριν από λίγες ημέρες, δολοφόνησαν έναν καθολικό ιερέα. 
      Πηγαίνετε σε μια Τουρκία, η οποία κάνει ό,τι θέλει στην περιοχή, σε μια Τουρκία που πρέπει να διερωτηθείτε ποια θα είναι η πρακτική της στο Ιράκ -αν θα συνεχιστούν οι χερσαίες παρεμβάσεις- σε μια Τουρκία η οποία αναπτύσσει πυρηνικά δίπλα στο Αιγαίο με ό,τι συμβαίνει, σε μια Τουρκία η οποία προκαλεί καθημερινώς το Πατριαρχείο, ενώ εσείς, η Κυβέρνησή σας, πολύ εύκολα προσφέρετε στους εξτρεμιστές της Άγκυρας, οι οποίοι κατοικούν στην ελληνική επικράτεια –κάποιοι εξ αυτών και όχι βέβαια όλοι οι Μουσουλμάνοι Έλληνες- τα «παπούτσια», ομόλογα. Τι πήρατε, κύριε Πρωθυπουργέ; Πήρατε πίσω τις περιουσίες του Πατριαρχείου και των ιδρυμάτων που συνδέονται με το Πατριαρχείο; Εξασφαλίσατε τουλάχιστον ένα πράσινο φως για το άνοιγμα της κάλπης; Δίνουμε, αλλά δεν παίρνουμε.
      Όλα αυτά, κύριε Πρωθυπουργέ, νομίζω ότι πρέπει να τα δείτε με πάρα πολλή προσοχή. Θα πάτε εκεί και θα σας αναγκάσει εκ του πρωτοκόλλου να καταθέσετε στεφάνι στο μνημείο του Κεμάλ Ατατούρκ. Μα, μόλις προχθές εγώ πίεσα τους Ευρωβουλευτές σας να καταθέσουμε δήλωση στο Ευρωπαϊκό Κοινοβούλιο για την αναγνώριση της γενοκτονίας των Ποντίων. Από τη μια μεριά μιλάμε για τον μεγαλύτερο σφαγέα του προηγούμενου αιώνα και από την άλλη πλευρά εσείς πάτε να καταθέσετε στεφάνι. Είναι σαν να πάει ο Πρόεδρος του Ισραήλ να καταθέσει στεφάνι στον Χίτλερ. Αυτή είναι η ιστορία. Έχουμε εκατομμύρια νεκρούς, μιλάμε για γενοκτονία -και έχουμε αναγνωρίσει εμείς την γενοκτονία εδώ μέσα- αλλά θα σας αναγκάσει το πρωτόκολλο να πάτε να προσφέρετε στεφάνι.
      Και επειδή, κύριε Πρωθυπουργέ, εγώ έχω συνηθίσει κάθε φορά να σας λέω και ένα τραγούδι, θα σας στείλω ένα DVD -αλλά να μην στείλετε τον Ανδριανό να το παραλάβει- για να βλέπετε κατά την πτήση το «Εξπρές του Μεσονυκτίου».
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Εισαγωγικά να πω ότι την ατζέντα που ζητάτε την παρουσίασα στην πρωτολογία μου, και μάλιστα αναλυτικά. Απλώς να κάνω το εξής σχόλιο: Βεβαίως, δεν έχουμε φτάσει στη φάση της πλήρους εξομάλυνσης των σχέσεών μας με την Τουρκία, γιατί, βεβαίως, υπάρχουν θέματα. Αλίμονο! Και αυτά τα θέματα πρέπει να συζητούνται χωρίς εκπτώσεις, χωρίς υποχωρήσεις, με επιβεβαίωση των εθνικών θέσεων και των εθνικών δικαίων, με βάση το διεθνές δίκαιο, τις διεθνείς συμφωνίες και τα κείμενα της Ευρωπαϊκής Ένωσης, αλλά πρέπει να συζητούνται. Διαφορετικά θα μου επιτρέψετε να σας πω, αν όλα ήταν καλά κι όλα λυμένα, τότε η επίσκεψη τι χαρακτήρα θα είχε; Συμβολικό; Εθιμοτυπικό; 
      Οι πολίτες, κυρίες και κύριοι συνάδελφοι, απαιτούν θέσεις ευθύνης, σοβαρότητας και αποφασιστικότητας. Δεν ωφελεί ο λαϊκισμός. Βλάπτει η ανεύθυνη πλειοδοσία σε εθνικά ζητήματα. Εγώ δεν αμφισβήτησα και δεν αμφισβητώ ποτέ τον πατριωτισμό κανενός. Δεν υπάρχουν στο δρόμο μας φοβικά σύνδρομα. Υπάρχει εθνική αυτοπεποίθηση. Υπάρχει σταθερότητα αρχών, θέσεων, επιχειρημάτων. Συνομιλούμε με τους γείτονές μας κοιτώντας μπροστά. Συνομιλούμε χωρίς φοβίες, αλλά με πίστη στις θέσεις μας, χωρίς κινήσεις πρόσκαιρου εντυπωσιασμού, αλλά με σταθερότητα στη στρατηγική μας, χωρίς να παρεκκλίνουμε από τις έννοιες της ειρήνης, της ανάπτυξης, της προόδου, αλλά με πλήρη διασφάλιση των συμφερόντων μας. Όλοι μαζί είμαστε εγγυητές για ένα καλύτερο αύριο. Όλοι μαζί οφείλουμε να επιδεικνύουμε και να αποδεικνύουμε υπεύθυνη στάση, προσήλωση στο στόχο, συνέπεια στις διακηρυγμένες αρχές και τις πολιτικές μας. 
      Επαναλαμβάνω: Εφαρμόζουμε με υπευθυνότητα και διορατικότητα πολιτική οικοδόμησης ενός καλύτερου μέλλοντος.
      Η στάση της Τουρκίας κρίνεται, αξιολογείται και -όταν απαιτείται-αντιμετωπίζεται διπλωματικά και επιχειρησιακά, χωρίς να παρασυρόμαστε σε τεχνητή κλιμάκωση. Γνώμονάς μας είναι το Διεθνές Δίκαιο, οι Διεθνείς Συνθήκες, η ισχύς των επιχειρημάτων μας, η καλά μελετημένη στρατηγική μας. 
      Η θέση μας είναι ξεκάθαρη: επιδιώκουμε με  συνέπεια τον στρατηγικό μας στόχο: τη διασφάλιση των δικαίων και των δικαιωμάτων μας, τη σταθερότητα και την ειρήνη, την οικονομική ανάπτυξη και πρόοδο.
      Σε ό,τι αφορά τα θέματα των μειονοτήτων, ακολουθούμε με αυτοπεποίθηση, συνέχεια και συνέπεια πολιτική ισονομίας και ισοπολιτείας, ακολουθούμε πολιτική-πρότυπο για ολόκληρη την ευρύτερη περιοχή μας. Αυτή είναι η πολιτική μας για όλους τους πολίτες. Αυτή είναι η πολιτική μας για τους Έλληνες πολίτες μουσουλμανικού θρησκεύματος. Και η πολιτική αυτή είναι ελεύθερη επιλογή μας -επιλογή που δεν γίνεται ούτε σε συσχετισμό ούτε σε σύγκριση με τις πολιτικές κανενός άλλου, παρά διαμορφώνεται και εφαρμόζεται με βάση τις αρχές αυτού του τόπου, με βάση τις Διεθνείς Συνθήκες, με βάση τα ανθρώπινα και πολιτικά δικαιώματα. 
      Σε ό,τι αφορά τις πρακτικές της γείτονος σε αντίστοιχα ζητήματα, η ίδια η Τουρκία έχει αναλάβει τα τελευταία χρόνια συγκεκριμένες δεσμεύσεις. Δεσμεύεται, ύστερα από σειρά ευρωπαϊκών αποφάσεων, να εφαρμόσει πολιτικές ισονομίας και ισοπολιτείας, πολιτικές που σέβονται τα ανθρώπινα και πολιτικά δικαιώματα. Θυμίζω ότι η Ευρωπαϊκή Επιτροπή, στην τελευταία Έκθεση Προόδου για την Τουρκία, αλλά και στο έγγραφο για τη Στρατηγική της Διεύρυνσης, επανέρχεται τόσο στα ζητήματα του Οικουμενικού Πατριαρχείου, όσο και στα ζητήματα της ελληνικής μειονότητας στη γειτονική χώρα.
      Σε ό,τι αφορά ειδικότερα την Ίμβρο και την Τένεδο, θέλω να υπενθυμίσω ότι μετά από συστηματικές προσπάθειες της Κυβέρνησής μας υπάρχουν, από το 2004 και μετά, συνεχείς και σαφείς αναφορές στις Εκθέσεις Προόδου της Ευρωπαϊκής Επιτροπής για τη γειτονική χώρα.
      Σήμερα, η επίλυση των προβλημάτων αυτών αποτελεί θεμελιώδες προαπαιτούμενο στην ευρωπαϊκή προοπτική της γείτονος. Σήμερα, δεν μπορεί ούτε να αγνοηθούν ούτε να παρακαμφθούν από την Τουρκία τα ζητήματα αυτά. Και αυτό, θέλω να το τονίσω, ισχύει για πρώτη φορά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, συνεχίζεται η συζήτηση των επικαίρων ερωτήσεων.
      Σειρά έχει η πρώτη με αριθμό 423/30/14.1.2008 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Πρωθυπουργό, σχετικά με το νέο Αεροδρόμιο Ηρακλείου.
      Το περιεχόμενο της επίκαιρης ερώτησης έχει ως ακολούθως:
      «Θέμα: Εμπαίζεται η Κρήτη για το νέο Αεροδρόμιο Ηρακλείου.
      Το σίριαλ με το νέο αεροδρόμιο Ηρακλείου συνεχίζεται εις βάρος της υπευθυνότητας της Κυβέρνησης, των Υπουργών που το χειρίζονται αλλά και της ίδιας της αλήθειας.
      Στις προγραμματικές δηλώσεις είχατε δεσμευτεί και το 2004 και το 2007 ότι θα συνεχιστούν οι προσπάθειες που ξεκίνησαν από την προηγούμενη κυβέρνηση για τη δημιουργία του νέου αεροδρομίου Ηρακλείου στο Καστέλι.
      Αφού πέρασε μια τετραετία χωρίς να πραγματοποιηθεί κανένα ουσιαστικό βήμα, πρόσφατα στη Βουλή ο Υπουργός κ. Χατζηδάκης δήλωσε ότι το Υπουργείο Μεταφορών  έχει ολοκληρώσει αυτά για τα οποία έχει ευθύνη και το θέμα είναι πλέον αρμοδιότητα του Υ.ΠΕ.ΧΩ.Δ.Ε. 
      Ο Υπουργός ΠΕ.ΧΩ.Δ.Ε. μετά από συνάντησή του με τον κ. Αλαβάνο δήλωσε ότι το έργο προχωρεί, ενώ ο Υφυπουργός κ. Καλογιάννης λίγες μέρες μετά απαντά γραπτά μέσω του κοινοβουλευτικού ελέγχου ότι το Υπουργείο Μεταφορών είναι αρμόδιο.
      Επειδή το νέο αεροδρόμιο Ηρακλείου αποτελεί αδήριτη ανάγκη για την οικονομική και κοινωνική αναπτυξιακή της Κρήτης τα επόμενα χρόνια και
      Επειδή ανακύπτει μείζον θέμα με την αλληλομετάθεση των ευθυνών από τους αρμόδιους Υπουργούς.
      Ερωτάσθε κύριε Πρωθυπουργέ
      1. Αν η δέσμευση σας για το νέο αεροδρόμιο συνεχίζει να ισχύει.
      2. Αν προτίθεστε να παρέμβετε ώστε να υπάρξει συνεννόηση ανάμεσα στους Υπουργούς ΠΕ.ΧΩ.Δ.Ε. και Μεταφορών για την προώθηση του έργου.»
       Η επίκαιρη ερώτηση απευθύνεται στον Πρωθυπουργό, αλλά λόγω του ειδικού αντικειμένου θα απαντήσει ο Υπουργός Μεταφορών. 
      Το λόγο έχει ο Υπουργός Μεταφορών και Επικοινωνιών κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, δεν υπάρχει καμμία αμφιβολία ότι το έργο του νέου διεθνούς αεροδρομίου στο Καστέλι της Κρήτης είναι πολύ μεγάλης σημασίας και για την Κρήτη και για την Ελλάδα και για τις μεταφορές μας και για τον τουρισμό.
      Επομένως η Κυβέρνηση είναι αποφασισμένη να προχωρήσει αυτό το έργο, το οποίο –αν θέλετε- είναι και μία πρόκληση προσωπικά για μένα έχοντας ο ίδιος κρητική καταγωγή. 
      Μην ανησυχείτε, λοιπόν, υπάρχει συγκεκριμένος σχεδιασμός και θα ακολουθηθεί. Ήδη έχω απαντήσει σε ερωτήσεις συναδέλφων σας και έχω διευκρινίσει πολλά από τα θέματα που θέτετε κι εσείς στην ερώτησή σας.
       Έχω σημειώσει ότι βρισκόμαστε σε συνεννόηση με τον Υπουργό ΠΕ.ΧΩ.Δ.Ε., τον κ. Σουφλιά, έτσι ώστε με συγκεκριμένα βήματα να προχωρήσουμε από εδώ και πέρα. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Επειδή δημιουργείται η αίσθηση ότι δήθεν έχουμε ξεχάσει το συγκεκριμένο θέμα, θέλω να σας πω ότι μετά την έγκριση από την Υπηρεσία Πολιτικής Αεροπορίας της Μελέτης Αναγνώρισης και Επιλογής Θέσης στις αρχές του 2004, προχωρήσαμε στις 3/6/2005 στην έκδοση από το Υ.ΠΕ.ΧΩ.Δ.Ε. της προκαταρκτικής περιβαλλοντικής εκτίμησης και αξιολόγησης του έργου και τον Μάιο του 2007 έγινε αίτημα από την Υπηρεσία Πολιτικής Αεροπορίας για ανανέωση ισχύος της απόφασης του Υ.ΠΕ.ΧΩ.Δ.Ε., που βρίσκεται στο στάδιο της τελικής αξιολόγησης, όπως αναφέρει και η απάντηση του Υ.ΠΕ.ΧΩ.Δ.Ε., την οποία κι εσείς σημειώνετε.
      Σε σχέση με τη μελέτη περιβαλλοντικών επιπτώσεων έχει προκηρυχθεί δημόσιος διαγωνισμός για την εκπόνηση αυτής της μελέτης και παράλληλα από το Υπουργείο Μεταφορών είχε ανατεθεί σε νομικό γραφείο, επί της Υπουργίας του κ. Λιάπη, εκπόνηση μελέτης για τη σύσταση εταιρείας με αντικείμενο τη μελέτη, χρηματοδότηση, κατασκευή και λειτουργία αυτού του αεροδρομίου. Είμαστε στη φάση των διευκρινίσεων αυτού του προσχεδίου και στη συνέχεια, βεβαίως, θα συνεννοηθούμε και με το Υπουργείο ΠΕ.ΧΩ.Δ.Ε. για το συγκεκριμένο θέμα. 
      Επομένως υπάρχουν βήματα και στους επόμενους μήνες θα δείτε ότι μαζί με τον κ. Σουφλιά, το Υπουργείο του οποίου είναι αρμόδιο για την κατασκευή του αεροδρομίου, θα προχωρήσουμε σε συγκεκριμένες εξαγγελίες. 
      Είναι αλήθεια ότι στην απάντηση που έστειλε το Υ.ΠΕ.ΧΩ.Δ.Ε. εκ παραδρομής γράφτηκε η τελευταία παράγραφος της απάντησης σε σχέση με τις αρμοδιότητες. Αλλά δεν μπορείτε να δημιουργείτε εντυπώσεις την ώρα που υπάρχουν ξεκάθαρες τοποθετήσεις και του Πρωθυπουργού και του κ. Σουφλιά και δικές μου προς την ίδια κατεύθυνση. 
      Δεν ξέρω εάν θέλετε να συνεχίσετε αυτόν το δρόμο της δημιουργίας ψευδών εντυπώσεων, αλλά ξέρετε, κύριε Κεγκέρογλου, ότι «το τέλος στεφανώνει το έργο». Εσείς, λοιπόν, μπορείτε σήμερα να κάνετε εύκολη κριτική, σε μερικούς μήνες όμως εμείς θα χρησιμοποιήσουμε αυτήν την κριτική για να σας πούμε ότι απλώς είχατε μία ακραία αντιπολιτευτική στάση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ο ερωτών Βουλευτής, κ. Κεγκέρογλου, έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, ο Πρωθυπουργός επιλέγει –του δίνει βέβαια ο Κανονισμός το δικαίωμα- να παρίσταται στη Βουλή σε όλες εκείνες τις διαδικασίες που του δίνεται το δικαίωμα να απαγγέλει εκθέσεις ιδεών. Στην Επιτροπή Μορφωτικών Υποθέσεων όμως που έχει κληθεί, αρνείται πεισματικά να έλθει για να απαντήσει στα ερωτήματα των Βουλευτών.
      Κύριε Χατζηδάκη, η επίκαιρη ερώτηση απευθύνθηκε στον κύριο Πρωθυπουργό, διότι πράγματι υπάρχει θέμα αλληλομετάθεσης ευθυνών. Το είπατε εσείς και το εξηγήσατε ως εκ παραδρομής ό,τι γράφτηκε. 
      Το δεύτερο θέμα που υπάρχει είναι το ζήτημα της στασιμότητας. Η στασιμότητα αποδεικνύεται από το ότι από την πρώτη απάντηση που πήρα τον Αύγουστο του 2004 μέχρι και σήμερα αναφέρονται στις απαντήσεις σας ακριβώς τα ίδια πράγματα, ότι δηλαδή έχει υποβληθεί ο φάκελος για την προκαταρκτική περιβαλλοντική εκτίμηση, ότι έχει εγκριθεί και ότι έχετε ζητήσει τελευταία την ανανέωση της έγκρισης. 
      Ταυτόχρονα, αναφέρεται και η ανάθεση της εκπόνησης προκαταρκτικής μελέτης για την εταιρεία που θα ιδρυθεί από τον κ. Λιάπη. Πέραν τούτου ουδέν επί της ουσίας. 
      Έτσι, λοιπόν, έχουμε καθυστέρηση τετράχρονη του έργου, γιατί δεν υπάρχει τίποτε χειροπιαστό και επιπλέον έχουμε και αλληλομετάθεση των ευθυνών. Εάν δεν ισχύει η αλληλομετάθεση των ευθυνών και εάν συνεχίζετε να επιμένετε ότι το Υ.ΠΕ.ΧΩ.Δ.Ε. έχει πλέον το λόγο, τότε γιατί σήμερα δεχθήκατε να αντικαταστήσετε τον Πρωθυπουργό στην ερώτηση την οποία υπέβαλα σε αυτόν και δεν ήλθε ο αρμόδιος, όπως εσείς διατείνεσθε ότι είναι, ο κύριος Υ.ΠΕ.ΧΩ.Δ.Ε.; 
      Ποιος κοροϊδεύει ποιόν; Αφήστε τη «νερόβραστη» φρασεολογία του Στρασβούργου και μιλήστε με λόγια σταράτα, ιδιαίτερα όταν μιλάμε εδώ στην Ελλάδα για ένα τεράστιο αναπτυξιακό έργο για την Κρήτη και να τιμήσετε την κρητική σας καταγωγή. 
      Πρέπει να πείτε ποιος είναι υπεύθυνος επιτέλους, να πείτε ποιοι πολεμούν το έργο ή ποιοι δεν αφήνουν να προχωρήσουν οι διαδικασίες. 
      Θα σας καταθέσω όλες τις ερωτήσεις που έχουν σχέση με το θέμα και τα δημοσιεύματα. Αν νομίζετε ότι όλος ο Τύπος κάνει αντιπολίτευση, τότε το έχετε καταφέρει εσείς. Θα καταθέσω τα δημοσιεύματα που μιλούν για κοροϊδία, τα δημοσιεύματα που λένε με βάση τις εκθέσεις της EUROCONTROL ότι τέλειωσε το Αεροδρόμιο του Ηρακλείου σε σχέση με την εξυπηρέτηση και την τουριστική ανάπτυξη. Θα σας καταθέσω και την τελευταία επιστολή που έστειλε η Νομάρχης Ηρακλείου προς τον Υπουργό ΠΕ.ΧΩ.Δ.Ε. όπου ζητά να γίνει συνάντηση με τους φορείς και με τους Βουλευτές προκειμένου να δούμε, πράγματι, τι συμβαίνει μ’ αυτό το θέμα. Σας την καταθέτω για να είστε κι εσείς σ’ εκείνη τη συνάντηση, για να μην μπορεί να πει ο κ. Σουφλιάς άλλα απ’ αυτά που εσείς σήμερα μας λέτε εδώ. Εγώ θα τα δεχθώ από τη δευτερολογία σας καλόπιστα, αλλά να είστε σ’ εκείνη τη συνάντηση για να ξεκαθαρίσουμε ποιος επιτέλους κοροϊδεύει ποιον.
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Υπουργός έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Κεγκέρογλου, πρώτα απ’ όλα να ξέρετε ότι δεν είστε καθόλου παραπάνω Κρητικός από μένα. Οι Κρητικοί δεν πρέπει να λένε μεγάλες κουβέντες, κύριε συνάδελφε. Πρέπει να στεκόμαστε στην ουσία και η ουσία είναι ότι το έργο θα προχωρήσει και θα το δείτε σε πολύ λίγους μήνες. Σήμερα καταγράφεται και η δική σας τοποθέτηση και η δική μου τοποθέτηση και οι πολίτες στην Κρήτη και σε όλη την Ελλάδα μας βλέπουν και τους δύο και σε λίγους μήνες θα βγάλουν τα συμπεράσματά τους. 
      Δεύτερον, το έργο αυτό, κύριε Κεγκέρογλου, δεν είναι εύκολο. Είναι ένα έργο προϋπολογισμού 1,2 έως 1,4 δισεκατομμυρίων ευρώ και είναι και δύσκολο τεχνικά έργο και γι’ αυτό θα πρέπει να μελετηθεί πάρα πολύ σοβαρά. Δεν είναι ένας μικρός δρόμος που πρέπει να γίνει. Είναι ένα μεγάλο αεροδρόμιο, το δεύτερο μεγαλύτερο της Ελλάδας. Γι’ αυτό συνεννοούμαστε εδώ και μήνες με το Υ.ΠΕ.ΧΩ.Δ.Ε. το οποίο επαναλαμβάνω, όπως έχουν πει ο Πρωθυπουργός, ο κ. Σουφλιάς και εγώ στη Βουλή, είναι αρμόδιο για την κατασκευή. Το Υ.ΠΕ.ΧΩ.Δ.Ε. είναι αρμόδιο για την κατασκευή και είμαστε συναρμόδιοι ως προς τη συνολική εκτέλεση του έργου διότι εμπλέκεται και η Υ.Π.Α.. 
      Είμαστε σε συνεννόηση έτσι ώστε να εκπονηθεί ένα συγκεκριμένο master plan και με βάση το πρότυπο του Αεροδρομίου «Ελευθέριος Βενιζέλος» να προχωρήσουμε στην κατασκευή αυτού του αεροδρομίου παίρνοντας τα καλά και αποφεύγοντας τα όποια κακά υπήρξαν στην κατασκευή του Διεθνούς Αερολιμένα Αθηνών. Έτσι, λοιπόν, θα προχωρήσουμε. Επαναλαμβάνω ότι είμαστε ήδη σε συνεννόηση με τον κ. Σουφλιά. Κατά σύμπτωση, πριν από δύο-τρεις μέρες, είχαμε συνάντηση, μεταξύ άλλων, και γι’ αυτό το θέμα. Θα συνεργαστούμε από κοινού τα δύο συναρμόδια Υπουργεία. 
      Η καλύτερη απάντηση στη σημερινή σας επίκαιρη ερώτηση δεν είναι αυτά που είπα τώρα, αλλά θα είναι σε λίγους μήνες το συγκεκριμένο έργο το οποίο θα επιτελεστεί.
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΒΑΣΙΛΕΙΟΣ ΚΕΓΚΕΡΟΓΛΟΥ: Προχωρήστε και συμπαριστάμεθα. Εμείς ξεκινήσαμε το έργο.
      ΠΡΟΕΔΡΕΥΟΥΣΑ (Βέρα Νικολαΐδου): Θα συζητηθεί τώρα η τέταρτη με αριθμό 439/15-1-2008 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων κατά των ναρκωτικών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Από τα τελευταία γεγονότα σε διάφορες πόλεις της Μακεδονίας και της Θράκης αναδείχθηκε για μία ακόμα φορά η ανεπάρκεια μονάδων απεξάρτησης που θα καλύπτουν τις ανάγκες της χώρας, καθώς και η πρόθεση της Κυβέρνησης «να παρέχει κίνητρα για την ανάπτυξη της κοινωνικής επιχειρηματικότητας στο χώρο των ναρκωτικών», δηλαδή η πρόθεση ιδιωτικοποίησης και στο χώρο της απεξάρτησης. Παράλληλα αναδείχθηκε η ανεπάρκεια πρόληψης καθώς τα κρούσματα αφορούσαν σε ιδιαίτερα μικρές ηλικίες.
      Ερωτάται ο κύριος Υπουργός:
      Τι μέτρα θα πάρει η Κυβέρνηση προκειμένου να θεσμοθετήσει ένα επαρκές δημόσιο, δωρεάν, σύγχρονο δίκτυο απεξάρτησης, θεραπείας και κοινωνικής επανένταξης; Ειδικότερα για τη βόρειο Ελλάδα τι προγραμματισμός υπάρχει;
      Τι μέτρα θα πάρει για ουσιαστική πρόληψη που δεν θα ταυτίζεται μόνο με καμπάνιες ενημέρωσης;».
      Στην επίκαιρη ερώτηση του κ. Πρωτούλη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, φέρνετε στη Βουλή ένα εξαιρετικά επίκαιρο θέμα, το οποίο, όμως, δυστυχώς τραβάει τα φώτα της δημοσιότητας ελάχιστες φορές και με αφορμή θεαματικά γεγονότα. Βλέπετε και η μονοθεματικότητα των ημερών έχει κρύψει πολλά παρόμοια γεγονότα. 
      Θέλω να σας διαβεβαιώσω με αφορμή την ερώτησή σας ότι όλες οι παροχές υπηρεσιών απεξάρτησης, θεραπείας και κοινωνικής επανένταξης χρηστών σε όλη την Ελλάδα είναι δωρεάν και θα συνεχίσουν να είναι δωρεάν. Το ως άνω δίκτυο παροχής δωρεάν υπηρεσιών εφαρμόζεται από τον Ο.ΚΑ.ΝΑ. και θέλω να σας διαβεβαιώσω ότι επίσης είναι πρότυπο για όλη την Ευρώπη. Δεν το θίγεται στην ερώτησή σας, αλλά είναι πραγματικότητα ότι ο αριθμός της λίστας μεθαδόνης έχει αυξηθεί, επειδή υπάρχει τεράστια προσέλευση, επειδή έχει τετραπλασιαστεί και ο αριθμός, δυστυχώς, των συμπολιτών μας που επιζητούν θεραπεία υποκατάστατων.
      Δεν είμαστε ευχαριστημένοι από την κατάσταση η οποία υπάρχει. Είναι ένα δύσκολο θέμα, με το οποίο θέλω να ξέρετε ότι παλεύουμε καθημερινά και θα αυξηθούν τα κέντρα υποκατάστατων στη χώρα. Θέλω να σας διαβεβαιώσω ότι εντός του 2008 για τη Μακεδονία-Θράκη που αναφέρετε θα λειτουργήσουν κέντρα και νέο κέντρο στη Θεσσαλονίκη και στη Ξάνθη, στην Καβάλα και στην Κατερίνη, όπου υπήρχε το Ψυχιατρικό Νοσοκομείο Πέτρας Ολύμπου και έκλεισε. Υπάρχει μια τεχνογνωσία, υπάρχουν ψυχίατροι, υπάρχει εξειδικευμένο προσωπικό και έτσι δημιουργείται ένα νέο κέντρο Ο.ΚΑ.ΝΑ.. Αυτό το Νοσοκομείο κάλυπτε τη Θεσσαλία και τους Νομούς Πιερίας, Κοζάνης και Γρεβενών και θα συνεχίσει να καλύπτει την ίδια γεωγραφική ενότητα. Δημιουργούνται, λοιπόν, κέντρα Ο.ΚΑ.ΝΑ. και σ’ αυτές τις περιοχές. 
      Παράλληλα, τα Κέντρα Πρόληψης τα οποία είναι εβδομήντα δύο σήμερα στη χώρα μας –μας λείπουν δύο νομοί μόνο, όπου θα δημιουργηθούν και νέα Κέντρα Πρόληψης- δεν περιορίζονται μόνο στην ενημέρωση, αλλά και σε δράσεις ολοκληρωμένες και στους έφηβους, στα σχολεία, στην Εκκλησία, στις Ένοπλες Δυνάμεις, παντού, με πολλά ελλείμματα, με πολλές ελλείψεις. Είναι ένας, συνεχής, πόλεμος και όποιος πει ότι τον κέρδισε αυτό τον πόλεμο, θα είναι ο μεγαλύτερος ψεύτης.
      Εμείς αυτό τον πόλεμο τον συνεχίζουμε στο χώρο των ναρκωτικών. Παίρνουμε ό,τι καλύτερη πρακτική υπάρχει σε όλο τον κόσμο και τη μεταφέρουμε και στη χώρα μας. Δουλεύουμε ακόμη και στους δρόμους και ξέρετε πολύ καλά ότι το street work έχει αποδώσει. Και αυτά τα κάνουμε και με έγκυρες κοινωνικές οργανώσεις και με τις ψυχιατρικές μας κλινικές στα μεγάλα ψυχιατρικά νοσοκομεία, αλλά και με όλο τον κόσμο ο οποίος μάχεται κατά των ναρκωτικών. 
      Δεν πρέπει να αδικούμε ούτε τον Ο.ΚΑ.ΝΑ. ούτε το ΚΕ.ΘΕ.Α. ούτε το «18 ΑΝΩ» ούτε όλες αυτές τις δράσεις, οι οποίες είναι στη διάθεσή σας για να τις συζητήσουμε όποτε θέλετε για να δείτε ότι γίνεται μια ουσιαστικά δουλειά και αυτή η δουλειά θα επεκταθεί και μέσα στο 2008 και θα έχει ακόμα καλύτερα αποτελέσματα.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Πρωτούλης.
      ΙΩΑΝΝΗΣ ΠΡΩΤΟΥΛΗΣ: Κύριε Υπουργέ, το επόμενο διάστημα θα κάνουμε μία ουσιαστική προσπάθεια να φέρουμε πιο ολοκληρωμένα το θέμα στη Βουλή, γιατί πραγματικά έχει, όπως είπατε και εσείς, πολύ μεγάλο βάθος. Ωστόσο, δεν μπορούμε να μην παρατηρήσουμε ότι σχεδόν είκοσι πέντε χρόνια τώρα το πρόβλημα των ναρκωτικών αντιμετωπίζεται και συνεχίζει να αντιμετωπίζεται με κεντρικό στόχο τη διαχείριση του προβλήματος, τον περιορισμό της βλάβης, με στόχο να μη φαίνεται το πρόβλημα και όχι στην ουσία να μην υπάρχει. 
      Συνεχίζετε και η σημερινή Κυβέρνηση, όπως και οι προηγούμενες, το ζήτημα της πρόληψης να το καταλαβαίνετε μόνο σαν διαφημιστικές καμπάνιες καλοπληρωμένες, προγράμματα κοντόφθαλμα, χωρίς μια ευρύτερη στρατηγική και βέβαια αφήνοντας απέξω τις ουσιαστικές αιτίες που οδηγούν στα ναρκωτικά. Κατά τη γνώμη μας, το πρόβλημα των ναρκωτικών δεν είναι ιατρικό, δεν είναι νόσος του εγκεφάλου. Έχει πριν και πάνω από όλα κοινωνικές αιτίες και εσείς αφήνετε απέξω όλες αυτές τις κοινωνικές αιτίες. 
      Είναι τυχαίο, ότι τα ναρκωτικά πάνε «χέρι-χέρι» με την ανεργία; Ιδιαίτερα οι περιοχές που αυτή τη στιγμή έχουμε τα κρούσματα, είναι οι περιοχές –πρωταθλήτριες στην ανεργία. Είναι τυχαίο ότι τα ναρκωτικά πάνε «χέρι-χέρι» με τη σχολική διαρροή; Ιδιαίτερα σε αυτές περιοχές όπου είχαμε αυτά τα θανατηφόρα κρούσματα –τους θανάτους νέων παιδιών, για να μη τα λέμε κρούσματα- είναι «χέρι-χέρι» η σχολική διαρροή με αυτήν την κατάσταση.
      Μιλάμε για μια περιοχή όπου έχουν κλείσει πάνω από δύο χιλιάδες επιχειρήσεις τα τελευταία χρόνια, έχουν πεταχτεί στο δρόμο πάνω από σαράντα χιλιάδες εργαζόμενοι και η ανεργία βασιλεύει.
      Απέναντι σε αυτά δεν είναι αλήθεια ότι δεν θεσπίζετε την ιδιωτικοποίηση. Τη θεσπίζετε. Στο προτεινόμενο νέο εθνικό σχέδιο δράσης μιλάτε με σαφήνεια. Προτείνετε σύσταση εθνικής επιτροπής αποτελούμενης από εκπροσώπους της επιστημονικής και επιχειρηματικής κοινότητας. Και παρακάτω, μιλάτε για παροχή κινήτρων για την ανάπτυξη της κοινωνικής επιχειρηματικότητας στο χώρο των ναρκωτικών.
      Δηλαδή, τι θα γίνει; Θα αρχίσουμε και τις μπίζνες στην απεξάρτηση; Θα αρχίσουν ορισμένοι επιτήδειοι να πλουτίζουν πάνω στον ανθρώπινο πόνο των χρηστών και των οικογενειών τους;
      Τέλος, θα θέλαμε να απαντήσετε με σαφήνεια τι θα κάνετε σε σχέση με αυτό που σήμερα απαιτείται. Και αυτό που απαιτείται είναι η δημιουργία ενός πανελλαδικού, δημόσιου φορέα πρόληψης, απεξάρτησης, κοινωνικής επανένταξης, ενταγμένου στο Υπουργείο Υγείας, πλήρως επανδρωμένου με κατάλληλο εκπαιδευτικό προσωπικό.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρωτούλη, ας τολμήσουμε στο χώρο των ναρκωτικών να βάλουμε όλοι το δάκτυλό μας επί τον τύπον των ήλων. Γιατί ξέρετε πολύ καλά ότι σε κάθε «όχι» στα ναρκωτικά, που φωνάζει ο επιστημονικός κόσμος, ο πολιτικός κόσμος, υπάρχουν εκατοντάδες «ναι» με έμμεσο, κυρίως, τρόπο.
      Ξέρετε πολύ καλά ότι πρωτοσέλιδα ολόκληρα υπάρχουν με πρότυπα στους νέους, σαν και αυτό τον νέο στην Πτολεμαϊδα, ο οποίος οδηγήθηκε ουσιαστικά στο θάνατο. Ο νέος βλέπει πρότυπα, μοντέλα ή οποιονδήποτε άλλο, τα οποία έρχονται από διάφορους χώρους, που εξακολουθούν να είναι πρότυπα, και είναι εθισμένοι στα ναρκωτικά. Και με έμμεσο τρόπο ουσιαστικά διαφημίζονται τα ναρκωτικά.
      Και εδώ οι ευθύνες είναι συλλογικές, όλων μας ουσιαστικά. Τι πρότυπα δίνουμε στους νέους; Πώς καλλιεργούνται αυτά τα πρότυπα; Πώς τα Μέσα όλα, και η τηλεόραση και ο κινηματογράφος και η τέχνη, προβάλλουν αυτά τα πρότυπα; Και αυτούς, όλους οι οποίοι είναι εθισμένοι στα ναρκωτικά, τους προβάλλουν. Και μετά τις καταδίκες τους και μετά τη δημοσιοποίησή τους συνεχίζουν να είναι πρωτοσέλιδα.
      Έτσι, δεν φτάνουν τα δικά μας «όχι». Χρειάζονται και τα «όχι» της κοινωνίας. Μεγάλα «όχι». Εμείς κάνουμε τη δουλειά μας και θα συνεχίσουμε να κάνουμε τη δουλειά μας παρά πολύ σωστά. Θα διασφαλίσουμε και διασφαλίζουμε τη δωρεάν απεξάρτηση, τη δωρεάν μεθαδόνη, δωρεάν υποκατάστατα. Θα αυξάνουμε τα κέντρα πρόληψης, θα αυξάνουμε τα κέντρα υποκατάστατων. Σας είπα ότι δημιουργούμε τρία νέα κέντρα στη βόρεια Ελλάδα.
      Γνωρίζουμε το πρόβλημα. Αλλά εδώ χρειάζεται μια μεγάλη κοινωνική συμμαχία όλων και της πολιτικής και του καλλιτεχνικού κόσμου, όλων των αστείρευτων δυνάμεων της κοινωνίας, ώστε τα νέα παιδιά μας να ξέρουν πού βρίσκονται σήμερα, τι πρότυπα τους δίνουμε ουσιαστικά. Εκεί είναι το πρόβλημα.
      Θέλω να σας πω με την ευκαιρία αυτή ότι εδώ στην Αττική μόνο η μονάδα απεξάρτησης «18 Άνω» λειτουργεί συνολικά σε είκοσι έξι δομές. Εμείς δημιουργήσαμε δεκαοκτώ προγράμματα απεξάρτησης τον τελευταίο χρόνο μόνο, μέσα από το ειδικευμένο κέντρο κοινωνικής και επαγγελματικής ένταξης, που εδρεύει εδώ στην Αθήνα και έχει και παράρτημα στη Θεσσαλονίκη.
      Όλα αυτά πώς γίνονται; Είναι μέσα από τον ιδιωτικό τομέα; Όλος αυτός ο στόλος, τον οποίο έχουμε στη χώρα με τον Ο.ΚΑ.ΝΑ., μαζί με τα κέντρα πρόληψης, με το Ε.Κ.Ε., όλες αυτές τις μονάδες όπως το «18 Άνω», το ΚΕ.ΘΕ.Α., όλα αυτά είναι ιδιωτικοί φορείς; Κοιτάξτε και στον προϋπολογισμό μας, τι δίνουμε.
      Επαναλαμβάνω όμως ότι δεν φτάνουν όλα αυτά. Δεν φτάνουν γιατί στους νέους δυστυχώς δεν φτάνουν αυτά, στο νέο άνθρωπο των δεκατεσσάρων, δεκαπέντε και δεκαέξι ετών. Αυτός ο άνθρωπος κάθεται δέκα-είκοσι ώρες μπροστά στην τηλεόραση. Οι έρευνες αυτό μας δείχνουν. Δυστυχώς, από αλλού επηρεάζονται. Άλλοι δημιουργούν επικίνδυνα μυαλά καθημερινά.
      Εμείς, όσο μας το επιτρέπουν η πολιτική και οι πολιτικοί, θα επιμένουμε να δίνουμε τη μάχη μας. Σας επαναλαμβάνω ότι είναι ένας πόλεμος κατά των ναρκωτικών, τον οποίο συνεχίζουμε. Ξέρουμε πού βρισκόμαστε, ξέρουμε πού πηγαίνουμε, ξέρουμε τι όπλα έχουμε.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, πρέπει να ολοκληρώσετε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα ένας μαθητές και μαθήτριες και τρεις συνοδοί καθηγητές από το 51ο Γυμνάσιο Αθήνας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, επανερχόμαστε στις επίκαιρες ερωτήσεις πρώτου κύκλου και η δεύτερη με αριθμό 438/15.1.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δήμου Κουμπούρη προς τον Υπουργό Μεταφορών και Επικοινωνιών, σχετικά με την επέκταση των αστικών συγκοινωνιών σε όλη την Αττική κ.λπ. διαγράφεται λόγω κωλύματος του Υπουργού.
      Επίκαιρες ερωτήσεις δευτέρου κύκλου:
      Εισερχόμαστε στη συζήτηση της πρώτης με αριθμό 426/15.1.2008 επίκαιρης ερώτησης του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς την Υπουργό Εξωτερικών, σχετικά με τις περιουσίες των ομογενών μας στην Τουρκία κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Το θέμα της περιουσίας της ελληνικής ομογένειας στη γείτονα Τουρκία βρίσκεται και πάλι στην επικαιρότητα με αφορμή τη συνεχιζόμενη δίκη για διεκδίκηση από Τούρκους ιδιώτες περιουσιακών στοιχείων Ελλήνων.
      Σύμφωνα με πρόσφατα δημοσιεύματα στον ημερήσιο Τύπο, Εθνικά Φιλανθρωπικά Ιδρύματα της Ομογένειας στην Κωνσταντινούπολη, συμπεριλαμβανομένου και του Νοσοκομείου Μπαλουκλί, βρίσκονται σε κίνδυνο, αφού πλησιάζει το τέλος της δίκης, με την οποία ιδιώτες Τούρκοι διεκδικούν την κυριότητά τους. 
      Επειδή μια αρνητική για τα ελληνικά συμφέροντα έκβαση της δίκης θα σημάνει οριστική απώλεια ελληνικών περιουσιακών στοιχείων και ταυτόχρονα πληθυσμιακή και οικονομική συρρίκνωση της ομογένειας, ερωτάται η Υπουργός Εξωτερικών:
      1. Σε τι ενέργειες προτίθεται να προβεί, ώστε να παραμείνουν ιστορικά ακίνητα στην ιδιοκτησία των Ελλήνων ιδιωτών και των Φιλανθρωπικών Ιδρυμάτων της Ομογένειας στην Κωνσταντινούπολη;».
      Στην επίκαιρη ερώτηση του κ. Σγουρίδη θα απαντήσει ο Υφυπουργός Εξωτερικών κ. Θεόδωρος Κασσίμης.
      Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ευχαριστώ, κυρία Πρόεδρε.
      Ο κύριος συνάδελφος γνωρίζει πάρα πολύ καλά το καθεστώς των ιδιοκτησιών των μειονοτικών ιδρυμάτων. Άλλωστε, με συνέπεια ασχολείται χρόνια τώρα με την προστασία των μειονοτικών δικαιωμάτων των ελληνικών κοινοτήτων και γνωρίζει ότι στα τέλη της Οθωμανικής Αυτοκρατορίας, αλλά και στις αρχές της Τουρκικής Δημοκρατίας δεν ανεγνωρίζοντο τα μειονοτικά ιδρύματα, με αποτέλεσμα οι περιουσίες τους να έχουν εγγραφεί είτε σε φυσικά υπάρχοντα πρόσωπα είτε σε πλασματικά φυσικά πρόσωπα. 
      Έγινε μία καταγραφή αυτών των περιουσιών το 1913 για πρώτη φορά και στη συνέχεια, το 1936, μία δήλωση αυτών των περιουσιών, αλλά παρέμεινε ένα θολό καθεστώς, με αποτέλεσμα πολλοί Τούρκοι υπήκοοι να βρουν την ευκαιρία να κάνουν διεκδικήσεις ιδιοκτησίας. Έχουμε και στο παρελθόν τέτοιες περιπτώσεις και έχουμε τώρα την περίπτωση των πενήντα τριών ακινήτων που έχει το Ίδρυμα Μπαλουκλί, όπου ιδιώτες έχουν προσφύγει εναντίον του Ιδρύματος για την οικειοποίηση των περιουσιακών στοιχείων. 
      Είναι μία δικαστική διαδικασία, την οποία παρακολουθούμε. Όλες οι Ελληνικές κυβερνήσεις στηρίζουν τόσο τα μέλη της μειονότητας όσο και τα ιδρύματα. Δίνουν τεχνική βοήθεια για τη στήριξη των διεκδικήσεων στα τουρκικά δικαστήρια. Δεν ξέρουμε τι θα γίνει με την απόφαση του δικαστηρίου, αλλά θέλω να σας πω ότι, όταν ολοκληρωθούν τα ένδικα μέσα στην Τουρκία, υπάρχει η δυνατότητα της προσφυγής στο Ευρωπαϊκό Δικαστήριο Ανθρωπίνων Δικαιωμάτων, απ’ όπου έχουμε πολύ καλά προηγούμενα. Είναι το θέμα του Σιδιριδίου Μεγάρου, της Μεγάλης του Γένους Σχολή στο παρελθόν και του Ορφανοτροφείου της Πριγκήπου, για το οποίο μόλις πριν από μερικούς μήνες βγήκε απόφαση του Ευρωπαϊκού Δικαστηρίου, η οποία επιβάλλει στην τουρκική πλευρά είτε να επιστρέψει το ακίνητο είτε να αποζημιώσει.
      Είναι ένα θέμα, το οποίο εν μέρει, αν θέλετε, θα μπει σε καλό δρόμο, εάν τελικά προχωρήσει η ψήφιση του νόμου για τα Βακούφια στην Τουρκική Εθνοσυνέλευση, στην οποία, όπως γνωρίζετε, πέντε φορές έχει πάει και έχει έρθει. Είχε αρνηθεί ο πρώην Πρόεδρος της Τουρκικής Δημοκρατίας, ο κ. Σεζάρ, να την υπογράψει και τώρα έχει σταλεί πάλι από την αρμοδία επιτροπή στην ολομέλεια της Εθνοσυνέλευσης και ελπίζουμε εκεί να ψηφιστεί και να ψηφιστεί ως έχει. Φυσικά, δεν είναι η απόλυτη λύση, αλλά θα αποτελέσει ένα πολύ μεγάλο βήμα για την προστασία των ιδιοκτησιών των μειονοτικών Ιδρυμάτων εις την Τουρκία.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε.
      Εν μέσω «Ζαχοπουλιάδας» κατέθεσα αυτήν την επίκαιρη ερώτηση με πλήρη συναίσθηση ευθύνης αυτού του μεγάλου εθνικού ζητήματος.
      Δυστυχώς, παρά τη λεπτή και με σεβασμό απάντηση στην επίκαιρη ερώτηση που δώσατε, κύριε Υφυπουργέ, λύση στην ουσία δεν δίνουμε.
      Και επειδή κάνατε μια ιστορική αναδρομή, θέλω να προσθέσω σε αυτήν κάποια πράγματα και εγώ, λέγοντάς σας ότι από το 1923 και μετά, το βαθύ Τουρκικό κράτος αφαίρεσε τα 9/10 των ελληνικών Βακουφίων. Τα 9/10 της περιουσίας των Ελλήνων πήγαν σε τουρκικά χέρια και στην Ίμβρο και στην Τένεδο και στην Κωνσταντινούπολη. Να φανταστείτε ότι στην Ίμβρο, ακόμη και οι εκκλησίες περιήλθαν, ως ακίνητα, στο τουρκικό δημόσιο. Και οι εκκλησίες. Ακόμη και τα νεκροταφεία βρίσκονται, υπό τον έλεγχο των δημάρχων και όχι ως Βακούφια. Έμεινε ένας σκληρός πυρήνας από χίλια περίπου ακίνητα, εκ των οποίων τα τετρακόσια αναγνωρίζουν τίτλους, τα υπόλοιπα εξακόσια το βαθύ Τουρκικό κράτος τα ψάχνει. 
      Ακούστε, κύριοι συνάδελφοι, η μέθοδος είναι απλή. Υπάρχει η Γενική Διεύθυνση Βακουφίων που έχει υπό το στενό έλεγχο όλα αυτά τα ακίνητα και αν κάποιο ερημωθεί αυτομάτως το κατάσχει. Αν κάποιο χάσει τη χρήση του, αυτομάτως το κατάσχει, όπως το Ορφανοτροφείο της Πριγκίπου που ευτυχώς η προσφυγή στο Ευρωπαϊκό Δικαστήριο μας δικαίωσε εν μέρει, δεν είναι βέβαιο ότι θα επανέλθουν. Άρα σαφώς πρέπει να αλλάξει ο νόμος στην Τουρκία για τα Βακούφια. 
      Επίσης, η Γενική Διεύθυνση Βακουφίων, τι κάνει; Είτε τα δίνει σε ιδιώτες, οπότε μέσα από την ιδιωτική διαφορά πάμε στην αστική διεκδίκηση και τρέχα γύρευε στα τουρκικά δικαστήρια, είτε  βάζει ιδιώτες να τα διεκδικούν, όπως αυτά τα πενήντα τρία ακίνητα του Φιλανθρωπικού Ιδρύματος Μπαλουκλί. Μέσα σ’ αυτά εκτός από οικόπεδα, αγροτεμάχια και οτιδήποτε άλλο, υπάρχει και το αγίασμα στο Σισλί Καπί του Μπαλουκλί και επίσης υπάρχει και το αγίασμα στο Εντίρ Καπί στο Κιλισέ Σοκάκι, δηλαδή, σημαντικά για εμάς ακίνητα στην περιοχή εκείνη. 
      Η λύση για μένα είναι μια, κύριε Υπουργέ. Ή τίθεται απευθείας σε υψηλό επίπεδο το ζήτημα της Βακουφικής Ελληνικής περιουσίας από τον Πρωθυπουργό στον κ. Ερντογάν -τώρα στην επίσκεψη- ή μονομερώς προσφεύγουμε στην Ευρωπαϊκή Επιτροπή, καταγγέλλοντας την Τουρκία, ώστε να υπάρξει εμπόδιο στη δική της μετέπειτα εξέλιξη στην Ευρώπη.
      Εγώ πιστεύω ότι και τα δυο πρέπει να γίνουν. Το προτείνω, έστω και αν αυτό δημιουργήσει, αν θέλετε, κάποιες τριβές και ποτέ -το διευκρινίζω σ’ αυτήν εδώ την Αίθουσα και ευχαριστώ, κυρία Πρόεδρε, για το χρόνο που μου δίνετε, γιατί το θέμα είναι σοβαρό και μεγάλο- δεν το βάζω να τεθεί στη βάση της αμοιβαιότητας. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, όμως, πλέον.
      ΠΑΝΑΓΙΩΤΗΣ ΣΓΟΥΡΙΔΗΣ: Οι Μουσουλμάνοι Έλληνες πολίτες δεν ευθύνονται σε τίποτα για τα τερτίπια του βαθέως τουρκικού κράτους.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κύριε Κασσίμη, έχετε το λόγο, για να δευτερολογήσετε.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ευχαριστώ, κυρία Πρόεδρε.
      Πιστεύετε, κύριε συνάδελφε, ότι υπήρξε καμμία ελληνική κυβέρνηση μέχρι σήμερα, η οποία δεν έθετε σε κάθε ευκαιρία το θέμα των Βακουφίων, τόσο διμερώς προς την Τουρκία, όσο και στην Ευρωπαϊκή Ένωση; Τουλάχιστον η σημερινή Κυβέρνηση, επανειλημμένως, το θέτει, τόσο σε διμερείς συναντήσεις, όσο και στην Ευρωπαϊκή Ένωση. Αλλά αυτό είναι μια απλή πολιτική, την οποία την ασκούμε και εμείς όπως όλες οι ελληνικές κυβερνήσεις. Δεν είναι αυτό η λύση. Η λύση είναι να ψηφιστεί ο νόμος, περί Βακουφίων, ο οποίος πήγε πάλι από την επιτροπή στην Εθνοσυνέλευση, με όλες τις παρατηρήσεις που είχαν γίνει από την Ευρωπαϊκή Ένωση, με παρεμβάσεις της Ελλάδας  για το θέμα αυτό και αν θέλετε λύνει πάρα πολλά προβλήματα, εφόσον ψηφιστεί τις επόμενες μέρες, διότι έχουμε μια ελπίδα ότι μπορεί να ψηφιστεί και στο επόμενο δεκαήμερο. 
      Αυτός ο νόμος εξαφανίζει όλα τα τεχνάσματα του τουρκικού κράτους. Δηλαδή εάν για κάποια παρατυπία δεν ανανεωθούν τα συμβούλια, τότε τι γινόταν; Έπαυαν να υπάρχουν. Άρα, αμέσως είχαμε κατάληψη των περιουσιών. Τώρα απλώς μπαίνει πρόστιμο 500 λιρών. Εάν κάποιο ακίνητο δεν μπορεί να χρησιμοποιηθεί για τους σκοπούς του Ιδρύματος και παλιά κατελαμβάνετο, σήμερα αυτό, εφ’  όσον ψηφισθεί ο νέος νόμος, έχει δικαίωμα το Ίδρυμα να το ενοικιάσει ή να το εκμεταλλευτεί διαφορετικά. Ο νέος βακουφικός νόμος, εφ’ όσον ψηφισθεί, –το επαναλαμβάνω διότι πέντε φορές μέχρι σήμερα πήγε στην Ολομέλεια και απεσύρθη και μια πήγε στον Πρόεδρο της Δημοκρατίας και δεν υπεγράφη και απεστάλη πίσω- θα αποτελέσει μια πολύ υγιή βάση για να μπορέσουμε να διεκδικήσουμε αυτά τα οποία παρέμειναν δυστυχώς και να τα διατηρήσουμε κάτω από την ιδιοκτησία των Ελληνικών μειονοτικών ιδρυμάτων. 
      Θα το δούμε αυτό στις επόμενες ημέρες.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Θα συζητηθεί η τέταρτη με αριθμό 424/15.1.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Επικρατείας, σχετικά με τη διανομή βιβλίου για την Ελλάδα στο Ευρωπαϊκό Κοινοβούλιο κ.λπ.. 
      Η επίκαιρη ερώτηση του κ. Αϊβαλιώτη έχει ως εξής:
      «Στο Ευρωπαϊκό Κοινοβούλιο μοιράστηκε το αγγλόγλωσσο βιβλίο “About Greece” (με σημείωμα του κ. Ρουσόπουλου) το οποίο εκδόθηκε με ευθύνη των Γενικών Γραμματειών Επικοινωνίας και Πληροφόρησης. Το βιβλίο αυτό –μεταξύ άλλων ανακριβειών και παραλείψεων- αγνοεί επιδεικτικά το αντιναζιστικό αγώνα της Ελλάδας στα οχυρά της ελληνοβουλγαρικής μεθορίου, διαστρέφει με τρόπο προκλητικό τον αντιφασιστικό αγώνα και τη νίκη του 1940-1941 στη Βόρειο Ήπειρο, υιοθετεί την τουρκική ορολογία περί «Δυτικής Θράκης» κ.ο.κ..
      Ερωτάται ο κύριος Υπουργός:
      Για ποιο λόγο εξεδόθη και μοιράστηκε σε διαπρεπείς ξένους πολιτικούς και διαμορφωτές γνώμης ένα τόσο καταφανώς ανεπαρκές βιβλίο για την Ελλάδα το οποίο διαστρέφει τη διεθνή εικόνα της χώρας;»
      Στην επίκαιρη ερώτηση του κ. Αϊβαλιώτη θα απαντήσει ο κ. Ρουσόπουλος.
      Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε.
      Η έκδοση με τίτλο “About Greece” έχει ως στόχο να παρουσιάσει στους διαμορφωτές της κοινής γνώμης του εξωτερικού, τη σύγχρονη Ελλάδα και τις προοπτικές της περαιτέρω ανάπτυξής της. Με άλλα λόγια αποτελεί πηγή πληροφόρησης για την Ελλάδα του σήμερα και του αύριο. Σε καμμία περίπτωση δεν αποτελεί –και το τονίζω αυτό- εγχειρίδιο Ελληνικής ιστορίας και άρα, δεν στοχεύει στην πλήρη καταγραφή του συνόλου της Ελληνικής ιστορίας, του συνόλου του ελληνικού πολιτισμού. Πρόκειται για μια έκδοση στην οποία η χώρα μας παρουσιάζεται με τρόπο συνοπτικό. Αν ανατρέξει κάποιος άλλωστε σε αντίστοιχα εγχειρήματα άλλων χωρών, θα διαπιστώσει ότι τα κεφάλαια που αφορούν στην εθνική τους ιστορία, αντιμετωπίζονται με πολύ πιο συνοπτικό τρόπο.
      Σε αυτή τη δίτομη έκδοση, το μέγεθος το βλέπετε, αφιερώνονται μόλις είκοσι πέντε σελίδες –αρκετά, λοιπόν, συνοπτική η αναφορά, μικρού σχήματος- για την ιστορία από την Τουρκοκρατία και επέκεινα. Δηλαδή για τον Ελληνικό Διαφωτισμό, την Ελληνική Επανάσταση του ’21 και όλες τις ιστορικές πράξεις των Ελλήνων, έως τις ημέρες μας. 
      Η επιλογή έγινε από επιστήμονες και καθηγητές της χώρας με κύρος τόσο στην Ελλάδα όσο και στη διεθνή κοινότητα. Στο πλαίσιο αυτό δεν θα μπορούσα και δεν θα ήταν δόκιμο πιστεύω να κάνω κρίση των ιστορικών αναφορών. Θα ήθελα μόνο να σταθώ στη χρήση του όρου «Δυτική Θράκη» για την οποία κάνατε μνεία στην ερώτησή σας. Σας παραπέμπω, λοιπόν, στη Συνθήκη της Λοζάνης, Τμήμα 6ο, άρθρο 2 όπου υιοθετείται η διατύπωση «Δυτική Θράκη».
      Κυρίες και κύριοι συνάδελφοι, η παρούσα έκδοση αποτελείται από δυο τόμους το “About Greece” και “About Brad Greece”, είναι η συνέχεια της επίσημης έκδοσης της χώρας για τους Ολυμπιακούς Αγώνες του 2004. 
      Στον πρώτο τόμο παρουσιάζεται συνοπτικά η χώρα και η ιστορία της, παρουσιάζεται το πολιτικό, το εκπαιδευτικό σύστημα, η τεχνολογία, η έρευνα, η εξωτερική πολιτική, οι διεθνείς σχέσεις της χώρας. 
      Στο δεύτερο τόμο η θεματολογία επικεντρώνεται στα στοιχεία που χαρακτηρίζουν τη χώρα μας. 
      Ενδεικτικά αναφέρω ότι στους δυο τόμους αναπτύσσονται ζητήματα εθνικής και εξωτερικής πολιτικής και σχεδιασμού, όπως ο τουρισμός, οι εξαγωγές, η ναυτιλία, οι πολιτικές των μεταρρυθμίσεων, η νέα οικονομική πολιτική, η Ελλάδα ως ενεργειακός και μεταφορικός κόμβος. 
      Τέλος, αξίζει να σημειωθεί ότι οι εν λόγω εκδόσεις έχουν αποσπάσει ιδιαίτερα θετικά σχόλια με χαρακτηριστικό παράδειγμα τη βιβλιοκριτική που δημοσιεύτηκε στην “Agence Europe”, η οποία θεωρείται διεθνώς έγκυρη πηγή πληροφόρησης για τα ευρωπαϊκά όργανα και την ευρωπαϊκή οικονομική  και πολιτική ολοκλήρωση για περισσότερο από πενήντα χρόνια.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε. 
      Είχα την τιμή να συνεργάζομαι επί σειρά ετών με το Γιάννη Μαρίνο, το μεγάλο δάσκαλο της ελληνικής δημοσιογραφίας, όταν ήταν Ευρωβουλευτής του κόμματός σας.
      Όταν λοιπόν ήταν Ευρωβουλευτής, στο γραφείο του είχε έρθει αυτό το βιβλίο, κύριε Υπουργέ, το οποίο επιγράφεται πάλι «About Greece». Είχε εκδοθεί από την κυβέρνηση του ΠΑ.ΣΟ.Κ.. Και αυτό το βιβλίο τότε το είχαμε καταγγείλει, διότι διέστρεφε τον αντιφασιστικό αγώνα στη Βόρεια Ήπειρο, το ίδιο έκανε και για τον αντιναζιστικό αγώνα στην ελληνοβουλγαρική μεθόριο και ήταν γενικώς γεμάτο ανακρίβειες σχετικά με την παρουσία του ελληνικού πολιτισμού διεθνώς. 
      ‘Όταν γίνατε κυβέρνηση περιμέναμε ότι κάτι θα άλλαζε. Στείλατε αυτό το βιβλίο το οποίο επίσης ονομάζεται «About Greece». Είναι ακριβώς το ίδιο βιβλίο. Και για αναφερθώ σε λεπτομέρειες -επειδή έτσι πρέπει, πρέπει να αναφερόμαστε σε στοιχεία- αυτό το βιβλίο είναι μια συνοπτική παρουσίαση πράγματι της σύγχρονης Ελλάδος, όπως κάνουν όλες οι χώρες. Αλλά οι υπόλοιπες χώρες δεν δίνουν διαστρεβλωμένη εικόνα της διεθνούς τους παρουσίας και ιστορίας τους.
      Διαβάζω λοιπόν: «Η περιοχή της Σμύρνης, μερικώς κατοικείτο από Έλληνες και ήταν ελληνικό προτεκτοράτο, σελίδα 31. Ο ελληνικός στρατός κατείχε το μεγαλύτερο τμήμα της νοτίου Αλβανίας», όχι της Βορείου Ηπείρου, αλλά της Αλβανίας, σελίδα 35. 
      Ακούστε τώρα πώς περιγράφεται ο αντιναζιστικός αγώνας. «Ο ελληνικός στρατός δεν μπορούσε να νικήσει τους Γερμανούς που ήταν ανώτεροι». ‘Οσο για την παραπομπή σας στη Συνθήκη της Λοζάνης για τη δυτική Θράκη, εγώ σας παραπέμπω στην ιστοσελίδα του τουρκικού υπουργείου εξωτερικών που παρουσιάζει τη δυτική Θράκη ως ανεξάρτητο κράτος με δική του σημαία, κάτι που έχει καταγγελθεί στο Ευρωπαϊκό Κοινοβούλιο και υπάρχει και καταδικαστική τοποθέτηση της Κομισιόν γι’ αυτήν την αναφορά, όσον αφορά τη δυτική Θράκη.
      Στο ίδιο βιβλίο, το οποίο εσείς εκδώσατε –κυκλοφορεί με σημείωμά σας- περιέργως έχει εξαφανιστεί, έχει αναληφθεί στους ουρανούς η αναφορά στο Λαϊκό Ορθόδοξο Συναγερμό και στο Γιώργο Καρατζαφέρη. Αναφέρονται τα αποτελέσματα όλων των εκλογών, μετά τη χούντα. Στις εκλογές του 2004, ενώ αναφέρεται μέχρι και το σεβαστό κόμμα του ΔΗ.Κ.ΚΙ., το οποίο πήρε 1,8% περιέργως ο Λαϊκός Ορθόδοξος Συναγερμός απουσιάζει και περιλαμβάνεται στους λοιπούς με 3,10%. 
      Δεν θα αναφερθώ στις ανεπάρκειες, στα λάθη τα οποία υπάρχουν μέσα. Απλώς απορώ. Ο ελληνικός πολιτισμός είναι, ξέρω εγώ, ο Τζώρτζ Μάϊκλ και ο κ. Λιβανελί, ο Τούρκος συνθέτης; Διότι εδώ πέρα στις αναφορές στον ελληνικό πολιτισμό δεν υπάρχει καμμιά φωτογραφία της Μαρίας Κάλλας, καμμιά φωτογραφία του Δημήτρη Μητρόπουλου. Δεν είναι κορυφαίες μορφές του πολιτισμού μας; Είναι τόσο, δηλαδή, αμελητέες και δεν χωράνε σ’ αυτό το βιβλίο; Στο Σταύρο Ξαρχάκο υπάρχει έτσι και αλλιώς μικρή αναφορά, παρ’ ότι ήταν επίσης Βουλευτής του κόμματός σας. 
      Εννοώ, κύριε Υπουργέ, ότι αυτό το βιβλίο πήγε σε Ευρωβουλευτές και διαμορφωτές γνώμης, σε ξένους δημοσιογράφους συναδέλφους σας, σε διπλωμάτες, σε στελέχη της Ευρωπαϊκής Ένωσης, σε τεχνοκράτες. 
      Αυτή την εικόνα δίνετε για την Ελλάδα. Δίνετε την εικόνα μιας χώρας η οποία είχε μια περιορισμένη συμμετοχή στον αντιφασιστικό και αντιναζιστικό αγώνα, δίνετε την εικόνα μιας χώρας η οποία δεν είχε διεκδικήσεις στη Μικρά Ασία, όταν ο αείμνηστος Ελευθέριος Βενιζέλος υπέγραψε τις συνθήκες και βρεθήκαμε εκεί, δίνετε την εικόνα μιας χώρας με μίζερο πολιτισμό, με μικρή διεθνή παρουσία. 
      Θέλω να μου πείτε τι σας οδήγησε στο να μοιραστεί ένα τέτοιο βιβλίο με τόσο μεγάλες ανεπάρκειες. 
      Ευχαριστώ για την ανοχή σας, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Επικρατείας κ. Ρουσόπουλος.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν θα συμφωνήσω βεβαίως σε καμμία περίπτωση με τους χαρακτηρισμούς οι οποίοι ακούστηκαν από τον κύριο συνάδελφο. Θα σημειώσω και πάλι ότι η ιστορία είναι συνοπτική, θα σημειώσω και πάλι ότι η αναφορά που γίνεται στον αγώνα του ’40-’41 είναι επαρκής για να δείξει τον ηρωισμό των Ελλήνων. Είναι σαφές και δεν είναι θέμα ούτε δικό μου ούτε δικό σας να αναφέρουμε σήμερα εδώ στη συνεδρίαση της Βουλής ότι η ανωτερότητα της γερμανικής στρατιωτικής μηχανής είχε αναδειχθεί την εποχή εκείνη. Η ανωτερότητα των Ελλήνων στη σπουδαία εκείνη μάχη που δόθηκε κατά την περίοδο ’40-’41, αναδείχθηκε επίσης από μεγάλους ηγέτες διεθνούς εμβέλειας και καταγράφεται βεβαίως και στο βιβλίο. 
      Σε ό,τι αφορά τον πολιτισμό. Ο πολιτισμός είναι το όπλο μας, είναι η δύναμή μας. Οι αναφορές στον πολιτισμό σε ένα βιβλίο, όπως αυτό, γίνονται σε σημεία όπου οι καθηγητές κρίνουν σκόπιμο ότι θα πρέπει να γίνει. Υπάρχουν σίγουρα και πολλά άλλα σημεία τα οποία θα μπορούσαμε να συζητήσουμε και να βρούμε και να περιληφθούν σ’ αυτό το βιβλίο. Είναι όμως σημαντικό ότι αυτό είναι ένα εγχειρίδιο το οποίο χρησιμοποιείται στο διεθνή χώρο για μια συνοπτική  παρουσίαση, όπως σας είπα προηγουμένως, της Ελλάδας. 
      Έκανα ειδική μνεία στη Συνθήκη της Λοζάνης και στην παρατήρηση που γράφετε στην ερώτησή σας, η οποία είναι ανακριβής. 
      Θα τελειώσω λέγοντας μόνο τούτο, ότι δεν φιλοδοξήσαμε να ξαναγράψουμε την ιστορία του Παναγιώτη Κανελλόπουλου, δεν φιλοδοξήσαμε να ξαναγράψουμε μια πολύτομη ιστορία. Οι είκοσι πέντε σελίδες σε μέγεθος που σας έδειξα προηγουμένως και σε κάποιες -περίπου οκτακόσιες- σελίδες που αναφέρονται σε όλα τα άλλα σημεία, τα σχετικά πλεονεκτήματα που πρέπει να δείξει σήμερα η χώρα προς το εξωτερικό, είναι ήδη συνοπτικές, είναι ήδη λίγες. Εάν γράφαμε την ιστορία ξανά από την αρχή, θα δεχόμουν τις παρατηρήσεις σας. Εδώ όμως μιλάμε για κάτι τελείως διαφορετικό, για ένα διαφορετικό εγχειρίδιο. 
      Κυρία Πρόεδρε, θα ήθελα να καταθέσω και τα δύο βιβλία στα Πρακτικά, ώστε να είναι στη διάθεση ενός εκάστου Βουλευτή που επιθυμεί να ανατρέξει σε αυτά. 
      Ευχαριστώ πολύ.
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τα προαναφερθέντα βιβλία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου):  Θα συζητηθεί η τρίτη με αριθμό 432/15-1-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την ανάγκη προστασίας της νεοελληνικής αρχιτεκτονικής κληρονομιάς κ.λπ.. 
      Η επίκαιρη ερώτηση της κ. Φιλίνη έχει ως εξής: 
      « Το Υπουργείο Πολιτισμού μέσα από αποχαρακτηρισμούς διατηρητέων κτηρίων και μέσα από μεθοδευμένες καθυστερήσεις χαρακτηρισμού και προστασίας κτηρίων αφήνει να εξελίσσεται μια κατάσταση καταστροφής και συνεχούς υποβάθμισης της νεότερης αρχιτεκτονικής μας κληρονομιάς. 
      Είναι γνωστό ότι η κοινή απόφαση των συμβουλίων, του Κ.Α.Σ. και του Συμβουλίου Νεοτέρων Μνημείων, σχετικά με τον αποχαρακτηρισμό της διατηρητέας πολυκατοικίας επί της Διονυσίου Αρεοπαγίτου 17, του γνωστού Ηπειρώτη αρχιτέκτονα Βασίλη Κουρεμένου, καθώς και του διπλανού νεοκλασικού κτηρίου, πάρθηκε μετά από ισοψηφία 12-12 των μελών των δύο Συμβουλίων και τη μεθόδευση για τη διπλή ψήφο του πρώην Γενικού Γραμματέα του ΥΠ.ΠΟ.. Κατά της κατεδάφισης έχουν ήδη συγκεντρωθεί πάνω από δεκαπέντε χιλιάδες υπογραφές. 
      Για κανένα λόγο δεν αντιτασσόμαστε στη λειτουργία του νέου Μουσείου της Ακρόπολης, υπέρ της ανέγερσης του οποίου είχα ψηφίσει και εγώ η ίδια ως μέλος του Δημοτικού Συμβουλίου Αθηναίων. Τότε το ΥΠ.ΠΟ. διαβεβαίωνε ότι ο όρος του αρχιτεκτονικού διαγωνισμού για την ίδρυση του νέου Μουσείου ήταν και η διατήρηση των δύο πολυκατοικιών. Σήμερα και μετά από την τελευταία κρίση το ΥΠ.ΠΟ. οφείλει να διορθώσει και να σώσει ό,τι μπορεί. Η διατήρηση της μοναδικής ομορφιάς του μετώπου της Διονύσου Αρεοπαγίτου και ο σεβασμός της ιστορίας της πόλης θα ενισχύσουν το ρόλο που καλείται να παίξει το Νέο Μουσείο της Ακρόπολης». 
      Θα απαντήσει ο Υπουργός Πολιτισμού ο κ. Λιάπης. 
      Κύριε Υπουργέ, έχετε το λόγο.
      ΜΙΧΑΛHΣ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητή κυρία Φιλίνη, η κατασκευή του Νέου Μουσείου της Ακρόπολης έχει αποτελέσει ένα όραμα που γίνεται επιτέλους πραγματικότητα. Είναι ίσως η μεγαλύτερη επένδυση που έχει γίνει στον πολιτισμό τις τελευταίες δεκαετίες. Είναι ένα μουσείο το οποίο βρίσκεται ήδη στο επίκεντρο του διεθνούς ενδιαφέροντος, πριν ακόμη ανοίξει τις πύλες του στο κοινό, ενισχύοντας έτσι την πεποίθηση ότι η λειτουργία του θα έχει πολλαπλασιαστικά οφέλη για τη χώρα μας, πέραν φυσικά του ότι θα στεγάσει με τον καλύτερο και ασφαλέστερο τρόπο τα αριστουργήματα της αρχαίας ελληνικής τέχνης, πέραν του ότι είναι η πιο κατάλληλη στιγμή για την επιστροφή των γλυπτών του Παρθενώνα στην κοιτίδα τους και την αποκατάσταση έτσι της φυσικής συνέχειας. 
      Σήμερα, λοιπόν, είμαστε σε θέση να θαυμάσουμε αυτό το νέο μουσείο και σε λίγους μήνες να παραδώσουμε στη διεθνή κοινότητα ένα από τα σημαντικότερα μουσεία του κόσμου. Σ’ αυτό το πλαίσιο, λοιπόν, μπαίνουν τα δύο κτήρια επί της οδού Διονυσίου Αρεοπαγίτου. Είναι μια υπόθεση για την οποία είχα εδώ, σ’ αυτόν το χώρο, ξανααπαντήσει στο πλαίσιο του κοινοβουλευτικού ελέγχου πριν από δυο μήνες. 
      Τον περασμένο, λοιπόν, Ιούλιο υπήρξε κοινή γνωμοδότηση των κορυφαίων γνωμοδοτικών οργάνων του Υπουργείου Πολιτισμού, δηλαδή του Κεντρικού Αρχαιολογικού Μουσείου και του Συμβουλίου Νεοτέρων Μνημείων, για τον αποχαρακτηρισμό του κτηρίου στον αριθμό 17 ως διατηρητέου. Κατόπιν τούτου, τον Αύγουστο εκδόθηκε σχετική υπουργική απόφαση. Έτσι το θέμα για το Υπουργείου Πολιτισμού θεωρείται λήξαν.
       Και να σας υπενθυμίσω τους λόγους εκείνης της απόφασης. Πρώτον, προκειμένου το νεοανεγερθέν Μουσείο της Ακρόπολης, να έχει απρόσκοπτη οπτική συνέχεια με τον ιερό βράχο της Ακρόπολης, με τον οποίο αποτελεί αδιάσπαστη πολιτιστική ενότητα. 
      Επίσης, για να αναδειχθούν και να προβληθούν ως μία αδιάσπαστη ενότητα όλες οι αρχαιότητες της νοτίας κλιτύος της Ακρόπολης, όρος που αποτελούσε το πολιτικό, θρησκευτικό και πολιτιστικό κέντρο της Αρχαίας Αθήνας. Τέλος, προκειμένου να ανασκαφεί ο χώρος του προαναφερθέντος κτηρίου για την αποκάλυψη των αρχαιοτήτων που σφόδρα πιθανολογούνται και οι οποίες αποτελούν αναπόσπαστη ενότητα των αρχαιοτήτων που ήδη απεκαλύφθησαν, διατηρούνται και αναδεικνύονται στο χώρο του Νέου Μουσείου της Ακρόπολης. 
      Αυτά λοιπόν, κυρία Φιλίνη, ήταν τα δεδομένα και τα κριτήρια που οδήγησαν σ’ εκείνη τη συγκεκριμένη απόφαση. Κανένα από αυτά τα επιστημονικά δεδομένα - επισημαίνω- δεν έχει αλλάξει και είμαι σίγουρος ότι δεν μπορεί παρά να συμφωνήσετε σ’ αυτά τουλάχιστον τα κριτήρια μαζί μου και εσείς.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει η κ. Φιλίνη.
      ΑΝΝΑ ΦΙΛΙΝΗ: Κύριε Υπουργέ, έχουν αλλάξει ορισμένα δεδομένα και έχει αλλάξει το γενικό κλίμα που υπάρχει για τον πολιτισμό στον τόπο μας αυτές τις ημέρες και πρέπει να πω ότι και για εμένα την ίδια αλλά και για πάρα πολλούς ανθρώπους του πολιτισμού το μεγαλύτερο πρόβλημα αυτών των ημερών -που όντως το Υπουργείο Πολιτισμού, όπως κι εσείς ο ίδιος έχετε αναγνωρίσει, βρίσκεται σε κρίση- είναι το πλήγωμα του ίδιου του πολιτισμού μας. 
      Έχω εδώ και θα καταθέσω στη Βουλή τα πρακτικά της συνεδρίασης των δύο από κοινού συμβουλίων τον περασμένο Ιούλιο, όπως είπατε. Μέσα σ’ αυτά τα πρακτικά, τα οποία μελέτησα, βλέπω την «εξαφάνιση» ενός μέλους το οποίο είχε ταχθεί υπέρ της διατήρησης των πολυκατοικιών. Στην απόφαση, δηλαδή, 1212, όπου εκεί συμμετέχει ο Γενικός Γραμματέας του Υπουργείου Πολιτισμού, πράγμα το οποίο λέτε ότι θέλετε να καταργήσετε, αυτό είπατε στις πρόσφατες δηλώσεις σας, βλέπουμε ότι εκεί «εξαφανίζεται» ένα συγκεκριμένο πρόσωπο το οποίο, είχε δηλώσει ότι ήταν υπέρ της διατήρησης.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, είναι πολύ σημαντική η ιστορία των πόλεων και η διατήρησή της από την αρχαιότητα μέχρι σήμερα. Και η φυσιογνωμία των πόλεων αναδεικνύεται ακριβώς από αυτήν την παράθεση, από αυτήν τη συνέχεια της ιστορίας των πόλεων. Η Διονυσίου Αρεοπαγίτου, αυτός ο υπέροχος, ίσως ο ωραιότερος δρόμος της Αθήνας, ο οποίος αναδείχτηκε μέσα από τα έργα για την ενοποίηση των αρχαιολογικών χώρων της Αθήνας και ο οποίος έχει κηρυχθεί διατηρητέος από το Υπουργείο Πολιτισμού, αυτός ο υπέροχος δρόμος έχει δείγματα της νεότερης ιστορίας της πόλης μας μετά την απελευθέρωσή της και ενώνεται με έναν υπέροχο τρόπο, δημιουργικό αλλά και ιστορικό, με τον ιστορικό βράχο και με το καινούργιο μουσείο. Εάν καταστραφεί, εάν πληγωθεί παραπέρα η Διονυσίου Αρεοπαγίτου, το Μουσείο της Ακρόπολης πληγώνεται πάρα πολύ και εκτίθεται ανεπανόρθωτα.
      Θέλω να σας πω ότι υπέρ της διατήρηση της οικίας Κουρεμένου, εξαίρετου έργου art deco, όπως και της διπλανής πολυκατοικίας, έχουν ταχθεί όλοι οι καθ’ ύλην αρμόδιοι φορείς της χώρας μας, ο Σύλλογος Αρχιτεκτόνων, το Τεχνικό Επιμελητήριο, ο Σύλλογος Ελλήνων Πολεοδόμων και Χωροταξίας, το διεθνές και το ελληνικό ICOMOS, η Εταιρεία για τη Διατήρηση της Πολιτιστικής Κληρονομιάς και του Περιβάλλοντος στη χώρα μας, όπως επίσης προσωπικότητες όπως ο Ζακ Λανγκ, ο Πίτερ Στάιν. Εάν καταστραφεί η Διονυσίου Αρεοπαγίτου, η οποία πληγώνεται ανεπανόρθωτα, πληγώνεται ανεπανόρθωτα και το Μουσείο της Ακρόπολης. 
      Πήγα προχθές, είχα την τιμή να ξεναγηθώ από επίσημο φορέα μέσα στο ίδιο το μουσείο. Επ’ ουδενί λόγο δεν διακόπτεται η συνέχεια του μουσείου με την Ακρόπολη και πρέπει να σας πω κλείνοντας ότι συγκινήθηκα βαθύτατα από το γεγονός ότι μέσα σ’ αυτό το πραγματικά καινούργιο σημαντικότατο μουσείο για την πόλη μας, που ατενίζει τον Ιερό Βράχο, γύρω - γύρω έχουμε όλη τη νεότερη πόλη μας. Αυτή είναι η Αθήνα μας. Εμείς δεν έχουμε το Παρίσι ή το Λονδίνο, είναι η νεότερη Αθήνα μας. Μέσα απ’ αυτήν βγαίνει και αυτό το μουσείο, το οποίο είναι υπέρ μοντέρνο, δεν είναι νεοκλασικό, και έχουμε και τον Ιερό Βράχο.
      Δεν μπορούμε αυτό να το καταστρέψουμε ούτε να το αρνηθούμε.
      (Χειροκροτήματα)
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υπουργός  έχει το λόγο.
      ΜΙΧΑΛΗΣ-ΓΕΩΡΓΙΟΣ ΛΙΑΠΗΣ (Υπουργός  Πολιτισμού): Κυρία Φιλίνη, είμαι υποχρεωμένος να επαναλάβω ορισμένα θέματα τα οποία έχουμε συζητήσει κατά κόρον σε αυτήν την Αίθουσα. Το κράτος έχει συνέχεια και θεσμούς. Αυτούς τους θεσμούς πρέπει να τους υπηρετούμε με ευθύνη και συνέπεια.
      Για το Υπουργείο Πολιτισμού αυτό το θέμα έχει κλείσει, διότι έχει υπογράψει σχετική απόφαση ο προκάτοχός μου Υπουργός  Πολιτισμού, αφού στηρίχθηκε σε επιχειρήματα τα οποία μόλις σας ανέγνωσα αλλά και σε μία απόφαση του Κεντρικού Αρχαιολογικού Συμβουλίου -και όχι μόνο- που είναι γνωμοδοτική. Δεν μπορούμε να επιστρέψουμε πίσω. Πρέπει επίσης να σας θυμίσω ότι ο πολίτης έχει τη δυνατότητα να εξασφαλίσει και να προστατέψει τα δικαιώματά του με πολλούς τρόπους. Υπάρχουν άλλοι θεσμοί στους οποίους μπορεί να προσφύγει. 
      Για να τελειώσω θέλω να πω και για άλλους συναδέλφους, που ίσως να μου κάνουν και άλλες επίκαιρες ερωτήσεις γι’ αυτό το θέμα ότι για το Υπουργείο Πολιτισμού και για μένα προσωπικά το θέμα έχει κλείσει.
      ΑΝΝΑ ΦΙΛΙΝΗ: Έχουμε ήδη σημαντικές καταστροφές πολλών μνημείων με το προηγούμενο Κ.Α.Σ..
      ΠΡΟΕΔΡΕΥΟΥΣΑ (Βέρα Νικολαΐδου): Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής σαράντα πέντε μαθητές και μαθήτριες και τέσσερις συνοδοί-καθηγητές από το 1ο Γυμνάσιο Υμηττού.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 23/2-1-2008 επερώτηση των Βουλευτών του Λαϊκού Ορθόδοξου Συναγερμού κ.κ. Σπυρίδωνας-Άδωνη Γεωργιάδη, Κυριάκου Βελόπουλου, Αθανασίου Πλεύρη, Αστέριου Ροντούλη, Μαυρουδή Βορίδη, Δήμητρας Αράπογλου, Βαΐτση Αποστολότου, Κωνσταντίνου Αϊβαλιώτη, Ηλία Παλατίδη και Γεωργίου Καρατζαφέρη προς τον Υπουργό Πολιτισμού, σχετικά με τα αίτια της παραίτησης του πρώην Γενικού Γραμματέα του Υπουργείου Πολιτισμού κ. Χρήστου Ζαχόπουλου.
      Για τη συζήτηση της επερώτησης από  το Κομμουνιστικό Κόμμα Ελλάδας έχει ορισθεί ως Κοινοβουλευτικός Εκπρόσωπος ο κ. Κωνσταντίνος Αλισανδράκης.
      Ο πρώτος επερωτών κ. Γεωργιάδης έχει το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τύχη αγαθή, κύριε  Υπουργέ, ακριβώς πριν από την έναρξη αυτής της συζητήσεως να συζητηθεί η εξαίρετη ερώτηση της κ. Φιλίνη, ερώτηση που σας είχα κάνει και εγώ πριν από δυο μήνες. Θα ήθελα να ξεκινήσω λέγοντας ότι είναι πολύ ωραίο πράγμα η συνέπεια. Εσείς έχετε αποδείξει στην πολιτική σας διαδρομή ότι αυτήν τη συνέπεια τη σέβεστε. Εσείς ο ίδιος πριν από δύο ημέρες δηλώσατε ότι δεν θα εξακολουθήσει να ισχύει στο Κ.Α.Σ. η διπλή ψήφος του Γενικού Γραμματέα και ότι όσες αποφάσεις λαμβάνονται με οριακή πλειοψηφία, αυτές θα αναπέμπονται, διότι θα τις θεωρείτε όχι αρκετά αποδεκτές από εσάς τον ίδιο.
      Η απόφαση κατεδαφίσεως των δύο κτηρίων στη Διονυσίου Αρεοπαγίτου –περιττό να πω ότι συμφωνώ εκατό τοις εκατό με την προλαλήσασα συνάδελφο- είναι μια απόφαση που ελήφθη κατόπιν πολύ μεγάλων διαφωνιών των μελών του Κ.Α.Σ.. Άρα σε όλα τα επιχειρήματα, τα οποία μας αναπτύξατε, υπάρχουν σοβαρά αντεπιχειρήματα από το ίδιο το Κ.Α.Σ.. Και ελήφθη η απόφαση γιατί ο κ. Ζαχόπουλος –να λέμε το όνομα, αφού υπήρξε μέλος της Δημόσιας Διοίκησης της χώρας, μην το κρύβουμε- αξιοποίησε τη δυνατότητα της διπλής ψήφου του, που εσείς λέτε ότι από εδώ και εμπρός δεν θα ισχύει.
      Άρα, επιτρέψτε μου εσείς ειδικά να μη λέτε ότι για σας αυτό το θέμα έχει κλείσει. Επικαλούμαι την ευαισθησία σας και τη συνέπειά σας. Και ειδικά γι’ αυτό το θέμα όπου ελήφθη κατόπιν οριακής πλειοψηφίας και κατόπιν απανωτών συνεδριάσεων του Κ.Α.Σ. και κατόπιν φοβερών αντεγκλίσεων και πέρασε μόνο με τη διπλή ψήφο ενός ανθρώπου του οποίου, εν πάση περιπτώσει, ο βίος και η πολιτεία ελέγχονται –δεν χρειάζεται να επεκταθούμε- εσείς δεν μπορείτε να λέτε στο Κοινοβούλιο ότι για σας το θέμα έχει κλείσει.
      Πέραν όλων των άλλων, είναι γνωστό –και δεν το λέω για να σας κολακεύσω- ότι θεωρείστε ένας ευπατρίδης των Αθηναίων. Δεν μπορεί ένας ευπατρίδης να χρεωθεί την καταστροφή αυτών των δύο κτηρίων. Είμαι βέβαιος ότι αν το ξανασκεφθείτε θα καταλάβετε γιατί δεν πρέπει να το κάνετε. Δεν πρέπει η υπογραφή του Μιχάλη Λιάπη να είναι κάτω από την καταστροφή δύο τόσο σημαντικών μνημείων για την Αθήνα. 
      (Χειροκροτήματα από την πτέρυγα του ΛΑ.Ο.Σ.)
      Και επειδή ακούστηκε ότι υπάρχει πρόβλημα με τη συνέχεια του χώρου από το Νέο Μουσείο της Ακροπόλεως και για τη μεγάλη προσπάθεια -για να έρθουμε σιγά σιγά στην επερώτηση- και για την επιστροφή των ιερών γλυπτών του Παρθενώνος, θα μου επιτρέψετε, κύριε Υπουργέ, επειδή πήγα στο Νέο Μουσείο Ακροπόλεως και θα θυμάστε ότι κατά τη συζήτηση της επικαίρου ερωτήσεώς μου είχα και φωτογραφίες εδώ, να σας πω ότι από κανένα σημείο του Νέου Μουσείου Ακροπόλεως δεν εμποδίζουν αυτά τα δύο κτήρια, πλην του σημείου του εστιατορίου. Εάν λοιπόν ο λόγος είναι να κάνουμε ρουσφέτι στον όποιο ιδιώτη θέλει να έχουν καλή θέα οι πελάτες του, να μας το πείτε. Αλλά από την αίθουσα των γλυπτών δεν υπάρχει κανένα πρόβλημα ως προς τη θέα προς το Βράχο της Ακροπόλεως. Και θα ήθελα να απαντήσετε, γιατί είναι πολύ μεγάλο θέμα, εάν οι αποφάσεις του κ. Ζαχόπουλου θα ελεγχθούν από τη νέα ηγεσία του Υπουργείου.
      Μπαίνουμε λίγο στα θέματα που μας αφορούν και που δυστυχώς ταλανίζουν τον ελληνικό λαό όλο αυτό το διάστημα. Κύριε Υπουργέ, εγώ καταλαβαίνω την αγωνία σας κι ότι βρεθήκατε στη δίνη του κυκλώνα, όπου απ’ ό,τι φαίνεται, εσείς ο ίδιος πρέπει να είχατε πλήρη συνείδηση του πού πηγαίνετε και του τι κάνετε. Και λέω ότι πρέπει να είχατε πλήρη συνείδηση διότι μία από τις πρώτες αποφάσεις σας ήταν να προσπαθήσετε να περικόψετε τις υπερεξουσίες του πρώην Γενικού Γραμματέως. 
      Θέλω ξεκινώντας την ομιλία μου να σας ξεκαθαρίσω το εξής. Θεωρώ πάρα πολύ σημαντικό σήμερα, σ’ αυτήν τη συζήτηση της επερωτήσεως, να μην επαναληφθεί –και θέλω να σας παρακαλέσω γι’ αυτό- αυτό το οποίο ζήσαμε τα μέλη της Επιτροπής Μορφωτικών Υποθέσεων προχθές. 
      Τι ζήσαμε; Ζήσαμε απανωτές ερωτήσεις των Βουλευτών -μέτρησα εκατόν είκοσι δύο ερωτήσεις– κι εσείς να απαντάτε με μια προκατασκευασμένη ομιλία, την οποία μοιράσατε δύο ώρες πριν στους δημοσιογράφους. Δεν ξέρω αν αυτή είναι η κοινοβουλευτική πρακτική -εγώ είμαι πολύ νέος Βουλευτής και δεν το γνωρίζω- αλλά θέλω να σας παρακαλέσω θερμότατα, όταν θα λάβετε το λόγο, να απαντήσετε στα συγκεκριμένα ερωτήματα που πρόκειται να σας θέσουμε. Επιμένω: στα συγκεκριμένα. Διότι κάποτε πρέπει οι πολιτικοί στην Ελλάδα να απαντούν στα συγκεκριμένα. Αν δεν το πράξετε, όλη η δευτερολογία μου θα είναι μόνο να επισημαίνω στο ποια δεν απαντήσατε. 
      Ξέρετε, όταν η Νέα Δημοκρατία ανέλαβε την εξουσία ή μάλλον στην πορεία της προς την ανάληψη της εξουσίας, ο τότε υποψήφιος και νυν Πρωθυπουργός κ. Κώστας Καραμανλής είχε προσπαθήσει να αναδείξει ως έναν από τους μεγάλους τομείς ενδιαφερόντων της νέας κυβερνήσεώς του τον τομέα του πολιτισμού. Θυμάμαι κι εγώ, αλλά φαντάζομαι και πάρα πολλοί από τους συμπολίτες μας, τον υποψήφιο τότε Πρωθυπουργό της χώρας και Αρχηγό τότε της Αξιωματικής Αντιπολιτεύσεως να πηγαίνει, παραδείγματος χάριν, ο ίδιος εις το σημείο που κτιζόταν το κωπηλατοδρόμιο του Μαραθώνος και εις το οποίο κωπηλατοδρόμιο, που είναι ένα από τα πολύ μεγάλα αίσχη, από τις πολύ μεγάλες λανθασμένες αποφάσεις της εποχής Βενιζέλου, ο ίδιος ο τότε υποψήφιος Πρωθυπουργός έλεγε ότι θα ζητηθούν ευθύνες για την καταστροφή του αρχαιολογικού χώρου του πεδίου της Μάχης του Μαραθώνος.
      Ερώτηση πρώτη, λοιπόν, και παρακαλώ πολύ να τα σημειώνετε, γιατί θέλω συγκεκριμένες απαντήσεις σε συγκεκριμένα ερωτήματα. Τότε ο Υπουργός Πολιτισμού κ. Βενιζέλος και ο κ. Καραμανλής ως υποψήφιος Πρωθυπουργός και στη συνέχεια και Υπουργός Πολιτισμού είχαν δεσμευθεί αμφότεροι ότι τα αρχαία τα οποία βρέθηκαν κατά τη διαδικασία κατασκευής του κωπηλατοδρομίου του Μαραθώνος –αν δεν τα γνωρίζετε σας λέω ότι ήταν ένας πρωτοελλαδικός οικισμός των αρχών της τρίτης προ Χριστού χιλιετίας- και τα οποία αναγκαστικά καταστράφηκαν λόγω της δημιουργίας αυτού του άχρηστου κωπηλατοδρομίου, θα επανατοποθετούνταν σε ειδικό μουσείο, για να μπορούν οι Έλληνες να πηγαίνουν να βλέπουν την ιστορική τους κληρονομιά. 
      Θέλω, λοιπόν, να μου απαντήσετε, πρώτον, αν ξέρετε κατά τη διάρκεια των ημερών του κ. Ζαχόπουλου, που κυβέρνησε, γιατί ως γνωστόν ήταν ο υπερυπουργός, αυτά τα αρχαία που βρέθηκαν στο Μαραθώνα σε ποια κατάσταση βρίσκονται σήμερα. Υπάρχουν ή έχουν καταστραφεί;
      Δεύτερο ερώτημα. Ακούω να λέγεται κι άκουσα και εσάς προηγουμένως που μιλήσατε για το μεγάλο ελληνικό πολιτισμό που όλοι σεβόμαστε και θέλουμε να αναδείξουμε με τη δημιουργία του νέου μουσείου. Πρώτα απ’ όλα να σας πω, αν και φαντάζομαι ότι το γνωρίζετε, ότι όλη αυτή η ιστορία με τον κ. Ζαχόπουλο έχει πλήξει καίρια την ίδια την προσπάθεια της ελληνικής πολιτείας για τον επαναπατρισμό των ιερών γλυπτών του Παρθενώνος. 
      Καταθέτω στα Πρακτικά, αν κι αυτά είναι γνωστά, τα «παιχνίδια» των Βρετανών οι οποίοι επικαλούνται τώρα την υπόθεση Ζαχόπουλου, για να πουν: «Πού να επιστρέψουμε τα ιερά γλυπτά του Παρθενώνος, αφού εκεί δεν ξέρουν τι τους γίνεται;» 
      (Στο σημείο αυτό ο Βουλευτής κ. Σπυρίδων - Άδωνις Γεωργιάδης                         καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω, λοιπόν, μια απάντηση, κατά πόσο θεωρείτε ότι όλη αυτή η ιστορία πλήττει το βασικό, διακηρυγμένο από εσάς, στόχο της δημιουργίας του Νέου Μουσείου Ακροπόλεως, που είναι η ενίσχυση της προσπάθειας επαναφοράς των ιερών γλυπτών στην πατρίδα τους.
      Όμως, ξέρετε, ένα κράτος, ένα έθνος, μια πολιτεία πραγματικά κρίνεται από το πώς φέρεται στον πολιτισμό του. Και ξέρετε, κύριε Υπουργέ -και ελπίζω εσείς και σας το εύχομαι να είστε η αλλαγή αυτής της άθλιας πολιτικής- έχετε το χρόνο και πιστεύω ότι έχετε και την όρεξη.
      Ακούστε, λοιπόν, δύο συγκεκριμένα πράγματα. Εμείς εδώ, οι Αθηναίοι, έχουμε το φοβερό προνόμιο να διαθέτουμε στο χώρο της Αττικής δύο από τους σημαντικότερους ιστορικούς χώρους, όχι μόνο του αρχαίου ελληνικού κόσμου αλλά θα έλεγα του παγκοσμίου πολιτισμού. Σε όποιο σημείο της γης και αν πάτε, στα σχολικά βιβλία οι μαθητές, είτε είναι στην Ινδονησία είτε είναι στην Κίνα είτε είναι στην Αυστραλία είτε είναι στην Ιαπωνία, μαθαίνουν για τη Μάχη του Μαραθώνος, για τη Ναυμαχία της Σαλαμίνος.
      Τι έκανε η ελληνική πολιτεία όλα αυτά τα χρόνια για την ανάδειξη αυτών των δύο τόπων; Ακούστε τι κάνατε εσείς. Όσον αφορά το Μαραθώνα και την καθεαυτό περιοχή του, το είπα προηγουμένως, ο κ. Ευάγγελος Βενιζέλος φρόντισε ως Υπουργός του ΠΑ.ΣΟ.Κ., να μετατρέψει το πεδίο της μάχης του Μαραθώνος σε κωπηλατοδρόμιο. Είχε πει και το αμίμητο τότε, ότι η περιοχή αυτή που πάμε να κάνουμε το κωπηλατοδρόμιο ήταν θάλασσα, για να αποδειχθεί στην πρώτη εκσκαφή ότι ήταν αρχαιολογικός χώρος. Τα είχε κάνει, κοινώς, θάλασσα ο κ. Βενιζέλος, αλλά μπερδεύτηκε στο πώς το είπε.
      Για να δούμε, όμως, τι κάνετε εσείς. Ξέρετε, κύριε Υπουργέ, ότι επί εποχής του κ. Ζαχόπουλου -και θέλω απάντηση στο συγκεκριμένο- επιχειρήθηκε -και ευτυχώς δεν έγινε λόγω τρομερών αντιδράσεων πολλών πολιτών, μεταξύ των οποίων και της δικής μου, όπου τότε είχα συνυπογράψει όλη αυτήν την προσπάθεια- να αποχαρακτηριστεί και να σταματήσουν οι διαδικασίες προστασίας του Ναού της Αγροτέρας Αρτέμιδος στο Μετς.
      Θέλω, λοιπόν, μία απάντηση από εσάς για το τι συνέβη και ποιες είναι, κατά τη γνώμη σας, οι ευθύνες του τέως Γενικού Γραμματέως εις το θέμα της προσπάθειας κατεδαφίσεως του Ναού της Αγροτέρας Αρτέμιδος στο Μετς. Και δείτε πώς το συνδέω με τα προηγούμενα.
      Ο Ναός της Αγροτέρας Αρτέμιδος κτίστηκε -ξέρετε- στα μέσα του 5ου αιώνα π.Χ.. Ξέρετε γιατί κτίστηκε; Κτίστηκε ως αφιέρωμα στη Θεά Άρτεμη, όπου ο στρατηγός της Μάχης του Μαραθώνος Μιλτιάδης είχε κάνει τάμα -για να το λέμε νεοελληνικά- ότι θα θυσιάζουν οι Αθηναίοι κάθε χρόνο ορισμένες αίγες, προς τιμήν της βοήθειάς της, διότι νίκησαν στη Μάχη του Μαραθώνος.
      Αυτόν το χώρο, λοιπόν, που οι ίδιοι οι Αθηναίοι επέλεξαν για να τιμούν τη νίκη στο Μαραθώνα, ο δικός σας Γενικός Γραμματεύς προσπάθησε να καταστρέψει. Αυτός είναι ο σεβασμός σας στην πολιτιστική κληρονομιά του αρχαίου ελληνικού κόσμου;
      Όμως, άντε και να πείτε ότι δεν ξέρετε το θέμα αυτό, δεν σας έχει απασχολήσει. Είμαι βέβαιος ότι το δεύτερο θέμα που θα σας θίξω, αποκλείεται να μην το γνωρίζετε. Γιατί ξέρετε ότι από τις μεγάλες μάχες που έγιναν στην περιοχή της Αττικής -εξαιρώ τη Μάχη των Θερμοπυλών, των Πλαταιών, γιατί είναι λίγο παραπέρα- τέσσερις είναι οι μεγάλες μάχες των Μηδικών, η μεγάλη ναυμαχία, η ναυμαχία που έσωσε το δυτικό κόσμο, έγινε στη Σαλαμίνα. Κατά τον Πλούταρχο, στη Σαλαμίνα γεννήθηκε η Ευρώπη. Έτσι λέει ο Πλούταρχος στο «Βίο του Θεμιστοκλή». Στη Ναυμαχία της Σαλαμίνος γεννήθηκε η Ευρώπη. Γιατί εκεί, η Ευρώπη -λέει- αντιμετώπισε το βάρβαρο που ήρθε από την Ασία.
      Ξέρετε, κύριε Υπουργέ, ότι επί σειρά ετών η περιοχή του Τύμβου των Σαλαμινομάχων ήταν σκουπιδότοπος -και επί ΠΑ.ΣΟ.Κ., φυσικά, που τώρα, οψίμως, θυμήθηκε τον Τύμβο των Σαλαμινομάχων- αλλά δεν φτάνει αυτό, το οποίο είμαι βέβαιος ότι το γνωρίζετε και για οικογενειακούς λόγους. Διότι, όπως φαντάζομαι, ξέρετε, η εταιρεία η οποία διεκδικεί και προς χάριν της οποίας έχει οριστεί μία πολύ μεγάλη αποζημίωση, έχει κάποια σχέση με τον κ. Αχιλλέα Καραμανλή. Φαντάζομαι ότι το ξέρετε, είναι δημοσιευμένο. Είναι η εταιρεία «ΑΡΚΑΔΙΑ».
      Εγώ θα σας έλεγα, σε καθαρά προσωπικό επίπεδο, ότι η οικογένεια Καραμανλή έχει τιμηθεί από τον ελληνικό λαό τόσα χρόνια με όλων των ειδών τα αξιώματα. Ε, δεν είναι και σπουδαίο πράγμα ο κ. Αχιλλέας Καραμανλής να πειστεί να δωρίσει μερικά τετραγωνικά, όχι στον ελληνικό λαό, αλλά στην ανθρωπότητα, για να τιμήσουμε τη Ναυμαχία της Σαλαμίνος, εν πάση περιπτώσει.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Σαν να μην έφτανε η άθλια πολιτική του ΠΑ.ΣΟ.Κ., που είχε ξεχάσει τον Τύμβο των Σαλαμινομάχων και που τον θυμήθηκε τώρα, το 2005, το Κεντρικό Αρχαιολογικό Συμβούλιο, με την προεδρία φυσικά του κ. Ζαχόπουλου, δίνει άδεια για πλωτές εγκαταστάσεις διαχωρισμού υγρών απορριμμάτων πλοίων, μέσα στο θαλάσσιο χώρο που έγινε η Ναυμαχία της Σαλαμίνος.
      Αντί, δηλαδή, κύριε Υπουργέ -προσέξτε το αυτό- να δώσουμε χρήματα και να κάνουμε, φέρ’ ειπείν, ανασκαφές μέσα στη θάλασσα και να βρούμε τα κουφάρια των πλοίων, να αναδείξουμε τον αρχαιολογικό χώρο της Σαλαμίνος, να ωφεληθεί όλος ο κόσμος της περιοχής, να γίνει η Ελλάδα γνωστή σε όλον τον κόσμο, εμείς πάμε εκεί και κάνουμε βιομηχανική ζώνη για τα πλοία.
      Έχω επισκεφθεί στο κέντρο της Κολωνίας το αρχαιολογικό μουσείο της Κολωνίας, το οποίο έχει κτιστεί στο σημείο που βρήκαν οι Γερμανοί αρχαιολόγοι ένα καρφί από ένα ρωμαϊκό στρατόπεδο και απέδειξαν τη σχέση της Κολωνίας με τους Ρωμαίους! Και εμείς έχουμε τον Τύμβο των Σαλαμινομάχων και το χώρο που έγινε η Ναυμαχία της Σαλαμίνας και τον κάνουμε διαλυτήρια πλοίων! Έχουμε το χώρο του Μαραθώνος και τον κάνουμε κωπηλατοδρόμιο! Αυτή είναι πολιτική πολιτισμού; 
      Πάμε λίγο στον κ. Ζαχόπουλο, σε μερικά συγκεκριμένα ερωτήματα. Θα σας τα καταθέσω, είναι από τον Τύπο ούτως ή άλλως. Σας δίνω την ευκαιρία, διαβάζοντας αυτές τις συγκεκριμένες καταγγελίες, να απαντήσετε, ώστε να μη μένουν σκιές.
      Πρώτο ερώτημα. Πώς διαχειρίστηκε –θέλω να μας πείτε συγκεκριμένα τη γνώμη σας και να καταθέσετε τα σχετικά έγγραφα στη Βουλή- τα χρήματα από το Γ΄ Κοινοτικό Πλαίσιο Στήριξης; Γιατί παραδόθηκε προς οικοδόμηση οικόπεδο στην οδό Φιλικής Εταιρείας και Τσιμισκή στη Θεσσαλονίκη, με εμφανή υπολείμματα του οικήματος του Ρωμαϊκού Ανακτόρου του Γαλερίου; Όλα αυτά έγιναν επί εποχής του κ. Ζαχόπουλου.
      Η επόμενη ερώτηση αφορά το Μικρολίμανο. Ξέρετε ότι ο κ. Ζαχόπουλος πρωταγωνίστησε σε προσπάθεια να έχουμε διώροφη ψαροταβέρνα πάνω στα μοναδικά υπολείμματα του αρχαίου ναυστάθμου των Αθηναίων; Είναι να τρελαίνεσαι. Ο Γενικός Γραμματέας του Υπουργείου Πολιτισμού, φίλος του Πρωθυπουργού, υπερυπουργός της Νέας Δημοκρατίας, πρωτοστατούσε στο πώς θα φτιαχτεί ψαροταβέρνα πάνω στα υπολείμματα του ναυστάθμου. Μα, πού στον κόσμο γίνονται αυτά τα πράγματα; 
      Άλλη ερώτηση: Αποχαρακτηρίστηκε με συνοπτικές διαδικασίες επί εποχής του κ. Ζαχόπουλου του Αρχαιολογικό Πάρκο της Αλοννήσου. Έχει τα σημαντικότερα αρχαία ναυάγια της Ευρώπης. Γιατί; Θα επανακριθεί αυτή η απόφαση;
      Καταθέτω και τα σχετικά δημοσιεύματα από τον Τύπο, για να σας δώσω την ευκαιρία να απαντήσετε και να μην αιωρούνται σκιές. Καταθέτω επίσης δημοσιεύματα για το τι έγινε στον ευρύτερο αρχαιολογικό χώρο των Δελφών. 
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Επιχειρήθηκε –έτσι λέει ο Τύπος, εγώ περιμένω εσείς να μας το διευκρινίσετε- να γίνει μια προσπάθεια, ας το πούμε έτσι, αδειοδοτήσεως κτισμάτων μέσα στον κυρίως αρχαιολογικό χώρο των Δελφών. Εάν αυτό αληθεύει –και θέλουμε μια απάντηση- είναι τραγικό. Αν ακόμα και οι Δελφοί μπαίνουν στη λογική της εμπορευματοποιήσεως, της ανοικοδομήσεως και της αναπτύξεως διά του μπετόν, τι να πω;
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Και για να μην καταχραστώ το χρόνο, έχω ακόμα να κάνω τρεις ερωτήσεις. Ξέρουμε όλοι ότι πριν από λίγα χρόνια είχαμε ένα τραγικό δυστύχημα στη Θήρα, στη Σαντορίνη και συγκεκριμένα στο Ακρωτήρι. Εκεί, προφανώς, λόγω κακοτεχνιών που είχαν γίνει από την προηγούμενη κυβέρνηση, απ’ αυτούς που δημιούργησαν το στέγαστρο, είχαμε και το θάνατο ενός τουρίστα. Μέχρι σήμερα ο αρχαιολογικός χώρος στο Ακρωτήρι, κύριε Υπουργέ, δεν λειτουργεί. Πάνε οι άνθρωποι που θέλουν να θαυμάσουν τη μοναδική σωζόμενη μινωική αποικία της δεύτερης προ Χριστού χιλιετίας και δεν μπορούν, γιατί ο χώρος είναι ακόμα κλειστός λόγω του στεγάστρου. 
      Αλλά το ερώτημα που έχει σχέση με τον κ. Ζαχόπουλο είναι το εξής: Έχει καταγγελθεί στον Τύπο ότι δύο μόνο εταιρείες αναλάμβαναν τα έργα του Υπουργείου Πολιτισμού και το συγκεκριμένο στέγαστρο του Ακρωτηρίου της Θήρας. Η «ΕΛΛΗΝΟΤΕΧΝΙΚΗ Α.Ε.» και η «ΣΤΑΔΙΟΝ», οι οποίες συμμετείχαν και ως ελεγκτές αλλά και ως κατασκευαστές του νέου στεγάστρου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θέλω ακόμα, κυρία Πρόεδρε, σας παρακαλώ πολύ. 
      Ως προς το στέγαστρο, έχουν ξεπεράσει μέχρι σήμερα επί δύο φορές τον αρχικό προϋπολογισμό, έχουν φθάσει δηλαδή κάποια δισεκατομμύρια σε δραχμές, χωρίς ακόμα να έχει παραδοθεί ο χώρος στο κοινό. 
      Είναι μεγάλο θέμα, κύριε Υπουργέ. Το ότι ο αρχαιολογικός χώρος του Ακρωτηρίου της Θήρας δεν είναι ακόμα επισκέψιμος –αυτό είναι το ένα- και το ότι ο προϋπολογισμός του στεγάστρου έχει ξεπεράσει επί δύο φορές τον αρχικό προϋπολογισμό, με εμπλεκόμενες εταιρείες που σχετίζονται με τον κ. Ζαχόπουλο, με συγχωρείτε, αλλά για μένα είναι πάρα πολύ μεγάλο θέμα.
      Για να μην καταχραστώ, λοιπόν, το χρόνο τον οποίο μου έδωσε η κυρία Πρόεδρος –και την ευχαριστώ- κλείνω λέγοντας το εξής: «Ουδέν κακόν, αμιγές καλού». Όλη αυτή η υπόθεση του κ. Ζαχόπουλου ίσως έχει και ένα καλό. Και θα σας πω ποιο είναι. Ανάγκασε την Κυβέρνηση της Νέας Δημοκρατίας, επιτέλους να συγκαλέσει την Επιτροπή Μορφωτικών Υποθέσεων της Βουλής, που δεν είχε συνέλθει από την έναρξη της νέας διακυβερνήσεως ούτε μία φορά για να συζητήσουμε περί πολιτισμού, έστω και όπως συζητήσαμε, αν συζητήσαμε προχθές –που είναι ένα πολύ μεγάλο θέμα- και μας δίνει την ευκαιρία σήμερα, στη Βουλή των Ελλήνων, να μιλήσουμε για όλα αυτά τα σπουδαία θέματα και να έχουμε τον Υπουργό Πολιτισμού εδώ για να μας απαντήσει. 
      Θέλω, κύριε Υπουργέ, να απαντήσετε στα συγκεκριμένα και όχι γενικά και αφηρημένα, όπως προχθές. 
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συνασπισμού)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε συνάδελφε.
      Το λόγο έχει ο δεύτερος εκ των επερωτώντων Βουλευτών κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, κύριε Υπουργέ, ο Πυθαγόρας κατά την αρχαιότητα έλεγε ότι όποιος είναι δέσμιος των παθών του, δεν είναι ελεύθερος. Δυστυχώς η Κυβέρνησή σας είναι δέσμια και των παθών της αλλά και των λαθών της. Ελπίζω μετά απ’ αυτό που πάθατε, να μάθετε κιόλας να κυβερνάτε. Και δεν αναφέρομαι στο πρόσωπό σας. Ξέρετε ότι σας εκτιμώ ως φυσικό πρόσωπο αλλά και ως άνθρωπο.
      Θα ήθελα, όμως, λόγω της πιέσεως του χρόνου –κυρία Πρόεδρε, θα κάνουμε χρήση και της δευτερολογίας, απ’ ό,τι ξέρω- να κάνω μία αναφορά…
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε πέντε λεπτά για πρωτολογία και τρία για δευτερολογία.
      ΚΥΡΙΑΚΟΣ ΒΕΛΟΠΟΥΛΟΣ: Οκτώ λεπτά, δηλαδή, συνολικά, κυρία Πρόεδρε, γιατί απ’ ό,τι βλέπω ο χρόνος μου είναι πέντε λεπτά.
      Ο Πρωθυπουργός μίλησε για προβλήματα. Το παραδέχτηκε ο ίδιος. Έστω και μετά από τέσσερα ολόκληρα χρόνια ο Πρωθυπουργός της χώρας αντιλήφθηκε πριν από λίγα λεπτά εδώ μέσα ότι υπάρχουν προβλήματα στην Ελλάδα, προβλήματα διαφθοράς, με τα οποία, κύριε Υπουργέ, εσείς με τη δική σας σημαία, ξεκινήσατε και ρίξατε το «κακό» ΠΑ.ΣΟ.Κ., το διεφθαρμένο ΠΑ.ΣΟ.Κ., το οποίο απουσιάζει, γιατί σήμερα έχει και ιδιαίτερο αέρα, τα ρεύματα πηγαίνουν από εδώ και από εκεί και έχουν προβλήματα δικά τους οι άνθρωποι! Αντί να είναι εδώ, ώστε να κάνουμε τη συγκεκριμένη αντιπολίτευση και να μιλήσουμε για συγκεκριμένα πράγματα, αυτοί ασχολούνται περί άλλων.
      Θα έλεγα, λοιπόν, ότι προσπάθησε να δικαιολογήσει τη δική σας πρωτόγνωρη στα παγκόσμια χρονικά επιλογή να υπερκεράσετε το Α.Σ.Ε.Π. και να κάνετε προσλήψεις –ακούστε!- με συνέντευξη. Έχουμε το δημοσιογράφο και το συνεντευξιαζόμενο. Συνέντευξη! Δηλαδή, παίρνουμε ανθρώπους στο δημόσιο τομέα με συνέντευξη! Είναι τραγικό, κύριε Υπουργέ, και μόνο που υπεραμύνθηκε ο Έλλην Πρωθυπουργός αυτής –ειλικρινά το λέω αυτό- της άθλιας τακτικής των «ημετέρων». Διότι είναι μία άθλια τακτική να βάζουμε «γαλάζια» παιδιά.
      Και συνεχίζω γιατί θέλω να είμαι ξεκάθαρος, γιατί η αλήθεια είναι ότι από εχθές το μεσημέρι ακούστηκαν περίεργα πράγματα. Και είδα τον Πρωθυπουργό λίγο εκνευρισμένο –και δικαιολογημένα ο άνθρωπος- διότι ενώ δέχεται σωρηδόν τις επιθέσεις από το δικό του προηγούμενο περιβάλλον, έρχονται και τα κακά μαντάτα από τη Λακωνία, διότι μία κυρία αρχίζει και ομιλεί περί του ερχομού τής νέας τάξεως στη Νέα Δημοκρατία. Μίλησε για την κ. Μπακογιάννη, η οποία έρχεται τάχιστα να λύσει τα προβλήματα της Ελλάδας, τα οποία δεν μπορεί να λύσει ο κ. Καραμανλής, ο Πρωθυπουργός της Ελλάδας. 
      Και αυτά ελέχθησαν εχθές. Δεν ξέρω κατά πόσο αυτά ισχύουν, αλλά τα εσωτερικά σας προβλήματα, κύριε Υπουργέ, είναι τεράστια, κάτι που φάνηκε και σήμερα, διότι και ο Πρωθυπουργός στην ομιλία του δεν έδωσε τις πρέπουσες απαντήσεις στα προβλήματα του ελληνικού λαού.
      Ξεκινώ, λοιπόν, λέγοντας το εξής: Εγώ δέχομαι ότι η κ. Ντόρα Μπακογιάννη έχει απόλυτο δίκιο. Το είπε ξεκάθαρα, κύριε Υπουργέ, ότι η πολιτική λέει ψέματα. Το είπε πριν από λίγες ημέρες. Το δέχομαι, γιατί είμαι καλόπιστος. Τότε, ποιος κυβερνάει τον τόπο; Οι ψεύτες; Αναρωτιέμαι, δηλαδή, τελικά, τι συμβαίνει στη χώρα μας, τι συμβαίνει στον τόπο μας, γιατί είναι απορίας άξιον πως ακόμα και σήμερα δεν δίνονται απαντήσεις. Δεν πήραμε απαντήσεις. 
      Και επειδή είμαστε νέο κόμμα, έχουμε μία ρομαντική διάθεση να πιστεύουμε ότι ήρθαμε να προσφέρουμε και όχι ότι ήρθαμε να αναπαραγάγουμε το παλαιό, το σάπιο, το ψεύτικο, το υποκριτικό, αν θέλετε.
      Και ξεκινώ απευθείας με τους ειδικούς λογαριασμούς. Ερώτηση: κύριε Υπουργέ, στο δικό σας Υπουργείο –γιατί ο Πρωθυπουργός είπε γενικά να το δούμε το θέμα- θα κλείσετε την τρύπα των ειδικών λογαριασμών; Είναι δυνατόν –το είπα και στην Επιτροπή Μορφωτικών Υποθέσεων- Υπουργείο Πολιτισμού να τζογάρει, να παίζει με τον τζόγο, να παίρνει λεφτά από τον τζόγο και να τα διανέμει όπου θέλει ο Γενικός «Υπερυπουργός», ο κ. Ζαχόπουλος; Είναι δυνατόν να μιλάμε για πολιτισμό, όταν μιλάμε για τζόγο;
      Είναι άθλιο –και ζητώ συγγνώμη που το λέω- το Υπουργείο Πολιτισμού να διανέμει χρήματα από τον τζόγο. Είναι ανήθικο, είναι απαράδεκτο. Και μάλιστα να τα διανέμει σε ειδικούς λογαριασμούς –και έχω μπροστά μου πάρα πολλές λίστες, δηλαδή, τι να συζητάω τώρα, εδώ είναι τεράστια τα ποσά, κύριε Υπουργέ- σε κάποιους περίεργους τύπους –το είπα και χθες, θα το πω ακόμα μία φορά, δεν ξέρω και αν είναι αλήθεια- φίλοι, λέει, του θαλασσίου σκι, Μονή Βατοπεδίου. Κονδύλιο που δόθηκε –και όχι μόνο από το Υπουργείο σας, αλλά και από άλλα- κάτι για το Σουδάν, για την Αλβανία, για τη Συρία και κάποιους εκπαιδευμένους, λέει, εισαγγελείς. Τρελά πράγματα!
      Όμως, θα ήθελα να πάω και σ’ ένα θέμα το οποίο με πληγώνει. Και το λέω αβίαστα, γιατί είμαι λάτρης της μουσικής, όπως άλλωστε και εσείς. Ξέρω ότι ακούτε μουσική. Επί Κυβερνήσεώς σας, κύριε Υπουργέ, επί δικών σας κυβερνήσεων, κατεστράφη η ιστορία του πολιτισμού των τελευταίων δεκαετιών που λέγεται «COLUMBIA». Ο ιδιώτης, μαζί με το Ζαχόπουλο, ρήμαξε –και το λέω πλέον ευθαρσώς- τη μουσική μας παράδοση. Φωνές-«τέρατα» της ελληνικής μουσικής, ο Καζαντζίδης, η Μαρινέλα, ο Τσιτσάνης ή ο Χορν, που από εκεί ξεκίνησαν, μίλησαν, φώναξαν. Διότι οι φωνές τους και οι μουσικές τους ακούγονται ακόμα και σήμερα, κύριοι! Τι θα πούμε μετά από πενήντα χρόνια; Ότι ένας ιδιώτης, με ένα Γενικό Γραμματέα-«υπερυπουργό», μπόρεσε να αλώσει, να κονιορτοποιήσει, να αποσαρθρώσει την ελληνική μουσική παράδοση;
      Αναρωτιέμαι τι θα πούμε εμείς τα επόμενα χρόνια. Μιλάμε για την «COLUMBIA». Είναι αδιανόητο! Όχι μόνο αυτό, αλλά είναι και υποκριτικό αυτό που κάνει ο κύριος αυτός, διότι λέει ότι δίνει το μισό οικόπεδο στο ελληνικό δημόσιο. Αυτό είναι ψέμα και το ανέχθηκε και ο κ. Ζαχόπουλος και κάποιοι από την Κυβέρνησή σας! Γιατί είναι υποχρεωμένος να το δώσει το μισό οικόπεδο, κύριε Υπουργέ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μπορούσα να μιλάω ώρες ατελείωτες, αλλά θέλω να είμαι επικεντρωμένος στην ουσία. Σας τα είπα άλλωστε και στην Επιτροπή Μορφωτικών Υποθέσεων. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βελόπουλε, ο χρόνος σας τελείωσε. 
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, είπαμε ότι μιλάμε οκτώ λεπτά για να την κλείσουμε τη συζήτηση, αφού και ο Υπουργός θέλει να φύγει. Έτσι δεν είναι; Παίρνω δηλαδή και το χρόνο της δευτερολογίας. 
      ΠΡΟΕΔΡΕΥΟΥΣΑ (Έλσα Παπαδημητρίου): Επειδή είστε νέα Κοινοβουλευτική Ομάδα, σας λέω ότι είθισται να ερωτάται ο Προεδρεύων. Ευχαριστώ που δεν με ρωτήσετε! Μπορείτε να αξιοποιήσετε το χρόνο σας. 
      ΚΥΡΙΑΚΟΣ ΒΕΛΟΠΟΥΛΟΣ: Ζητώ συγγνώμη, κυρία Πρόεδρε. Χίλια συγγνώμη. Ως νέοι, δικαιούμεθα λαθών. Μόνο οι νεκροί και οι θεοί δεν κάνουν λάθη. Είμαστε και νέοι. Τα έχουμε όλα. 
      Δείτε, λοιπόν, το νόμο σχετικά με τις ενάλιες αρχαιότητες. Σας παρακαλώ πάρα πολύ! Γίνεται έγκλημα κάθε καλοκαίρι και κάθε χειμώνα. Μπαινοβγαίνει στο βυθό της θάλασσας οποιοσδήποτε με ένα σκαφάκι, παίρνει αγγεία, παίρνει αγάλματα από ναυάγια, κύριε Υπουργέ. Αλλάξτε το νόμο! Είναι έγκλημα! Είναι ένας νόμος που ισχύει μόνο στην Ελλάδα!
      Μιλάμε για την πολιτιστική μας κληρονομιά. Ψάχνουμε να βρούμε τα Ελγίνεια Μάρμαρα, ψάχνουμε να βρούμε κάποια άλλα πράγματα από το Μουσείο Γκετί, ενώ κάποιος καθημερινά μπαινοβγαίνουν στη θάλασσά μας και κλέβουν αρχαία! Δείτε το νόμο. Είναι εγκληματικός! 
      Βέβαια –και τελικά έχω να κάνω και μια ερώτηση, διότι είναι επί της επικαιρότητας- αν θέλατε να δώσετε λύση στο πρόβλημα, για να βρούμε την πραγματικότητα, κύριοι συνάδελφοι, υπήρχε μια λύση: Το Σώμα Ελεγκτών Δημόσιας Διοίκησης και το Σ.Δ.Ο.Ε. να πάνε στο Υπουργείο Πολιτισμού –προς  Θεού, με δική σας επιστασία- και να ελέγξουν όλους τους φακέλους. 
      Όχι σε εισαγγελείς! Βρήκαμε το άλλοθι της δικαιοσύνης. Γιατί θα γίνει ιστορία, όπως με την Πολιτιστική Πρωτεύουσα της Θεσσαλονίκης, όπου το 1997 φαγώθηκαν 350.000.000 ευρώ, κύριε Υπουργέ. Ποιος τιμωρήθηκε; Κανείς. Και ύστερα αναρωτιόμαστε γιατί ο πολίτης δεν εμπιστεύεται τους πολιτικούς. Και ύστερα αναρωτιόμαστε γιατί ο πολίτης δεν εμπιστεύεται τη δικαιοσύνη. Διότι παραγράφηκαν τα αδικήματα της Πολιτιστικής Πρωτεύουσας, κύριε Υπουργέ. Αυτή είναι η πραγματικότητα. 
      Έτσι θα γίνει και με αυτήν την ιστορία. Θα πάει από χρόνο σε χρόνο, μέχρι να αποφασίσει ο ανακριτής, ο εισαγγελέας, να οδηγηθεί στη δικαιοσύνη, θα παραγραφεί το αδίκημα και μετά θα λέμε: «Δεν υπάρχουν ένοχοι!».
      Για την ελληνική δικαιοσύνη έχω προσωπική άποψη, αν θέλετε, κύριε Υπουργέ, λόγω του προγενέστερου επαγγέλματός μου ως δημοσιογράφου. Έχω τις επιφυλάξεις μου για τους δικαστές οι οποίοι τοποθετούνται από τον Υπουργό ή από την Κυβέρνηση. Έχω τις επιφυλάξεις μου για το δικαστικό κύκλωμα που ακούσαμε παλαιότερα και το αντελήφθην και εγώ, γιατί πέρασα από τον κυκεώνα των δικαστηρίων, λόγω της δημοσιογραφίας, τις περίεργες αποφάσεις και τις καταδίκες που δέχθηκα πολλές φορές χωρίς λόγο και αιτία. Θα σας πω, λοιπόν, το εξής: Η δικαιοσύνη δεν είναι πανάκεια, κύριε Υπουργέ. Η πολιτική ευθύνη, η πολιτική βούληση, η πολιτική επιλογή και η απόφαση της Κυβερνήσεως είναι η πανάκεια. Αποφασίστε και δώστε λύση, για να μάθουμε τελικά τι συνέβη στην υπόθεση Ζαχόπουλου!
      Εδώ θα ήθελα να πω και το εξής, για να κλείσω και να μην καταχρώμαι και το χρόνο σας: Αυτό που μου έκανε εντύπωση είναι η κραυγή ενός δημοσιογράφου με τον οποίο μπορεί να διαφωνεί κάποιος ή και να συμφωνεί μαζί του. Ο Μάκης Τριανταφυλλόπουλος, λοιπόν, είπε κάποια πράγματα. Ο Θέμος Αναστασιάδης είπε κάποια άλλα πράγματα. Εγώ δεν θα μπω στη λογική τού ποιος έχει δίκιο, ποιος άδικο ή να μπω στη μέση του πολέμου των συμφερόντων. Θα πω, όμως, το εξής: Δεν έπρεπε η Κυβέρνηση να ζητήσει, επιτέλους, να πει ο συγκεκριμένος δημοσιογράφος τι εννοεί για όλα αυτά που έγιναν σπίτι του; Να ρωτήσει η ελληνική Κυβέρνηση, η Νέα Δημοκρατία, αν το dvd το έδωσε ο κ. Ανδριανός –ναι ή όχι;- στο Θέμο Αναστασιάδη. Διότι αυτό είπε ο Θέμος Αναστασιάδης. Όχι ότι το πήρε από το Θέμο. 
      Χθες ο Θέμος Αναστασιάδης είπε ότι το dvd το έδωσε ο Ανδριανός στον Θέμο Αναστασιάδη. Είναι τρελά αυτά που συμβαίνουν! Και μια Κυβέρνηση να απουσιάζει και να παραμένει απαθής! Να μην αντιλαμβάνεται τι γίνεται γύρω της! Δώστε λύση! Είναι σημαντικό αυτό που λέω. Δώστε λύση! 
      Να βγει η Κυβέρνηση με θάρρος και να πει: «Έκανα λάθος, ρε αδερφέ! Όλοι κάνουν λάθη. Έγιναν λάθος χειρισμοί. Έγιναν ερασιτεχνικές επιλογές.» Θα το δεχθώ, κύριε Υπουργέ. Όμως, εμπλέκεται το Υπουργείο σας. Εμπλέκεται το πολιτικό σύστημα. Εμπλέκονται εκδοτικά συγκροτήματα και οδηγούμεθα –ειλικρινά το λέω αυτό, κύριε Υπουργέ- σε έκπτωση αξιών και σε κατάπτωση του πολιτικού συστήματος. Δώστε λύση! 
      Κλείνοντας –γιατί όντως έχω καταχραστεί το χρόνο- θα πω το εξής: Ο κ. Ζαχόπουλος, κυρία Πρόεδρε και κύριε Υπουργέ, είχε γράψει ένα βιβλίο: «Τα Βυζαντινά»!. Έτσι λεγόταν. Θα σας πω ότι «Τα Βυζαντινά» και το «Βυζαντινό» είναι οι ίντριγκες, κύριε Υπουργέ, και οι περίεργες συναντήσεις, όταν πηγαινοερχόταν ένα dvd μεταξύ Θέμου Αναστασιάδη και Ανδριανού. Το ζητούμενο για μένα είναι ότι, δυστυχώς, μοιάζετε σαν τη γαλάζια την κλωστή δεμένη στην ανέμη τυλιγμένη και θα σας πνίξει!
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Βελόπουλε. 
      Το λόγο έχει ο τρίτος επερωτών Βουλευτής κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
      Επιθυμώ και εγώ να κάνω χρήση της δευτερολογίας μου.
      ΠΡΟΕΔΡΕΥΟΥΣΑ (Έλσα Παπαδημητρίου): Χρόνια πολλά, κύριε Πλεύρη.
      ΑΘΑΝΑΣΙΟΣ ΠΛΕΥΡΗΣ: Σας ευχαριστώ.
      Λυπάμαι που στην ονομαστική μου εορτή δεν θα σας κεράσω γλυκό. Με αυτά που θα σας πω μάλλον θα το χρειαζόσασταν.
      Κύριε Υπουργέ, βρισκόμαστε σε μια περιρρέουσα ατμόσφαιρα συνεχών σκανδάλων και που προκαλείται η κοινή γνώμη. Δεν μπαίνω εγώ στη διαδικασία τι έχει γίνει και τι δεν έχει γίνει. Αλλά πιστέψτε με, ως νέος πολιτικός και ως Έλληνας πολίτης, δεν μου αρέσει να ακούω ότι η Κυβέρνηση λαμβάνει ένα dvd, προϊόν αξιόποινης πράξης, υποκλοπής και προσβολής των προσωπικών δεδομένων και συνδιαλέγεται με δημοσιογράφους για το τι θα γίνει αυτό το dvd. Ακούγονται ποσά 5.000.000 ευρώ, 10.000.000 ευρώ, 15.000.000 ευρώ. 
      Παράλληλα προκαλείται, αν θέλετε και η αισθητική της κοινής γνώμης, πέρα απ’ όλα τα άλλα, με αυτά που συμβαίνουν. Και εμείς εδώ, μέσα στο Κοινοβούλιο, βρισκόμαστε σε μια γυάλα και δεν καταλαβαίνουμε τι γίνεται δίπλα μας. Υπάρχει μια πλήρης απαξία του πολιτικού κόσμου, για την οποία είμαστε όλοι υπεύθυνοι. Βέβαια υπεύθυνοι είναι αυτοί που κυβέρνησαν, αλλά από τη στιγμή που είμαστε και εμείς μέρος του πολιτικού κόσμου, ας αναλάβουμε και εμείς το μερίδιο που μας αναλογεί.
      Έχουμε μια πλήρη κρίση θεσμών σε επίπεδο δικαιοσύνης. Αμφισβητούνται συνεχώς οι ενέργειες της δικαιοσύνης. Και σας αναφέρω συγκεκριμένα. Δεν είστε νομικός αλλά γνωρίζετε πάρα πολύ καλά κάποια πράγματα. Όλη αυτή η διαδικασία, που έχει γίνει μέχρι τώρα, προκαλεί τη νομική κοινότητα ως προς την ορθότητά της. Βγαίνουν έγκριτοι νομικοί και διαμαρτύρονται και λένε ότι αυτά δεν μπορεί να συμβαίνουν σε μια ευνομούμενη πολιτεία όπως είναι η Ελλάδα. Εμφανίζεται κάποιος κατηγορούμενος αυθόρμητα και του απαγγέλλεται κατηγορία για εκβίαση σε βαθμό κακουργήματος, χωρίς να έχει υποβληθεί έστω μια μηνυτήρια αναφορά. Δηλαδή αυτεπαγγέλτως ο εισαγγελέας έκρινε ότι υπάρχει εκβίαση σε βαθμό κακουργήματος, χωρίς ο παθών να έχει υποβάλει μία μηνυτήρια αναφορά, μία έγκληση και από την άλλη πλευρά έχουμε και ένα αδίκημα για το οποίο πρωτοετής φοιτητής της Νομικής θα κοβόταν και θα του απαγορευόταν να συνεχίσει και τις σπουδές στη Νομική αν έλεγε ότι μια τέτοια πράξη μπορεί να συνιστά συμμετοχή στην αυτοκτονία με άμεση κατάληξη στην προφυλάκιση ενός ατόμου. 
      Δεν θα μπω στη διαδικασία να κρίνω την προφυλάκιση κατά πόσο ευσταθεί ή όχι, αλλά δεν μπορείτε να με πείσετε, κύριε Υπουργέ, ότι κάποιος που γνωρίζει στοιχειώδη νομικά και βλέπει όλα αυτά τα πράγματα, δεν μπορεί να ανησυχεί για ενδεχόμενες πιέσεις -τουλάχιστον πιέσεις- στη δικαιοσύνη, ώστε κάποιοι άλλοι που, ενδεχομένως, έχουν κάποια στοιχεία να μην τολμήσουν να τα εμφανίσουν.
      Παράλληλα -και το είπα και στην αρχή- υπάρχει ένα πολύ μεγάλο θέμα. Εγώ ως νομικός πιστεύω ότι αυτήν τη στιγμή κυβερνητικό σας στέλεχος έπρεπε να ήταν κατηγορούμενος. Πώς είναι δυνατόν κάποιος να έχει ένα dvd που δείχνει την προσωπική ζωή ενός άλλου ανθρώπου, που είναι προϊόν υποκλοπής; Με το που έφτασε στα χέρια του έπρεπε να καλούσε το θιγόμενο και να του το έδινε ή να πήγαινε στην εισαγγελία. Έχουμε κλασική περίπτωση κτηθέντος μέσου παρανόμως, το οποίο δεν ξέρω γιατί η Κυβέρνηση ήθελε να το χρησιμοποιήσει.
      Δυστυχώς όλα αυτά γιατί τα λέμε; Διότι καλώς ή κακώς σε όλη αυτή τη διαδικασία, κύριε Υπουργέ, προΐσταται το Υπουργείο σας, το Υπουργείο Πολιτισμού. Εμένα θα μου επιτρέψετε να διατηρήσω τις επιφυλάξεις μου κατά πόσο το Υπουργείο σας θα έπρεπε να λέγεται Υπουργείο Πολιτισμού. Διότι μέχρι στιγμής δεν έχετε κάνει τίποτα ουσιαστικό για τον ελληνικό πολιτισμό. Εάν γκρεμιστεί κανένα οθωμανικό λουτρό, θα τρέξετε να δώσετε κονδύλια προκειμένου να το αναστηλώσετε. Το ίδιο θα γίνει και με κάτι τζαμιά, το ίδιο θα γίνει και με οτιδήποτε κατάλοιπο της οθωμανικής κατοχής υπάρχει στην Ελλάδα. 
      Όμως, από το 1980 έχει ξεκινήσει η διαδικασία για να περάσει η έκταση του Τύμβου των Σαλαμινομάχων στο ελληνικό δημόσιο και δεν έχει περάσει μέχρι σήμερα. Και σε επίκαιρη ερώτηση, που σας έκανα, μου αναφέρατε όλες τις αποτυχημένες προσπάθειες από το 1980 μέχρι σήμερα και είπατε ότι θέλουμε κάποια στιγμή να το κάνουμε. 
      Κύριε Υπουργέ, τότε σας είχα πει ότι το ελληνικό έθνος υπάρχει σήμερα όχι γιατί έχτιζε Παρθενώνες αλλά γιατί έκανε Μαραθώνες και Σαλαμίνες. Και τουλάχιστον πρέπει να σέβεστε αυτούς τους ανθρώπους που πέθαναν εκεί για να μπορούμε σήμερα εδώ να μιλάμε, να περηφανευόμαστε στην Ευρώπη για τον ελληνικό πολιτισμό.
      Κι εδώ το Υπουργείο σας να ασχολείται με dvd, να ασχολείται με κονδύλια που δίνετε σε διάφορους φορείς και να μην ασχολείστε καθόλου για τον αρχαίο ελληνικό πολιτισμό. Αυτή είναι η πραγματικότητα. Κάνατε ένα μουσείο, το οποίο το έχει κατακρίνει όλος ο αρχαιολογικός κόσμος. Είναι δυνατόν στη χώρα που γέννησε τις κλασικές αρχαιότητες, να κάνετε ένα μουσείο το οποίο σε πενήντα χρόνια δεν θα θέλει κανένας να το δει και δεν θα έχει καμμία αξία; Και γιατί θα πρέπει να βάλετε τον ελληνικό λαό σε μουσείο; Είμαστε ένας ζωντανός λαός, δεν είμαστε ούτε Βαβυλώνιοι ούτε Χετταίοι για να μας βάλετε στο μουσείο. Ενδεχομένως κάποιοι να μη θέλουν να είναι απόγονοι των αρχαίων Ελλήνων, όμως είμαστε απόγονοι των αρχαίων Ελλήνων και το Υπουργείο σας δεν έχει σταθεί στο παραμικρό για να μπορέσει να λύσει όλα αυτά τα προβλήματα! 
      Έχουμε φθάσει σήμερα αυτό το Υπουργείο Πολιτισμού που κατάφερε τη μάχη του Μαραθώνα να την κάνει ναυμαχία -διότι προφανώς για να είναι θάλασσα εκείνο το τμήμα δεν έγινε μάχη στον Μαραθώνα αλλά έγινε ναυμαχία στο Μαραθώνα- να είναι υπεύθυνο για μία σωρεία σκανδάλων, για ειδικούς λογαριασμούς, που δεν ξέρουμε πού πάνε τα κονδύλια, που η δική σας Κυβέρνηση ζητά να εμφανιστούν και οι άλλοι Υπουργοί του παρελθόντος, διότι προφανώς και εκεί έχουν γίνει θέματα και που έχουμε μία Αξιωματική Αντιπολίτευση που οψίμως ενδιαφέρεται για τον πολιτισμό και τη Σαλαμίνα, αλλά εκπρόσωποί της σε δελτία ειδήσεων είπαν «αμάν πια με αυτήν τη Σαλαμίνα, πηγαίνετε να το καθαρίσετε, δεν μπορείτε να κάνετε τίποτε άλλο ως κόμμα».
       Αυτή είναι η κατάσταση, κύριε Υπουργέ! Είστε σε ένα Υπουργείο που δεν έχει καμμία σχέση με τον ελληνικό πολιτισμό. Οτιδήποτε είναι ελληνικό στην ελληνική επικράτεια, πολεμάται από το Υπουργείο σας.
       Πραγματικά ντρέπομαι που το λέω, αλλά σε ερώτηση που σας έκανα εγώ και ο κ. Γεωργιάδης, γιατί δεν υπάρχει ανδριάντας του Μεγάλου Αλεξάνδρου στην Αθήνα, απαντήσατε ότι δεν είναι αρμοδιότητος του Υπουργείου Πολιτισμού και είναι αρμοδιότητα των δήμων. Και η απάντησή σας είναι τιμητική για τον Μεγάλο Αλέξανδρο. Γιατί ένα Υπουργείο σαν το δικό σας δεν πρέπει να έχει αρμοδιότητα στα θέματα που αφορούν τον Μεγάλο Αλέξανδρο.
      Όμως, κύριε Υπουργέ, πρέπει πλέον να αναλάβετε τις ευθύνες σας. Εγώ δεν μπορώ να αντιληφθώ τις όποιες υπερεξουσίες λέγονται. Όταν υπάρχει κάποιος Υπουργός και βλέπει ότι υπάρχουν υπερεξουσίες, να πάει να παραιτηθεί και να διαμαρτυρηθεί!  Αυτήν τη στιγμή υπάρχουν επιστολές του κ. Τατούλη προς τον αξιότιμο κύριο Πρωθυπουργό και δεν μας έχουν δοθεί εδώ στο Κοινοβούλιο, για να δούμε τι λένε αυτές οι επιστολές.
       Ένας Υπουργός διαμαρτυρήθηκε ότι υπάρχουν υπερεξουσίες, ότι δεν γίνεται σωστή διαχείριση του χρήματος από τον κ. Ζαχόπουλο. Πρέπει εμείς να τα πληροφορηθούμε από τους δημοσιογράφους; Δεν έχει την ευθιξία η Κυβέρνησή σας να πει ότι αυτές ήταν οι επιστολές; Και γιατί δεν απομακρύνθηκε από τότε ο κ. Ζαχόπουλος, όταν ένας Υπουργός διαμαρτύρεται; 
      Ποιος κάλυπτε τον κ. Ζαχόπουλο τόσο πολύ καιρό, που έφθασε έναν ολόκληρο Υπουργό να τον εξωθήσει να διαμαρτυρηθεί στον Πρωθυπουργό; 
      Αυτά είναι θέματα πολιτικά, δεν είναι θέματα της δικαιοσύνης, που θα μας πείτε ότι η δικαιοσύνη έχει αναλάβει έργο και θα βγάλει την απόφασή της. Το είδαμε και στις υποκλοπές, υπόθεση που μπήκε στο αρχείο. Έτσι και με αυτήν την υπόθεση μπορεί μετά από τρία – τέσσερα χρόνια να μπει στο αρχείο.
       Η πολιτική ευθύνη όμως, κύριε Υπουργέ, μένει χαραγμένη στη μνήμη του ελληνικού λαού και σε αυτήν πρέπει να απαντήσετε. Και επειδή ειλικρινά ό,τι είπα δεν έχει μομφή προς το πρόσωπό σας, που σας θεωρώ από τους πιο αξιόλογους Υπουργούς που υπάρχουν και επειδή πιστεύω ότι θέλετε να δώσετε απάντηση σε αυτά, θα σας παρακαλούσα να έχουμε μία ειλικρινή απάντηση. Δεν χρειαζόμαστε τους έτοιμους λόγους των συνεργατών σας, για να μας απαντήσετε σε πράγματα που δεν σας έχουμε ρωτήσει, υπάρχουν συγκεκριμένα ερωτήματα και θέλουμε συγκεκριμένες απαντήσεις! 
      Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Αξιολάτρευτε κύριε Υπουργέ -σας χαρακτηρίζω έτσι διότι η εικόνα αυτή μεταφέρεται υπό του Αδώνιδος Γεωργιάδη στην Κοινοβουλευτική Ομάδα του Λαϊκού Ορθόδοξου Συναγερμού- θέλω να σας ενημερώσω για κάτι πάρα πολύ σημαντικό. Οι «TIMES» του Λονδίνου, η εγκυρότερη εφημερίδα, παγκόσμιας φήμης και εμβέλειας, έγραψαν προσφάτως ότι τελικά το «μάρμαρο» της υπόθεσης Ζαχόπουλου θα το πληρώσουν τα γλυπτά του Παρθενώνα λέγοντας ότι η Ελλάδα έχει χάσει το ηθικό υπόβαθρο της διεκδίκησης της επιστροφής των μαρμάρων. Διάβασα το κείμενο αυτό και έμεινα εμβρόντητος για την κακοήθεια κάποιων, διότι συνδέουν προφανώς ανόμοια πράγματα. Την επόμενη μέρα πάλι διάβασα εσκεμμένα τις εφημερίδες. Δεν υπήρξε καμμία αντίδραση από την πλευρά του Υπουργείου σας. Δεν θα πρέπει, κύριε Υπουργέ, να υπάρχει αντίδραση; 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Υπήρξε από την πρεσβεία μας στο Λονδίνο.
      ΑΣΤΕΡΙΟΣ ΡΟΝΤΟΥΛΗΣ: Ωραιότατα, αυτό θα πρέπει να το δούμε και στον Τύπο. Βεβαίως δεν αντιλέγω. Αφού το λέτε, έχετε κάνει μία πρώτη σωστή ενέργεια και την επικροτούμε απολύτως. 
      Δεν θα αναλώσω την ουσία της τοποθέτησής μου στη δικαστική διερεύνηση του θέματος, διότι βεβαίως το ζήτημα αυτό το έχει αναλάβει η δικαιοσύνη και με τα στοιχεία που έχει στη διάθεσή της και μ’ αυτά που θα αποκομίσει από τη συνολική έρευνα που γίνεται.
      Θα σταθώ σε δύο πτυχές του θέματος που δεν μπορούν ούτε να αποκρυβούν ούτε να αποσιωπηθούν ούτε να παραμεριστούν. Είναι η πολιτική πλευρά του θέματος και είναι και η κοινωνική πλευρά του θέματος.
      Ας δούμε τα πολιτικά «απόνερα» της υπόθεσης αυτής. Κύριε Υπουργέ, γνωρίζετε πολύ καλά ότι το σύστημά μας είναι πρωθυπουργοκεντρικό. Υπάρχει ένα ισχυρό κέντρο εξουσίας, που είναι το πρωθυπουργικό γραφείο, ο Πρωθυπουργός και το περιβάλλον του. Απ’ αυτό το δυνατό κέντρο εξουσίας δυστυχώς ή ευτυχώς –εγώ περιγράφω την πραγματικότητα- εκπορεύονται τα πάντα. Δυστυχώς αυτό το κέντρο εξουσίας έχει πληγεί ανεπανόρθωτα, έχει χάσει το ηθικό του περίβλημα. Βεβαίως, ο ανυποψίαστος αγαπητός Πρωθυπουργός –και λέω ανυποψίαστος, διότι πράγματι μπορεί να μην είχε καμμία πληροφόρηση για το τι τεκταινόταν σε κάποια παρασκήνια- αυτήν τη στιγμή είναι έκθετος στα μάτια της κοινής γνώμης, έχει χρεωθεί πολιτικά την όλη υπόθεση.
      Εμείς από την πλευρά μας δεν θέλουμε έναν αδύναμο Πρωθυπουργό αλλά ένα δυνατό Πρωθυπουργό, διότι υπάρχουν δυσεπίλυτα κοινωνικά προβλήματα, αλλά και γιατί υπάρχουν ανοιχτά μέτωπα στην εξωτερική πολιτική της χώρας. Θα επισκεφθεί την Άγκυρα ο κύριος Πρωθυπουργός. Με τι ηθικό ανάστημα θα πάει στην Άγκυρα, διότι βεβαίως και η αντίθετη πλευρά παρακολουθεί τα τεκταινόμενα στη χώρα; Θα ρυθμιστεί το θέμα του Κοσσυφοπεδίου; Υπάρχει πάντα το όνομα των Σκοπίων. Θέλουμε ένα δυνατό κέντρο εξουσίας που θα μπορέσει να ρυθμίσει τα θέματα αυτά. Δυστυχώς, όμως, το ηθικό κύρος της Κυβέρνησης και του Πρωθυπουργού –που ξαναλέω ότι μπορεί να ήταν ανυποψίαστος για όλα αυτά- έχει πληγεί ανεπανόρθωτα.
      Δεύτερο πολιτικό «απόνερο» απ’ όλη αυτήν τη συγκυρία, απ’ όλο αυτό το σκάνδαλο Ζαχόπουλου που αναδεικνύεται -και θα πρέπει να το επισημάνουμε επιτέλους- είναι το θέμα της διαφθοράς, κύριε Υπουργέ. Όλη η χώρα, από την κορυφή μέχρι τα νύχια, έχει βυθιστεί στη διαφθορά. Το τόνισε και ο Πρόεδρος της Δημοκρατίας. Το 2007 η διαφθορά στην Ελλάδα έφτασε τα 670.000.000 ευρώ. Το ένα τρίτο των Ελλήνων έχει δωροδοκήσει, άρα άλλο ένα τρίτο έχει δωροδοκηθεί. 
      Αυτό το θέμα της διαφθοράς μας πηγαίνει στη σχέση κράτους και διοίκησης και βεβαίως αν κοιτάξουμε τον πυρήνα του κακού, το κακό αυτό προέρχεται από το εξής φαινόμενο, κύριε Υπουργέ, κι εδώ θέλω μία ξεκάθαρη απάντηση. Δέκα χιλιάδες πολιτικές θέσεις κάθε φορά που γίνονται εκλογές καλύπτονται από την κομματική νομενκλατούρα του εκάστοτε κόμματος που κερδίζει τις εκλογές. 
      Σας ερωτώ: Δεν υπήρχαν αξιοπρεπείς γενικοί διευθυντές στο Υπουργείο σας για να αναλάβουν τη θέση του Γενικού Γραμματέα;
      Δεν υπάρχουν αξιοπρεπείς υπάλληλοι στο Υπουργείο σας για να στελεχώσουν το γραφείο του Υπουργού ή το γραφείο του Γενικού; Γιατί υπάρχει ένας εσμός κομματικών παρατρεχάμενων που κάθε φορά –δεν λέω μόνο για την Κυβέρνησή σας, για την οποιαδήποτε κυβέρνηση- που κερδίζει τις εκλογές, ξαφνικά βρίσκεται σε θέσεις κλειδιά; Δεν πρέπει να σταματήσει κάποτε αυτό το πράγμα; Αυτή είναι η μεγάλη θεσμική τομή; Διότι άκουσα τον Πρωθυπουργό να δηλώνει ότι προχωράμε σε μια μεταρρύθμιση συνταγματική κ.λπ.. Ναι, να συμφωνήσουμε, αλλά συνταγματική μεταρρύθμιση προς ποια κατεύθυνση; Σαν όλες τις άλλες συνταγματικές μεταρρυθμίσεις, οι οποίες σκοπό είχαν την εξυπηρέτηση του εκάστοτε κομματικού συμφέροντος; Πού είναι οι μεγάλες τομές που θα έφερναν μια άλλη σχέση πολίτη και κράτους;
      Και, βεβαίως, για να έρθω στην κοινωνική πλευρά του θέματος, δύο είναι τα μεγάλα ζητήματα που τίθενται, κύριε Υπουργέ. Το πρώτο ζήτημα είναι ότι ο κόσμος βλέπει ένα χορό εκατομμυρίων γύρω του, πέντε εκατομμύρια από εδώ, δέκα εκατομμύρια από κει, βαλίτσες από εδώ, βαλίτσες από κει και εσείς μιλάτε για ένα ταμείο καταπολέμησης της φτώχειας, τη στιγμή που δύο εκατομμύρια Έλληνες βρίσκονται κάτω από το όριο της φτώχειας και βλέπουν γύρω τους αυτό το χορό των εκατομμυρίων. Πώς προσλαμβάνουν οι Έλληνες πολίτες αυτά τα πράγματα; Υπάρχει πλέον μια κοινωνική έκθεση της Κυβέρνησης. Δεν έχει χαθεί μόνο το ηθικό υπόβαθρο της πολιτικής της Νέας Δημοκρατίας.
      Τέλος, υπάρχει και μία άλλη σημαντική παράμετρος. Τη στιγμή που η νεολαία μας ταλανίζεται από το φαινόμενο της ανεργίας, έρχεται στο προσκήνιο το θέμα της εργασιακής ανασφάλειας. Η Εύη Τσέκου, που τώρα είναι προφυλακισμένη, είχε όλα τα τυπικά προσόντα για να είναι στη θέση που είναι, όμως, δεν θεωρήθηκαν προφανώς αρκετά. Έπρεπε και κάτι άλλο να υπάρχει. Τι μήνυμα στέλνουμε στην ελληνική νεολαία που μορφώνεται, που παίρνει ένα πτυχίο, που παίρνει δεύτερο πτυχίο και, όμως, βιώνει μια εργασιακή ανασφάλεια και αβεβαιότητα για το μέλλον της σε καθημερινή βάση;
      Θα μου επιτρέψετε δε για να κλείσω, κύριε Υπουργέ, να πω το εξής: Τις πταίει; Θα βγουν κάποιοι και θα πουν, έχοντας δίκιο, ο δικομματισμός, η Νέα Δημοκρατία  και το ΠΑ.ΣΟ.Κ.. Όχι, κύριε Υπουργέ! Φταίνε όλα τα καθεστωτικά κόμματα και η Νέα Δημοκρατία  και το ΠΑ.ΣΟ.Κ., που κυβέρνησαν μετά τη Μεταπολίτευση, αλλά και τα κόμματα της Αριστεράς που ως αντιπολίτευση δεν πίεσαν την εκάστοτε κυβέρνηση για να κάνει το σωστό και το δίκαιο σ’ αυτόν τον τόπο. Άρα η ευθύνη διαχέεται σε όλα τα καθεστωτικά κόμματα που από τη Μεταπολίτευση και μετά βρίσκονταν σ’ αυτήν την Αίθουσα του ελληνικού Κοινοβουλίου.
      Θα πρέπει, τέλος, να σας πω το εξής: Η πηγή του κακού, για να πέσουν και οι μάσκες, βρίσκεται στην οικογενειοκρατία, κύριε Υπουργέ, διότι θέλουν να διατηρούν ένα πελατειακό σύστημα για να εξυπηρετούν την κομματική τους πελατεία, ούτως ώστε πενήντα οικογένειες να κυβερνούν τη χώρα μέσω δαχτυλιδιών που δίδονται, είτε γιατί είναι γόνοι είτε γιατί έχουν πίσω τους μια τεράστια κομματική πελατεία. Πρέπει να προσέξουν, όμως, αυτοί οι άνθρωποι την αφύπνιση. 
      Γιατί γελάτε, κύριε Λιβανέ; 
      ΣΠΗΛΙΟΣ ΛΙΒΑΝΟΣ:  Θα μου ελέγξετε και το χαμόγελο; 
      ΑΣΤΕΡΙΟΣ ΡΟΝΤΟΥΛΗΣ: Σας ενοχλεί ο όρος «οικογενειοκρατία»;  
      ΣΠΗΛΙΟΣ ΛΙΒΑΝΟΣ:  Καθόλου!
      ΑΣΤΕΡΙΟΣ ΡΟΝΤΟΥΛΗΣ:   Ωραία! Αν δεν σας ενοχλεί, λοιπόν, αφήστε αυτό το μειδίαμα. Δεν περιποιεί τιμή σε εσάς. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, σας παρακαλώ, ολοκληρώστε και να αποφεύγετε τις προσωπικές αιχμές. 
      ΑΣΤΕΡΙΟΣ ΡΟΝΤΟΥΛΗΣ:  Τελειώνω, κυρία Πρόεδρε.
      Το δαχτυλίδι μπορεί να δίδεται, κύριε Υπουργέ. Να προσέχουν, όμως, αυτοί μήπως μείνουν μόνο με το δαχτυλίδι, γιατί ουσιαστικά θα είναι δαχτυλοδεικτούμενοι στον κόσμο.
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει ο κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. Θα μου επιτρέψετε να κάνω ταυτοχρόνως και χρήση του δικαιώματος της δευτερολογίας μου.
      Κυρίες και κύριοι συνάδελφοι, η συζήτηση που ξεκινά μ’ αυτήν την ερώτηση του Λαϊκού Ορθόδοξου Συναγερμού, ξεκινά μέσα σε ένα περιβάλλον, το οποίο είναι επιβαρημένο από τα γεγονότα των ημερών.
      Νομίζω όμως ότι το μείζον εδώ θα ήταν πραγματικά να συζητήσουμε για το σημαντικότερο που έχει ο τόπος μας σήμερα και αυτό είναι ο ελληνικός πολιτισμός και το τι πραγματικά κάνει το Υπουργείο Πολιτισμού, ποια είναι η θέση του, ποια είναι η πολιτιστική του πολιτική, εάν υπάρχει, και τι είναι εκείνο που θα έπρεπε ίσως να γίνει.
      Επιτρέψτε μου να πω ότι αυτά είναι γενικά ερωτήματα μεν, αλλά θεωρώ ότι είναι σημαντικά, κύριε Υπουργέ, μιας και βρίσκεστε κατά τη γνώμη μου στην πιο ενδιαφέρουσα κυβερνητική θέση – ίσως όχι την πιο ισχυρή, ίσως όχι την πιο ενισχυμένη από πλευράς κρατικού προϋπολογισμού, αλλά πάντως την πιο ενδιαφέρουσα κυβερνητική θέση, υπό την έννοια ότι αυτό το οποίο καλείστε να διαχειριστείτε, αν πρόκειται περί διαχειρίσεως και αν είναι σωστή αυτή η λέξη όταν μιλάμε για τον πολιτισμό, είναι το μείζον σήμερα στην Ελλάδα.
      Και υπάρχει ένα σημαντικό ερώτημα: η ευρύτερη παράταξη στην οποίαν ανήκετε και στην οποίαν υπό μια ευρεία έννοια, όχι κομματική, ανήκω κι εγώ, έχει αναδείξει κορυφαίες προσωπικότητες στην ιστορία, προσωπικότητες οι οποίες είχαν μια πολύ συγκεκριμένη ιδέα για το πώς πρέπει να εξελιχθούν τα πράγματα στον ελληνικό πολιτισμό.
      Από τον Ίωνα Δραγούμη και τον Περικλή Γιαννόπουλο μέχρι τον Άγγελο Σικελιανό με τις Δελφικές Γιορτές, μέχρι μεταγενέστερους –και συγχρόνους μας- ποιητές και λογοτέχνες, τον Οδυσσέα Ελύτη, τον Γιώργο Σεφέρη, κορυφαίους φιλοσόφους, οι οποίοι υπήρξαν Αρχηγοί της ευρυτέρας παρατάξεως, όπως ο Παναγιώτης Κανελλόπουλος, για παράδειγμα, όλοι αυτοί υπήρξαν άνθρωποι που ήταν «ογκόλιθοι» του πνεύματος και άνθρωποι οι οποίοι είχαν μια πολύ συγκεκριμένη εικόνα για το πώς πρέπει να εξελιχθεί ο πολιτισμός αλλά και η ελληνική ταυτότητα.
      Ποιον επέλεξε ως πρόσωπο που θα οργανώσει την πολιτιστική πολιτική της Κυβερνήσεως ο Πρωθυπουργός; Έναν καθηγητή μέσης εκπαιδεύσεως, τον κ. Ζαχόπουλο, ο οποίος μάλιστα φαίνεται πως έχει και ορισμένες ενδιαφέρουσες φιλίες, καθ’ ότι οι υπερασπιστές του περιλαμβάνουν ανθρώπους οι οποίοι έχουν φτιάξει βιντεοταινίες με τίτλους όπως «Ο σεξοκυνηγός». Και αυτό σήμερα είναι το περιβάλλον του Υπουργείου Πολιτισμού, που διαχειρίστηκε το Γ΄ Κοινοτικό Πλαίσιο Στήριξης και ενδεχομένως θα διαχειριζόταν και το Ε.Σ.Π.Α..
      Θα μου πείτε: λέει κάτι ένα συγκεκριμένο περιβάλλον για την πολιτιστική ταυτότητα; Κοιτάξτε, είναι μια πρώτη ένδειξη, μπορεί κάποιος κάτι να σκεφτεί. Εγώ, ξέρετε, δεν έχω κανένα ηθικό θέμα με τις επιλογές του καθενός στην προσωπική του ζωή, αλλά όταν μιλάμε για πολιτισμό και άρα μιλάμε για αισθητική, μοιραία τέτοια ζητήματα αποτελούν κριτήρια.
      Δεν είναι, βέβαια, τυπικά κριτήρια, με την έννοια της τοποθετήσεως κάποιου. Να σας πω κάτι; Εμένα μου είναι δευτερευούσης σημασίας το αν κάποιος έχει διδακτορικό, παραδείγματος χάριν, στην Ιστορία της Τέχνης, αλλά είναι σημαντικό το να ξέρουμε ότι κάποιος διαβιοί μέσα σε ένα περιβάλλον αξιών, γιατί καλείται και φέρει το βάρος της διαχειρίσεως αυτού του ελληνικού πολιτισμού.
      Το δεύτερο μεγάλο θέμα που αναδεικνύεται κατά τη γνώμη μου και για το οποίο πρέπει να αποφασίσετε είναι το εξής: Υπάρχουν δύο γραμμές, για το πώς θα διαχειριστείτε τον πολιτισμό. Πρώτον, ή θα ακολουθήσετε μια κλασική, σκληρή φιλελεύθερη θέση αποχής από τα πράγματα αυτά, μεταφέροντάς τα στην κοινωνία.
      Σε τελευταία ανάλυση, ας παράξει η κοινωνία ό,τι θέλει να παράξει σε επίπεδο πολιτισμού, οπότε, όμως, η μόνη συνεπής θέση θα ήταν να καταργηθεί το Υπουργείο Πολιτισμού, γιατί δεν έχει πια πολιτιστική πολιτική να χαράξει και να μείνουν μόνο ορισμένα διαχειριστικά ζητήματα, όπως το να πληρώνονται οι αρχαιοφύλακες, για τα οποία δεν είναι ανάγκη να έχουμε και ένα ολόκληρο Υπουργείο, τώρα, για να είναι κάποιος στην πόρτα να κόβει ένα εισιτήριο. Δεν είναι εκεί το ζήτημα.
      Ή, λοιπόν, θα ακολουθήσετε μία σκληρή φιλελεύθερη θέση και θα πείτε ότι δεν στηρίζω, δεν έχω πρόγραμμα, δεν επιδοτώ, δεν παρεμβαίνω, ας παράξει η κοινωνία ό,τι νομίζει ότι πρέπει να παράξει. Ας δημιουργηθούν εικαστικά, ας δημιουργηθεί μουσική η όπερα, αν μπορεί να υπάρξει και να επιβιώσει οικονομικά, ας υπάρξει. Αν δεν μπορεί, ας κλείσει.
      Ή αυτή είναι η γραμμή, αλλά νομίζω ότι ακόμη και από τις πιο φιλελεύθερες και ακραίες φιλελεύθερες χώρες, δεν ακολουθείται αυτό.
      Ή, αλλιώς, υπάρχει μία δεύτερη θέση και αυτή είναι ότι πρέπει να έχετε ένα πολιτιστικό όραμα για τον τόπο. Πρέπει να πάρετε μία θέση, να πείτε πώς σκέπτεσθε ότι πρέπει να οργανωθεί ο πολιτισμός στην Ελλάδα.
      Ο συνάδελφος και συναγωνιστής μου, ο Άδωνις Γεωργιάδης, σας επεσήμανε ορισμένα επιμέρους ζητήματα που έχουν να κάνουν με τη διαφύλαξη του αρχαίου ελληνικού πολιτισμού και με την ανάδειξή του, με τα μνημεία. Ας το πω έτσι, είναι ένας μνημειακός πολιτισμός, αλλά ξεκάθαρα είναι ένα σημαντικό κομμάτι, κατά την άποψή μου, του ελληνικού πολιτισμού. 
      Εγώ θα σας πω ότι δεν αρκεί αυτό, αλλά θέλουμε και κάτι περισσότερο. Εγώ πιστεύω ότι έχει πολύ μεγάλη σημασία να έχουμε ένα σπουδαίο λυρικό θέατρο στην Ελλάδα. Έχει μεγάλη σημασία η Εθνική Λυρική Σκηνή. 
      Τι επιλογές κάνετε σήμερα στο θέμα της Εθνικής Λυρικής Σκηνής; Έχετε δώσει την προεδρία του διοικητικού συμβουλίου σε έναν επιφανή επιχειρηματία, ο οποίος επέλεξε ως καλλιτεχνικό διευθυντή κάποιον κύριο εξ Ιταλίας, ενδεχομένως σημαντικών προσόντων και όπου τελικώς από ένα Εθνικό Λυρικό Θέατρο σταδιακά η Λυρική Σκηνή μετατρέπεται ουσιαστικά σε ένα χώρο μετακλήσεως αλλοδαπών καλλιτεχνών ή οργανώσεως παραστάσεων, όπου υπάρχουν κυρίως στοιχεία –ας το πω έτσι- ξένων καλλιτεχνών και χάνει την ελληνικότητά του. Δεν λέω ότι η μετάκληση ενός αλλοδαπού καλλιτέχνη και δη διακεκριμένου –πράγματι, συμβαίνει αυτό στη Λυρική Σκηνή- είναι κάτι κακό, λέω όμως ότι εδώ πρέπει να υπάρχει προσοχή στην ανάδειξη της ελληνικής τέχνης, γιατί αυτό επιδοτεί το Υπουργείο Πολιτισμού ή αυτό θα έπρεπε να επιδοτεί.
      Έρχομαι σε ένα δεύτερο ζήτημα. Πάρτε το Ελληνικό Κέντρο Κινηματογράφου. Θα ήθελα να σας κάνω μία ερώτηση, την οποία απευθύνω θεσμικά στην ιδιότητά σας ως Υπουργού και δεν την προσωποποιώ υπό την έννοια ότι δεν θεωρώ ότι αυτό είναι πρόβλημα της δικής σας πολιτικής. Αντιθέτως, θα σας πω ότι άποψή μου είναι ότι αυτό είναι μία συγκεκριμένη πολιτική που έχει ακολουθηθεί κυρίως από την εποχή του ΠΑ.ΣΟ.Κ. και μετά και δυστυχώς, η Κυβέρνηση της Νέας Δημοκρατίας την ακολουθεί. Πάρτε, λοιπόν, για παράδειγμα το ζήτημα της πολιτικής στο Ελληνικό Κέντρο Κινηματογράφου. Εάν σας ρωτούσα πόσα λεφτά έχουν δοθεί στο Ελληνικό Κέντρο Κινηματογράφου και αντιστοίχως πόσες ταινίες έγιναν και αυτές οι ταινίες πόσα εισιτήρια έκοψαν ή για να μη θέσω μόνο το εμπορικό κριτήριο, που για εμένα δεν είναι ασφαλές κριτήριο, αλλά και ένα δεύτερο κριτήριο, εάν δηλαδή σας ρωτούσα πόσα διεθνή βραβεία πήραν, θα σας πω ότι η παραγωγή του Ελληνικού Κέντρου Κινηματογράφου είναι απίστευτα φτωχή. 
      Πάρτε αυτό το οποίο ελέγχουμε με την ερώτησή μας, το ζήτημα της διαχείρισης των ειδικών λογαριασμών. Εδώ, βεβαίως, υπάρχει ένα ζήτημα το οποίο τίθεται και παίρνει τη μορφή της κακοδιαχείρισης. Είναι τόσο αυθαίρετος, ούτως ή άλλως, ο ειδικός λογαριασμός και τόσο αδιαφανής, που εγώ σας προδικάζω από τώρα ότι κακοδιαχείριση υπό την τυπική έννοια είναι πολύ δύσκολο να βρεθεί. 
      Εγώ ρωτώ, όμως, κάτι άλλο: Όλα αυτά τα χρήματα, τα οποία πέρασαν και έπρεπε να στηρίξουν τον ελληνικό πολιτισμό, τι απέγιναν; Ξέρετε, δυστυχώς, τι απέγιναν; Απέγινε μία πολιτική δημοσίων σχέσεων, μία πολιτική της κομματοκρατίας, μία πολιτική όπου δυστυχώς δεν υπάρχει αυθεντικό πολιτιστικό κριτήριο, αξιακό κριτήριο, κριτήριο ποιότητας, παρά μόνο ένα πλέγμα δημοσίων σχέσεων κάποιων καλλιτεχνών που βρίσκουν την πρόσβαση και τη δυνατότητα να πάρουν κάποια χρήματα, των καλλιτεχνών ορισμένες φορές εντός εισαγωγικών, αλλά σας λέω και ορισμένες άλλες εκτός εισαγωγικών. 	
      Ποιο ήταν, λοιπόν, το ποιοτικό κριτήριο, το οποίο έπρεπε να υπάρχει; Θα μου πείτε «όλα τούτα είναι υποκειμενικά». Εγώ θα σας πω το εξής, υπεύθυνα και θαρραλέα. Επειδή κατανοώ ότι στην τέχνη το αισθητικό κριτήριο είναι ένα κριτήριο βαθιά υποκειμενικό, αλλά επειδή ορισμένες φορές υπάρχουν και δυνατότητες μετρήσεώς του όχι μόνο μέσα στην καλλιτεχνική κοινότητα, αλλά και μέσα στην κοινωνία, δεν θα σας πω ότι το πρόβλημά μου είναι ότι «ξέρετε, υπάρχει μία αυθαιρεσία στο γιατί πρέπει να πάρει ο Α΄ ή ο Β΄». Είμαι βέβαιος ότι, όπου και να δώσετε κάποια χρήματα, κάποιος θα μείνει παραπονούμενος. Εγώ, όμως, λέω κάτι άλλο: Ποια είναι η πολιτιστική αυθεντία την οποία χρησιμοποιήσατε, για να νομιμοποιήσετε τις επιλογές σας στο επίπεδο του πολιτισμού; Διότι, εάν υπήρχε κάποιος που με το προσωπικό του κύρος, που με την προσωπική του επάρκεια, την προσωπική του διαδρομή, μπορούσε πράγματι να πείσει όλη την κοινωνία ότι ναι, υπάρχει ένα πλαίσιο, μία κατεύθυνση, τότε ξέρετε κάτι; Η όλη ιστορία θα έμενε ως μία –λέω εγώ- ίσως και ελάσσονος σημασίας υπόθεση προσωπικού σκανδάλου.
      Το ζήτημα Ζαχόπουλου αναδεικνύεται σε κεντρικό και γιατί εμπλέκεται το πρωθυπουργικό περιβάλλον σε διάφορα επίπεδα, αλλά κυρίως, γιατί υπάρχει ένα τεράστιο πολιτιστικό έλλειμμα και τελικά το Υπουργείο Πολιτισμού, δυστυχώς, έχει καταντήσει ένας μηχανισμός κομματοκρατικής, πελατειακής σχέσης και παρέμβασης στο χώρο του πολιτισμού και όχι ένας πόλος ανάπτυξης ελληνικού πολιτισμού. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Ο κύριος Υπουργός έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Παρακολούθησα με μεγάλη προσοχή τις αγορεύσεις των συναδέλφων του ΛΑ.Ο.Σ. και πρέπει να πω ότι πολλές από αυτές ήταν αξιοπρόσεκτες, με πολλές ιδέες και ασφαλώς απόψεις που θα μπουν στη βάσανο της κριτικής μου.
      Επίσης, πρέπει να σας πω, ως κοινοβουλευτικός είκοσι πέντε ετών ότι η κοινοβουλευτική δεοντολογία επιβάλλει να πω την άποψή μου στο μείζον θέμα που θέσατε «ποια είναι η πολιτική σας» στο Υπουργείο Πολιτισμού. Και το θέσατε εγγράφως, το θέσατε και προφορικά και όσον αφορά τις εξειδικευμένες ερωτήσεις που μου καταθέσατε για λόγους επιμέλειας και υπευθυνότητας, θα σας παρακαλούσα να μου τις υποβάλατε με τη διαδικασία των επίκαιρων ερωτήσεων, για να μπορώ και εγώ να δω τους σχετικούς φακέλους. 
      Κυρίες και κύριοι συνάδελφοι, η αγωνία που εισπράττω, τόσο μέσα από το Υπουργείο, όσο και γενικότερα από την κοινωνία εστιάζεται κυρίως στο πως θα αποκατασταθούν οι ρυθμοί και η ομαλή λειτουργία του Υπουργείου Πολιτισμού. Με σταματούν εργαζόμενοι στους διαδρόμους του Υπουργείου, αλλά και απλοί άνθρωποι, οι υποθέσεις των οποίων περνούν μέσα από το Υπουργείο και είναι πολλοί αυτοί, καθώς πρόκειται για ένα Υπουργείο με άμεση επαφή στην κοινωνία. Όλοι με την αγωνία στο πρόσωπό τους, με ρωτούν «τι γίνεται, τι θα γίνει»; Είναι η αγωνία για ένα Υπουργείο, το οποίο σήμερα, βάλλεται πανταχόθεν και πρέπει να σας πω ότι πολλές φορές βάλλεται και άδικα. Βάλλεται από φήμες, βάλλεται από διαδόσεις, από ανακρίβειες, από υπερβολές, από μία συνειδητή παραπληροφόρηση και ευχαριστώ τους συναδέλφους του ΛΑ.Ο.Σ., διότι με την επερώτηση σας, μου δίδετε την  ευκαιρία, να αναλύσω σε μία ευρεία βάση και με υπεύθυνο λόγο, το τι ακριβώς συμβαίνει. Ποιοι είναι οι θεσμοί του Υπουργείου, πως λειτουργεί και κυρίως, ποια είναι η πολιτική μας στο θέμα του πολιτισμού. 
      Να δώσω, λοιπόν, απαντήσεις στα ερωτήματα και να αποκαταστήσω την αλήθεια και αυτό δύο μέρες μετά τη θορυβώδη συνεδρίαση στην Επιτροπή Μορφωτικών Υποθέσεων, διότι όλοι θέλουμε, αλλά κυρίως οι πολίτες θέλουν να γνωρίζουν τι ακριβώς συμβαίνει. Να μπορούν να ξεχωρίζουν τις υπερβολές και τις εντυπωσιακές ανακρίβειες, από τις απλές αλήθειες που αφορούν και το Υπουργείο και τη λειτουργία του και τον πολιτισμό σαν πολιτική.
      Θέλω, λοιπόν, ξεκινώντας να καταστήσω σαφή ορισμένα πράγματα για τη δική μου πολιτική στο Υπουργείο. Και επιτρέψτε μου να πω ότι αυτός ήταν ο κεντρικός άξονας του ελέγχου που μου κάνετε βάσει της επερώτηση σας. Ποια είναι η πολιτική σας; Αυτό είναι το βασικό ερώτημα. Για τη δική μου θεσμική πλατφόρμα έχω αποφασίσει να υλοποιήσω συγκεκριμένες πολιτικές, γιατί το κύριο μέλημά μου είναι να δω μπροστά, να δω το μέλλον. Και ο βασικός μου στόχος, όπως και ο δικό σας, είναι  να προστατεύσουμε την πολιτιστική μας κληρονομιά, το σύγχρονο ελληνικό πολιτισμό και όλα αυτά να τα φέρουμε κοντά στην καθημερνή ζωή του πολίτη, για να μην αποτελεί ο πολιτισμός προνόμιο των λίγων, αλλά όσο γίνεται περισσότερων συμπολιτών μας, για να είναι αναπόσπαστο κομμάτι της καθημερινότητας των πολιτών. Αλλά για να επιτευχθεί ο στόχος αυτός απαιτείται μία πολυδιάστατη δημόσια πολιτική για τον πολιτισμό. Μία πολιτική που θα ξεπερνά αναχρονιστικές συνταγές του παρελθόντος, κατεστημένες αντιλήψεις του σοσιαλιστικού κρατικισμού. 
      Οι βασικοί, λοιπόν, άξονες της πολιτικής αυτής, όπως η επερώτηση σας με αναγκάζει και μου επιτρέπει να καταθέσω, είναι οι ακόλουθοι τέσσερις:
      Πρώτον, ο εξορθολογισμός της οργάνωσης του Υπουργείου τόσο στο προσωπικό, όσο και στα οικονομικά. 
      Δεύτερον, η αύξηση των εσόδων και από την αξιοποίηση της ακίνητης περιουσίας, αλλά και από κίνητρα για την αύξηση της επισκεψιμότητας των αρχαιολογικών χώρων, των μουσείων, των χώρων σύγχρονου πολιτισμού.
      Τρίτον, διαδικασίες και πολιτική για τις επιχορηγήσεις με σύστημα αξιολόγησης των αιτημάτων -εδώ συμφωνώ μαζί σας- και θέσπιση κριτηρίων επιλογής. Και ασφαλώς -και είναι αυτονόητο- με παρακολούθηση των αποτελεσμάτων της επιχορήγησης, με προγραμματισμό των δράσεων και τέλος απολογισμό των πεπραγμένων.
      Τέταρτον, προβολή του έργου του Υπουργείου και διαρκή ενημέρωση του πολίτη για τη διάδοση του ελληνικού πολιτισμού και στον τόπο μας, αλλά και στο εξωτερικό.
      Παράλληλα, η οριζόντια δράση στους παραπάνω άξονες είναι και αυτή συγκεκριμένη. Πρώτα απ’ όλα διαφάνεια. Διαφάνεια παντού. Επίσης, καθαρές λύσεις. Πλήρης δημοσιότητα. Διοίκηση με τη λογική της υπαλληλικής ιεραρχίας. Ιεραρχικός έλεγχος με καινούργιες αρμοδιότητες, που γίνονται επί ημερών μου, σε όλη τη δομή του Υπουργείου από το διευθυντή μέχρι και το γενικό γραμματέα, ανάλογα φυσικά με το βαθμό. Και πρέπει να σας πω ότι εμπιστεύομαι την υπαλληλική ιεραρχία, εμπιστεύομαι τους σημερινούς θεσμούς. Εάν θέλουμε να τους αλλάξουμε, θα το συζητήσουμε εδώ μέσα να βρούμε βελτιώσεις και ευχαρίστως να το κάνουμε. Αλλά όσο υπάρχουν, αγαπητοί συνάδελφοι, αυτοί οι θεσμοί, είμαι υποχρεωμένος και από το θεσμικό μου ρόλο και από τη συζήτηση να τους λειτουργήσω και να αποδώσω.
      Ένα μέγα θέμα που βάλατε –και ορθώς το βάλατε- είναι οι επιχορηγήσεις. Σας είπα και προηγουμένως, θέλω να επανακαθορίσω τα κριτήρια και για τις επιχορηγήσεις και για τις προγραμματικές συμφωνίες των διαφόρων πολιτιστικών φορέων, με μία στρατηγική που θα ξεκαθαρίζει ποιος είναι ο επιδιωκόμενος στόχος, τι επιδιώκουμε και με ποια μέσα το πετυχαίνουμε. Και εσείς το θέσατε αυτό και θα συμφωνήσω και εγώ μαζί σας. Έτσι διευρύνουμε και κάνουμε ακόμα πιο αυστηρό τον απολογιστικό έλεγχο όσων χρηματοδοτούνται από το Υπουργείο. 
      Θέτουμε κριτήρια αποτελεσματικότητας. Αυτά που δαπανήθηκαν πρέπει να πιάνουν τόπο, προκειμένου να συνεχίσει η χρηματοδότηση και τον επόμενο χρόνο. Πρέπει να υπολογίζεται η σχέση κόστους-οφέλους, να συνυπολογίζεται το ευρύτερο κοινωνικό όφελος σε μία κλίμακα επικράτειας και όχι σε μία κλίμακα τοπικού επιπέδου.
      Θέλω να τονίσω ότι δεν θα υπογράφω καμμία προγραμματική συμφωνία, δεν θα συμφωνείται καμμία επιχορήγηση, εάν πρώτα δεν έχω εξασφαλίσει πιστώσεις. Όλα αυτά που γινόντουσαν στο παρελθόν, υπογραφές υπουργών με κενά ταμεία, υποσχέσεις στους πάντες για τα πάντα, επί εποχής μου δεν θα γίνουν. Παστρικές λύσεις. Υπουργικές αποφάσεις χωρίς αντίκρισμα τέλος. Διότι μόνο έτσι εξασφαλίζουμε τη συνέχεια, μόνο έτσι λειτουργούμε ένα δομημένο σύστημα και δεν διαχειριζόμαστε απλώς μαύρες τρύπες και ασύστολες δαπάνες του σοσιαλιστικού παρελθόντος.
      Κυρίες και κύριοι συνάδελφοι, με ρωτήσατε και οι πέντε αγαπητοί συνάδελφοι από το ΛΑ.Ο.Σ., αν θα ελεγχθούν οι αποφάσεις του γενικού γραμματέα. Μα, όλα ελέγχονται αυτήν την ώρα. Σας θυμίζω ότι αυτήν τη στιγμή υπάρχει ανακριτής στο Υπουργείο και ελέγχει σωρεία αποφάσεων, σε μία έρευνα που σχεδόν καθημερινά διευρύνεται και με άλλες υποθέσεις. Αυτό είναι σημαντικό, διότι όπως εσείς έτσι και εγώ θέλω να λάμψει η αλήθεια μέσω της ανεξάρτητης δικαιοσύνης, αυτής που σεβόμαστε και είμαστε υποχρεωμένοι να σεβαστούμε λόγω της διάκρισης των εξουσιών.
      Εμείς είμαστε αυτοί που πρωταγωνιστούμε σ’ αυτήν την προσπάθεια. Δεν χαριζόμαστε σε κανέναν. Έχουμε μία νωπή λαϊκή εντολή για να συνεχίσουμε το μεγάλο μεταρρυθμιστικό έργο που ξεκινήσαμε πριν από τέσσερα χρόνια, ένα έργο που έχει ανάγκη ο τόπος, που απαιτούν οι πολίτες.
      Σ’ όλα αυτά, λοιπόν, η ανεξάρτητη δικαιοσύνη έχει το δικό της ρόλο και το δικό της λόγο. Και εμείς καταβάλουμε κάθε δυνατή προσπάθεια, ώστε να διευκολύνουμε το έργο της. Επιπλέον, φέρνουμε όλα τα στοιχεία στη δημοσιότητα, όλα τα οικονομικά στοιχεία του Υπουργείου είναι στο φως, οι χρηματοδοτήσεις, οι συμβάσεις, το Γ΄ Κοινοτικό Πλαίσιο Στήριξης, τα πάντα και το κάνουμε στη Βουλή με τη διαδικασία της κατάθεσης διαφόρων εγγράφων. Όταν μας ζητάτε έγγραφα, τα δίνουμε. Όπως έδωσα ένα πακέτο από οικονομικά στοιχεία προχθές στην Επιτροπή Μορφωτικών Υποθέσεων, που αφορούσαν τα δημόσια έργα. Και σας το λέω ευθαρσώς και ευθέως. Εάν υπάρχουν ευθύνες μ’ αυτά που η Δικαιοσύνη διερευνά θα αποδοθούν. Και να μην έχετε καμμία αμφιβολία γι’ αυτό.
      ‘Ένα άλλο θέμα που θέσατε, είναι για τον ειδικό λογαριασμό. Με ρωτάτε και αναρωτιέμαι και εγώ αν χρειάζεται η ύπαρξή του. Η απάντησή μου θα είναι σαφής. Αυτή τη στιγμή μία σειρά από δαπάνες –θα σας αναλύσω στη συνέχεια- καλύπτονται πράγματι, από τον ειδικό λογαριασμό. Για να αλλάξει αυτή η κατάσταση χρειάζεται μία μεγάλη προσπάθεια, προκειμένου να βρεθούν τρόποι, ώστε να καλυφθούν αυτές οι τρέχουσες δαπάνες από τον τακτικό προϋπολογισμό. Και πρέπει να σας πω ότι είναι ένα πολύπλοκο, σύνθετο και οικονομικό και  νομικό ζήτημα. Ωστόσο πολιτικά θέλω να σας διαβεβαιώσω ότι εγώ προσωπικά επιθυμώ όλες οι δαπάνες του Υπουργείου μου να περάσουν στον τακτικό προϋπολογισμό. Δεν θέλω να έχω ειδικό λογαριασμό. Όλα καθαρά, όλα σε τάξη, όλα έτσι, διότι μέσω του προϋπολογισμού εξασφαλίζουμε και μεγαλύτερη τάξη στη διαχείριση, αλλά κυρίως –και αυτό είναι το βασικό στοιχείο για μένα γι’ αυτήν την απόφασή μου- θα γνωρίζει ο καθένας τι δικαιούται, θα μπορεί να κάνει κάθε πολιτιστικός φορέας τον προγραμματισμό του και κυρίως να μην μας πιέζει για παραπάνω χρηματοδοτήσεις στο τέλος κάθε οικονομικής χρήσης. Αυτά που προβλέπονται, αυτά και θα εισπράττουν οι πολιτιστικοί φορείς.
      Επαναλαμβάνω, ότι αυτήν την πρότασή μου -την ακούσατε μάλιστα και από το στόμα του Πρωθυπουργού σήμερα- την έχω διατυπώσει και επίσημα στο Υπουργείο Οικονομικών. Και αναγνωρίζω –και θέλω και εσείς να το κάνετε- ότι δεν είναι μία απλή υπόθεση, αλλά η πολιτική βούληση είναι εδώ, ειδικοί λογαριασμοί να μην υπάρχουν στο Υπουργείο Πολιτισμού. 
      Αισθάνομαι όμως στο σημείο αυτό ότι πρέπει να αποκαταστήσω και μία άλλη αλήθεια, γιατί ορισμένοι άκριτα μιλάνε για δισεκατομμύριο του ειδικού λογαριασμού. Θα σας πω μόνον ότι το ετήσιο ποσό του ειδικού λογαριασμού για τον πολιτισμό είναι περίπου 70.000.000 ευρώ. Μόνο εφέτος, εξαιρετικά για το 2007, δηλαδή τον περασμένο χρόνο, μετά από έκτακτη επιχορήγηση τα συνολικά έσοδα του ειδικού λογαριασμού ανήλθαν σε 103.000.000 ευρώ. Ιδού, λοιπόν, που ο μύθος των δισεκατομμυρίων καταρρίπτεται.
      Καταρρίπτεται και ένας άλλος μύθος, αν απαντηθεί το ερώτημα πού πηγαίνουν αυτά τα χρήματα αυτού του ειδικού λογαριασμού. Λοιπόν, το μεγαλύτερο μέρος από αυτόν το λογαριασμό πηγαίνει για δαπάνες μισθοδοσίας συμβασιούχων. Σήμερα πάρα από 70% από τον ειδικό λογαριασμό πηγαίνει σε καθαρές δαπάνες μισθοδοσίας. 
      Επίσης, από αυτόν το λογαριασμό πληρώνονται κονδύλια για τις ανειλημμένες υποχρεώσεις που έχουμε από την εποχή του ΠΑ.ΣΟ.Κ., για προγραμματικές συμβάσεις με πολιτιστικούς φορείς και κυρίως δήμους.
      Επίσης, καλύπτονται λειτουργικές ανάγκες των κεντρικών και περιφερειακών υπηρεσιών, ενοικιάσεις κυρίως, μικροσυντηρήσεις, εκτός έδρας προσωπικού, αναλώσιμα υλικά κ.λπ..
      Επίσης, ένα άλλο σημαντικό ποσοστό διατίθεται για τις ανάγκες του σύγχρονου πολιτισμού: εκθέσεις, απονομές βραβείων, επιχορηγήσεις θεατρικών σχημάτων, ομάδων χορού, καθώς και φορέων κινηματογράφου. Δίδονται επίσης ορισμένες μικροαποζημιώσεις σε ομάδες εργασίας. Και μην ξεχνάμε και κάτι άλλο, ότι από αυτόν τον ειδικό λογαριασμό των 70.000.000, 80.000.000, 90.000.000 ευρώ πάνω-κάτω –σας είπα ότι ο μέσος όρος είναι 70.000.000- καταβάλλεται το πολιτιστικό επίδομα των εργαζομένων του Υπουργείου που είναι 14.000.000 ευρώ. Τι μένει, λοιπόν, απ’ αυτόν τον ειδικό λογαριασμό, για να κάνεις μία πολιτική στον πολιτισμό; Και ασφαλώς, ενισχύονται διάσπαρτοι πολιτιστικοί σύλλογοι, μικροί σύλλογοι ανά την περιφέρεια, κάτι που πολλές φορές, για να πούμε την αλήθεια, είναι αίτημα όλων των Βουλευτών σ’ αυτήν την Αίθουσα. 
      Πάντως, κυρίες και κύριοι συνάδελφοι, στόχος μου είναι και εδώ να τεθούν συγκεκριμένα κριτήρια -λέω εδώ, μέχρι την κατάργηση του ειδικού λογαριασμού- για τη διάθεση αυτών των χρημάτων, κριτήρια που δημιουργούν ένα νέο πρίσμα, όπου ο επιχορηγούμενος δεν θα νοείται ως βοηθηματούχος ενός κρατικού συσσιτίου, αλλά ως εταίρος της πολιτείας, συμβαλλόμενος κυρίως με το καλλιτεχνικό του κεφάλαιο, αποδίδοντας λόγο προς την πολιτεία για τα χρήματα που του διέθεσε το κράτος και ασφαλώς με αξιολόγηση του παραγόμενου έργου. 
      Θέλω, λοιπόν, να διαλύσω το μύθο ότι ο ειδικός λογαριασμός αποτελείται από αδιαφανή κονδύλια. Είναι χρήματα με δεδομένη προέλευση και δαπανώνται για συγκεκριμένες δαπάνες. 
      Και δεν υπάρχει, όπως σας είπα και προηγουμένως, καμμία μυστικότητα. Πολλά απ’ αυτά τα στοιχεία έχουν κατατεθεί στη Βουλή και έχω ανακοινώσει στην Επιτροπή Μορφωτικών Υποθέσεων -και επιτρέψτε μου να το κάνω και εδώ, γιατί το θεωρώ σημαντικό- ότι θα υπάρχει γι’ αυτές τις επιχορηγήσεις δημοσιότητα και πλήρης διαφάνεια, θα υπάρχει ανά τρίμηνο τακτική ενημέρωση από την ιστοσελίδα του Υπουργείου για όλες τις επιχορηγήσεις που θα προέρχονται και από τον τακτικό προϋπολογισμό και από τον ειδικό λογαριασμό. Θέλω οι πολίτες να γνωρίζουν τις επιλογές μας. Να ξέρουν πού πηγαίνουν τα χρήματά τους, να κρίνουν γι’ αυτά τα χρήματα. Γιατί εμείς και προσωπικά εγώ ενεργούμε καθαρά και με τάξη, με γνώμονα το κοινό πολιτιστικό συμφέρον και όχι το κομματικό. Μακράν από μένα λογικές μικροκομματικών σκοπιμοτήτων. 
      Θα πάμε και σε ένα άλλο θέμα, το οποίο πάλι σήμερα θίξατε και το οποίο είναι ένα θέμα που κατά κόρον τα μέσα μαζικής ενημέρωσης προβάλλουν. Μιλάμε για μαζικούς αποχαρακτηρισμούς μνημείων και κηρυγμένων αρχαιολογικών χώρων. Θέλω να καταστήσω σαφές με τον πιο εμφαντικό τρόπο ότι αυτό όχι απλά δεν συμβαίνει, αλλά και δεν θα μπορούσε να συμβεί, γιατί νομικά, θεσμικά δεν υφίσταται ο όρος «αποχαρακτηρισμός». «Αποχαρακτηρισμός αρχαιοτήτων» δεν νοείται στη νομοθεσία μας ούτε κατάργηση του θεσμικού πλαισίου κήρυξης αρχαιολογικών χώρων. 
      Επιτρέψτε μου, λοιπόν, εδώ να διευκρινίσω τι ακριβώς συμβαίνει, για να γνωρίζουν οι πολίτες, γιατί πολλή συζήτηση γίνεται τελευταία για παράνομους αποχαρακτηρισμούς, για αθέμιτους αποχαρακτηρισμούς, για παρεμβάσεις που κάνει το Κ.Α.Σ.. Στους ιδιαίτερα σημαντικούς αρχαιολογικούς χώρους θεσμοθετούνται ζώνες προστασίας. Στις χαρακτηρισμένες περιοχές ως ζώνη Α΄, που είναι η αυστηρότερη, δεν επιτρέπεται καμμία οικιστική παρέμβαση. Τέλος! Αντίθετα, εντός των ζωνών Β΄ επιτρέπεται η ανάπτυξη οικοδομικής δραστηριότητος με συγκεκριμένους όρους, με αυστηρές προϋποθέσεις, όπως ο αρχαιολογικός νόμος του 2002 ορίζει. 
      Επίσης, πρέπει να γίνει σαφές ότι σε κηρυγμένο αρχαιολογικό χώρο, που μπορεί να φτάσει και σε πολλά τετραγωνικά χιλιόμετρα, υπάρχει νόμιμη δυνατότητα δόμησης, αλλά και εδώ με αυστηρές προϋποθέσεις και με ελέγχους και πολλές φορές με αυτοψίες για να προστατευθούν οι αρχαιότητες, σύμφωνα πάντα με αυτόν το γνωστό νόμο και οπωσδήποτε με την άδεια είτε της τοπικής Εφορίας Αρχαιοτήτων ή των τοπικών Αρχαιολογικών Συμβουλίων. Σε ειδικές μάλιστα περιπτώσεις αποφασίζεται η απαλλοτρίωση ακινήτου για αρχαιολογικούς σκοπούς, ως η τελική επιλεγείσα λύση, αφού όμως αποκλειστούν οι προαναφερθείσες λύσεις, όταν επιβάλλεται η ανάδειξη ενός συνόλου αρχαιοτήτων.
      Θα πρέπει, λοιπόν, να επισημάνω ότι σχεδόν όλες οι υποθέσεις που βρέθηκαν αυτές τις ημέρες στη δημοσιότητα δεν αφορούν ούτε στους λεγόμενους αποχαρακτηρισμούς ούτε σε αλλαγή ορίων αρχαιολογικών χώρων. Αυτή είναι η αλήθεια. Αφορούν σε υπό όρους δόμηση είτε σε ζώνες Β΄ είτε σε αρχαιολογικούς χώρους, όπου νόμιμα επιτρέπεται η δόμηση. Δηλαδή, μιλάμε για αποφάσεις που είναι σύμφωνες με το νόμο, πέραν βεβαίως ότι συνήθως αποτελούν και απαίτηση των τοπικών κοινωνιών που θέλουν να αξιοποιήσουν τους ελάχιστους ελεύθερους πια χώρους, απαιτήσεις που όμως δεν θα μπορούσαν σε καμμία περίπτωση να υλοποιηθούν, αν έπλητταν την πολιτιστική μας κληρονομιά. 
      Εγγυητής γι’ αυτό, κύριοι συνάδελφοι του Λ.Α.Ο.Σ. είναι το Κεντρικό Αρχαιολογικό Συμβούλιο και η συντεταγμένη πολιτεία. Ειδικά για το Κ.Α.Σ., είναι ένα όργανο που πρέπει να ομολογήσουμε ότι έχει καταστεί αντιπαθές στους πολίτες, λόγω ακριβώς των αυστηρών γνωμοδοτήσεών του. Σήμερα, όμως, το κατηγορούν ότι υπηρετεί συμφέροντα εκείνοι που το εγκαλούν για την αυστηρότητά του. Αυτό αποτελεί ένα παράδοξο, για να μην πω ότι είναι και υποκριτικό. Δεν μπορεί να υπάρχουν δύο μέτρα και δύο σταθμά. Από τη μία δηλαδή, εμείς οι πολίτες και οι παντοειδείς τοπικοί φορείς να πιέζουμε για να επιτραπεί η δόμηση, να πιέζουμε να αξιοποιήσουμε τις περιουσίες μας και όταν αυτό απαγορεύεται από το Κ.Α.Σ., να το κατηγορούμε για αρχαιολατρία και αρχαιόπληκτες αγκυλώσεις. Και από την άλλη, όταν το Κ.Α.Σ. το επιτρέπει μετά από βάσανο και επιστημονική τεκμηρίωση, να το κατηγορούμε και πάλι όλοι μαζί ότι υποκύπτει σε λογικές συμφερόντων. Πρέπει να αποφασίσουμε τελικά, τι θέλουμε. Θέλουμε θεματοφύλακα της πολιτιστικής μας κληρονομιάς, με όλες τις αδυναμίες που μπορεί να έχει ένας θεσμός, αφού από ανθρώπους αποτελείται και αυτό, ή θέλουμε μία ανοχύρωτη πολιτεία, που ο καθένας κάνει ό,τι θέλει; Αν θέλουμε, λοιπόν, σοβαρούς θεσμούς, ας τους προστατεύσουμε. 
      Κυρίες και κύριοι συνάδελφοι, πρέπει επίσης να σας επισημάνω ότι όλα και όλοι ελέγχονται. Στις υποθέσεις που περνούν από το Κ.Α.Σ. εκδίδεται μία γνωμοδότηση, περνά από τις υπηρεσίες του Υπουργείου και εκδίδεται μετά και οριστικά η Υπουργική απόφαση. Το Κ.Α.Σ. –επαναλαμβάνω και το σημειώνω- είναι γνωμοδοτικό όργανο, δεν αποφασίζει. Και πάντα υπάρχει η δυνατότητα σε όποιον αισθάνεται αδικημένος, για την όποια Υπουργική απόφαση, είτε να καταθέσει αίτηση θεραπείας είτε να προσφύγει στο Συμβούλιο Επικρατείας. Το Κ.Α.Σ. -το είπα και στην Επιτροπή Μορφωτικών Υποθέσεων- δεν είναι ούτε η αρχή ούτε το τέλος, είναι το μέσο μιας διαδικασίας, ένα σημαντικό ίσως κομμάτι, αλλά δεν είναι το τέλος της υπόθεσης.
      Κυρίες και κύριοι συνάδελφοι, τελειώνοντας, γιατί θα μου επιτρέψετε να δευτερολογήσω στο τέλος, έχουμε αναγνωρίσει όλοι μας δημόσια ότι το Υπουργείο Πολιτισμού περνάει αυτές τις ημέρες μία βαθιά κρίση. Δεν φοβήθηκα ποτέ αυτήν την παραδοχή, διότι μόνο μ’ αυτόν τον τρόπο μπορούμε συγκροτημένα να ξεκινήσουμε μία νέα σελίδα στο Υπουργείο. Το είπατε και εσείς και το είπατε σχεδόν όλοι, ότι ίσως να είναι μία καλή αφορμή, μία καλή αφετηρία να αλλάξουν ορισμένα πράγματα. Μάλιστα, μέσα σ’ αυτήν τη θεσμική πλατφόρμα, την οποία προηγουμένως ανέλυσα, θωρακίζουμε ακόμη περισσότερο τους θεσμούς.
      Δίνουμε στους πολίτες περισσότερες δυνατότητες να γνωρίζουν, να μας κρίνουν και να μας αξιολογούν. Και θέλω εδώ ολοκληρώνοντας να πω και κάτι που το θεωρώ εξίσου σοβαρό. Είναι η αρχή της θητείας μου και αυτή η αρχή συνέπεσε με μία μεγάλη κρίση στο Υπουργείο Πολιτισμού. Οι περισσότεροι από εσάς και εδώ μέσα και στην Επιτροπή Μορφωτικών Υποθέσεων, το αναγνωρίζουν. Θέλω, λοιπόν, με όλους εσάς, τους αγαπητούς συναδέλφους, να έχω έναν ειλικρινή ανοικτό διάλογο, να ακούσω τις προτάσεις σας, τις σκέψεις σας, και να διαμορφώσουμε από κοινού μία εθνική στρατηγική για τον πολιτισμό, διότι ο πολιτισμός είναι κοινή υπόθεση όλων μας, είναι μία εθνική υπόθεση.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ο Κοινοβουλευτικός Εκπρόσωπος του ΛΑ.Ο.Σ. κ. Κωνσταντίνος Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αξιαγάπητε κύριε Υπουργέ, για να χρησιμοποιήσω μία έκφραση του φίλου συναδέλφου κ. Ροντούλη, μας κάνατε μία παρουσίαση από την οποία απουσίαζε, εκτός αν δεν πρόσεξα καλά, το όνομα «Ζαχόπουλος». Ήταν φίλος του Πρωθυπουργού, ήταν ο έμπιστός του άνθρωπος, ο οποίος τοποθετήθηκε στη θέση του Γενικού Γραμματέα του Υπουργείου Πολιτισμού είτε ήταν Υπουργός ο Πρωθυπουργός είτε ήταν άλλο στέλεχος της Νέας Δημοκρατίας. Μπαινόβγαινε συνεχώς στο Μέγαρο Μαξίμου. Δεν θυμάμαι άλλο Γενικό Γραμματέα να έχει τέτοια συχνή παρουσία στο Μέγαρο Μαξίμου.
      Προσέχω και διαβάζω αυτόν τον φάκελο που φτάνει τα δυόμιση κιλά. Είναι οι ερωτήσεις που κατέθεσε η Αντιπολίτευση για τις ημέρες που ήταν Γενικός Γραμματέας ο κ. Ζαχόπουλος, αλλά δεν αφορούν τον κ. Ζαχόπουλο. Εντυπωσιάστηκα όταν πήρα αυτόν τον φάκελο. Διάβασα όλες τις ερωτήσεις μια προς μία. Απουσιάζει σχεδόν  παντελώς στα έργα και τις ημέρες του κ. Ζαχόπουλου. Αναφέρομαι στην προηγούμενη Βουλή. Τώρα, σ’ αυτήν τη Βουλή βρίσκεται ευτυχώς ο Λαϊκός Ορθόδοξος Συναγερμός.
      Όμως, και όταν βρισκόταν στο Ευρωπαϊκό Κοινοβούλιο με τη δύναμη που είχε από μακριά από τις Βρυξέλλες με έναν Ευρωβουλευτή κατάφερε να κάνει κοινοβουλευτικό έλεγχο στον κ. Ζαχόπουλο. Είναι εντυπωσιακό και θα σας το αναφέρω πιο κάτω. Πάνω από είκοσι ερωτήσεις υπεβλήθησαν σχεδόν αποκλειστικά για τη δραστηριότητα του κ. Ζαχόπουλου από τον Γεώργιο Καρατζαφέρη προς την Κομισιόν. Πριν δύο μέρες διαβάσαμε ότι ο τέως Υφυπουργός Αθλητισμού κ. Τατούλης κατέθεσε σχετικά με την υπόθεση αυτή -και όπως αναφέρεται στο «ΕΘΝΟΣ» της 17ης  Ιανουαρίου είχε στείλει επτά επιστολές όταν ήταν Υφυπουργός προς τον Πρωθυπουργό- σχετικά με τα έργα και τις ημέρες του Γενικού Γραμματέα.
      Επίσης στο «ΕΘΝΟΣ» αναφέρεται –διαβάζω επί λέξει- ότι προκύπτουν στοιχεία  για ποινικές ευθύνες σε βάρος του κ. Ζαχόπουλου από την δικαστική έρευνα που διενεργείται από την Εισαγγελία Πρωτοδικών Αθηνών, σχετικά με τον τρόπο που διαχειριζόταν τα κονδύλια του Γ΄ Κοινοτικού Πλαισίου Στήριξης. Σ’ αυτό ακριβώς είχε επικεντρωθεί ο Γιώργος Καρατζαφέρης, ένας Βουλευτής από την Ευρωβουλή.
      Είχαμε, λοιπόν, εδώ τρία κόμματα της Αντιπολίτευσης, δυόμιση κιλά ερωτήσεις, αλλά σχεδόν καμμία κουβέντα για τον κ. Ζαχόπουλο. Δεν θέλω να αναφερθώ σε όλα αυτά που έχουν γραφτεί στον Τύπο σχετικά με την διαφημιστική καμπάνια του ιπποδρομιακού στοιχήματος ύψους 1,8 εκατομμυρίων ευρώ, στους έξι διαγωνισμούς του Ο.Π.Α.Π. για την προμήθεια αναμνηστικών δώρων αξίας 900.000 ευρώ. Όλα αυτά είναι επί των ημερών του κ. Ζαχόπουλου στο Υπουργείο Πολιτισμού.
      Παντού όμως σ’ αυτό το Υπουργείο βλέπει κάποιος τη σφραγίδα του. Η «ΕΛΕΥΘΕΡΟΤΥΠΙΑ» τον περιγράφει στις 14 Ιανουαρίου ως τον εσωστρεφή εκπαιδευτικό που  είχε την ευθύνη των εκδηλώσεων για την τόνωση του προφίλ του τότε Βουλευτή Θεσσαλονίκης κ. Καραμανλή. 
      Ενώ, λοιπόν, τότε στην Ελλάδα κάποιοι έκαναν μάλλον πλημμελή αντιπολίτευση, κάποιοι στο Ευρωπαϊκό Κοινοβούλιο υπέβαλαν ερωτήσεις σχεδόν πάντα με αντικείμενο τον κ. Ζαχόπουλο. Η πρώτη ερώτηση υπεβλήθη στις 11 Μαΐου 2005 και αφορούσε τον πλέον ζεστό υποστηριχτή σήμερα του κ. Ζαχόπουλου, τον σκηνοθέτη κ. Μυλωνά. Ο Γιώργος Καρατζαφέρης ρωτά ποια χρηματοδότηση είχε πάρει το Μουσείο Κινηματογράφου Θεσσαλονίκης στο οποίο είχε τοποθετηθεί ο κ. Μυλωνάς,  πώς τοποθετείται η Κομισιόν έναντι της τοποθέτησης του κ. Μυλωνά και αν η Ευρωπαϊκή Επιτροπή χρηματοδοτεί καθ’ οιονδήποτε τρόπο το Μουσείο. Ο κ. Μυλωνάς ήταν υποψήφιος Ευρωβουλευτής της Νέας Δημοκρατίας. Δεν θα κάνω κανένα άλλο σχόλιο. Θα αναφέρω μόνο κάποιους τίτλους από τις ταινίες του. «I LOVE YOU Μήτσο», «Ο Σεξοκυνηγός», «Εδώ και τώρα αγγούρια», «Ο βιασμός μιας Μοναχής», «Ο Παρθενοφάγος» και έπεται συνέχεια. Αυτές ήταν οι ταινίες του κ. Μυλωνά. Κανένα σχόλιο.
      Η επόμενη ερώτηση στη Κομισιόν σε σχέση με τη δραστηριότητα του κ. Ζαχόπουλου αφορούσε την αναστήλωση της Ακρόπολης. Καταγγελίες ανάφεραν ότι η μείωση των κονδυλίων για την αναστήλωση της Ακρόπολης, ήταν δραματική επί των ημερών του κ. Ζαχόπουλου κι έφτασε το 45%.
      Άλλη ερώτηση σχετικά με την κατάργηση του επιχειρησιακού προγράμματος «ΠΟΛΙΤΙΣΜΟΣ», όπως γινόταν όλα αυτά τα χρόνια, μέχρι τις ημέρες του κ. Ζαχόπουλου. Έτσι, λοιπόν, από εδώ και πέρα ο πολιτισμός θα υπάρχει σε υποπρόγραμμα του επιχειρησιακού προγράμματος «ΠΕΡΙΒΑΛΛΟΝ – ΑΕΙΦΟΡΟΣ ΑΝΑΠΤΥΞΗ» στο Δ΄ Κοινοτικό Πλαίσιο Στήριξης.
      Να μην κουράσω. Αλλεπάλληλες είναι οι ερωτήσεις για την ίδρυση πτηνοτροφείου δίπλα στον Αρχαιολογικό Χώρο της Δωδώνης. Ιστορικό «ναδίρ» για τον τομέα του σύγχρονου πολιτισμού, επί ημερών του κ. Ζαχόπουλου. Η κ. Χιούμπνερ αναφέρει ότι ούτε το 3% δεν είχε φτάσει η απορρόφηση για το σύγχρονο πολιτισμό. Αυτό είναι η απάντηση της κ. Χιούμπνερ στις 8 Φεβρουαρίου 2005.
      Οι κοινοβουλευτικές ερωτήσεις συνεχίζονταν και το 2006 και το 2007. Ξαφνικά, μαθαίνουμε ότι καταργήθηκαν οι νυχτοφύλακες στον Αρχαιολογικό Χώρο της Δωδώνης, ότι αυτοκίνητα κυκλοφορούν τα βράδια. Κανείς δεν συγκινείται στο Υπουργείο Πολιτισμού. Τα αυτοκίνητα κυκλοφορούσαν, όταν έλειπαν οι νυχτοφύλακες, κοντά στον αρχαιολογικό χώρο, αλλά τίποτα δεν γινόταν. Νέα ερώτηση, λοιπόν, στη Κομισιόν και για αυτό το θέμα.
      Και άλλη ερώτηση στις αρχές του 2007 σχετικά με τα 4,5 εκατομμύρια ευρώ από το επιχειρησιακό πρόγραμμα «ΠΟΛΙΤΙΣΜΟΣ» για το Αρχαίο Θέατρο και τον Αρχαιολογικό Χώρο της Δωδώνης. Μαθαίνουμε από την Κομισιόν ότι υπάρχουν 4,5 εκατομμύρια ευρώ για αναστήλωση αυτών των δύο σημαντικών αρχαιολογικών χώρων. Είναι από τους πιο σημαντικούς αρχαιολογικούς χώρους της Ευρώπης.
      Δεν έχουμε μάθει ακόμα -ίσως θα πρέπει να μας απαντήσετε, κύριε Υπουργέ- πού χρησιμοποιήθηκαν αυτά τα 4,5 εκατομμύρια ευρώ, που ήρθαν από την Ευρωπαϊκή Ένωση. Όλα αυτά γίνονται, όταν τοπικοί σύλλογοι και ενώσεις, οι οποίοι προσπαθούν να διασώσουν ήθη και έθιμα για την παράδοσή μας, απογοητευμένοι, προσέφευγαν στις Βρυξέλλες, ζητούσαν μια μικρή χρηματοδότηση, έσπαγαν τα τηλέφωνα στα γραφεία των Ευρωβουλευτών για να μάθουν μερικά πράγματα παραπάνω σχετικά με τις χρηματοδοτήσεις στην Ευρωπαϊκή Ένωση, όταν οι πόρτες στην Ελλάδα ήταν κλειστές για τους περισσότερους από αυτούς και ανοικτές για κάποιους άλλους εκλεκτούς.
      Κύριε Υπουργέ, σε μια χώρα με χιλιάδες άνεργους, βλέπουμε την εκλεκτή συνεργάτιδα του κ. Ζαχόπουλου, την κ. Τσέκου, να μιλάει με επικεφαλής οργανισμών, κυβερνητικά στελέχη, να της προτείνουν θέσεις, να κάνει επιλογή θέσεων -«αυτή μου αρέσει, αυτή δεν μου αρέσει»- όταν χιλιάδες παιδιά, της δικής σας παράταξης, είναι στην κατάψυξη τόσα χρόνια, παιδιά με διπλώματα, που έλιωσαν τα παντελόνια τους στα πανεπιστημιακά έδρανα, που δεν βρίσκουν δουλειά. Όμως η συνεργάτις του κ. Ζαχόπουλου, έχει τη δυνατότητα να μιλάει με διοικητές οργανισμών, με επικεφαλής άλλων κυβερνητικών οργάνων και να επιλέγει θέσεις.
      Νομίζω ότι σωστά αναφέρθηκε ο κ. Ροντούλης στους «TIMES» του Λονδίνου, οι οποίοι ανέφεραν ότι 200.000 ευρώ ζήτησε η κ. Τσέκου -έτσι λέει το δημοσίευμα- για να μην ξεσκεπάσει τον κ. Ζαχόπουλο. Έτσι είναι η έκφραση που χρησιμοποιείται μέσα. Και φυσικά, οι Βρετανοί δεν χάνουν την ευκαιρία να επιτεθούν με πάθος στην Ελλάδα για το θέμα των γλυπτών του Παρθενώνα και να δικαιώσουν τον αρχικλέφτη, τον Λόρδο Έλγιν, ο οποίος κατέστρεψε την Ακρόπολη.
      Έτσι, λοιπόν, μπαίνει και η διάσταση της ζημιάς στα εθνικά μας θέματα. Όλοι θέλουμε να γυρίσουν τα γλυπτά του Παρθενώνα πίσω. Οι Βρετανοί βρίσκουν ένα ωραίο πάτημα, για να επιτεθούν με το γνωστό τρόπο κατά της Ελλάδας.
      Κύριε Υπουργέ, είσαστε ένα εκλεκτό μέλος της οικογένειας Καραμανλή. Ο αείμνηστος ιδρυτής της παράταξής σας είχε κάνει πολλά για την Ελλάδα. Όμως, είχε κάνει και κάτι πολύ κακό. Θυμάστε ότι επί των ημερών του άρχισε η πλήρης καταστροφή των νεοκλασικών κτηρίων στην Αθήνα. Και βλέπουμε σήμερα μια πόλη με πολύ αποκρουστική αισθητική.
      Μην ταυτίσετε εσείς, ένα εκλεκτό μέλος της οικογένειας Καραμανλή, ένας αξιοπρεπής πολιτικός, την παρουσία σας στο Υπουργείο Πολιτισμού με την κατεδάφιση αυτών των δύο εξαιρετικών κτισμάτων που βρίσκονται στη Διονυσίου Αρεοπαγίτου, για να έχουν θέα αυτοί που μασάνε από το εστιατόριο του Μουσείου της Ακρόπολης.
      Προσωπικά -δεν είναι θέμα προσωπικής αισθητικής- το βρίσκω εξαιρετικά κιτς το νέο Μουσείο. Και εν πάση περιπτώσει, κτίστηκε μετά -έπεται- της ύπαρξης αυτών των δύο εξαιρετικών κτισμάτων της Διονυσίου Αρεοπαγίτου. Άρα αυτός που το σχεδίασε, προφανώς, θα έπρεπε να είχε λάβει και τα μέτρα του. Και είναι και εντυπωσιακό το πώς ζητάει εκ των υστέρων, έχοντας φτιάξει αυτό το δημιούργημα -το οποίο επαναλαμβάνω ότι το θεωρώ κιτς- και θέλουν κάποιοι -και μάλιστα με τη σφραγίδα του Κεντρικού Αρχαιολογικού Συμβουλίου- να κατεδαφίσουν αυτά τα υπέροχα κτήρια. Ελπίζουμε, στη μετά Ζαχόπουλο εποχή αυτά τα δύο κτήρια, τελικά, να γλυτώσουν.
      Πόσες και πόσες επιστολές δεν έχουν δεχτεί τα γραφεία των Ευρωβουλευτών, σχετικά με τις καθυστερούμενες επιδοτήσεις; Το Επιμελητήριο Εικαστικών Τεχνών Ελλάδος ζητούσε 200.000 ευρώ, όσα λεφτά έλεγε η κ. Τσέκου ότι ζητούσε από τον κ. Ζαχόπουλο, όπως γράφει ο Τύπος.
      Τι να πω για τις κρατικές ορχήστρες; Είναι λυμένα τα προβλήματά τους; Είναι επαρκής η υποδομή τους; Είναι επαρκής η χρηματοδότησή τους; Είναι επαρκής η παρουσία του πολιτισμού μας σε διεθνές επίπεδο; Εδώ η Τουρκία περιφέρει τους ελληνικούς θησαυρούς παντού και τους παρουσιάζει ως δικούς της. Εμείς τι κάνουμε; Μιλάμε για μια χώρα, η οποία έχει ένα τεράστιο δυναμικό στον τομέα του πολιτισμού, την Ελλάδα. Τι έχει γίνει με την παρουσία του πολιτισμού μας όλα αυτά τα χρόνια, που ήταν ο κ. Ζαχόπουλος στο Υπουργείο Πολιτισμού; Μήπως, τελικά, το ότι ένας γενικός γραμματέας, έκανε κουμάντο σ’ ένα Υπουργείο τόσο καίριο μας θυμίζει κάποιες άλλες σκληρές εποχές, όπου οι γενικοί γραμματείς έκαναν κουμάντο και οι υπουργοί ήταν διακοσμητικοί; Και ξέρετε καλά τι εννοώ.
       Μήπως το Υπουργείο Πολιτισμού, ήταν κατά την προ-ολυμπιακή περίοδο αλλά και κατά την μεταολυμπιακή περίοδο το «φιλέτο» των ελληνικών Υπουργείων; Πώς γίνεται όλα τα προβεβλημένα στελέχη των δύο παλαιών κομμάτων εξουσίας, να θέλουν να καθίσουν σ’ αυτήν την καρέκλα; Πώς γίνεται να έχουν παρελάσει, κατά τα είκοσι πέντε αυτά χρόνια, άνθρωποι οι οποίοι ήταν προβεβλημένα στελέχη των δυο παλαιών κομμάτων εξουσίας κι είχαν και αρχηγικές φιλοδοξίες; Γιατί στην καρέκλα, παραδείγματος χάρη, του Υπουργού Πολιτισμού, δεν κάθισε ποτέ ο Μίκης Θεοδωράκης, ο οποίος ήταν Βουλευτής της παράταξής σας; Γιατί δεν κάθισε ο Σταύρος Ξαρχάκος, ο οποίος ήταν Βουλευτής κι Ευρωβουλευτής της παράταξής σας; Γιατί δεν κάθισε ούτε η Άννα Συνοδινού, η οποία ήταν Βουλευτής της παράταξής σας; Γιατί η συγκεκριμένη αυτή καρέκλα ασκεί μια μυστηριώδη έλξη στα προβεβλημένα στελέχη των δυο κομμάτων εξουσίας; 
      Κι επειδή αναφέρατε, κύριε Υπουργέ -και δεν θέλω να κάνω άλλη χρήση του χρόνου- ορισμένα πράγματα για τις υπηρεσίες και το πόσο καλά κάνουν τη δουλειά τους ή πόσο καλά πρέπει να κάνουν τη δουλειά τους, εγώ θα αναφερθώ με τόνο ίσως προσωπικό, όμως νομίζω ότι πρέπει να λεχθεί. 
      Έχω στα χέρια μου, κύριε Υπουργέ, κάτι εντυπωσιακό. Είναι μια άδεια οδηγήσεως. Θα μου πείτε: Τι σχέση έχει με το Υπουργείο Πολιτισμού;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Έχει να κάνει με το Υπουργείο Μεταφορών.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έχει σχέση με τον σημερινό Υπουργό Πολιτισμού. Έχει σχέση με το Υπουργείο Μεταφορών, στο οποίο είχατε υπηρετήσει πριν, κύριε Υπουργέ. Έχει ημερομηνία 27-6-2006. Είναι από κάποιον υπήκοο των Σκοπίων, ο οποίος μένει στην Ελλάδα κι ο οποίος πήγε να βγάλει άδεια οδηγήσεως. Τόπος 	γεννήσεως -γράφουν οι υπηρεσίες του προηγούμενού σας Υπουργείου-: Μακεδονία. Ο κύριος αυτός έχει γεννηθεί στις 26-1-1980 κι έχει τόπο γεννήσεως Μακεδονία. Θα το καταθέσω στα Πρακτικά. 
      (Στο σημείο αυτό ο Βουλευτής κ. Κωνσταντίνος Αϊβαλιώτης                     καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό το λέω, γιατί θα πρέπει, μια που έχουμε την ευκαιρία να σας έχουμε εδώ σήμερα, να μας δώσετε μια απάντηση για το πώς αυτές οι υπηρεσίες του Υπουργείου Μεταφορών της Ελλάδος αναγνωρίζουν και κάνουν ένα χονδρό, χονδροειδέστατο λάθος και σ’ ένα επίσημο δίπλωμα οδηγήσεως ευρωπαϊκού τύπου, αναφέρουν τη λέξη «Μακεδονία» ως τόπο γεννήσεως του συγκεκριμένου ατόμου. Τι κυρώσεις είχαν όσο καιρό ήσασταν στο Υπουργείο; Και καλό θα είναι κι ο διάδοχός σας, κ. Χατζηδάκης, να μας αναφέρει ποιες κυρώσεις υπήρξαν, γι’ αυτό το πραγματικά εντυπωσιακό και αποκαρδιωτικό φαινόμενο.
      Ευχαριστώ. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ πολύ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης. 
      Μόνο επιτρέψτε μου, κύριε συνάδελφε, να καλωσορίσω τα παιδιά που μας ακούνε υπομονετικά και παρακολουθούν από τα άνω δυτικά θεωρεία τη συνεδρίασή μας, αφού προηγουμένως ξεναγήθηκαν στο Μέγαρο της Βουλής των Ελλήνων και τα οποία αποτελούν ομάδα είκοσι οκτώ μαθητριών και μαθητών του Δημοτικού Σχολείου Πορταριάς Μαγνησίας, μαζί με πέντε συνοδούς δασκάλους. 
      Καλώς ήρθατε παιδιά!
      (Χειροκροτήματα από όλες τις πτέρυγες της Βουλής)
      Με συγχωρείτε για τη διακοπή, κύριε συνάδελφε.
      Ορίστε, έχετε το λόγο.  
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, βρισκόμαστε σε μια οριακή στιγμή του δημοσίου βίου. Μέσα σ’ ένα καθεστώς γενικευμένης διαφθοράς, μέσα σ’ ένα καθεστώς ηθικής παρακμής και έκπτωσης των αξιών, το πολιτικό σύστημα αμφισβητείται. Οι θεσμοί φθείρονται και η πολιτική απαξιώνεται.
      Σε μια τέτοια στιγμή κρίσης για τη χώρα, καθώς βιώνει σοβαρό αδιέξοδο και οι πολίτες αισθάνονται απελπισμένοι, η ευθύνη της πολιτικής είναι να αναλάβει μεγάλες πρωτοβουλίες για την έξοδο από την κρίση αυτή. Χρειάζεται όλοι να αρθούμε με αίσθημα ευθύνης στο θεσμικό ρόλο μας όπως αξιώνει το Σύνταγμα και αναλαμβάνοντας τις πρωτοβουλίες αυτές να οδηγήσουμε ξανά την Ελλάδα σε μια πορεία που απαιτούν οι πολίτες της, να ξαναδώσουμε δηλαδή στη χώρα μας τη χαμένη αξιοπρέπειά της.
      Αλλά τέτοιες γενναίες πρωτοβουλίες, δεν φαίνεται ότι είναι δυνατόν να αναληφθούν από την πλευρά της Κυβέρνησης, η οποία είναι μέρος του προβλήματος, είναι παραγωγός της διαφθοράς, είναι παραγωγός της ηθικής παρακμής. Και αυτό αποδεικνύεται πολλαπλώς, ακόμη και με τις σημερινές δηλώσεις του Πρωθυπουργού.
      Διότι τι άλλο να υποθέσω; Ότι δηλαδή η Κυβέρνηση, είναι παντελώς ανίκανη να συμμετάσχει σε οποιοδήποτε εθνικά φιλόδοξο σχέδιο, όταν μόλις σήμερα το πρωί ο Πρωθυπουργός διαβεβαίωνε ότι πιστεύει στη μόνιμη επωδό του; 
      Τη σήψη, τη διαφθορά, την αντιμετωπίζει λέει ο κύριος Πρωθυπουργός, υποκρινόμενος, με το να παραπέμπει τις υποθέσεις στη δικαιοσύνη. Και τα λέγει αυτά την ώρα που χθες, τα αρμόδια όργανα της δικαιοσύνης, έθεταν το τεράστιο σκάνδαλο των υποκλοπών στο αρχείο.
      Τι πρέπει να αναμένουμε, κύριε  Πρωθυπουργέ; Ότι θα εξακολουθήσετε και στο μέλλον να δηλώνετε ευτυχής, όταν η δικαιοσύνη και τις άλλες μεγάλες υποθέσεις, όπως των Πακιστανών ή των κουμπάρων ή των ομολόγων, θα τις θέσει στο αρχείο; 
      Είναι δυνατόν ποτέ, να υποκρίνεται ένας Πρωθυπουργός ότι δεν αντιλαμβάνεται πού έχει οδηγήσει τη χώρα; Ο κ. Καραμανλής υποκρίνεται και υποβιβάζει το θεσμικό ρόλο του Πρωθυπουργού, στο ύψος ενός τυχαίου ανθρωπάκου της ιστορίας. Ελπίζω να μην είναι και μοιραίος.
      Κυρίες και κύριοι συνάδελφοι, μεγάλες πρωτοβουλίες, προκειμένου να συγκροτηθεί ένα εθνικό σχέδιο εξόδου από την κρίση, είναι πρωτοβουλίες όπως αυτή που ανέλαβε σήμερα, με την επίσκεψή του στον Πρόεδρο της Δημοκρατίας, ο Πρόεδρος του ΠΑ.ΣΟ.Κ. Τρία χρόνια πριν, ο Αρχηγός της Αξιωματικής Αντιπολίτευσης είχε προτείνει μια δέσμη μέτρων, για την κατοχύρωση της διαφάνειας, για την αντιμετώπιση της διαφθοράς. Επανήλθαμε πολλές φορές σε αυτές τις προτάσεις και μάλιστα ο Πρόεδρος του ΠΑ.ΣΟ.Κ. δήλωσε έγκαιρα, ότι θέλει ο ίδιος να στηρίξει κάθε εθνική προσπάθεια προς αυτήν την κατεύθυνση. 
      Εις μάτην. Ο κύριος Πρωθυπουργός και η Κυβέρνησή του, εξακολουθούσαν να διακηρύσσουν ότι είναι υπερασπιστές της ηθικής, των αγγέλων, των δεξιών αρχών, της Εκκλησίας και όλων των συναφών πίστεων, χωρίς όμως να σέβονται τις ουσιαστικές προτάσεις της Αντιπολίτευσης, τις οποίες αν αποδέχονταν και όλοι μαζί ψηφίζαμε ένα σύγχρονο θεσμικό πλαίσιο που να ενισχύει και να κατοχυρώνει τη διαφάνεια, δεν θα ζούσαμε σήμερα τις δραματικές αυτές καταστάσεις.
      Ο Πρόεδρος του ΠΑ.ΣΟ.Κ., όπως ξέρετε, σήμερα ζήτησε από τον Πρόεδρο της Δημοκρατίας συνάντηση. Τον ενημέρωσε για τις προτάσεις του ΠΑ.ΣΟ.Κ. σχετικά με τη διαφάνεια και ταυτόχρονα, ζήτησε από τον Πρόεδρο της Δημοκρατίας αυτές τις προτάσεις να τις συζητήσουν, όπως και άλλων προτάσεις, οι πολιτικοί Αρχηγοί σε σύσκεψή τους υπό τον Πρόεδρο της Δημοκρατίας, προκειμένου στη βάση αυτών των ιδεών, να συγκροτηθεί ένα εθνικό σχέδιο εξόδου από την κρίση. Ελπίζω ότι τα πολιτικά κόμματα στο σύνολό τους θα αρθούν στο ύψος των περιστάσεων και θα ανταποκριθούν στην πρόσκληση του κ. Παπανδρέου.
      Κύριε  Υπουργέ, η κρίση του Υπουργείου σας είναι σύμπτωμα μιας συνολικής κυβερνητικής παθογένειας. Δεν μας ενδιαφέρουν μόνο προτάσεις που αφορούν το Υπουργείο Πολιτισμού. Μας ενδιαφέρει το συνολικό πρόβλημα της χώρας που είναι η Κυβέρνησή σας. Μας ενδιαφέρει επίσης, να βρεθεί μια δέσμη ιδεών και προτάσεων, που εμείς θα προτείνουμε και τώρα απ’ αυτό το Βήμα, προκειμένου να αποκατασταθεί η ηθική στη δημόσια ζωή, να αποκατασταθούν οι ομαλοί ρυθμοί στη λειτουργία του πολιτικού συστήματος και να αρχίσει πάλι να συζητά ο πολίτης για την πολιτική και τους εκπροσώπους της.
      Όταν μας καλείτε σε διάλογο είναι αδιανόητο να λέτε «όταν μου ζητούν στη Βουλή έγγραφα για τις χρηματοδοτήσεις του Υπουργείου Πολιτισμού, εμείς παρέχουμε τα σχετικά στοιχεία». Θεωρείτε ότι η τετριμμένη διαχείριση της καθημερινότητας συνιστά μια μαγική, μεγάλη ιδέα για την έξοδο από την κρίση? Ή αισθάνεστε ότι με το να υποσχεθείτε ότι καταργείται ο ειδικός λογαριασμός στο Υπουργείο σας, επιλύεται το πρόβλημα των αδιαφανών διαχειρίσεων σ’ όλους τους υπόλοιπους τομείς της Κυβέρνησης;
      Μεγάλες πρωτοβουλίες είναι η διαμόρφωση εθνικού πλαισίου που να περιλαμβάνει μέτρα όπως: Πρώτον, δημόσια διαφάνεια με ανάρτηση στον ηλεκτρονικό δικτυακό τόπο όλων των αποφάσεων των Υπουργών, των Υφυπουργών, των γενικών γραμματέων καθώς και των επικεφαλής των μεγάλων οργανισμών, προκειμένου η κοινωνία και οποιοσδήποτε πολίτης να ελέγχει κάθε απόφαση, κάθε μέτρο και πολιτική.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Δεύτερον, αναγκαίο είναι να μη δίνουμε την ευκαιρία παραγωγής παράνομων προσόδων στις περιπτώσεις εκείνες, που εφάπτεται η οικονομική εξουσία με την πολιτική εξουσία. Καταθέσαμε την πρόταση, ήδη από το Δεκέμβριο του 2004 να δημιουργηθεί ειδικό τμήμα στο Συμβούλιο της Επικρατείας, ενισχυμένο με το κατάλληλο επιστημονικό προσωπικό, που να ελέγχει όλες τις διαδικασίες παραγωγής δημοσίων έργων και ανάθεσης των προμηθειών του δημόσιου τομέα. Μ’ αυτόν τον τρόπο, οργανώνεται μία «τάφρος» ανάμεσα στην οικονομική εξουσία και την πολιτική εξουσία, ώστε να μην επιτρέπεται η παραγωγή παράνομων ωφελειών είτε για τη μια, είτε για την άλλη πλευρά.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Μεγάλη πρωτοβουλία, είναι να αποφασίσουμε την αναβάθμιση του Κοινοβουλίου με σειρά μέτρων όπως το σύστημα της διπλής ανάγνωσης, δηλαδή με την υποχρεωτική διαβούλευση ανάμεσα στην κατάθεση του νομοσχεδίου και στη συζήτησή του στην επιτροπή. Υποχρεωτική διαβούλευση μεταξύ των μελών του ελληνικού Κοινοβουλίου και όλων των ενδιαφερομένων πολιτών ή κοινωνικών φορέων για το συγκεκριμένο νομοσχέδιο, που οδηγεί τελικά σε ενσωμάτωση των ενδιαφερόντων και ευαισθησιών των πολιτών, χωρίς αιφνιδιαστικές τροπολογίες της νύχτας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα δύο λεπτά, κύριε Πρόεδρε.
      Αναβάθμιση της πολιτικής ζωής, προστασία της διαφάνειας και αποκατάσταση της ηθικής στο κέντρο της δημόσιας ζωής, μπορεί να προέλθει από πρωτοβουλίες, όπως η αλλαγή του εκλογικού συστήματος που δεν επιτρέπει το χρήμα να ελέγχει την πολιτική. Έχουμε κάνει και γι’ αυτό συγκεκριμένη πρόταση.
      Μέτρο θεσμικής αναβάθμισης του Κοινοβουλίου και, τελικά, αναβάθμισης της διαφάνειας και της δημοκρατίας, είναι να αποδοθεί η δυνατότητα στις επιτροπές της Βουλής να ελέγχουν τα εξοπλιστικά προγράμματα, Επίσης, από τις επιτροπές της Βουλής, με διακομματική συμφωνία, να ελέγχονται οι ηγεσίες της Δικαιοσύνης, των Ενόπλων Δυνάμεων και των Σωμάτων Ασφαλείας στο διορισμό τους.
      Θα μπορούσα να συνεχίσω αυτόν τον κατάλογο συγκεκριμένων μέτρων που προτείνει το ΠΑ.ΣΟ.Κ.. Όμως, κύριε Υπουργέ, πριν καταλήξω, θα μου επιτρέψετε να σχολιάσω ορισμένα απ’ αυτά που είπατε και τα οποία φοβούμαι ότι αποδεικνύουν πως το πρόβλημα είναι πολύ μεγαλύτερο απ’ αυτό που ήδη γνωρίζετε εσείς. 
      Είπατε ότι συνήθως το ετήσιο ύψος του ειδικού λογαριασμού στο Υπουργείο Πολιτισμού είναι περίπου 70.000.000 ευρώ και μόνον την περυσινή χρονιά ήταν 103.000.000 ευρώ. Αυτό σημαίνει με απλά μαθηματικά ότι το 2007 αυξήθηκε ο Ειδικός Λογαριασμός κατά 50%.
      Είπατε, επίσης, ότι το μεγαλύτερο μέρος των χρημάτων του ειδικού λογαριασμού κατευθύνεται προς την πληρωμή συμβασιούχων. Να υποθέσω ότι η αυξημένη κατά 50% για το 2007 χρηματοδότηση από τον ειδικό λογαριασμό σημαίνει ότι έχουμε ανέλεγκτο αριθμό προσλήψεων συμβασιούχων; Διότι αλλιώς πρέπει να δώσετε μία εξήγηση. Δικά σας ήταν αυτά που είπατε, δεν είναι δικά μου.
      Είπατε, επίσης, ότι θέλετε να κάνετε διάλογο. Θα επαναλάβω για άλλη μία φορά ότι ο διάλογος δεν γίνεται με συνήθεις κινήσεις διαχείρισης της καθημερινότητας, με μικροδιευθετήσεις. Ξέρουμε ότι οι μικροδιευθετήσεις προσδιορίζουν σε μικρά κυβερνητικά μαγαζιά.
      Απαιτούνται μεγάλες πολιτικές πρωτοβουλίες και αυτό προϋποθέτει ανθρώπους, πολιτικά στελέχη, που να μπορούν να αναλάβουν αυτές τις πρωτοβουλίες. Όμως, δεν μπορούν να αναληφθούν πρωτοβουλίες, απ’ αυτούς που είναι μέτοχοι στα φαινόμενα της διαφθοράς. Αυτή είναι η αντίφαση. Γι’ αυτό, ακριβώς, έχει μεγάλη σημασία να υποκαταστήσουμε την Κυβέρνηση μ’ ένα ευρύτερης αποδοχής, έστω και άτυπο, πολιτικό όργανο, όπως είναι το Συμβούλιο των Πολιτικών Αρχηγών, που θα σχεδιάσει συγκεκριμένο εθνικό σχέδιο εξόδου από την κρίση για την αποκατάσταση της ηθικής στη δημόσια ζωή. 
      Ελπίζω ότι το σύνολο των πολιτικών κομμάτων, θα ανταποκριθεί σ’ αυτήν την πρωτοβουλία μας. Εάν ειδικά ο Πρωθυπουργός δεν ανταποκριθεί, θα παράσχει πρόσθετη απόδειξη ανευθυνότητας και θα επιβεβαιώσει για άλλη μια φορά, αυτό που είπα στην αρχή της ομιλίας μου, δηλαδή ότι υποκρινόμενος πως δεν καταλαβαίνει, υποβιβάζει το θεσμικό ρόλο του Πρωθυπουργού στο ύψος ενός τυχαίου και μοιραίου ανθρωπάκου της ιστορίας. 
      Ευχαριστώ πολύ. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Καστανίδη. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, τέως Υπουργός κ. Παναγιωτόπουλος. 
      Κύριε Παναγιωτόπουλε, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η σημερινή συνεδρίαση του Εθνικού Κοινοβουλίου, είναι μία συνεδρίαση κομβικής σημασίας. Και αυτό αποδεικνύεται και από την πορεία της συζήτησης, η οποία διεξάγεται με πρωτοβουλία της κατάθεσης της σχετικής επερώτησης, από συναδέλφους Βουλευτές του Λαϊκού Ορθόδοξου Συναγερμού.
      Άκουσα πριν από λίγο με προσοχή, τον αξιότιμο Κοινοβουλευτικό Εκπρόσωπο του Πανελληνίου Σοσιαλιστικού Κινήματος κ. Καστανίδη και νομίζω ότι το περιεχόμενο της ομιλία τους, κατέδειξε πόσο το ΠΑ.ΣΟ.Κ. ενοχλήθηκε από τη σημερινή παρουσία και ομιλία σ’ αυτήν την Αίθουσα, του Πρωθυπουργού Κώστα Καραμανλή. 
      Ο Καραμανλής είναι ο Πρωθυπουργός και ο πολιτικός Αρχηγός, που έχτισε την πολιτική του κυριαρχία πάνω σε μία ισχυρή σχέση εμπιστοσύνης μεταξύ αυτού και του ελληνικού λαού. Καλλιέργησε με σύστημα και συνέπεια αυτήν τη σχέση εμπιστοσύνης και ήρθε να την επιβεβαιώσει σήμερα. 
      Λυπάμαι για τους χαρακτηρισμούς, που διατύπωσε απ’ αυτό το μικρόφωνο πριν από λίγο ο αξιότιμος Κοινοβουλευτικός Εκπρόσωπος της Αξιωματικής Αντιπολίτευσης και του Πανελληνίου Σοσιαλιστικού Κινήματος. Με θλίψη άκουσα μειωτικούς χαρακτηρισμούς για τον Πρωθυπουργό της χώρας, όπως «ανρθωπάκος της ιστορίας», «ελπίζω να μην είναι μοιραίος». 
      Φοβάμαι, κύριε Σκανδαλίδη, για σας ότι μοιραία θα είναι για το ΠΑ.ΣΟ.Κ. η προσπάθεια που καταβάλλετε να συκοφαντήσετε, να υβρίσετε, να λασπολογήσετε με κάθε τρόπο εναντίον ενός Πρωθυπουργού, που δημοφιλής ήταν και θα παραμείνει και που πολύ πρόσφατα, είδε στο πρόσωπό του να ανανεώνεται η λαϊκή εντολή και η λαϊκή εμπιστοσύνη.  
      Ακούσαμε συστάσεις και παραινέσεις για τους ειδικούς λογαριασμούς, για το πώς πρέπει να διοικούνται τα Υπουργεία κ.λπ.. Εάν αυτά είχαν διατυπωθεί από την πλευρά ενός πολιτικού κόμματος που δεν είχε ποτέ κυβερνήσει, θα μπορούσαμε να δείξουμε μία συγκατάβαση ή μία ανοχή. 
      Γιατί, κύριε Σκανδαλίδη, τόσα χρόνια –και δεν μιλάω για σας προσωπικά, εκπροσωπείτε μία ολόκληρη παράταξη…. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παναγιωτόπουλε, απ’ ό,τι αντιλαμβάνομαι, εννοείτε τον κ. Καστανίδη.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ασφαλώς, κύριε Πρόεδρε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Από τη σύγχυση, μπέρδεψε και το όνομά μου! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Γιατί, αξιότιμε συνάδελφε, Κοινοβουλευτικέ Εκπρόσωπε του ΠΑ.ΣΟ.Κ., επί είκοσι χρόνια που κυβερνούσε το κόμμα σας, δεν προχωρούσατε στην εφαρμογή αυτών, που τώρα ως Αντιπολίτευση θυμηθήκατε για στοιχεία εξυγίανσης και εκσυγχρονισμού του δημοσίου βίου; Τι κάνατε είκοσι χρόνια; Τώρα θυμηθήκατε ότι πρέπει να καταργηθούν οι ειδικοί λογαριασμοί; Τώρα που περνάει μπροστά η πολιτική ηγεσία του Υπουργείου Πολιτισμού και ακούσαμε ήδη από προχθές τον κ. Λιάπη να λέει «θα προχωρήσω και θα τους καταργήσω»; 
      Αν είχε τη βούληση το ΠΑ.ΣΟ.Κ., τι έκανε επί είκοσι χρόνια; Περίμενε να γίνει Αντιπολίτευση, για να θυμηθεί τη δεοντολογία με την οποία πρέπει να διοικείται η χώρα και εν προκειμένω το Υπουργείο Πολιτισμού; 
      Εν πάση περιπτώσει, μετανοήσατε μετά από είκοσι χρόνια. Ξεχάσατε τον κακό σας εαυτό μετά από είκοσι χρόνια. Να το αποδεχθούμε. Μήπως διάγετε τώρα ως ΠΑ.ΣΟ.Κ. τη φάση της πολιτικής και κοινοβουλευτικής ωριμότητας; Ας το αποδεχθούμε. Ελάτε στις θεσμικά προβλεπόμενες διαδικασίες -σας το υπέδειξε ο Πρωθυπουργός πριν από λίγο- όπως είναι η διαδικασία Αναθεώρησης του Συντάγματος, να καθίσουμε κάτω και να θωρακίσουμε ακόμη περισσότερο την ελληνική πολιτεία, το ελληνικό πολιτικό σύστημα, τους ελληνικούς θεσμούς από ενδεχόμενα τέτοιου είδους, δηλαδή από ενδεχόμενα κακοδιαχείρισης, από γκρίζες περιοχές που είναι δυνατόν να εμφανιστούν στο δημόσιο βίο κ.ο.κ.. 
      Όμως, όπως επί είκοσι χρόνια ως ΠΑ.ΣΟ.Κ. ήσασταν απόντες από οποιαδήποτε ενέργεια, που πραγματικά θα συνέβαλε στον εκσυγχρονισμό και στην εξυγίανση της Δημόσιας Διοίκησης, έτσι και τώρα, εξακολουθείτε να είστε απόντες ως Αξιωματική Αντιπολίτευση από έναν ουσιαστικό και ενεργό ρόλο, μέσω του οποίου, θα μπορούσατε να έχετε ουσιαστική συμβολή στην προσπάθεια που έχει ξεκινήσει η Κυβέρνηση, για εξυγίανση και πραγματικό εκσυγχρονισμό των δομών και των θεσμών του δημοσίου βίου. Αυτή είναι η αλήθεια. 
      Η Κυβέρνηση έχει ξεκαθαρίσει –το κάναμε και προχθές στη θορυβώδη, εξαιτίας των πρωτοβουλιών των συναδέλφων του ΠΑ.ΣΟ.Κ., συνεδρίαση της Επιτροπής Μορφωτικών Υποθέσεων της Βουλής- ότι δεν συγκαλύπτει τίποτα και δεν φοβάται τίποτα. Η Νέα Δημοκρατία θέλει να έρθουν τα πάντα στο φως. Γι’ αυτό στηρίζει την ανεξάρτητη δικαιοσύνη και ζητάει όσο το δυνατό πιο γρήγορα να προχωρήσει η έρευνά της. 
      Δεν είναι δυνατόν να υποκαθιστούμε τους δικαστές, κύριε Καστανίδη, και να ζητούμε σ’ αυτήν την Αίθουσα εμείς, τα μέλη του Εθνικού Κοινοβουλίου, να υποκαταστήσουμε τη δικαιοσύνη στην συνταγματική της αποστολή και να εκδώσουμε πορίσματα για τι έγινε και τι δεν έγινε. 
      Η κοινή γνώμη, κυρίες και κύριοι συνάδελφοι, τον τελευταίο καιρό είναι αποδέκτης φαινομένων παραπληροφόρησης και υπερπληροφόρησης. Η πραγματικότητα των δελτίων των οκτώ και όχι μόνο, έχει φθάσει να εκδικείται και την πλέον τολμηρή φαντασία συγγραφέων τηλεοπτικών και κινηματογραφικών σειρών. Μέσα σ’ αυτήν τη σύγχυση που δημιουργείται, μέσα σ’ αυτήν την παραπληροφόρηση, της οποίας αποδέκτης και σε πολλές περιπτώσεις θύμα είναι ο απλός πολίτης, ποιος είναι ο ρόλος του πολιτικού κόσμου; Είναι ο ρόλος αυτός που υποδεικνύει το ΠΑ.ΣΟ.Κ., του οποίου οι παρεμβάσεις κατατείνουν, στο να πολλαπλασιαστούν τα φαινόμενα συσκότισης και σύγχυσης; Δεν πρέπει να περιμένουμε όλη την αλήθεια προς κάθε κατεύθυνση από την έρευνα της ελληνικής δικαιοσύνης, η οποία απ’ ό,τι φαίνεται κινείται ταχύτατα, για να φθάσουμε όλοι στον επιδιωκόμενο, ως κοινωνία, στόχο; 
      Από την άλλη πλευρά χαίρομαι, γιατί ο Υπουργός Πολιτισμού και προχθές και σήμερα και με κάθε άλλη ευκαιρία εντός και εκτός Κοινοβουλίου, ξεκαθάρισε ότι και ο ίδιος ερευνά σε επίπεδο διοικητικής ευθύνης, αλλά και ότι έχει αποφασίσει, να προχωρήσει σε πραγματικές τομές, για να ξεκαθαρίσει η κατάσταση μέχρι εδώ και από εδώ και πέρα. Είναι σημαντικό αυτό που εξήγγειλε, ότι όλες οι υποθέσεις που περνούν από το Κ.Α.Σ., δηλαδή από το Κεντρικό Αρχαιολογικό Συμβούλιο, με οριακή πλειοψηφία, θα ερευνώνται και θα εξετάζονται περαιτέρω. Είναι αυτό που εξήγγειλε για τους ειδικούς λογαριασμούς. 
      Από την άλλη πλευρά, χαίρομαι γιατί οι περισσότεροι από τους επερωτώντες Βουλευτές του ΛΑ.Ο.Σ. έδειξαν ένα μεράκι, ιδιαίτερα και για τα ευρύτερα και ουσιαστικότερα θέματα του πολιτισμού. Διότι αλίμονο αν εγκλωβίσουμε τη μεγάλη πρόκληση της διαχείρισης του τεραστίου ιστορικού μεγέθους του ελληνικού πολιτισμού στη Ζαχοπουλιάδα! Αυτό πάει να γίνει. Να μετατραπεί δηλαδή το Υπουργείο Πολιτισμού σε Υπουργείο Διαχείρισης της Ζαχοπουλιάδας! Αυτό θέλουν ορισμένοι. 
      Από την πλευρά μας, θέλουμε να ξεκαθαρίσουμε ότι το Υπουργείο Πολιτισμού έχει ένα ιδιαίτερο βάρος, το οποίο φαίνεται ότι το επωμίζεται. Πέραν αυτής της υποθέσεως, το επωμίζεται και το ασκεί επαξίως η σημερινή πολιτική ηγεσία. Είμαστε, ως Ελλάδα, διαχειριστές μιας μεγάλης πολιτιστικής παράδοσης, η οποία έχει οικουμενική δυναμική, από την κλασική αρχαιότητα, από τη βυζαντινή ιστορική ιδιομορφία μέχρι την ιστορία του νεοτέρου ελληνικού κράτους. 
      Αυτό που μας λείπει ίσως, κύριε Υπουργέ, και ξέρω ότι έχετε το μεράκι να το κάνετε, είναι ότι δεν έχουμε συγκεντρώσει τις δυνάμεις μας, δεν έχουμε αντιληφθεί ως έθνος και ως συντεταγμένη κοινωνία τη δυναμική που έχουμε, η οποία ξεκινά από την ελληνική ταυτότητα και προσλαμβάνει οικουμενικό χαρακτήρα, στη λογοτεχνία, στην ποίηση, στον πεζό λόγο, στα εικαστικά, στο θέατρο, στον κινηματογράφο. Το ελληνικό πολιτικό σύστημα σε πολλές περιστάσεις στη διαχρονική του πορεία και λειτουργία, πήρε πρωτοβουλίες προς αυτές τις κατευθύνσεις, αλλά κυρίως ως άλλοθι. Ο πολιτικός που δεν χρησιμοποίησε τον πολιτισμό ως άλλοθι, ήταν ο αείμνηστος Κωνσταντίνος Καραμανλής. Γιατί πίστευε βαθιά στον οικουμενικό χαρακτήρα της ελληνικής εθνικής πολιτιστικής ταυτότητας. Στην ίδια κατεύθυνση νομίζω ότι πρέπει να κινηθούμε και σήμερα.
      Οι πρώτες ενδείξεις από την παρουσία σας στο Υπουργείο, είναι πολύ θετικές. Σας προτρέπω, λοιπόν, να ξετινάξτε την υπόθεση Ζαχόπουλου προς κάθε κατεύθυνση σε επίπεδο διοικητικής μέριμνας και διοικητικής ευθύνης, να μην παραμείνει καμμία γωνία σκοτεινή. Από την άλλη, όμως, μην εγκλωβιστείτε στη Ζαχοπουλιάδα. Μη σας εγκλωβίσει το ΠΑ.ΣΟ.Κ. στο αντιπολιτευτικό έπος της κλειδαρότρυπας, στο οποίο επιδίδεται καθημερινά, προσπαθώντας να βρει διέξοδο στην αμηχανία του, στα εσωτερικά του προβλήματα και στην ανυπαρξία ουσιαστικής αντιπολίτευσης.
      Διατηρήστε την οπτική σας. Έχετε αποδείξει ότι είστε πολιτικός μεγάλων διαδρομών. Μη βοηθήσετε να μικρύνει ο ορίζοντας του Υπουργού Πολιτισμού της Ελλάδος.
      Χαίρομαι, γιατί και από τα όσα είπατε τις τελευταίες μέρες, δείχνετε από τη μία αποφασισμένος να ξεκαθαρίσετε το θέμα και το βαρομετρικό χαμηλό, αλλά από την άλλη, εξίσου αποφασισμένος να προχωρήσετε στο έργο του Υπουργού Πολιτισμού της ελληνικής Κυβέρνησης, που θέλω να σας διαβεβαιώσω ότι βρίσκεται στην οπτική και των υπολοίπων ευρωπαϊκών χωρών. Διότι στην Ευρώπη δεν μας θέλουν ένα αδειανό πουκάμισο, δεν μας θέλουν διαχειριστή κοινοτικών κονδυλίων. Στην Ευρώπη, θέλουν την Ελλάδα να έχει στις αποσκευές της όλον τον πολιτισμικό θησαυρό που της έχει ορίσει και της έχει κληρονομήσει η ιστορία της.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο Κοινοβουλευτικός Εκπρόσωπος του Κ.Κ.Ε. καθηγητής κ. Κώστας Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Φοβάμαι ότι άλλα πράγματα ενδιαφέρουν την Ευρωπαϊκή Ένωση περισσότερο από τον πολιτισμό μας.
      Κύριε Πρόεδρε, κύριε Υπουργέ, κυρίες και κύριοι συνάδελφοι, λυπάμαι γιατί προχθές η Πρόεδρος της Επιτροπής Μορφωτικών Υποθέσεων έλυσε τη συνεδρίαση αμέσως μετά τις απαντήσεις σας, γιατί αυτό, με εμπόδισε να σας συγχαρώ δημόσια για την ικανότητά σας να συντάσσετε γραπτό κείμενο με απαντήσεις, πριν καν υποβληθούν ερωτήσεις. Εκτός κι αν δεν είναι έτσι τα πράγματα, οπότε αυτό που έγινε, αποτελεί περιφρόνηση προς την επιτροπή και κατ’ επέκταση προς το Κοινοβούλιο και τον ελληνικό λαό.
      Δεν μπορώ επίσης, να μην καταδικάσω και την αυθαίρετη και αντιδημοκρατική ενέργεια της κ. Κόλλιας Τσαρουχά, να στερήσει από την Επιτροπή Μορφωτικών Υποθέσεων το δικαίωμα να αποφασίσει για τη διαδικασία, που θα ακολουθούσε.
      Στο κύριό μας θέμα. Έχουμε κατακλυστεί, κύριε Πρόεδρε, κύριε Υπουργέ, κυρίες και κύριοι συνάδελφοι, από έναν ωκεανό δημοσιευμάτων και ραδιοτηλεοπτικών εκπομπών για θέματα του Υπουργείου Πολιτισμού. Στη συντριπτική τους πλειοψηφία, αυτά δεν αγγίζουν την ουσία του ζητήματος. Φοβάμαι ότι και η σημερινή ερώτηση του ΛΑ.Ο.Σ., που η διατύπωση, τουλάχιστον, του σκεπτικού θυμίζει αστυνομικό ρεπορτάζ εφημερίδας, επίσης δεν αγγίζει την ουσία του ζητήματος.
      Υπάρχει μια φανερή προσπάθεια αποπροσανατολισμού. Σίγουρα όλα αυτά προκαλούν αγανάκτηση, προκαλούν απέχθεια, προκαλούν αηδία στον ελληνικό λαό.
      Έχουμε φθάσει στο σημείο η λέξη «DVD» να κοντεύει να γίνει πρόστυχη λέξη. Αν όμως οι εργαζόμενοι μείνουν μόνο σε τέτοια συναισθήματα, το σύστημα που αυτό προκαλεί τα φαινόμενα, μένει αλώβητο. 
      Το Κομμουνιστικό Κόμμα Ελλάδας δεν πρόκειται να συμβάλει στην αποκατάσταση του κύρους και της δύναμης του πολιτικού συστήματος, κάτι που κάνουν άλλα κόμματα της Αντιπολίτευσης, ακόμα και κόμματα που αυτοχαρακτηρίζονται ως «Αριστερά». 
      Στο στόχαστρό μας είναι να αποκαλυφθούν όσο γίνεται περισσότερα γύρω από το οικονομικό πολιτικό σκάνδαλο του Υπουργείου Πολιτισμού. Δεν πρόκειται να αφήσουμε αχρησιμοποίητο κανένα μέτρο που μπορεί να χρησιμοποιηθεί για την εξακρίβωση των γεγονότων στα πλαίσια της κοινοβουλευτικής διαδικασίας. Παρ΄όλα αυτά δεν είμαστε αισιόδοξοι ότι θα βγουν πράγματα στην επιφάνεια, κάποια βγαίνουν συνήθως και λίγα μένουν.
       Επίσης, δεν είμαστε αισιόδοξοι ότι η διαδικασία αυτή θα έχει κάποιο οριστικό αποτέλεσμα στην αποφυγή παραπέρα σκανδάλου.
      Το Κομμουνιστικό Κόμμα Ελλάδας θέλει να λογοδοτήσουν και να υποστούν τις πολιτικές συνέπειες αυτοί που έχουν τις πολιτικές ευθύνες, όπως επίσης θέλει να υποστούν ποινικές συνέπειες αυτοί που έχουν ποινικές ευθύνες. Αυτή η τοποθέτησή μας δεν εξαιρεί κανέναν, ούτε τον ίδιο τον Πρωθυπουργό, ο οποίος έχει προφανείς πολιτικές ευθύνες τόσο ως Πρόεδρος της Κυβέρνησης όσο και για το διορισμό του κ. Ζαχόπουλου. 
      Μας ενδιαφέρει κυρίως να μη δημιουργούνται ψευδαισθήσεις στο λαό, ότι το σύστημα μπορεί να διορθωθεί και να γίνει ηθικό. Δεν μπορεί να γίνει ηθικό το καπιταλιστικό σύστημα, για τον απλό λόγο, ότι έχει ως κινητήρια δύναμη τη μεγιστοποίηση του επιχειρηματικού κέρδους σε βάρος της ανθρώπινης ευημερίας. 
      Παράδειγμα,  όταν κοινωνικά αγαθά, όπως ο πολιτισμός, η παιδεία, η υγεία, ο αθλητισμός, εμπορευματοποιούνται, όταν εμπλέκονται ιδιωτικά συμφέροντα, είναι αναπόφευκτος ο ανταγωνισμός με μέσα παράνομα ή και νόμιμα με όλα τα επακόλουθα, όπως τα φαινόμενα που καθημερινά εμφανίζονται ότι συνέβησαν στο Υπουργείο Πολιτισμού. 
      Από αυτό ξεκινώντας θεωρούμε ότι η διαφάνεια που υποσχέθηκε ο Πρωθυπουργός δεν αρκεί για να λύσει το πρόβλημα. Δεν περιφρονούμε τη διαφάνεια, όμως πιστεύουμε ότι ακόμα και αν αποφευχθούν τυπικά παράνομες πράξεις, ακόμα και αν όλοι οι ένοχοι παραπεμφθούν στη δικαιοσύνη, τα νόμιμα σκάνδαλα θα εξακολουθήσουν να υπάρχουν. 
      Δεν είναι νόμιμο σκάνδαλο το γεγονός ότι τα λιμάνια της χώρας μας μπαίνουν στην υπηρεσία της κερδοφορίας του ιδιωτικού κεφαλαίου;
       Δεν είναι νόμιμο σκάνδαλο τα νέα μέτρα που φορτώνουν βάρη στους εργαζομένους για την κοινωνική ασφάλιση;
       Δεν είναι νόμιμο σκάνδαλο το ότι χειροτερεύουν οι συνθήκες εργασίας των εργαζομένων;
       Δεν είναι νόμιμο σκάνδαλο η ιδιωτικοποίηση του δημόσιου πλούτου;
       Δεν είναι νόμιμο σκάνδαλο πάνω από όλα η ταξική εκμετάλλευση ανθρώπου από άνθρωπο;
       Δεν είναι σκάνδαλο που την προηγούμενη εβδομάδα, κύριε Υπουργέ, ήλθαν καλλιτεχνικοί φορείς και αντιμετώπισαν τα Μ.Α.Τ.;
       Δεν είναι σκάνδαλο το ότι η γραμματέας σας, προς την οποία απευθύνθηκαν για να ζητήσουν ραντεβού μαζί σας, τους είπε ότι δεν ενδιαφέρεστε για τους καλλιτεχνικούς φορείς; 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Καλά τώρα, δεν είναι έτσι, δεν ισχύει αυτό!
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Αυτήν την πληροφόρηση έχουμε, κύριε Υπουργέ. Εάν δεν είναι έτσι, παρακαλώ να το διαψεύσετε ή τουλάχιστον να μας διαβεβαιώσετε ότι έχετε ενδιαφέρον για τους καλλιτεχνικούς φορείς! Δεν είναι προσωπικό το θέμα, είναι θέμα γενικότερων φορέων. 
      Έτσι, το Κομμουνιστικό Κόμμα Ελλάδας, κυρίες και κύριοι συνάδελφοι, δεν βλέπει τις υποθέσεις του Υπουργείου Πολιτισμού απλά και μόνο ως ευκαιρία για αντιπολίτευση στη Νέα Δημοκρατία, όπως τη βλέπουν το ΠΑ.ΣΟ.Κ., ο ΣΥ.ΡΙΖ.Α. και το ΛΑ.Ο.Σ. και όπως το είδαμε και σήμερα εδώ.
      Προφανώς η Κυβέρνηση της Νέας Δημοκρατίας έχει την πρώτη ευθύνη, αλλά το Κομμουνιστικό Κόμμα Ελλάδας βλέπει εδώ μία ευκαιρία ένα ακόμα μεγαλύτερο τμήμα του ελληνικού λαού να συνειδητοποιήσει τη σύμφυτη με το σύστημα ανηθικότητα και διαφθορά και την ανάγκη αυτό το διεφθαρμένο και ανήθικο σύστημα και δώσει τη θέση του σ’ ένα σύστημα που πρώτα απ’ όλα θα σέβεται τον άνθρωπο, όπου την εξουσία θα την έχει πραγματικά και ουσιαστικά ο λαός και όπου η οικονομία θα λειτουργεί για να εξυπηρετεί τα λαϊκά συμφέροντα. 
      	Αυτή η αλλαγή βέβαια δεν μπορεί να γίνει χωρίς αγώνες που ξεκινούν από την απόκρουση της επίθεσης εναντίον των κατακτήσεων των εργαζομένων της τελευταίας εκατονταετίας, προχωρούν στη διεκδίκηση της ικανοποίησης των αναγκών της λαϊκής οικογένειας και δεν σταματούν πριν από την επαναστατική αλλαγή της κοινωνίας. 
      	Έτσι, λοιπόν, καλούμε τον ελληνικό λαό να εντείνει τους αγώνες του και πρώτα απ’ όλα να συμμετέχει στα συλλαλητήρια που καλούν για τις 22 του μήνα τα ταξικά σωματεία και το Π.Α.ΜΕ. ενάντια στην αντιασφαλιστική πολιτική της Κυβέρνησης.
      	Σας ευχαριστώ πολύ.
      	ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε, και διότι ήσασταν συνεπέστατος στο χρόνο σας.
      	Ο κατάλογος αγορεύσεων των Κοινοβουλευτικών Εκπροσώπων έχει εξαντληθεί.
      	Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση μας, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μία μαθήτριες και μαθητές του 2ου Δημοτικού Σχολείου Παραλίας Αχαΐας και επτά συνοδοί - δάσκαλοι.
      	Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      	Θα ήθελα να εξηγήσω στους επισκέπτες μας ότι τα έδρανα της Βουλής είναι άδεια διότι σήμερα εδώ κάνουμε κοινοβουλευτικό έλεγχο όπου οι Βουλευτές ενός κόμματος ελέγχουν την Κυβέρνηση για κάποια θέματα και η Κυβέρνηση απαντά διά του αρμοδίου Υπουργού, γι’ αυτό απουσιάζουν οι υπόλοιποι.
      	Εισερχόμαστε στον κατάλογο των δευτερολογιών.
      	Δικαίωμα δευτερολογίας έχει μόνο ο εκ των επερωτώντων κ. Γεωργιάδης.
      	Ορίστε, κύριε Γεωργιάδη, έχετε το λόγο.
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
      	Ξεκινώντας τη δευτερολογία μου, αφού ακούστηκαν όλα αυτά τα πολύ ενδιαφέροντα στην Αίθουσα και μιας και όποιος έχει το δικαίωμα της δευτερολογίας κάνει κάτι σαν σύνοψη, κύριε Υπουργέ, θα μπορούσαμε να δώσουμε έναν τίτλο στη σημερινή μας συζήτηση. 
      Ο συνάδελφος κ. Βορίδης είπε ότι είναι μεγάλο θέμα για την ευρύτερη παράταξη, αυτό που ονομάζουμε συντηρητική παράταξη, το ποιο είναι το όραμά της για τον πολιτισμό. Εμείς οι ιστορικοί λέμε ότι η ιστορία καμμιά φορά επαναλαμβάνεται, αλλά όταν αυτό συμβαίνει, επαναλαμβάνεται ως φάρσα. 
      Ο τίτλος, λοιπόν, που θα έδινα εγώ προσωπικά αν έγραφα ένα ιστορικό κεφάλαιο στη σημερινή συζήτηση περί πολιτισμού επί των ημερών του Κώστα Καραμανλή θα ήταν ο εξής: «Από τον Κωστή Παλαμά και τον Άγγελο Σικελιανό στον κ. Μυλωνά. Από το Δωδεκάλογο του Γύφτου και τις Δελφικές Εορτές στον Σεξοκυνηγό, στο I love you, Μήτσο και στον Παρθενοφάγο». 
      Γιατί το λέω αυτό; Γελάτε, αλλά δεν είναι καθόλου για γέλια, είναι για κλάματα. Ακούστε γιατί το λέω. Εγώ να δεχθώ ότι ο αξιότιμος κύριος Πρωθυπουργός δεν ήξερε τίποτα περί των ιδιαιτέρων προτιμήσεων του κ. Ζαχόπουλου και ίσως να μην ήταν και κρατικό θέμα να το γνωρίζει. Εγώ αναγνωρίζω ότι δεν ήξερε ότι υποσχόταν στις συμβασιούχους του Υπουργείου Πολιτισμού μονιμοποίηση έναντι ερωτικών ανταλλαγμάτων. Να δεχθώ ότι όλα αυτά ισχύουν. Όμως ολόκληρος Πρωθυπουργός της χώρας, όταν άκουσε ότι ο εκλεκτός του διορίζει σε μία κρατική θέση έναν άνθρωπο ο οποίος πιστοποιεί ως πολιτιστικό προϊόν το «I love you, Μήτσο» και το «Εδώ και τώρα αγγούρια», δεν σκέφτηκε εν πάση περιπτώσει ότι κάτι άσχημο συμβαίνει σ’ αυτήν τη χώρα. 
      Άρα η ευθύνη του κ. Καραμανλή είναι πολύ μεγάλη γιατί δεν μπορεί, κύριε Υπουργέ, η Ελλάδα της φιλοσοφίας, η Ελλάδα των τεχνών, η Ελλάδα του κλασικού πολιτισμού να βγάζει αυτά τα…εν πάση περιπτώσει, ας μην τα χαρακτηρίσω.
      Και έρχομαι λίγο τώρα στην ομιλία σας. Ξέρετε, εμείς ως ομάδα, όπως διαπιστώσατε, επειδή γενικώς είμαστε άνθρωποι καλόπιστοι, δεχόμαστε αυτό που είπατε. Είστε στην έναρξη της θητείας σας. Προφανώς αυτά τα οποία συμβαίνουν δεν μπορούμε να τα χρεώσουμε σε σας. Εγώ είπα από την αρχή πως πιστώνεστε ότι από την πρώτη στιγμή προσπαθήσατε να περιορίσετε τις υπερεξουσίες αυτού του ανθρώπου, κάτι που δεν έκαναν οι προκάτοχοί σας, αλλά πρέπει να σας πω ότι αν η εικόνα που  έχετε για την Ελλάδα είναι αυτή που μας παρουσιάσατε, σας διαβεβαιώ στο λόγο της τιμής μου ότι θα αποτύχετε πλήρως. 
      Γιατί; Μας είπατε εδώ ότι υπάρχει η Αρχαιολογική Ζώνη Α και η Αρχαιολογική Ζώνη Β και τέλος και τίποτε δεν κτίζεται και άλλα τέτοια ωραία λόγια. Εγώ σας προκαλώ, κύριε Υπουργέ, όταν τελειώσουμε από εδώ να πάμε στο γραφείο της Ολυμπιακής εδώ στη Βουλή να πάρουμε ένα εισιτήριο οι δύο μας, σας το κάνω δώρο μάλιστα, για να πάμε στην Κρήτη, στην Κνωσό. Ξέρετε γιατί η Κνωσός δεν έχει περιληφθεί στα μνημεία της UNESCO; Γιατί όλη η Αρχαιολογική Ζώνη A και B είναι κτισμένη με σπίτια. Σε ποια χώρα ζείτε; Στην Ελλάδα ή σε άλλη χώρα; Τι μας τα λέτε αυτά στη Βουλή; Δυστυχώς, η Ελλάδα δεν είναι έτσι. Εμείς περιμένουμε να μας πείτε τι θα πράξετε εσείς για να γίνει η Ελλάδα που μας είπατε  ότι θα θέλατε να είναι, όχι να μας κοροϊδεύετε, γιατί είναι κοροϊδία αυτό, εκτός αν δεν έχετε ακούσει ότι στην Ελλάδα δυστυχώς κτίζουν μέσα στους αρχαιολογικούς χώρους και τις περισσότερες φορές με ρουσφέτια από πολιτικούς.
      Πάω σε κάτι άλλο που είπατε. Είπατε ότι ο ειδικός λογαριασμός έχει μόνο 103.000.000 ευρώ. Είπατε ότι κανονικά έχει 70.000.000 ευρώ και το 2007 εκτάκτως έφτασε τα 103.000.000 ευρώ. Πρώτα απ’ όλα, γιατί έχουμε χάσει τον έλεγχο του χρήματος με το ευρώ, 103.000.000 ευρώ είναι ακριβώς, μάλλον είναι λιγότερα αλλά εγώ το έκανα χονδρικά, 41.000.000.000 δραχμές. Άρα, είναι πολλά δισεκατομμύρια. 
      Επιπλέον, είπατε ότι το 2007 είχαμε αρκετά μεγάλη αύξηση σ’ αυτόν τον ειδικό λογαριασμό -από τα 70.000.000 ευρώ στα 103.000.000 ευρώ είναι αύξηση 40%- και ότι αυτός ο λογαριασμός πληρώνει κυρίως του συμβασιούχους. Δείτε τώρα τη σύμπτωση. Την προεκλογική χρονιά το Υπουργείο Πολιτισμού αποφάσισε να ξοδέψει 40% επιπλέον χρήματα για να προσλάβει συμβασιούχους, δηλαδή, για να κάνει ρουσφέτια, δηλαδή, για να κερδίσετε τις εκλογές και μας λέτε τώρα εδώ ότι η Νέα Δημοκρατία δεν κάνει κομματικό κράτος. Ε, που τα λέτε αυτά; Έχετε δίκιο, το ΠΑ.ΣΟ.Κ. δεν μπορεί να σας λέει αυτά, γιατί έχει κάνει χειρότερα, αλλά εν πάση περιπτώσει όλοι στην Ελλάδα ζούμε.
      Θέλω να πω κάτι ακόμη. Εγώ σας κάνω μια συγκεκριμένη καταγγελία, γιατί ό,τι έχουμε πει, είναι συγκεκριμένο. Είπατε ότι προτιμάτε τη διαδικασία των επικαίρων ερωτήσεων. Ξέρετε, κύριε Υπουργέ, εγώ δεν συμφωνώ με τη θέση σας και θα σας πω γιατί. Αυτό είναι ένα θέμα που συζητά όλη η ελληνική κοινωνία. Εγώ επέλεξα στην πρώτη μου εισήγηση να αναφερθώ σε θέματα που έχουν ήδη δημοσιευθεί στον Τύπο. Εάν θα θέλαμε να ανοίξουμε έναν-έναν τους φακέλους καταστροφής αρχαιοτήτων, τη ευθύνη του Υπουργείου Πολιτισμού στην Ελλάδα, θα μπορούσα να σας μιλάω δύο μέρες. Εγώ επέλεξα μόνο αυτά που είναι ευρέως γνωστά. Γιατί; Διότι θεώρησα λογικό ο Υπουργός Πολιτισμού να έχει ενημερωθεί τουλάχιστον γι’ αυτά που καταγγέλλει ο Τύπος. Άρα, νομίζω ότι οφείλετε συγκεκριμένες απαντήσεις. 
      Εν πάση περιπτώσει, επιλέξατε να μην το κάνετε. Δικό σας θέμα. Όμως, τουλάχιστον στο θέμα της κατεδαφίσεως των δύο κτηρίων στη Διονυσίου Αρεοπαγίτου δεν μπορείτε να λέτε ότι θέλετε ενημέρωση από τους συνεργάτες σας, γιατί η προηγούμενη, τύχη αγαθή, επίκαιρη ερώτηση ήταν αυτή. Άρα, προφανώς εδώ σήμερα ήρθατε ενημερωμένος για το θέμα αυτών των δύο κτηρίων και είπατε –επαναλαμβάνω τα δικά σας λόγια- ότι για εσάς, το Υπουργείο Πολιτισμού το θέμα είναι λήξαν. 
      Είπατε, όμως, και κάτι άλλο, ότι υπάρχει ανακριτής στο Υπουργείο Πολιτισμού και ελέγχει όλα τα έργα και τις ημέρες Ζαχόπουλου. Και σας λέγω, εγώ, λοιπόν, ένα  υποθετικό σενάριο. Αποδεικνύει ο ανακριτής αύριο ότι ο κ. Ζαχόπουλος τα είχε πάρει για να δώσει τη διπλή ψήφο στο Κεντρικό Αρχαιολογικό Συμβούλιο, αλλά εν τω μεταξύ έχουν κατεδαφιστεί τα δύο κτήρια. Τι θα κάνει ο Μιχάλης Λιάπης; Θα πάει να τα ξανακτίσει;
      Άρα, λοιπόν, κύριε Υπουργέ, για να είναι συνεπής ο Μιχάλης Λιάπης με το Μιχάλη Λιάπη, δηλαδή, ο Μιχάλης Λιάπης προ δύο ημερών που είπε ότι όλες οι αποφάσεις του Κ.Α.Σ. δεν θα έχουν τη διπλή ψήφο του γενικού γραμματέα και όσες έχουν οριακή πλειοψηφία θα αναπέμπονται για λόγους διαφάνειας, αλλά και γιατί προφανώς ο Μιχάλης Λιάπης ο προχθεσινός είναι σε αντίθεση με το Μιχάλη Λιάπη το σημερινό που λέει «Το θέμα θεωρείται λήξαν», για λόγους δικής σας αξιοπιστίας, είστε υποχρεωμένος, σεβόμενος την αριστοτελική λογική, να ξαναδείτε αυτό το θέμα, διότι ο Μιχάλης Λιάπης της Τρίτης έρχεται σε σύγκρουση με το Μιχάλη Λιάπη της Παρασκευής και αυτό εμένα με ενοχλεί.
      Θέλω επίσης, να πω δύο συγκεκριμένα πράγματα και θα κλείσω. Την προηγούμενη εβδομάδα ο δημοσιογράφος ο κ. Bαξεβάνης αποκάλυψε στον τηλεοπτικό σταθμό ALPHA ότι ο κ. Ζαχόπουλος είχε επιδοτήσει και το Σύλλογο Φίλων Θαλασσίου Σκι της Μονής Βατοπεδίου. Πέραν του γελοίου -Σύλλογος Φίλων Θαλασσίου Σκι της Μονής Βατοπεδίου! Σε μια χώρα που χρωστάει στη Λυρική Σκηνή, επιδοτείται ο Σύλλογος Φίλων Θαλασσίων Σκι της Μονής Βατοπεδίου, τέλος πάντων, το προσπερνάω- υπάρχει ένα ενδιαφέρον στοιχείο εδώ όπως αποκαλύφθηκε από την εκπομπή. Και εγώ ρωτάω, δεν το υιοθετώ. Πρόεδρος αυτής της Ελληνικής Ομοσπονδίας Θαλασσίου Σκι ήταν η έμπορος αρχαίων κ. Δέσποινα Παπαδημητρίου.
      Στις βίλες της κυρίας αυτής στο Ψυχικό και στη Σχοινούσα βρέθηκαν αναρίθμητα αδήλωτα αρχαία. Δηλαδή, σύμφωνα με την αποκάλυψη, το Υπουργείο σας, που κυνηγά την αρχαιοκαπηλία, έδωσε χρήματα σε μία κυρία, που καταδικάζεται ή διώκεται για αρχαιοκαπηλία. Αυτά για σας δεν είναι μεγάλα θέματα;
      Θέλετε να σας κάνω κι άλλη μία καταγγελία; Εγώ έχω καταγγελία στο γραφείο μου και συγκεκριμένη, ότι επί ημερών του κ. Ζαχόπουλου έχουμε εκατοντάδες εκατομμύρια ευρώ –ήδη έχουν βρεθεί από το Σ.Δ.Ο.Ε.- πλαστά και εικονικά τιμολόγια στο Υπουργείο Πολιτισμού. Θα μας πείτε αν αυτή η καταγγελία ισχύει ή όχι; Ή θα το ψάξετε, έστω;
      Και κλείνω, επειδή θέλω να μείνω μόνο στα συγκεκριμένα. Έχουμε τη διοργάνωση, όπως ξέρετε, της Μπιενάλε στη Θεσσαλονίκη. Εδώ είναι ένα πολύ συγκεκριμένο νούμερο. Η Μπιενάλε κόστισε 1.100.000 ευρώ, όμως το Υπουργείο Πολιτισμού εκταμίευσε 1.800.000 ευρώ. Τα 700.000 ευρώ, που είναι η διαφορά, ισχυρίζεται το Υπουργείο σας ότι είναι έξοδα υπαλλήλων κ.λπ..
      Σύμφωνα με την έρευνα του Τύπου στην Μπιενάλε δεν είχαν προσληφθεί ούτε καν φύλακες. Δηλαδή, δεν είχε υπαλλήλους που να δικαιολογούν, εν πάση περιπτώσει, 700.000 ευρώ. Εγώ, λοιπόν, δεν θέλω καθόλου να πάω την υπόθεση στο «ροζ», πιστεύω ότι το «ροζ» είναι κάτι που ενδεχομένως να εξυπηρετεί την Κυβέρνηση, για να ξεφύγει. Εγώ θέλω, κύριε Υπουργέ, να μας πείτε: θα ψάξετε να δείτε πού πήγαν αυτά τα 700.000 ευρώ του Υπουργείου σας; Τα 700.000 ευρώ θα μου επιτρέψτε να σας πω ότι είναι πολλά λεφτά.
      Και κλείνω με το θέμα του Τύμβου των Σαλαμινομάχων, για το οποίο δεν άκουσα από σας τίποτε. Δέχομαι να μην έχετε μελετήσει το θέμα. Αλλά η ερώτησή μου είναι συγκεκριμένη. Ο Μιχάλης Λιάπης ως Υπουργός Πολιτισμού έχει το όραμα να είναι αυτός που θα εγκαινιάσει στον Τύμβο των Σαλαμινομάχων έναν μεγάλο και αξιοπρεπή αρχαιολογικό χώρο, που θα τιμά την ελληνική και την ευρωπαϊκή ιστορία ή όχι;
      Αυτό να μου πείτε, αν έχετε αυτό το όραμα. Αν το έχετε, να σας χειροκροτήσουμε και να σας υποστηρίξουμε. Αν δεν το έχετε και δεν σας ενδιαφέρει –όπως είπε ο κ. Βερελής σε μια εκπομπή, πηγαίνετε εσείς να καθαρίσετε τον Τύμβο, μόνο γι’ αυτό κάνετε- να το ξέρει ο ελληνικός λαός, για να λάβει και τις αποφάσεις του.
      Σας ευχαριστώ πάρα πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε.
      Ο Υπουργός Πολιτισμού κ. Μιχάλης Λιάπης έχει δικαίωμα δευτερολογίας.
      Ορίστε, κύριε Υπουργέ.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητοί κύριοι συνάδελφοι, θέλω να κάνω μια προκαταρκτική παρατήρηση. Διεξήχθη ένας εποικοδομητικός διάλογος, με ευπρέπεια. Ακούστηκαν πολλές απόψεις, καταγράφηκαν ιδέες και φεύγω απ’ αυτήν την Αίθουσα ικανοποιημένος.
      Λυπήθηκα όμως για τον Κοινοβουλευτικό Εκπρόσωπο του ΠΑ.ΣΟ.Κ., που διολίσθησε σ’ ένα σφάλμα, να κάνει απαξιωτικούς χαρακτηρισμούς για τον ίδιο τον Πρωθυπουργό της χώρας, ύβρεις. Λυπάμαι γι’ αυτό. Αυτό είναι το ήθος που επαγγέλλεται το ΠΑ.ΣΟ.Κ.; Αυτό είναι ο πολιτικός πολιτισμός που ευαγγελίζεται; Δεν είναι υποκρισία, όταν από τη μία πλευρά όλοι ζητάμε να στηρίξουμε τους θεσμούς, άρα και τον Πρωθυπουργό, και από την άλλη να τους υπονομεύουμε με τέτοιες οξύτητες και τέτοιες ύβρεις;
      Αυτή ήταν μια προκαταρκτική παρατήρηση που ήθελα να κάνω, γιατί λυπάμαι ως ένα μέλος του Κοινοβουλίου, που έχω μια θητεία πάνω από είκοσι χρόνια. Άλλο επικρίσεις και άλλο ύβρεις.
      Η συζήτηση αυτή, για να επανέλθω στον τομέα ευθύνης μου, ήταν μια χρήσιμη συζήτηση για μένα. Γιατί μου δώσατε τη δυνατότητα και να καταγράψω πολλά απ’ αυτά που θέσατε και να προβληματιστώ. Και επιτρέψτε μου να σας πω ορισμένα συγκεκριμένα πράγματα, όχι σε λεπτομέρειες –γιατί οι λεπτομέρειες μπορούν να συζητηθούν σε σχετικές επίκαιρες ερωτήσεις, να επιμεληθώ των αντίστοιχων φακέλων- αλλά στα γενικά που μου είπατε.
      Αναφερθήκατε ξανά και ξανά στα οικονομικά, ξεχνώντας ότι τα περισσότερα απ’ αυτά τα οικονομικά στοιχεία βρίσκονται ήδη εδώ μέσα στη Βουλή. Δεν χρειάζεται πλέον να εικάζετε, αλλά απλώς να ερευνήσετε τα στοιχεία που έχουμε ήδη καταθέσει. Και ασφαλώς η δικαιοσύνη θα κάνει κι αυτή το καθήκον της με έναν εξονυχιστικό έλεγχο.
      Αναφερθήκατε παράλληλα στα κοινοτικά προγράμματα. Πρέπει να σας πω –και το είπα και στην Επιτροπή Μορφωτικών Υποθέσεων- ότι έχω αναλάβει μια πρωτοβουλία που σύντομα θα υλοποιηθεί, άμεσα, για μια τροπολογία, με την οποία δημιουργείται στο Υπουργείο μια ενδιάμεση διαχειριστική αρχή για τα έργα πολιτισμού στο Δ΄ Κοινοτικό Πλαίσιο Στήριξης.
      Και στόχος μου είναι να υπάρξει καλύτερος συντονισμός των κοινοτικών κονδυλίων για καλύτερο αποτέλεσμα.
      	Αναφερθήκατε στη διαχείριση των χρημάτων του Γ΄ Κοινοτικού Πλαισίου Στήριξης. Κατ’ αρχάς, να σας πω ότι η πορεία της απορρόφησης για το επιχειρησιακό πρόγραμμα «ΠΟΛΙΤΙΣΜΟΣ», το 2004 ήταν 590,4 εκατομμύρια ευρώ. Τώρα, με τη νέα διακυβέρνηση, αφού προχώρησε στην αναθεώρηση αυτού του προγράμματος με στόχο την αύξηση των διαθέσιμων κονδυλίων, έχει φτάσει ο προϋπολογισμός στα 647,6 εκατομμύρια ευρώ και το ποσοστό απορρόφησης σήμερα να προσεγγίζει το 70%. 
      	Εάν, όμως, συνυπολογίσουμε ότι την περίοδο 2004-2005 τα κονδύλια αυτά μεταφέρθηκαν στα Π.Ε.Π., έργα συνολικού ύψους δαπανών 36,7 εκατομμυρίων ευρώ, σήμερα το πρόγραμμα «ΠΟΛΙΤΙΣΜΟΣ» θα παρουσίαζε, εάν αφαιρούσαμε αυτά τα κονδύλια, μια απορρόφηση της τάξεως του 75%. Αυτή είναι η αλήθεια. Πάντως, συνολικά το Υπουργείο Πολιτισμού υλοποιεί περίπου οκτακόσια έργα που αγγίζουν περίπου ένα προϋπολογισμό της τάξεως του 1.000.000.000 ευρώ. 
      	Γι’ αυτό το Κοινοτικό Πλαίσιο Στήριξης και το πρόγραμμα «ΠΟΛΙΤΙΣΜΟΣ» αναφερθήκατε επικριτικά, τονίζοντας αν γίνονται έλεγχοι. Οφείλω να διασαφηνίσω ότι σε όλη αυτήν τη διαδικασία δεν υπάρχει καμμία ταύτιση αρμοδιοτήτων ελεγχομένου και ελέγχοντος. Οι έλεγχοι στο Γ΄ Κοινοτικό Πλαίσιο Στήριξης διενεργούνται από την Ειδική Υπηρεσία Διαχείρισης του επιχειρησιακού προγράμματος «ΠΟΛΙΤΙΣΜΟΣ». Διενεργείται, επίσης, από την Επιτροπή Δημοσιονομικού Ελέγχου, τον Ειδικό Σύμβουλο Ποιοτικού Ελέγχου και την Αρχή Πληρωμής, αυτούς δηλαδή τους φορείς που προβλέπει ο ν. 2.860/2000. Πρέπει, όμως, επιπροσθέτως, να σας πω ότι διενεργούνται έλεγχοι και από τα εντεταλμένα όργανα της Ευρωπαϊκής Ένωσης. Είναι, λοιπόν, αυτονόητο ότι όλα τα συγχρηματοδοτούμενα έργα δεν είναι μια μονοπρόσωπη υπόθεση. Γίνονται αντικείμενο εξονυχιστικής έρευνας και αξιολόγησης, όχι μόνο από τους ελληνικούς, αλλά και από τους ευρωπαϊκούς μηχανισμούς.
      	Ένα άλλο θέμα που μου θέσατε και που κατά κόρον διαβάζω και στις εφημερίδες, είναι σχετικά με τις αρμοδιότητες του γενικού γραμματέα. Θέλω να σας επισημάνω ότι η αλλαγή αυτών των αρμοδιοτήτων δεν αποτελεί κάποια παραδοχή, όπως εσείς αφήσατε να εννοηθεί. Η αλλαγή των αρμοδιοτήτων είναι αποτέλεσμα μιας διαφορετικής πολιτικής φιλοσοφίας που έχω, που δικαιούται να έχει ο κάθε Υπουργός, όταν είναι αποκλειστική του αρμοδιότητα να διανείμει αρμοδιότητες στους υφισταμένους του.
      	Είναι ενδεικτικό, μάλιστα, ότι εξουσιοδοτήσεις για αρμοδιότητες του Υπουργείου Πολιτισμού έχουν γίνει από το 1990 μέχρι σήμερα είκοσι τέσσερις φορές. 
      	Με βάση, λοιπόν, τα δεδομένα που σας προανέφερα, ξεκίνησα το Νοέμβριο τη διαδικασία για την αλλαγή των αρμοδιοτήτων που είχαν παραχωρηθεί στο γενικό γραμματέα. Και υπήρξε και μία υπουργική απόφαση η οποία μάλιστα πρόσφατα δημοσιεύτηκε και στην Εφημερίδα της Κυβέρνησης. 
      	Σύμφωνα μ’ αυτήν την απόφαση που ισχύει, η άσκηση όλων των αρμοδιοτήτων του Υπουργείου Πολιτισμού στα Κοινοτικά Πλαίσια Στήριξης, όλων των αρμοδιοτήτων της Υπηρεσίας Διαχείρισης του επιχειρησιακού προγράμματος «ΠΟΛΙΤΙΣΜΟΣ», όλων των αρμοδιοτήτων στα συγχρηματοδοτούμενα επιχειρησιακά προγράμματα και τις κοινοτικές πρωτοβουλίες, όπως Π.Ε.Π., «Κοινωνία της Πληροφορίας», «INTERREG» κ.λπ., όλα αυτά επανέρχονται στην αρμοδιότητα του Υπουργού. 
      	Δεν έμεινα, όμως, εκεί. Όπως όλοι γνωρίζουμε, το μεγαλύτερο πρόβλημα της Δημόσιας Διοίκησης είναι η γραφειοκρατία, οι συγκεχυμένες και αλληλεπικαλυπτόμενες αρμοδιότητες. Και το Υπουργείο Πολιτισμού διαχειρίζεται ένα ευρύ φάσμα. Και εδώ το τέρας της γραφειοκρατίας είναι πανίσχυρο, παρά τις όποιες καλόπιστες προσπάθειες που έγιναν στο παρελθόν. 
      Η απλοποίηση, λοιπόν, των διαδικασιών προς όφελος του πολίτη και ο ακριβής καθορισμός των αρμοδιοτήτων ήταν ένα από τα πρώτα μελήματά μου.
      Ένα μήνα μετά τις εκλογές συστήθηκε στο Υπουργείο Πολιτισμού επιτροπή, με σκοπό να επανεξετάσει τον τρόπο λειτουργίας του Υπουργείου, να επανεξετάσει με άλλα λόγια τις αρμοδιότητες και να προτείνει λύσεις για τη μείωση της γραφειοκρατίας και τη διασφάλιση της διαφάνειας. 
      Στο πλαίσιο, λοιπόν, αυτό επανεξετάζονται και οι αρμοδιότητες όλης της διοικητικής ιεραρχίας, από το γενικό γραμματέα μέχρι τους διευθυντές και τους τμηματάρχες, πάντα με στόχο την εύρυθμη λειτουργία του Υπουργείου μας και εξασφαλίζοντας ταυτόχρονα και την ταχεία εξυπηρέτηση των πολιτών. Και πρέπει εδώ να σας τονίσω -και έχει αξία για την ιστορία- ότι μία τέτοια κωδικοποίηση και ένας τέτοιος εξορθολογισμός του Υπουργείου έχει να γίνει εδώ και δεκαεπτά χρόνια.
      Είπατε, επίσης, ότι στο Υπουργείο δημιουργείται μία νέα γενιά συμβασιούχων. Θα πρέπει να γνωρίζουν όλοι ότι στις υπηρεσίες του Υπουργείου υπάρχει μια πληθώρα εργασιών, οι οποίες ασκούνται καθαρά σε εποχική βάση και εσείς, οι ιστορικοί το γνωρίζετε. Για παράδειγμα, η πλειονότητα των ανασκαφικών έργων πραγματοποιείται τους θερινούς μήνες, οι σωστικές εργασίες σε βυζαντινά ή νεότερα μνημεία επιβάλλεται να πραγματοποιηθούν σε περιόδους που δεν υπάρχουν βροχοπτώσεις. Επιπλέον, οι αρχαιολογικοί χώροι και τα μουσεία δέχονται τον κύριο όγκο των επισκεπτών κατά τους καλοκαιρινούς μήνες, την ίδια περίοδο που πραγματοποιούνται και οι περισσότερες καλλιτεχνικές εκδηλώσεις.
      Συνεπώς, με άλλα λόγια, αγαπητοί συνάδελφοι, οι ανάγκες απασχόλησης κατά το πεντάμηνο έντονης τουριστικής κίνησης σχεδόν διπλασιάζονται.
      Τέλος, υπάρχει και μία μεγάλη μερίδα προσωπικού –είναι ενδιαφέρον αυτό το θέμα και επιτρέψτε μου να το τονίσω σήμερα- περίπου χιλίων ατόμων που υπηρετεί σε καθεστώς εκκρεμοδικίας. Χίλια άτομα! Αξιοποιεί, με άλλα λόγια, τη δυνατότητα των ασφαλιστικών μέτρων και αναμένει τη δικαιοσύνη να κρίνει το μέλλον της.
      Ωστόσο, θα πρέπει να τονίσω ότι για την αντιμετώπιση φαινομένων πλασματικής εργασίας και κακοδιαχείρισης αποφασίστηκε από το Υπουργείο Πολιτισμού όλες οι προσλήψεις συμβασιούχων να διενεργούνται πια αποκλειστικά από τις κεντρικές διευθύνσεις και στη συνέχεια να κατανέμονται στις περιφερειακές υπηρεσίες. 
      Ορισμένοι και ειδικά τα κόμματα της Αριστεράς μάς εισηγούνται να γίνουν και αυτοί μόνιμοι, μετατρέποντας τις συμβάσεις τους σε αορίστου χρόνου. Αυτό, εκτός του ότι άπτεται μίας συνολικής κυβερνητικής πολιτικής, που αφορά όλους τους συμβασιούχους σε όλα τα Υπουργεία, θα ερχόταν σε αντίθεση με τις πραγματικές ανάγκες του Υπουργείου Πολιτισμού που μόλις σας ανέπτυξα και είναι χρονικά περιορισμένες τους καλοκαιρινούς μήνες. 
      Εδώ ερχόμαστε αντιμέτωποι και με ένα παράδοξο. Όταν προσλαμβάνουμε συμβασιούχους, μας κατηγορείτε ότι τους προσλαμβάνουμε ως ρουσφέτια. Όταν λήγουν οι συμβάσεις τους, μας κατηγορείτε ως ανάλγητους. Ποια, τελικά, πολιτική να ακολουθήσουμε; 
      Τελειώνοντας, θέλω να καταθέσω έναν προσωπικό προβληματισμό που είπα και στο τέλος της πρωτολογίας μου. Είναι ανάγκη να αποκτήσει ο τόπος μας μία στρατηγική στα θέματα πολιτισμού, να ξέρουμε τι θέλουμε, πού στοχεύουμε, τι χρηματοδοτούμε, τι προωθούμε. Πρέπει να δούμε τη σχέση «πολιτισμός και περιβάλλον». Είναι μέγα θέμα στην εποχή μας. Πρέπει, επίσης, να δούμε τη σχέση «ανάπτυξη και πολιτισμός», τη σχέση «πολιτισμός και καθημερινότητα του πολίτη». 
      Πολιτισμός δεν είναι όσα μας κληροδότησε το ένδοξο παρελθόν, πολιτισμός είναι και όσα το παρόν και το μέλλον μάς επιτάσσουν. Είναι ο τρόπος που σκεπτόμαστε, ο τρόπος που δρούμε, ο τρόπος που διαπαιδαγωγούμε τα παιδιά μας, τα περιθώρια και οι ευκαιρίες που δίνουμε στις νέες γενιές για να δράσουν, τις ευκαιρίες για να δημιουργήσουν.
      Πρέπει να στραφούμε στα νέα ρεύματα, στις νέες τάσεις. Επαναλαμβάνω και το πιστεύω ειλικρινά –το είπατε και εσείς και χαίρομαι γι’ αυτό- ουδέν κακόν αμιγές καλού. Η σημερινή δυσάρεστη συγκυρία, ας αποτελέσει αφορμή για μια ουσιαστική συζήτηση και κυρίως για μια ουσιαστική παρέμβαση, παρέμβαση όμως που χρειάζεται διακομματική στήριξη και αυτή ζητώ από τα κόμματα του Κοινοβουλίου.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
      Ο κ. Καστανίδης, μολονότι δεν έχει δικαίωμα δευτερολογίας ζήτησε μια μονόλεπτη παρέμβαση.
      Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
      Η υποβολή προτάσεων εκ μέρους του ΠΑ.ΣΟ.Κ., προκειμένου να εξασφαλιστεί η διαφάνεια στο δημόσιο βίο, κύριε Πρόεδρε, συνοδεύθηκε από δύο επιχειρήματα που άκουσα από αντίστοιχους συναδέλφους. Από το επιχείρημα: «γιατί δεν τα κάνατε όσο ήσασταν Κυβέρνηση» και από το δεύτερο: «τα ίδια και χειρότερα έκανε το ΠΑ.ΣΟ.Κ.».
      Κύριοι συνάδελφοι, υπάρχουν δύο κατηγορίες ανθρώπων και ασφαλώς πολιτικών. Αυτοί που είναι συνειδητά αμνήμονες και αυτοί που κατατάσσονται στους αγνοούντες. Και αυτούς μεν που αγνοούν τα ιστορικά δεδομένα, οφείλει κανείς να τους κατανοήσει, αλλά αυτούς που είναι συνειδητά αμνήμονες πρέπει να τους καταγγείλει.
      Υπενθυμίζω, λοιπόν, στο Σώμα ότι σειρά μέτρων έλαβε το ΠΑ.ΣΟ.Κ. για την διασφάλιση και θεσμική κατοχύρωση της διαφάνειας, όπως η ρύθμιση του ν.2486, νόμος που ψηφίστηκε επί υπουργίας Σημίτη στο Υπουργείο Βιομηχανίας και προβλέπει ότι, όταν έχουμε να κάνουμε με προμήθειες ιδιαίτερης τεχνολογικής σημασίας ή ιδιαίτερης οικονομικής αξίας, τις προμήθειες αυτές τις διαχειρίζονται, με αποφάσεις του Υπουργικού Συμβουλίου, διακομματικές επιτροπές. 
      Παράδειγμα δεύτερο. Είμαστε αυτοί που επιβάλλαμε τον προσυμβατικό έλεγχο των συμβάσεων προμηθειών του δημοσίου από το Συμβούλιο της Επικρατείας και το Ελεγκτικό Συνέδριο.
      Τρίτον, είμαστε αυτοί που δημιουργήσαμε ανεξάρτητες αρχές, όπως ο Συνήγορος του Πολίτη, που επεμβαίνει σε περιπτώσεις κακοδιαχείρισης για να διασφαλισθεί η αξιοπρέπεια του πολίτη και τα δικαιώματά του. Πολλές άλλες ανεξάρτητες αρχές είναι έργο του ΠΑ.ΣΟ.Κ. και στοχεύουν στην καθημερινή βελτίωση της λειτουργίας του κράτους ή της αγοράς προς όφελος των πολιτών. Ο χρόνος δεν μου επιτρέπει να επεκταθώ.
      Τελείωσε το καθήκον των κυβερνήσεων του ΠΑ.ΣΟ.Κ. με την υιοθέτηση και εφαρμογή αυτών των μέτρων; Ασφαλώς όχι. Η ζωή εξελίσσεται, οι θεσμοί εξελίσσονται, νέα γεγονότα επηρεάζουν τη δημόσια ζωή και πάντοτε πρέπει να προστίθεται νέος κατάλογος αιτημάτων και υποχρεώσεων, γιατί έτσι διευρύνεται και εμβαθύνεται το περιεχόμενο της δημοκρατίας. Σήμερα, λοιπόν, προσθέτουμε ιδέες. 
      Ο Κοινοβουλευτικός Εκπρόσωπος της Νέας Δημοκρατίας ανατρέχει στο παρελθόν, ξεχνώντας τι έχει γίνει, ενδιαφέρεται μόνο να παραμείνει σ’ αυτό και δεν δίνει καμμία απάντηση γι’ αυτά που τώρα προτείνουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, αντιμετωπίζω με συμπάθεια την πρόσκλησή σας για διακομματικό διάλογο, όμως πρέπει αυτό να το υπενθυμίσετε πρώτα απ’ όλα στον Πρωθυπουργό. Κυρίως ο διακομματικός διάλογος προϋποθέτει ότι έχετε στοιχειώδη αντίληψη των πραγμάτων. Δεν μου φαίνεται ότι συμβαίνει κάτι τέτοιο. Βρίσκεστε σε λάθος δρόμο. Όταν λέτε ότι το πρόβλημα είναι οι συμβασιούχοι και μας προτείνουν είτε να τους μονιμοποιήσουμε είτε να τους διώξουμε, σας λέω…
      ΠΡΟΕΔΡΕΥΩΝ (Αναστάσιος Νεράντζης): Κύριε Καστανίδη, μιλάτε τρία λεπτά. Έχετε μετατρέψει την ολιγόλεπτη παρέμβαση σε δευτερολογία. Σας παρακαλώ, δεν προβλέπεται από τον Κανονισμό. Το γνωρίζετε. Είμαστε έμπειροι και οι δύο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τη φράση μου να ολοκληρώσω και τελείωσα. Σας ευχαριστώ για την κατανόηση. 
      Η ορθή σήμερα απάντηση έπρεπε να είναι σχετικά με τους συμβασιούχους ότι και τη διαπίστωση της ανάγκης πρόσληψής τους και την πρόσληψη πρέπει να την κάνει η ανεξάρτητη αρχή, το Α.Σ.Ε.Π., όχι εσείς. Να γιατί δεν μπορούμε να συζητήσουμε σε κοινά αποδεκτή βάση. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Καστανίδη. 
      Κύριοι συνάδελφοι, έχουν διανεμηθεί τα Πρακτικά της συνεδριάσεως της Δευτέρας 7 Ιανουαρίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της Δευτέρας 7 Ιανουαρίου 2008 επικυρώθηκαν. 
      Κηρύσσεται περαιωμένη η συζήτηση επί της υπ’ αριθμόν 23/2-1-2008 επερώτησης Βουλευτών του ΛΑ.Ο.Σ. προς τον Υπουργό Πολιτισμού σχετικά με τα αίτια της παραίτησης του πρώην Γενικού Γραμματέα του Υπουργείου Πολιτισμού κ. Χρήστου Ζαχόπουλου. 
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης): Με τη συναίνεση του Σώματος και ώρα 14.45΄, λύεται η συνεδρίαση για την προσεχή Δευτέρα 21 Ιανουαρίου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ 	                                                    ΟΙ ΓΡΑΜΜΑΤΕΙΣ
      
      ΠΙΝΑΚΑΣ ΠΕΡΙΕΧΟΜΕΝΩΝ
      Η’ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ’
      ΣΥΝΟΔΟΣ Α’
      ΣΥΝΕΔΡΙΑΣΗ ΞΗ’
      
      Παρασκευή 18 Ιανουαρίου 2008
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 4ο και 5ο Δημοτικό Σχολείο Μοσχάτου, το 51ο Γυμνάσιο Αθήνας, το 1ο Γυμνάσιο Υμηττού, το Δημοτικό Σχολείο Πορταριάς Μαγνησίας και το 2ο Δημοτικό Σχολείο Παραλίας Αχαΐας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 21 Ιανουαρίου 2008, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό:
      i. σχετικά με τα γεγονότα του Υπουργείου Πολιτισμού και την κρίση σε όλη τη Δημόσια Διοίκηση, σελ.
      ii. σχετικά με την επίσκεψη του Πρωθυπουργού στην Τουρκία, σελ.
      iii. σχετικά με το νέο Αεροδρόμιο Ηρακλείου, σελ.
      β) Προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων κατά των ναρκωτικών κ.λπ., σελ.
      γ) Προς την Υπουργό Εξωτερικών, σχετικά με τις περιουσίες των ομογενών μας στην Τουρκία κ.λπ., σελ.
      δ) Προς τον Υπουργό Επικρατείας, σχετικά με τη διανομή βιβλίου για την Ελλάδα στο Ευρωπαϊκό Κοινοβουλίο κ.λπ., σελ.
      ε) Προς τον Υπουργό Πολιτισμού, σχετικά με την ανάγκη προστασίας της νεοελληνικής αρχιτεκτονικής κληρονομιάς κ.λπ., σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΙΒΑΛΙΩΤΗΣ Κ., σελ.
      ΑΛΑΒΑΝΟΣ Α., σελ.
      ΚΑΡΑΜΑΝΛΗΣ Κ., σελ.
      ΚΑΡΑΤΖΑΦΕΡΗΣ Γ., σελ.
      ΚΑΣΣΙΜΗΣ Θ., σελ.
      ΚΕΓΚΕΡΟΓΛΟΥ Β., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΙΑΠΗΣ Μ., σελ.
      ΠΡΩΤΟΥΛΗΣ Ι., σελ.
      ΡΟΥΣΟΠΟΥΛΟΣ Θ., σελ.
      ΣΓΟΥΡΙΔΗΣ Π., σελ.
      ΦΙΛΙΝΗ Α., σελ.
      ΧΑΤΖΗΔΑΚΗΣ Κ., σελ.
      
      Β. Επί της επερώτησης:
      ΑΙΒΑΛΙΩΤΗΣ Κ., σελ.
      ΑΛΥΣΑΝΔΡΑΚΗΣ Κ., σελ.
      ΒΕΛΟΠΟΥΛΟΣ Κ., σελ.
      ΒΟΡΙΔΗΣ Μ., σελ.
      ΓΕΩΡΓΙΑΔΗΣ Α., σελ.
      ΚΑΣΤΑΝΙΔΗΣ Χ., σελ.
      ΛΙΑΠΗΣ Μ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΛΕΥΡΗΣ Α., σελ.
      ΡΟΝΤΟΥΛΗΣ Α., σελ.
      
      

