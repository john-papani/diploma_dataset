(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ  ΠΒ΄
Παρασκευή 6 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ΄Αδεια απουσίας των Βουλευτών κ. Α. Περλεπέ-Σηφουνάκη και Γ. Ψαριανού, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Νέου Ηρακλείου, το 38ο Δημοτικό Σχολείο Αθηνών, το Κρυστάλλειο Δημοτικό Σχολείο Πεντέλης, το 4ο Γυμνάσιο Νέου Ηρακλείου, το Λύκειο των ιδιωτικών εκπαιδευτηρίων «Campion School» και το 2ο Γυμνάσιο Ξυλόκαστρου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 9 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με την αντιμετώπιση των προβλημάτων της Κρήτης, την εφαρμογή ολοκληρωμένου προγράμματος ανάπτυξης της περιοχής κ.λπ., σελ.
ii. σχετικά με την αντιμετώπιση της φτώχειας στην Ελλάδα, την υιοθέτηση προτάσεων της Οικονομικής και Κοινωνικής Επιτροπής κ.λπ., σελ.
β) Προς τον Υπουργό Πολιτισμού, σχετικά με την αντιμετώπιση των προβλημάτων της ερασιτεχνικής ΑΕΚ, την αναστολή λειτουργίας των αθλητικών τμημάτων κ.λπ., σελ.
γ) Προς τον Υπουργό Εσωτερικών, σχετικά με τον αποκλεισμό του λιμανιού του Πειραιά από τα ΜΑΤ κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με τον καθορισμό της τιμής της αποζημίωσης της επιτραπέζιας σουλτανίνας στην περιοχή της Βοιωτίας κ.λπ., σελ.
ε) Προς τον Υπουργό Εθνικής ΄Αμυνας, σχετικά με την αύξηση της ελληνικής στρατιωτικής παρουσίας στο Αφγανιστάν κ.λπ., σελ.
στ) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την αντιμετώπιση των προβλημάτων στην ελληνική ακτοπλοΐα κ.λπ., σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Ανάπτυξης, σχετικά με τις μικρομεσαίες επιχειρήσεις κ.λπ., σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΠΟΣΤΟΛΑΤΟΣ Β., σελ.
ΔΙΑΜΑΝΤΙΔΗΣ Ι., σελ.
ΙΩΑΝΝΙΔΗΣ Ι., σελ.
ΚΑΜΜΕΝΟΣ Π., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΑΝΙΑΣ Ι., σελ.
ΣΑΚΟΡΑΦΑ Σ., σελ.
ΤΑΣΟΥΛΑΣ Κ., σελ.
ΧΑΤΖΗΓΑΚΗΣ Σ., σελ.

Β. Επί της επερώτησης:
ΑΝΤΩΝΙΟΥ Τ., σελ.
ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
ΓΚΕΡΕΚΟΥ Α., σελ.
ΔΙΑΜΑΝΤΙΔΗΣ Ι., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΜΠΟΥΓΑΣ Ι., σελ.
ΠΑΓΚΑΛΟΣ Θ., σελ.
ΠΟΛΑΤΙΔΗΣ Η., σελ.
ΣΑΧΙΝΙΔΗΣ Φ., σελ.
ΦΙΛΙΝΗ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΒ΄
      Παρασκευή 6 Φεβρουαρίου 2009
      
      Αθήνα, σήμερα στις 6 Φεβρουαρίου 2009, ημέρα Παρασκευή και ώρα 10.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5/2/2009 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΠΑ΄ συνεδριάσεώς του της Πέμπτης 5 Φεβρουαρίου 2009 σε ό,τι αφορά την ψήφιση στο σύνολο του σχεδίου νόμου: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Τσιάρα, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  η Περιβαλλοντική Παρέμβαση Κέρκυρας «Η ΑΝΤΙΝΙΩΤΗ» διαμαρτύρεται για παραβιάσεις της νομοθεσίας στο σε εξέλιξη έργο «Αποχέτευση Δ.Δ. χαμηλής ζώνης Δήμου Θιναλίων Κέρκυρας».
        2) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο κ. Θωμάς Τσώτος, εργαζόμενος στο ΤΕΙ Ηπείρου ζητεί να γίνουν εκτελεστές οι τελεσίδικες δικαστικές  αποφάσεις  που τον δικαιώνουν και να του καταβληθούν  τα δεδουλευμένα.
        3) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  η Πανελλαδική Συντονιστική  Επιτροπή Αγώνα ΕΒΕ-Αυτοκινητιστών συμπαρίσταται στον αγώνα των αγροτών για την ικανοποίηση των αιτημάτων τους.
        4) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  το Παράρτημα Κέρκυρας του Εθνικού Συμβουλίου κατά των ναρκωτικών και Φορείς του Νομού Κέρκυρας ζητούν τη δημιουργία και λειτουργία Μονάδας «Στεγνού» Θεραπευτικού Προγράμματος στο Νομό τους.
        5) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην έλλειψη οφθαλμίατρου στην Αιγιάλεια Νομού Αχαΐας για τους ασφαλισμένους του ΟΑΕΕ.
        6) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στα χρέη των μεγάλων νοσοκομείων της Πάτρας.
        7) Οι Βουλευτές Β΄ Αθηνών κ.κ. ΙΩΑΝΝΗΣ ΠΡΩΤΟΥΛΗΣ και ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  ο Σύλλογος Γονέων και Κηδεμόνων 3ου Γυμνασίου Αμαρουσίου  ζητεί την επίλυση του προβλήματος μεταφοράς των μαθητών των τμημάτων αθλητικής διευκόλυνσης  στο σχολείο και στους χώρους άθλησης.
        8) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Απεραθίτικος Σύλλογος Νάξου ζητεί την ανάδειξη του Προβιομηχανικού Πάρκου Εξόρυξης και Μεταφοράς Σμύριδας στη Νάξο.
        9) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Τοπικό Συμβούλιο του Δημοτικού Διαμερίσματος Ιτέας του Δήμου Γόννων Λάρισας διαμαρτύρονται για την εγκατάσταση αυθαιρέτου εργοταξίου στην περιοχή του.
        10) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Σύνδεσμος Πτυχιούχων Εργοληπτών Δημοσίων Έργων Αγρινίου και Μεσολογγίου-Ναυπάκτου διαμαρτύρονται για καθυστερήσεις πληρωμών έργων.
        11) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας, το οποίο αναφέρεται στις κακοτεχνίες που υπάρχουν στο Δικαστικό Μέγαρο Αιγίου.
        12) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Δήμος Αγίου Κηρύκου Ικαρίας ζητεί την άμεση χρηματοδότηση του Γηροκομείου Ικαρίας για να εξασφαλιστεί η ομαλή λειτουργία του.
        13) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στο αίτημα των τελωνειακών υπαλλήλων της Πάτρας για άμεση επίλυση του στεγαστικού προβλήματος του Τελωνείου Πατρών.
        14) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΩΝ» καταγγέλλουν την όξυνση των προβλημάτων των ναυτεργατών στα λιμάνια της Πάτρας, της Κυλλήνης και του Ρίου.
        15) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Νομάρχης Ηλείας  ζητεί  τη ρύθμιση των  χρεών  των αγροτών   με παράλληλη αναστολή για δύο χρόνια, τη μείωση της τιμής του πετρελαίου κ.λπ..
        16) Ο Βουλευτής Αιτωλοακαρνανίας κ. ΧΡΗΣΤΟΣ  ΒΕΡΕΛΗΣ  κατέθεσε αναφορά με την οποία  ο Πρόεδρος της Αναπτυξιακής Εταιρίας «Τριχωνίδα» ζητεί  τη συνέχιση και τη χρηματοδότηση  σε ένα σαφές πλαίσιο των Προγραμμάτων Κοινωνικής Φροντίδας  κ.λπ.
        17) Οι Βουλευτές Καστορίας κ. ΠΑΡΑΣΚΕΥΗ ΜΠΟΥΖΑΛΗ και Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  ο Σύνδεσμος Εγκαταστάσεων Υδραυλικών Θερμικών και Κλιματιστικών Έργων Νομού Καστοριάς ζητεί την τροποποίηση  του υφιστάμενου νομικού πλαισίου που αφορά στους συντηρητές  καυστήρων κ.λπ.
        18) Οι Βουλευτές Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ, Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  ο Επαγγελματικός Αλιευτικός Σύλλογος «ΤΟ ΑΙΓΑΙΟ» ζητεί την απομάκρυνση των παροπλισμένων σκαφών που βρίσκονται στο θαλάσσιο χώρο της ιχθυόσκαλας Κερατσινίου κ.λπ.
        19) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  οι εκπρόσωποι του Μελισσοκομικού Κλάδου ζητούν οικονομική αποζημίωση για τη μειωμένη παραγωγή των ετών 2007 - 2008 κ.λπ.
        20) Οι Βουλευτές Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ και Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  ο Ιατρικός Σύλλογος Κέρκυρας διαμαρτύρεται για την ελλιπή αποκομιδή απορριμμάτων από το Δήμο Κέρκυρας, που εγκυμονεί κινδύνους για τη δημόσια υγεία των κατοίκων.
        21) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία  οι κάτοικοι του οικισμού Καρυών Πιερίας ζητούν την ασφαλτόστρωση του δρόμου, που ενώνει τον οικισμό τους με αυτόν της Μεσαίας Μηλιάς του Δήμου Πέτρας Πιερίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11231/5.5.2008 ερώτηση του Βουλευτή κ. Κωνσταντίνου Βρεττού δόθηκε με το υπ΄αριθμ. 61998/30.5.2008 έγγραφο από τον Υφυπουργό  Υγείας η ακόλουθη απάντηση:
      «Απαντώντας στην με αρ. 11231/5-5-2008 ερώτηση που κατατέθηκε στη Βουλή από το Βουλευτή κ. Ν. Βρεττό με θέμα «Μόνο το 25% των αξονικών τομογράφων ανήκουν στο ΕΣΥ», σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης είναι δέκτης πλήθους αιτημάτων από τις Υγειονομικές Περιφέρειες της χώρας για χρηματοδότηση των Νοσηλευτικών Ιδρυμάτων για προμήθεια εξοπλισμού και αναβάθμιση υπαρχόντων μηχανημάτων. Τα αιτήματα εξετάζονται από τις συναρμόδιες υπηρεσίες του Υπουργείου και ικανοποιούνται στο βαθμό που επιτρέπουν οι οικονομικές δυνατότητες, πρoσβλέπoντας πάντα στην περαιτέρω βελτίωση των παρεχόμενων υπηρεσιών υγείας στους πολίτες.
      Στα αιτήματα για προμήθεια εξοπλισμού που υπoβάλλoνται στην αρμόδια υπηρεσία του Υπουργείου Υγείας και Κοινωνικής Αλληλεγγύης συμπεριλαμβάνεται και η προμήθεια Αξονικών Τομογράφων. Δεδομένου ότι το κόστος του εν λόγω μηχανήματος είναι ιδιαίτερο υψηλό, υπάρχει δυσχέρεια στην ικανοποίηση όλων των αιτημάτων. Ωστόσο, σύμφωνα με τα στοιχεία που έχει η αρμόδια υπηρεσία του Υπουργείου μας, στα Νοσοκομεία του ΕΣΥΚΑ υπάρχουν 96 Αξονικοί Τομογράφοι και στα πλαίσια των οικονομικών δυνατοτήτων του Υπουργείου ικανοποιούνται και περαιτέρω αιτήματα των Νοσοκομείων για την προμήθεια του εν λόγω μηχανήματος.
      Ενδεικτικά αναφέρουμε: α) πρόσφατα ανατέθηκε στη ΔΕΠΑΝΟΜ Α.Ε. η προμήθεια Αξονικού Τομογράφου για τις ανάγκες του νέου Γενικού Ογκολογικού Νοσοκομείου Κηφισιάς «Οι ΄Αγιοι Ανάργυρου» β) έχουν δρομολογηθεί οι διαδικασίες για την προμήθεια του εν λόγω μηχανήματος για τις ανάγκες του Γ. Ν. Πειραιά «Τζάνειο», γ) εξετάζονται από τις συναρμόδιες υπηρεσίες του Υπουργείου τα αιτήματα των Νοσοκομείων: Γ. Ν. Αθηνών «Ο Ευαγγελισμός», και Γ. Ν. Αθηνών «Κοργιαλένειο – Μπενάκειο» για προμήθεια νέου Αξονικού Τομογράφου 64 τομών δ) εξετάζεται επίσης το αίτημα του Γ. Ν. Καστοριάς ε) ολοκληρώθηκε η προμήθεια Αξονικού Τομογράφου για το Γ. Ν. Σπάρτης, καθώς επίσης εγκαταστάθηκε νέος Αξονικός Τομογράφος 64 τομών στο Γ. Αντικ/κο Νοσοκομείο Αθηνών, «'Ο Αγιος Σάββας», η αγορά του οποίου έγινε από δωρεά.
      Όσον αφορά τις δηλώσεις του Διευθυντή του ΓΝΑ «Ο Ευαγγελισμός», σας γνωρίζουμε ότι εκδόθηκε Δελτίο Τύπου στο οποίο αναφέρονται τα κάτωθι:
      «Αμέσως μετά την ενημέρωση της πολιτικής ηγεσίας του Υπουργείου Υγείας και Κοινωνικής Αλληλεγγύης σχετικά με την εγκύκλιο του Διοικητή του ΓΝΑ «Ο Ευαγγελισμός», η οποία διανεμήθηκε χωρίς να έχει περιέλθει σε γνώση του Υπουργείου και η οποία δεν συνάδει με την πολιτική που ασκείται στον τομέα της δημόσιας υγείας, ανακοινώνονται τα εξής:
      Το Υπουργείο θεωρεί αποσαφηνιστικές τις εξηγήσεις του Διοικητή και των αρμοδίων διευθυντών των ιατρικών υπηρεσιών του Νοσοκομείου.
      Ωστόσο το Υπουργείο απευθύνει για μια ακόμη φορά αυστηρή προειδοποίηση προς όλα τα νοσοκομεία της χώρας, ότι τέτοιες πράξεις δεν δικαιολογούνται εάν δεν υπάρχει προηγούμενη ενημέρωση της προϊσταμένης αρχής. Ακόμα και αν πρόκειται για έκτακτα, προσωρινά και μη υποχρεωτικά μέτρα, όπως στην προκειμένη περίπτωση, που αφορούσαν, σύμφωνα και με τις εξηγήσεις που δόθηκαν, αποκλειστικά ασθενείς που τα ταμεία τους κάλυπταν πλήρως και νομίμως τις δαπάνες.
      Εξυπακούεται ότι σύμφωνα και με την πάγια πολιτική του Υπουργείου Υγείας, δεν θα γίνει ανεκτή καμία ενέργεια που θα πλήττει το δημόσιο χαρακτήρα του Εθνικού Συστήματος Υγείας και την απρόσκοπτη εξυπηρέτηση των Ελλήνων πολιτών».
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     2. Στην με αριθμό 10684/17-4-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 51369/ΙΗ/30-5-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 10684/17-4-08, την οποία κατέθεσε ο Βουλευτής κ. Φώτης Κουβέλης αναφορικά με τη χορήγηση και χρήση ιδιωτικών τίτλων σπουδών, και στο μέρος των αρμοδιοτήτων μας, σας γνωρίζουμε τα ακόλουθα:
        Σύμφωνα με τα στοιχεία της αρμόδιας υπηρεσίας του ΥΠΕΠΘ, έχει ολοκληρωθεί η πειθαρχική διαδικασία για τα περισσότερα ιδιωτικά ΤΕΕ για τα οποία έχουν διαπιστωθεί παραβάσεις της κείμενης νομοθεσίας και έχουν επιβληθεί πειθαρχικές ποινές στους ιδιοκτήτες και στους διευθυντές τους. Απομένουν να κριθούν από τα αρμόδια Υπηρεσιακά Συμβούλια οι παραπεμφθείσες σχετικές παραβάσεις ιδιωτικών ΤΕΕ των περιοχών αρμοδιότητας των Διευθύνσεων Β/θμιας Εκπ/σης Άρτας, Φθιώτιδας και Γ΄ Αθήνας.
        Επίσης, έχουν ανακληθεί τίτλοι σπουδών που έχουν εκδοθεί τα τελευταία χρόνια κατά παρέκκλιση της κείμενης νομοθεσίας.
        Επισημαίνεται ότι το θέμα των απολυτηρίων τίτλων των ιδιωτικών ΤΕΕ στα οποία έχουν επιβληθεί ή θα επιβληθούν πειθαρχικές κυρώσεις, ρυθμίστηκε νομοθετικά με το Ν. 3577/07 (ΦΕΚ13Ο/τ.Α'/8-6-2007) «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».
        Από τις διατάξεις του άρθρου 24 παρ. 1 του ανωτέρω νόμου ορίζεται ότι: «Τα πτυχία των σχολικών ετών 2004-2005, 2005-2006, 2006-2007 και 2007-2008 των μαθητών Α΄ Κύκλου και Β΄ Κύκλου των ιδιωτικών Τεχνικών - Επαγγελματικών Εκπαιδευτηρίων (Τ.Ε.Ε.), στα οποία έχουν επιβληθεί ή θα επιβληθούν οι πειθαρχικές κυρώσεις της αναστολής της άδειας λειτουργίας ή της άρσης της άδειας ίδρυσης και λειτουργίας ή τουλάχιστον χρηματικού προστίμου ή ποινικές κυρώσεις στους ιδιοκτήτες ή στους διευθυντές ή στο διδακτικό προσωπικό τους για παραβάσεις σχετικές με τους όρους και τις υποχρεώσεις λειτουργίας της ιδιωτικής επαγγελματικής εκπαίδευσης και ιδίως γι' αυτές που αφορούν στην παράνομη μη λειτουργία του σχολείου, στη μη τήρηση του ωρολογίου και αναλυτικού προγράμματος, στη μη τήρηση και στη μη συμπλήρωση των επίσημων βιβλίων και στη μη πρόσληψη εκπαιδευτικού προσωπικού, χορηγούνται κατόπιν ειδικών πτυχιακών εξετάσεων, οι οποίες θα διενεργούνται γι' αυτόν το σκοπό. Για την απονομή των πτυχίων λαμβάνονται υπόψη μόνο οι βαθμοί των γραπτών πτυχιακών εξετάσεων».
        Τέλος, σημειώνεται ότι για τη λειτουργία των ιδιωτικών ΤΕΕ είχαν εφαρμογή οι διατάξεις που ρύθμιζαν τη λειτουργία των ΤΕ.Λ. και ΤΕ.Σ. Πλέον, σύμφωνα με τις διατάξεις του Ν. 3475/06 (ΦΕΚ 146 τ.Α') «Οργάνωση και λειτουργία της δευτεροβάθμιας εκπαίδευσης και άλλες διατάξεις» από το επόμενο σχολικό έτος τα ΤΕΕ θα πάψουν να υφίστανται και η Δευτεροβάθμια Επαγγελματική Εκπαίδευση θα παρέχεται από τα Επαγγελματικά Λύκεια (ΕΠΑ.Λ) και τις Επαγγελματικές Σχολές (ΕΠΑ.Σ).Τα ιδιωτικά ΕΠΑ.Λ και ΕΠΑ.Σ διέπονται από το ιδιαίτερα αυστηρά καθορισμένο θεσμικό πλαίσιο των ιδιωτικών σχολείων γενικής παιδείας.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ»
      3. Στην με αριθμό 11674/8-5-2008 ερώτηση των Βουλευτών κ.κ. Ιωάννου Μπανιά και Μιχάλη Παπαγιαννάκη δόθηκε με το υπ’ αριθμ. 1060106/1360/29-5-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση της με αριθ.πρωτ.11674/8.5.2008 ερώτησης που κατέθεσαν οι Βουλευτές κ.κ. Γιάννης Μπανιάς και Μιχ. Παπαγιαννάκης, σχετικά με το ανωτέρω θέμα, σας γνωρίζουμε τα εξής:
        Α. Τα οικονομικά αιτήματα των στελεχών του Δημοσίου εν γένει και εν προκειμένω των διπλωματικών υπαλλήλων, εξετάζονται κάθε φορά με βάση την κυβερνητική πολιτική για τους μισθούς και τη δημοσιονομική δυνατότητα της χώρας, με κύριο γνώμονα τη διασφάλιση και βελτίωση του εισοδήματός των.
        Στα πλαίσια αυτά με την εξαγγελθείσα εισοδηματική πολιτική έτους 2008 για τους διπλωματικούς υπαλλήλους προβλέπεται αύξηση των αποδοχών τους σε ποσοστό 4,5% επί του βασικού μισθού, η οποία θα καταβληθεί σταδιακά σε ποσοστό 2,5% από 1.1.2008 και 2% από 1.10.2008.
        Οι γενικοί διευθυντές του Υπουργείου Εξωτερικών οι οποίοι είναι διπλωματικοί υπάλληλοι αμείβονται σύμφωνα με το ειδικό μισθολόγιο για το εν λόγω προσωπικό. Οι συνολικές αποδοχές ενός Πρέσβη είναι υψηλότερες αυτών ενός Γενικού Διευθυντή υπουργείων όπως καθορίζονται με την αριθ.2/70481/0022/15.12.2004 (ΦΕΚ 1874 Β/16.12.2004) Κ.Υ.Α.
        Β. Σύμφωνα με τις διατάξεις της παραγράφου 3 του άρθρου 47 του Ν.2238/94 (Κ.Φ.Ε.), ως καθαρό εισόδημα από μισθωτές υπηρεσίες, για τους υπαλλήλους του Υπουργείου Εξωτερικών που υπηρετούν στην αλλοδαπή, λαμβάνεται ποσό ίσο με το καθαρό ποσό αποδοχών τις οποίες αυτοί θα έπαιρναν αν υπηρετούσαν στο εσωτερικό. Το ποσό που απομένει μετά την αφαίρεση του καθαρού ποσού των αποδοχών που αυτοί θα έπαιρναν αν υπηρετούσαν στο εσωτερικό φορολογείται, κατά ρητή διάταξη του Κ.Φ.Ε., παράγραφος 4 του άρθρου 14 του Ν.2238/94, αυτοτελώς με συντελεστή δεκαπέντε τοις εκατό (15%).
        Συνεπώς η φορολόγηση των επιδομάτων αυτών νομίμως επιβάλλεται οριζομένη ρητά από το φορολογικό νόμο.
        Ο Υφυπουργός
        ΑΝΤΩΝΙΟΣ ΜΠΕΖΑΣ»
      4. Στην με αριθμό 11393/7.5.08 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. Β-1549/2.6.08 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 11393/07-05-2008, που κατέθεσε στη Βουλή ο Βουλευτής κ. Έκτορας Νασιώκας, και αφορά το ζήτημα της Οδικής Ασφάλειας και τη μείωση των τροχαίων ατυχημάτων, στο μέτρο των αρμοδιοτήτων του Υπ.Μ.Ε., θέτουμε υπόψη σας τα εξής:
      1. Το Υπ.Μ.Ε. έχει καταρτίσει το Στρατηγικό Σχέδιο για τη βελτίωση της Οδικής Ασφάλειας στην Ελλάδα για τα έτη 2006 - 2010. Στο πλαίσιο του υπόψη προγράμματος, υλοποιούνται διάφορες δράσεις:
      α) Μια εξ αυτών είναι η αναθεώρηση διατάξεων του Κώδικα Οδικής Κυκλοφορίας (Κ.Ο.Κ.). Κεντρική λογική είναι η θέσπιση ενός σύγχρονου πλαισίου αντιμετώπισης της παραβατικότητας με ιδιαίτερα αποτρεπτικό χαρακτήρα όσον αφορά στις παραβάσεις εκείνες που θέτουν σε κίνδυνο την ανθρώπινη ζωή. Στόχος ήταν και παραμένει να είναι, ο νέος νόμος να αποτελέσει ένα κανονιστικό πλαίσιο το οποίο θα δράσει προληπτικά για την αντιμετώπιση του προβλήματος της οδικής ασφάλειας και της κυκλοφορίας επί των οδών γενικότερα.
      β) Ιδιαίτερη έμφαση δίνεται επίσης και στο θέμα της διαρκούς ενημέρωσης και ευαισθητοποίησης του κοινού για τις αλλαγές που επήλθαν με την αναθεώρηση των διατάξεων του Κ.Ο.Κ. αλλά και για υφιστάμενες διατάξεις που φαίνεται ότι δεν είναι ευρέως γνωστές. Για το λόγο αυτό αφενός εδόθη επαρκής χρόνος από τη δημοσιοποίηση έως και την εφαρμογή του νέου νόμου και αφετέρου με προγράμματα επικοινωνιακής πολιτικής του Υπ.Μ.Ε. έγινε προσπάθεια να ενημερωθούν οι πολίτες για τις επικείμενες αλλαγές. Πιο συγκεκριμένα, το Υπ.Μ.Ε. παρήγαγε κατάλληλο ενημερωτικό υλικό με τίτλο «Η ζωή βάζει τους κανόνες» με χρήσιμες πληροφορίες για τις αλλαγές του Κ.Ο.Κ και τη σωστή και ασφαλή κυκλοφορία στους δρόμους το οποίο και διενεμήθη σε δεκάδες χιλιάδες αντίτυπα . Το έντυπο αυτό διατέθηκε σε σταθμούς διοδίων του οδικού δικτύου, σε μεγάλες εκθέσεις όπου υπήρξε παρουσία του Υπ.Μ.Ε. με περίπτερο (έκθεση αυτοκινήτου Ελληνικού, Δ.Ε.Θ.) και ταχυδρομήθηκε σε σπίτια. Επίσης, το Υπ.Μ.Ε. προώθησε και συνεχίζει να προωθεί ενημερωτική καμπάνια έντυπη, τηλεοπτική και ραδιοφωνική για την πρόληψη των παραβάσεων εκείνων που εμφανίζουν αυξημένους δείκτες έκθεσης στον κίνδυνο όπως η οδήγηση υπό την επήρεια αλκοόλ και η μη χρήση ζώνης και κράνους ασφαλείας σε μία στοχευόμενη προσπάθεια του Υπουργείου να ευαισθητοποιήσει τους νέους οδηγούς.
      γ) Προς την κατεύθυνση επίτευξης του στόχου της βελτίωσης του επιπέδου της οδικής ασφάλειας της χώρας κινείται και η εντατικοποίηση των τεχνικών ελέγχων των οχημάτων και η επέκτασή τους και σε άλλες κατηγορίες οχημάτων όπως τα δίκυκλα.
      δ) Επιπρόσθετα, προωθείται η αναδιάρθρωση του συστήματος εκπαίδευσης και εξέτασης των υποψηφίων οδηγών. Για την εξυγίανση φαινομένων δυσλειτουργιών του συστήματος εξέτασης υποψηφίων οδηγών το Υπ .Μ.Ε. έλαβε δραστικά μέτρα όπως η καθιέρωση του μηχανογραφικού συστήματος θεωρητικής εξέτασης των υποψηφίων οδηγών, η επιμήκυνση του χρόνου επανεξέτασης του υποψηφίου οδηγού ο οποίος δεν προσήλθε κατά τον προγραμματισμένο χρόνο στις πρακτικές εξετάσεις κ.λπ.. Επίσης, στο πλαίσιο αυτό αποφασίστηκε η κατασκευή των πιστών εξέτασης των υποψηφίων οδηγών στις οποίες θα πραγματοποιούνται οι διακριτές ασκήσεις (ελιγμοί αναστροφής, παρκαρίσματος, οπισθοπορείας με γωνία κ.λπ.). Επίσης, το Υπ.Μ.Ε. στο πλαίσιο προαγωγής της οδικής ασφάλειας στη χώρα μας επεξεργάζεται και άλλες τροποποιήσεις στο υφιστάμενο καθεστώς σχετικά με την πρακτική εξέταση των υποψηφίων οδηγών.
      ε) Εξέχοντα ρόλο στην όλη προσπάθεια αποτελεί η ένταξη της κυκλοφοριακής αγωγής στην εκπαιδευτική διαδικασία με σκοπό την εκπαίδευση των ατόμων από μικρή ηλικία και τη δημιουργία μιας περισσότερο ευαισθητοποιημένης γενιάς πολιτών για τους οποίους η σωστή κυκλοφοριακή αγωγή θα αποτελεί στάση ζωής. Για τον λόγο αυτό έχουν πραγματοποιηθεί τα εξής βήματα:
      - Για το Δημοτικό έχει ξεκινήσει ολοκληρωμένο πρόγραμμα στα Πάρκα Κυκλοφοριακής Αγωγής (Π.ΚΑ). Έχει παραχθεί «ο Οδηγός Εκπαίδευσης Κυκλοφοριακής Αγωγής» σε έντυπη και ηλεκτρονική μορφή και έχει αποσταλεί σε όλους τους Δήμους που διαθέτουν τα Π.Κ.Α. και στις Πρωτοβάθμιες Δ/νσεις Εκπαίδευσης των αντίστοιχων Νομαρχιών προκειμένου να χρησιμοποιηθεί ως υποστηρικτικό υλικό από τους εκπαιδευτές των Π.ΚΑ.. Επιπρόσθετα, σε συνεργασία και με το Αριστοτέλειο Πανεπιστήμιο Θεσσαλονίκης πραγματοποιείται αξιολόγηση των δραστηριοτήτων των δήμων που έχουν τα Πάρκα Κυκλοφοριακής Αγωγής. Μάλιστα, το Υπ.Μ.Ε. με το υπ. αριθμ. πρωτ. 8797/1105/11-2-2008 έγγραφο του Υπουργού προς 97 Δήμους της χώρας των οποίων τα Π.Κ.Α έχουν ολοκληρωθεί, επανέρχεται στο θέμα υπενθυμίζοντας τις υποχρεώσεις των Δήμων έναντι των υπογραφόμενων συμβάσεων για τη λειτουργία και συντήρηση των Π.Κ.Α. καθώς και την αξιοποίηση του εκπαιδευτικού υλικού.
      Εντός του επόμενου διαστήματος προγραμματίζεται η διενέργεια νέου σεμιναρίου εκατό (-100-) και πλέον νέων εκπαιδευτών που μας προτάθηκαν από τους Δήμους για την εύρυθμη λειτουργία των Π.Κ.Α.
      - Για το Γυμνάσιο και Λύκειο σε συνεργασία με το Ίδρυμα Ευγενίδου ετοιμάζεται εγχειρίδιο για την κυκλοφοριακή αγωγή των μαθητών.
      στ) Θεσπίστηκε νέο Σύστημα Ελέγχου Συμπεριφοράς Οδηγών, το γνωστό Point System, προς την κατεύθυνση να τιμωρούνται αυστηρότερα οι παραβάσεις εκείνες που θέτουν σε κίνδυνο την ανθρώπινη ζωή. Η εισαγωγή των βαθμών ποινής πλέον γίνεται αυτόματα με την χρήση Η/Υ.
      ζ) Με την εφαρμογή της οδηγίας 2003/59 από τον Σεπτέμβριο του τρέχοντος έτους διασφαλίζεται η αρχική επιμόρφωση και περιοδική κατάρτιση των επαγγελματιών οδηγών φορτηγών και λεωφορείων σε θέματα μεταξύ άλλων ασφαλούς φόρτωσης, οικονομικής και οικολογικής οδήγησης, ασφαλούς οδικής συμπεριφοράς κ.λπ..
      Με το v. 3446/2006 αναμορφώθηκε η δέσμη ελέγχων και διοικητικών κυρώσεων σχετικά με την κυκλοφορία των φορτηγών αυτοκινήτων, με στόχο την αποτελεσματικότερη αποτροπή της επικίνδυνης οδικής συμπεριφοράς . Προς τούτο, το Υπ.Μ.Ε. θα προμηθευτεί 2 κινητές μονάδες τεχνικού ελέγχου επιβατικών μεταφορών και 5 κινητές μονάδες τεχνικού ελέγχου βαρέων οχημάτων . Για τον έλεγχο του υπέρβαρου των φορτηγών το ΥΜΕ θα προμηθευτεί τριάντα φορητές ζυγαριές οι οποίες θα διατεθούν για τον εξοπλισμό ισάριθμων μικτών κλιμακίων ελέγχου και αστυνομικών οργάνων.
      Επίσης, στο πλαίσιο της προοπτικής βελτίωσης του επιπέδου ασφαλείας κατά της πλαστογράφησης των αδειών οδήγησης που τίθεται από την Ευρωπαϊκή Ένωση, το Υπ.Μ.Ε. προωθεί συνεργασία με το Υπουργείο Εσωτερικών, το οποίο έχει ήδη την υλικοτεχνική υποδομή, προκειμένου οι υπηρεσίες έκδοσης διαβατηρίων να μπορούν να εκτυπώνουν τις νέες άδειες οδήγησης με μορφή πλαστικοποιημένης κάρτας. Η πλαστική μορφή της άδειας οδήγησης έχει ήδη αποφασιστεί από το Ευρωπαϊκό Κοινοβούλιο και το Συμβούλιο της Ε.Ε. και επίκειται η έκδοση σχετικής οδηγίας. Η διαδικασία για την εφαρμογή της θα αποφασιστεί μετά την ενσωμάτωση της οδηγίας στο εθνικό δίκαιο.
      2. Σύμφωνα με το Στρατηγικό Σχέδιο για την Οδική Ασφάλεια, στην προσπάθεια για τη βελτίωση της οδικής ασφάλειας σημαντικό ρόλο έχει ο συντονισμός εκτέλεσης των επιμέρους δράσεων φορέων και Υπουργείων. Στις προθέσεις μας είναι να δημιουργήσουμε Διυπουργική Επιτροπή και στη φάση αυτή βρισκόμαστε στην τελική επεξεργασία των λεπτομερειών του σχεδίου αυτού.
      3. Για το συγκεκριμένο θέμα που θίγεται με την Ερώτηση θα σας απαντήσει το Υπουργείο Εσωτερικών.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     5. Στην με αριθμό 11651/8.5.08 ερώτηση των Βουλευτών κυρίων Αθανασίου Πλεύρη και Σπυρίδωνα-Άδωνι Γεωργιάδη δόθηκε με το υπ’ αριθμ. Φ900α/5857/9660/2.6.08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11651/08-05-2008 Ερώτησης της Βουλής των Ελλήνων, που κατέθεσαν οι Βουλευτές κ. κ. Αθανάσιος Πλεύρης και ΆδωνιςΣπυρίδων Γεωργιάδης, με θέμα τη σύνθεση των υπηρετούντων ΕΠ.ΟΠ. στις Ένοπλες Δυνάμεις, σας γνωρίζουμε τα ακόλουθα:
      Σύμφωνα με τις διατάξεις του άρθρου 1 του ν.2936/01 «Επαγγελματίες Οπλίτες και άλλες διατάξεις» (ΦΕΚ 166, τ.Α΄), όπως ισχύει μετά την τροποποίησή του με το ν.3036/02 (ΦΕΚ 171, τ.Α΄), προκειμένου να καλυφθούν θέσεις επιχειρησιακών και τεχνικών ειδικοτήτων, κατατάσσονται και υπηρετούν Επαγγελματίες Οπλίτες (ΕΠ.ΟΠ.), οι οποίοι αναλαμβάνουν υποχρέωση επταετούς παραμονής στις Ένοπλες Δυνάμεις με δυνατότητα μονιμοποίησής τους. Επίσης, προβλέπεται ότι οι γυναίκες μπορούν να καταταγούν σε ειδικότητες διοικητικής μέριμνας και υποστήριξης των κλάδων των Ενόπλων Δυνάμεων.
      Με το Π.Δ. 292/01 «Καθορισμός κριτηρίων και διαδικασίας επιλογής ΕΠ.ΟΠ.» (ΦΕΚ 204 Α'), όπως ισχύει σήμερα, ορίζονται τα κριτήρια επιλογής και η διαδικασία διενέργειας των διαγωνισμών πρόσληψης των ΕΠ.ΟΠ.
      Με τον ν.3488/06 «Εφαρμογή της αρχής της ίσης μεταχείρισης ανδρών και γυναικών, όσον αφορά στην πρόσβαση στην απασχόληση και συναφείς διατάξεις» (ΦΕΚ Α' 191/11-9-06), καθιερώθηκε η αρχή της ίσης μεταχείρισης ανδρών και γυναικών, όσον αφορά στην πρόσβαση στην εργασία, κατ' επιταγήν και του άρθρου 4 του Συντάγματος που αναφέρει ότι οι Έλληνες και οι Ελληνίδες έχουν ίσα δικαιώματα και υποχρεώσεις. Επιπλέον, με το άρθρο 20 του ιδίου, καταργείται κάθε ειδική διάταξη νόμου, που ρυθμίζει την άσκηση επαγγέλματος, εφόσον αντίκειται στις διατάξεις του εν λόγω νόμου.
      Κατά συνέπεια, έχει αρθεί ο περιορισμός σχετικά με τις ειδικότητες στις οποίες μπορούσαν να καταταγούν οι γυναίκες ΕΠ.ΟΠ και για τον λόγο αυτόν- οι μετέπειτα εκδοθείσες προκηρύξεις διαγωνισμών για κατάταξη Επαγγελματιών Οπλιτών δεν περιελάμβαναν κανέναν περιορισμό στις ειδικότητες σχετικά με το φύλο των υποψηφίων. Εξάλλου, και πριν ακόμη τεθεί σε ισχύ ο ν.3488/06 «Εφαρμογή της αρχής της ίσης μεταχείρισης ανδρών και γυναικών, όσον αφορά στην πρόσβαση στην απασχόληση και συναφείς διατάξεις» (ΦΕΚ Α' 191/11-9-06), είχαν υπάρξει αποφάσεις διοικητικών δικαστηρίων που δικαίωναν γυναίκες υποψήφιες ΕΠ.ΟΠ. των οποίων είχε απορριφθεί η κατάταξη σε μάχιμες ειδικότητες.
      Σχετικά με την μοριοδότηση όσων έχουν εκπληρώσει τις στρατιωτικές τους υποχρεώσεις, σας γνωρίζουμε ότι στο πλαίσιο των εργασιών διακλαδικής επιτροπής, που συγκροτήθηκε, με διαταγή του κ. Α/ΓΕΕΘΑ, και αφορούσε στην τροποποίηση του ν.2936/01 (3036/02) και του Π.Δ. 292/01, προτάθηκε η επιπλέον μοριοδότηση των εφέδρων οπλιτών και των Δ.Ε.Α. Το ζήτημα ευρίσκεται υπό εξέταση.
      Τέλος, σας διαβεβαιώνουμε ότι οι γυναίκες που υπηρετούν στις Ένοπλες Δυνάμεις ανταποκρίνονται πλήρως στα καθήκοντά τους από οποιαδήποτε θέση τους ζητηθεί από την Ηγεσία.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
	6. Στις με αριθμό 10419/15-4-2008 έως 10433/15-4-2008 ερωτήσεις του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 7017/4/8238/23-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω δεκαπέντε (15) ερωτήσεων, που κατέθεσε ο Βουλευτής κ. Κ. Αϊβαλιώτης, σας διαβιβάζουμε πίνακα, στον οποίο περιέχονται στοιχεία για τις πυροσβεστικές Υπηρεσίες, την τάξη αυτών, το προσωπικό (μόνιμο και εποχικό), καθώς και τα οχήματα (υδροφόρα και βοηθητικά) που κατέχουν, των νομών που αναφέρονται στις ερωτήσεις.
      Πέραν αυτών, αναφορικά με τη δύναμη η οποία στελεχώνει τις βάρδιες των Υπηρεσιών, σας πληροφορούμε ότι αυτή ποικίλει ανά Υπηρεσία, ανάλογα με τη χρονική περίοδο (εντός ή εκτός αντιπυρικής περιόδου), τη λήψη έκτακτων μέτρων λόγω αυξημένου δείκτη επικινδυνότητας, την εκδήλωση έκτακτων γεγονότων (πυρκαγιές, πλημμύρες, σεισμοί κ.λπ.), το διαθέσιμο προσωπικό (άδειες, ασθένειες, εκπαιδεύσεις, μετακινήσεις κ.λπ. του προσωπικού) κ.λπ.
      Σχετικά με τα εναέρια μέσα, πρέπει να επισημάνουμε ότι οι προαναφερόμενες περιοχές καλύπτονται από τον εναέριο στόλο που διαθέτει η χώρα μας, καθώς και από τα εναέρια μέσα που μισθώνονται, τα οποία σταθμεύουν σε διάφορα αεροδρόμια της χώρας, σύμφωνα με τον υφιστάμενο επιχειρησιακό σχεδιασμό.
      Τέλος, για το θέμα της πυροπροστασίας της χώρας και της λειτουργίας των πυροσβεστικών Υπηρεσιών, ενημερώθηκε η Εθνική Αντιπροσωπεία με το 7017/4/8110 από 17-04-2008 έγγραφό μας, σε απάντηση της 9350/ 31-03-2008 ερώτησης που κατέθεσε ο ανωτέρω κ. Βουλευτής. Επίσης, για το ίδιο θέμα, ενημερώθηκε η Εθνική Αντιπροσωπεία και την 18-04-2008 από τον κ. Πρωθυπουργό, κατά τη συζήτηση της 847/53/ 15-04-2008 επίκαιρης ερώτησης, που κατέθεσε η Πρόεδρος της Κοινοβουλευτικής Ομάδας του Κ.Κ.Ε. κ. Α. Παπαρήγα.
Ο Υφυπουργός
ΠΑΝΑΓΙΩΤΗΣ ΧΗΝΟΦΩΤΗΣ»
	Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
	7. Στην με αριθμό 9790/7-4-08 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 26214/29-4-08 έγγραφο από τον Υφυπουργό Εσωτερικών η ακόλουθη απάντηση:
	«Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
	Το Υπουργείο Εσωτερικών δεν έχει τη δυνατότητα χρηματοδότησης των Ο.Τ.Α. α' και β' βαθμού σε περίπτωση εκτεταμένων ζημιών από θεομηνίες.
       Τα ποσά που διατίθενται, είτε από τα προγράμματα, είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων έχει ήδη χρηματοδοτήσει, κατά το έτος 2007, το Δήμο Κονιστρών με ποσό 300.000,00 €, για την αντιμετώπιση εκτάκτων αναγκών που προκλήθηκαν από την πυρκαγιά του Αυγούστου, καθώς και με ποσό 24.000,00 € για τη λήψη μέτρων αποκατάστασης του δασικού οδικού δικτύου, καθαρισμού των περιαστικών δασών, ελέγχου των χώρων υγειονομικής ταφής απορριμμάτων και λοιπών ενεργειών πυροπροστασίας.
      Πέραν των ανωτέρω, στους πρωτοβάθμιους Ο.Τ.Α. παρέχεται η δυνατότητα να προτείνουν την ένταξη έργων στο Aναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», μέσω της συμπλήρωσης ή τροποποίησης του προγράμματός τους για την αντιμετώπιση των προβλημάτων που μνημονεύονται στην παραπάνω ερώτηση.
      Στο πλαίσιο του προγράμματος «ΘΗΣΕΑΣ», με την υπ' αριθμ. 613/31.10.2007 Απόφαση του Υφυπουργού Εσωτερικών εντάχθηκε στις Οριζόντιες Δράσεις του Προγράμματος το έργο με τίτλο «Έργα αποκατάστασης - προστασίας πυρόπληκτης περιοχής Δ. Κονιστρών, Ν. Ευβοίας», με προϋπολογισμό 450.000,00 €.
      Κατά τα λοιπά, αρμόδιο να απαντήσει είναι το συνερωτώμενο Υπουργείο Αγροτικής Aνάπτυξης & Τροφίμων.
      Ο Υφυπουργός
      ΘΑΝΑΣΗΣ ΝΑΚΟΣ»
      8. Στην με αριθμό 8733/18-3-2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. Δ15/Γ/οικ.8866/11-4-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Πρόεδρος ΛΑ.Ο.Σ. κ. Γ. Καρατζαφέρης, σας πληροφορούμε τα εξής:
      Η ενεργειακή στρατηγική της χώρας έχει ως κύριους στόχους:
      - Την ασφάλεια εφοδιασμού 
      - Την Αειφόρο ανάπτυξη 
      - Την Ανταγωνιστικότητα
      Στα πλαίσια αυτά και έχοντας ως προτεραιότητα τους στόχους της στρατηγικής της Λισσαβόνας και του πρωτοκόλλου του Κιότο, η χώρα μας εμπλουτίζει συνεχώς το ενεργειακό της μείγμα με Ανανεώσιμες Πηγές και Φυσικό Αέριο, ενεργειακές πηγές χαμηλών εκπομπών CO2, εφαρμόζει δε μέτρα εξοικονόμησης ενέργειας και μέτρα αύξησης της ενεργειακής απόδοσης.
      Λόγω της γεωγραφικής μας θέσης, των ενεργειακών μας επιλογών πολιτικής (όπως π.χ. η μη χρήση της Ατομικής ενέργειας) είναι απαραίτητη η χρήση όλων των εγχώριων πόρων.
      Όσον αφορά τα στοιχεία της Ηλεκτρικής Ενέργειας σας αναφέρουμε τα εξής:
      Η συνολική Ηλεκτρική Ενέργεια που διατέθηκε στη χώρα το 2006 ανήλθε στις 60139 Gwh εκ των οποίων
      - το 2,8 % (1699 Gwh) προέρχεται από Αιολικά Πάρκα και
      - το 7 % ( 4202 Gwh) από εισαγωγές.
      Επίσης, θέτουμε υπόψη σας τα έργα τα οποία εντάχθηκαν σε καθεστώς δημόσιας ενίσχυσης στα πλαίσια του Επιχειρησιακού Προγράμματος Ενέργεια (ΕΠΕ) Β΄ ΚΠΣ 1994-1999 και του Επιχειρησιακού Προγράμματος Ανταγωνιστικότητα (ΕΠΑΝ) του ΚΠΣ ΙΙΙ 2000-2006, με Φορέα χάραξης Πολιτικής και Προγραμματισμού τον Τομέα Ενέργειας και Φυσικών Πόρων του Υπουργείου Ανάπτυξης και αφορούν στην εγκατάσταση αιολικών πάρκων:
      Mε τις προκηρύξεις του Mέτρoυ 3.2 του Επιχειρησιακού Προγράμματος Ενέργεια (ΕΠΕ) Β΄ ΚΠΣ 1994-1999, υλοποιήθηκαν 14 έργα που αφορούσαν την εγκατάσταση αιολικών πάρκων συνολικής εγκατεστημένης ισχύος 116,5 MW, συνολικού προϋπολογισμού 125,01 εκατομμυρίων ευρώ και αναλογούσης δημόσιας δαπάνης 50,07 εκατομμυρίων ευρώ.
      Με τις προκηρύξεις της Δράσης 2.1.3 «Οικονομικά κίνητρα για την ενίσχυση μεμονωμένων ιδιωτικών ενεργειακών επενδύσεων», εντάχθηκαν σε καθεστώς δημόσιας ενίσχυσης 41 έργα που αφορούσαν την εγκατάσταση αιολικών πάρκων συνολικής εγκατεστημένης ισχύος 448 MW, συνολικού προϋπολογισμού 401,48 εκατομμυρίων ευρώ και αναλογούσης δημόσιας δαπάνης 120,43 εκατομμυρίων ευρώ,
      Στο Μέτρο 6.5 «Προώθηση συστημάτων ΑΠΕ, Συμπαραγωγής στο ενεργειακό σύστημα της χώρας - Εξοικονόμηση Ενέργειας», εντάχθηκαν σε καθεστώς δημόσιας ενίσχυσης 37 έργα, που αφορούν τη διασύνδεση με το ηλεκτρικό δίκτυο σταθμών παραγωγής ηλεκτρικής ενέργειας από αιολικά πάρκα, η υλοποίηση των οποίων χρηματοδοτήθηκε στο πλαίσιο της Δράσης 2.1.3 του ΕΠΑΝ, συνολικού προϋπολογισμού 42,43 εκατομμυρίων ευρώ και αναλογούσης δημόσιας δαπάνης 21,04 εκατομμυρίων ευρώ,
      Στο Μέτρο 6.5 «Προώθηση συστημάτων ΑΠΕ, Συμπαραγωγής στο ενεργειακό σύστημα της χώρας - Εξοικονόμηση Ενέργειας», εντάχθηκαν σε καθεστώς δημόσιας ενίσχυσης 6 έργα, που αφορούν την εγκατάσταση αιολικών πάρκων συνολικής εγκατεστημένης ισχύος 56,3 MW, συνολικού προϋπολογισμού 57,93 εκατομμυρίων ευρώ και αναλογούσης δημόσιας δαπάνης 18,72 εκατομμυρίων ευρώ.
      Όσον αφορά την εγκατάσταση πρόσθετων ανεμογεννητριών, ενδεικτικά σημειώνουμε ότι έχουν χορηγηθεί άδειες παραγωγής σε Αιολικούς Σταθμούς για έργα ισχύος 6,5 GW. Η μέγιστη ζήτηση στο διασυνδεδεμένο σύστημα της χώρας είναι λιγότερο από το διπλάσιο της αδειοδοτημένης ισχύος αιολικών. Συνεπώς δεν προκύπτει ανάγκη για πρόσθετα μέτρα σχετικά με την αδειοδότηση νέων σταθμών.
      Ο Υπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 8989/21-3-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-200/10-4-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Να ενταχθούν οι έλεγχοι στη χρήση χημικών», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
      Σύμφωνα με την Κ.Υ.Α Ζ3/2810/2004, με την οποία μεταφέρθηκε στο εθνικό μας δίκαιο η Οδηγία του Ευρωπαϊκού Κοινοβουλίου και του Συμβουλίου 2001/95/ΕΚ της 3ης Δεκεμβρίου 2001 για τη Γενική Ασφάλεια των Προϊόντων, οι αρμόδιες αρχές που ορίζονται στο Άρθρο 6 αυτής, εξασφαλίζουν, με την επιτήρηση της αγοράς και την εφαρμογή των διατάξεων της Κ.Υ.Α., ότι οι παραγωγοί και διανομείς τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Αρμόδια αρχή για την επιτήρηση της αγοράς ορίζεται η Γενική Γραμματεία Καταναλωτή του Υπουργείου Ανάπτυξης για όλα τα προϊόντα πλην των ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή, όπως είναι: οι Δ/νσεις Κλαδικής Βιομηχανικής Πολιτικής της Γενικής Γραμματείας Βιομηχανίας για τα βιομηχανικά είδη (όπως, 1η Δ/νση για τα παιχνίδια, 4η Δ/νση για τα ηλεκτρικά, ηλεκτρονικά είδη, κ.α.) το Υπ. Οικονομικών, Γενικό Χημείο του Κράτους για τις επικίνδυνες ουσίες, το Υπουργείο Μεταφορών για τα αυτοκίνητα, μηχανοκίνητα - μοτοσυκλέτες κ.λπ.. Συγκεκριμένα η Διεύθυνση Τεχνικού Ελέγχου της Γενικής Γραμματείας Καταναλωτή είναι αρμόδια για την επιτήρηση της αγοράς για τα προϊόντα που δεν καλύπτονται από κάποια οδηγία «νέας προσέγγισης» (ειδικότερη νομοθεσία).
      Η Γενική Γραμματεία Καταναλωτή, Διεύθυνση Τεχνικού Ελέγχου, είναι επίσης το σημείο επαφής με την Ευρωπαϊκή Επιτροπή για τη λειτουργία του Συστήματος Ταχείας Ανταλλαγής Πληροφοριών RAPEX (Rapid Exchange Information System) για όλα τα μη ασφαλή προϊόντα, τόσο για τα προϊόντα που εμπίπτουν σε τομεακή νομοθεσία όσο και για αυτά που καλύπτονται από την ΚΥΑ Ζ3/2810/2004.
      Η Δ/νση Τεχνικού Ελέγχου της Γενικής Γραμματείας Καταναλωτή, ως σημείο επαφής για την Ελλάδα στο σύστημα κοινοποίησης επικίνδυνων προϊόντων RAPEX, τα τελευταία χρόνια υπήρξε ιδιαίτερα δραστήρια όσον αφορά στην κοινοποίηση επικίνδυνων προϊόντων, που είτε εντοπίστηκαν από τις ελληνικές αρχές είτε ανακλήθηκαν εθελοντικά από τους παραγωγούς ή/και τους διανομείς. Συγκεκριμένα, υποβλήθηκαν από την Γενική Γραμματεία Καταναλωτή προς την Ευρωπαϊκή Επιτροπή 48 (2005), 98 (2006) και 116 (2007) κοινοποιήσεις αντίστοιχα, οι οποίες έφεραν την Ελλάδα στην τρίτη (2005 και 2006) και δεύτερη (2007) θέση σε αριθμό κοινοποιήσεων ανάμεσα στα κράτη μέλη της Ευρωπαϊκής Ένωσης, γεγονός το οποίο και αποδεικνύει την αποτελεσματική εποπτεία της αγοράς από τις αρμόδιες αρχές. .
      Όσον αφορά στα χημικά προϊόντα, η Γενική Γραμματεία Καταναλωτή στα πλαίσια των αρμοδιοτήτων της συνεργάζεται με το Γενικό Χημείο του Κράτους σε ακόλουθες δράσεις:
      Στα πλαίσια των τακτικών ελέγχων των Υπηρεσιών Εμπορίου των Νομαρχιακών Αυτοδιοικήσεων, που συντονίζονται από τη Γενική Γραμματεία Καταναλωτή, λαμβάνονται μεταξύ άλλων δείγματα καταναλωτικών χημικών προϊόντων, όπως ενδεικτικά είναι: απορρυπαντικά, χρώματα, καθαριστικά, αερολύματα, κ.α.
      Επίσης, λαμβάνονται και δείγματα προϊόντων προκειμένου να εξετασθούν βάσει της κείμενης νομοθεσίας του Γενικού Χημείου του Κράτους, ως προς τις χημικές ουσίες που ενδέχεται να περιέχουν, όπως ενδεικτικά είναι: παιχνίδια και σχολικά είδη ως προς τους φθαλικούς εστέρες, κλωστοϋφαντουργικά προϊόντα ως προς τα αζωχρώματα, προϊόντα ξύλου ως προς τις ενώσεις αρσενικού κ.α., χρώματα και βερνίκια ως προς τις εκπεμπόμενες οργανικές πτητικές ουσίες, κ.α.
      Τα δείγματα των χημικών προϊόντων εξετάζονται και ως προς την επισήμανση τους, (οδηγίες χρήσης - πληροφορίες ή/και σύμβολα κινδύνου), βάσει της ισχύουσας νομοθεσίας του Γενικού Χημείου του Κράτους περί επικινδύνων ουσιών και παρασκευασμάτων, που είναι εναρμονισμένη με την αντίστοιχη κοινοτική.
      Στις περιπτώσεις διαπίστωσης παράβασης βάσει της κείμενης νομοθεσίας, επιβάλλονται ποινικές και διοικητικές κυρώσεις και λαμβάνονται τα απαραίτητα διορθωτικά μέτρα από τις αρμόδιες αρχές.
      Αποτέλεσμα της συνεργασίας αυτής είναι η έκδοση μεγάλου αριθμού Αποφάσεων του Γ.Χ.Κ. περί δέσμευσης και απόσυρσης από την κυκλοφορία, χημικών προϊόντων και παρασκευασμάτων, τα οποία δεν είναι σύμφωνα με την ισχύουσα νομοθεσία.
      Σε περίπτωση που οι επιχειρήσεις δεν συμμορφώνονται με τις Αποφάσεις του Γενικού Χημείου του Κράτους, η Γενική Γραμματεία Καταναλωτή επιβάλλει διοικητικές κυρώσεις του Ν. 2251/94, όπως έχει τροποποιηθεί και συμπληρωθεί με το Ν. 3587/2007 κατά παράβαση των διατάξεων της ΚΥΑ Ζ3-2810/2004, σύμφωνα με τις οποίες οι παραγωγοί και οι διανομείς οφείλουν να τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Έχει διοργανώσει εκδηλώσεις ενημέρωσης του καταναλωτικού κοινού, όπως στα πλαίσια του Συνεδρίου για την Ευρωπαϊκή Στρατηγική Καταναλωτή, που πραγματοποιήθηκε στην Αθήνα, στις 3 με 4 Φεβρουαρίου 2006, στο οποίο παρουσιάστηκαν ομιλίες με θέματα υγείας και ασφάλειας του καταναλωτή από βιομηχανικά καταναλωτικά προϊόντα και αυτά που ελλοχεύουν χημικούς κινδύνους, από εκπρόσωπο της Δ/νσης Περιβάλλοντος του Γενικού Χημείου του Κράτους, καθώς και δράσεις που λαμβάνονται από τις αρμόδιες Υπηρεσίες για την προστασία του καταναλωτικού κοινού, σε εφαρμογή του υφιστάμενου νομικού πλαισίου.
      Έχει προβεί στην έκδοση ενημερωτικού φυλλαδίου σχετικά με τις επισημάνσεις των χημικών προϊόντων που πρέπει να γνωρίζουν για να προστατεύονται οι καταναλωτές, σε συνεργασία με τη Δ/νση Περιβάλλοντος του Γ.Χ.Κ. και επεξεργάζεται την έκδοση νέου φυλλαδίου σχετικά με τα απορρυπαντικά.
      Παρακολουθεί τον Κανονισμό REACH, Καν. 1907/2006/ΕΚ του Ευρωπαϊκού Κοινοβουλίου και του Συμβουλίου, με τον οποίο η Ευρωπαϊκή Κοινότητα προβαίνει σε μια αναθεώρηση της ισχύουσας νομοθεσίας, προκειμένου να επιτύχει τη βελτίωση της υγείας του ανθρώπου και του περιβάλλοντος, την αύξηση της διαφάνειας, την προώθηση των δοκιμών στις οποίες δεν χρησιμοποιούνται ζώα, την πρόληψη του κερματισμού της εσωτερικής αγοράς και την αναβάθμιση της ανταγωνιστικότητας της κοινοτικής χημικής βιομηχανίας.
      Η Γενική Γραμματεία Καταναλωτή συνδράμει μέσω των Υπηρεσιών Εμπορίου των Νομαρχιακών Αυτοδιοικήσεων στον έλεγχο της εφαρμογής του Κανονισμού REACH στα καταναλωτικά προϊόντα.
      Σύμφωνα με την Υπουργική Απόφαση με αριθμό 3013966/2726 (ΦΕΚ 1025/Β΄/22.06.2007), η επισπεύδουσα αρχή για την εφαρμογή των διατάξεων του Κανονισμού 1907/2006/ΕΚ καθώς και για τη συγκρότηση του εθνικού γραφείου στήριξης για την παροχή συμβουλών σε παρασκευαστές, εισαγωγείς, μεταγενέστερους χρήστες και σε κάθε άλλο ενδιαφερόμενο σχετικά με τις αντίστοιχες ευθύνες και υποχρεώσεις τους, δυνάμει του προαναφερόμενου Κανονισμού, είναι η Δ/νση Περιβάλλοντος του Γενικού Χημείου του Κράτους.
      Επιπρόσθετα, η Γενική Γραμματεία Καταναλωτή, στα πλαίσια των δράσεων και αρμοδιοτήτων της, για την προστασία του καταναλωτή και την εξασφάλιση ομαλής λειτουργίας της αγοράς, ανέλαβε και υλοποίησε σε συνεργασία με εκπροσώπους Ανωτάτων Εκπαιδευτικών Ιδρυμάτων και Φορέων Ποιότητας, δειγματοληπτικούς και εργαστηριακούς ελέγχους επίπλων και προϊόντων σύνθετης συγκολλημένης ξυλείας που χρησιμοποιούνται στην κατασκευή επίπλων ως προς την εκλυόμενη φορμαλδεϋδη και άλλους οργανικούς ρύπους από αυτά.
      Επίσης, προωθεί Κοινή Υπουργική Απόφαση και η οποία έχει τεθεί σε Δημόσια Διαβούλευση, σε ενίσχυση του υφιστάμενου νομικού πλαισίου, η οποία προβλέπει ως επιτρεπτή, τη χαμηλότερη κλάση εκλυόμενης φορμαλδεϋδης επίπλων και προϊόντων σύνθετης συγκολλημένης ξυλείας που προορίζονται για έπιπλα και τα οποία θα διατίθενται στη χώρα μας, καθώς και την υποχρέωση συμμόρφωσης με τις απαιτήσεις του ισχύοντος προτύπου ως προς τη μετανάστευση ορισμένων χημικών στοιχείων για τα παιδικά έπιπλα. Με αυτό τον τρόπο εξασφαλίζει υψηλότερο επίπεδο προστασίας για τους καταναλωτές χρήστες με βάση την αρχή της πρόληψης και την αποτελεσματικότερη εποπτεία της αγοράς, καθώς και τον πληρέστερο έλεγχο της ποιότητας και της ασφάλειας των προϊόντων σύνθετης συγκολλημένης ξυλείας και επίπλων.
      Επιπλέον σας επισυνάπτουμε το με αριθμ. πρωτ. 4578/8-4-08 έγγραφο του Ενιαίου Φορέα Ελέγχου Τροφίμων (ΕΦΕΤ).
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 5937/7-2-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 6592/ΕΥΣΑΠ286/29-2-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και στο πλαίσιο των αρμοδιοτήτων της Εθνικής Αρχής Συντονισμού, η οποία συντονίζει τον προγραμματισμό και την εφαρμογή των επιχειρησιακών προγραμμάτων του Εθνικού Στρατηγικού Πλαισίου Αναφοράς (ΕΣΠΑ), σας γνωστοποιούμε συνοπτικά τα ακόλουθα:
      Το σύνολο των πόρων του ΠΕΠ Κρήτης - Νήσων Αιγαίου 2007 - 2013 ανέρχεται σε 1.325.000.176 ευρώ δημόσια δαπάνη. Από αυτά θα διατεθούν στην Κρήτη 558.000.000 ευρώ. Σε αυτά θα πρέπει να προστεθούν οι πόροι που θα διατεθούν στις τρεις περιφέρειες (Κρήτης, Βορείου Αιγαίου και Νοτίου Αιγαίου) από τομεακά επιχειρησιακά προγράμματα, που θα υλοποιηθούν με πόρους από το Ευρωπαϊκό Ταμείο Περιφερειακής Ανάπτυξης (ΕΤΠΑ), το Ευρωπαϊκό Κοινωνικό Ταμείο (ΕΚΤ), και το Ταμείο Συνοχής. Έτσι, το σύνολο των πόρων που θα διατεθεί στις τρεις περιφέρειες μέσω των προγραμμάτων του ΕΣΠΑ 2007-2013 υπολογίζεται με βάση εκτιμήσεις σύμφωνα με το περιεχόμενο όλων των Ε.Π. ότι θα ανέλθει σε 3,7 δισ. ευρώ περίπου δημόσιας δαπάνης, ποσό που αντιστοιχεί στο 12% περίπου της συνολικής δημόσιας δαπάνης του ΕΣΠΑ. Το συνολικό ποσό που υπολογίζεται να διατεθεί στην Κρήτη υπερβαίνει τα 2 δισ. ευρώ δημόσιας δαπάνης και αντιστοιχεί στο 6,4% της συνολικής δημόσιας δαπάνης του ΕΣΠΑ. Για λόγους σύγκρισης αναφέρεται ότι το αντίστοιχο ποσοστό που διατέθηκε στην περιφέρεια Κρήτης στο πλαίσιο του Γ΄ ΚΠΣ ανήλθε σε 5,3%. Σημειώνεται ότι στα ανωτέρω ποσά θα πρέπει να προσθέσουμε τους πόρους των ταμείων Αγροτικής Ανάπτυξης και Αλιείας που θα διατεθούν στις τρεις νησιωτικές περιφέρειες από τα αντίστοιχα προγράμματα του Υπουργείου Αγροτικής Ανάπτυξης και Τροφίμων.
      Επομένως, οι πόροι που θα διατεθούν από το ΠΕΠ Κρήτης - Νήσων Αιγαίου 2007 - 2013 αποτελούν μέρος μόνο των συνολικών πόρων του ΕΣΠΑ που θα διατεθούν στην Κρήτη ενώ σημαντική θα είναι η συμβολή των τομεακών επιχειρησιακών προγραμμάτων. Σημειώνεται ότι στο πλαίσιο του Επιχειρησιακού Προγράμματος «Ενίσχυση της Προσπελασιμότητας» προβλέπεται να ολοκληρωθούν τα εν εξελίξει έργα κατασκευής τμημάτων του Βορείου και Νοτίου Οδικού Άξονα Κρήτης ενώ θα συνεχιστεί η αναβάθμιση των αξόνων αυτών κατά τμήματα.
      Όσον αφορά τα λοιπά έργα που αναφέρονται στην ερώτηση, στο πλαίσιο των αρμοδιοτήτων της Εθνικής Αρχής Συντονισμού του ΕΣΠΑ, σημειώνονται τα ακόλουθα:
      Στην παρούσα φάση, είναι πρόωρη η αναφορά για ένταξη συγκεκριμένων έργων στα προγράμματα της Δ΄ Προγραμματικής Περιόδου. Κάτι τέτοιο θα είναι εφικτό μετά την έγκριση συγκεκριμένων κριτηρίων ένταξης των έργων από τις Επιτροπές Παρακολούθησης των Προγραμμάτων, οι συνεδριάσεις των οποίων αναμένεται να έχουν ολοκληρωθεί σε σύντομο χρονικό διάστημα.
      Με βάση τις προβλεπόμενες από τις διατάξεις εφαρμογής των Επιχειρησιακών Προγραμμάτων διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Επιχειρησιακών Προγραμμάτων - και μόνο αυτές - θα είναι δυνατόν να εντάξουν ή μη συγκεκριμένα έργα σε ένα Πρόγραμμα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      11. Στην με αριθμό 4681/17-1-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 701/22-2-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Ο Οργανισμός Γεωργικής Επαγγελματικής Εκπαίδευσης Κατάρτισης και Απασχόλησης (ΟΓΕΕΚΑ) «ΔΗΜΗΤΡΑ», συμμετέχοντας στην προσπάθεια του Υπουργείου Αγροτικής Ανάπτυξης και Τροφίμων για την πρόληψη ατυχημάτων και ασθενειών των απασχολούμενων στη γεωργία και την αλιεία, στα οχτακόσια έξι (806) προγράμματα κατάρτισης που έχει υλοποιήσει από το 2ο εξάμηνο του 2004 μέχρι σήμερα και τα οποία έχουν παρακολουθήσει περισσότεροι από 17.500 αγρότες και αγρότισσες της χώρας μας, έχει συμπεριλάβει εξειδικευμένη θεματική ενότητα που αναφέρεται σε θέματα υγιεινής και ασφάλειας για τους εργαζομένους στη γεωργία και την αλιεία.
      Αναλυτικότερα στη θεματική ενότητα «Υγιεινή και ασφάλεια της εργασίας στην ύπαιθρο. Βελτίωση των συνθηκών εργασίας των αγροτών», η οποία έχει διάρκεια 6 διδακτικές ώρες, περιγράφονται αναλυτικά οι επαγγελματικοί κίνδυνοι και οι ασθένειες που σχετίζονται με το επάγγελμα της γεωργίας και της αλιείας, περιγράφονται τα αναγκαία μέτρα πρόληψης και ατομικής προστασίας που πρέπει να λαμβάνει ο παραγωγός κατά την άσκηση του επαγγέλματός του, δίνονται γνώσεις για την παροχή πρώτων βοηθειών αν προκληθεί ατύχημα, κ.τ.λ.. Επιπλέον στους καταρτιζόμενους διανέμονται και ενημερωτικά έντυπα για την πρόληψη ασθενειών και ατυχημάτων και τη βελτίωση των συνθηκών εργασίας τους.
      Ο Υπουργός
      Α. ΚΟΝΤΟΣ»
      12. Στην με αριθμό 12530/21-5-2008 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. 930/9-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
        «Σε απάντηση της ανωτέρω σχετικής ερώτησης και όσον αφορά το θέμα που θίγεται, σας ενημερώνουμε για τα εξής:
        1. Το ΥΠΕΧΩΔΕ προωθεί ως γνωστόν το μείζον έργο της σεισμικής θωράκισης της Χώρας μέσω της αναβάθμισης και των προδιαγραφών για την κατασκευή και ενίσχυση του δομικού μας πλούτου.
        Παράλληλα επιταχύνονται και οι δράσεις των εποπτευομένων από το ΥΠΕΧΩΔΕ, ΟΑΣΠ και IΤΣΑΚ. Ειδικότερα:
        α) Η χώρα μας έχει σήμερα, κατά γενική ομολογία, έναν από τους πλέον σύγχρονους και αυστηρούς αντισεισμικούς κανονισμούς με τελευταία επικαιροποίηση και εφαρμογή από το 2004.
        Για την διευκόλυνση της καλής εφαρμογής του από τον Τεχνικό Κόσμο έχει συσταθεί, στον εποπτευόμενο από το ΥΠΕΧΩΔΕ, ΟΑΣΠ, Διαρκής Επιστημονική Επιτροπή αποτελούμενη από 25 Καθηγητές όλων των Πολυτεχνείων της Χώρας.
        β) Από τριετίας ο ΟΑΣΠ έχει συστήσει ομάδα εργασίας προκειμένου να συντάξει ΚΑΝονισμό ΕΠΕμβάσεων (ΚΑΝΕΠΕ) για την ενίσχυση, όπου απαιτείται, υπαρχόντων κτιρίων. Το έργο της επιτροπής βρίσκεται στο τελικό στάδιο, αναμένεται δε να αποτελέσει οδηγό για τις επεμβάσεις που το «Εθνικό Πρόγραμμα Αντισεισμικής ενίσχυσης Υφιστάμενων Κατασκευών» (Ε.Π.ΑΝΤ.Υ.Κ.) του Τ.Ε.Ε. θα υποδείξει. Το τελευταίο, που έχει σκοπό να μελετήσει και να συμβουλεύσει τους ΟΤΑ για μια στρατηγική προσεισμικής ενίσχυσης, χρηματοδοτείται ήδη από το ΥΠ.ΕΣ.Δ.Δ.Α. μέσω του προγράμματος ΘΗΣΕΑΣ με το ποσόν των 340.000 ευρώ.
        γ) Ο ΟΑΣΠ στα πλαίσια της μείωσης των συνεπειών των σεισμών, με συνεχείς επιστημονικές αποστολές επικαιροποιεί τα σχέδια έκτακτης ανάγκης Ξενοκράτης-Σεισμοί. Έτσι, σε συνεργασία και με τους υπεύθυνους πολιτικής προστασίας των Δήμων, Νομαρχιών και Περιφερειών της Χώρας, επιβεβαιώνει τη διαθεσιμότητα των προβλεπόμενων ελεύθερων χώρων, του απαραίτητου υγειονομικού υλικού κ.λπ..
        δ) Με σκοπό την όσο το δυνατόν ευρύτερη ενημέρωση των πολιτών σε θέματα πρόληψης και αντιμετώπισης πριν, κατά τη διάρκεια και μετά την εκδήλωση ενός σεισμού, ο ΟΑΣΠ με το επιστημονικό προσωπικό του βρίσκεται σε συνεχείς αποστολές. Αυτές γίνονται κατά προτεραιότητα σε σχολικές μονάδες όπου πραγματοποιούνται διαλέξεις, ασκήσεις ετοιμότητας και εκκένωσης τους.
        ε) Βρίσκονται σε διαρκή εξέλιξη προγράμματα και Σεμινάρια ενημέρωσης μαθητών, εκπαιδευτικών με ενημερωτικές ομιλίες ειδικών επιστημόνων, διανομή υλικού, καθώς και πρόγραμμα του ΙΤΣΑΚ επιμόρφωσης μηχανικών κ.α. στελεχών του τεχνικού κόσμου σε θέματα κανονισμών. Διοργανώνονται ασκήσεις ετοιμότητας σε σχολικά κτίρια και χώρους εργασίας, ενημερωτικά προγράμματα για διάφορες ομάδες του πληθυσμού, για το προσωπικό Ιδρυμάτων (Ερυθρός Σταυρός, κ.α.) και τα στελέχη Δημοσίων Υπηρεσιών - Υπουργείων - Δήμων - Εταιριών, σε συνεργασία με τους φορείς που είχαν απευθύνει το σχετικό αίτημα (Διευθύνσεις Πολιτικής Προστασίας, τους τοπικούς φορείς, κ.λπ.)
        2. Το ΥΠΕΧΩΔΕ τα τελευταία χρόνια με εγκύκλιό του που συνοδεύονταν από ερωτηματολόγιο του ΟΑΣΠ, καλούσε τους τοπικούς φορείς που έχουν την ευθύνη της ασφάλειάς και λειτουργίας των δημοσίων και κοινωφελούς χρήσης κτιρίων, να προβούν, εντός ενός έτους, σε Ταχύ Οπτικό Έλεγχο Σεισμικής Επάρκειας. Δυστυχώς, η ανταπόκριση των τοπικών φορέων δεν είναι η αναμενόμενη δεδομένου ότι, μέχρι σήμερα, παρά της συνεχείς υπενθυμίσεις, έχουν παραληφθεί μόνο 6300 δελτία επί εκτιμώμενου συνόλου 80-85000 κτιρίων περίπου και για το λόγο αυτό ο ΟΑΣΠ επανέρχεται με νέες εγκυκλίου και οδηγίες. Τα δελτία αυτά έχουν ήδη βαθμονομηθεί από την ειδική επιτροπή Καθηγητών Μηχανικών και επίκειται η επιστροφή στους φορείς τους προκειμένου να ακολουθήσει, για όσα απαιτείται, δευτεροβάθμιος έλεγχος.
        Ο μεγαλύτερος κίνδυνος υφίσταται για τα κτίρια που έχουν κατασκευασθεί παλαιότερα και ιδιαίτερα πριν από αρκετές δεκαετίες με εφαρμογή των τότε ισχυόντων ασθενέστερων αντισεισμικών κανονισμών σε σχέση με τους ισχύοντας σήμερα και κυρίως για τα σχολικά κτίρια και τα Δημόσια κτίρια γενικότερα.
        Ο έλεγχος των σχολικών κτιρίων έχει ανατεθεί στον Ο.Σ.Κ. (Νόμος 3027,Φ.Ε.Κ.152/28-6-2002). Ήδη για τα σχολικά κτίρια που έχουν ανεγερθεί πριν την θέσπιση του πρώτου αντισεισμικού κανονισμού το 1959, έχουν ελεγχθεί 4.500 σχολικές μονάδες και εντός διμήνου προβλέπεται να ολοκληρωθεί ο έλεγχος και των υπολοίπων 300 περίπου μονάδων.
        Ο Υφυπουργός
        Θ. ΞΑΝΘΟΠΟΥΛΟΣ»
      13. Στην με αριθμό 12642/22-5-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 946/9-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και όσον αφορά το θέμα που θίγεται, σας ενημερώνουμε για τα εξής:
        1. Το ΥΠΕΧΩΔΕ προωθεί ως γνωστόν το μείζον έργο της σεισμικής θωράκισης της Χώρας μέσω της αναβάθμισης και των προδιαγραφών για την κατασκευή και ενίσχυση του δομικού μας πλούτου.
        Παράλληλα επιταχύνονται και οι δράσεις των εποπτευομένων από το ΥΠΕΧΩΔΕ, ΟΑΣΠ και IΤΣΑΚ. Ειδικότερα:
        α) Η χώρα μας έχει σήμερα, κατά γενική ομολογία, έναν από τους πλέον σύγχρονους και αυστηρούς αντισεισμικούς κανονισμούς με τελευταία επικαιροποίηση και εφαρμογή από το 2004.
        Για την διευκόλυνση της καλής εφαρμογής του από τον Τεχνικό Κόσμο έχει συσταθεί, στον εποπτευόμενο από το ΥΠΕΧΩΔΕ, ΟΑΣΠ, Διαρκής Επιστημονική Επιτροπή αποτελούμενη από 25 Καθηγητές όλων των Πολυτεχνείων της Χώρας.
        β) Από τριετίας ο ΟΑΣΠ έχει συστήσει ομάδα εργασίας προκειμένου να συντάξει ΚΑΝονισμό ΕΠΕμβάσεων (ΚΑΝΕΠΕ) για την ενίσχυση, όπου απαιτείται, υπαρχόντων κτιρίων. Το έργο της επιτροπής βρίσκεται στο τελικό στάδιο, αναμένεται δε να αποτελέσει οδηγό για τις επεμβάσεις που το «Εθνικό Πρόγραμμα Αντισεισμικής ενίσχυσης Υφιστάμενων Κατασκευών» (Ε.Π.ΑΝΤ.Υ.Κ.) του Τ.Ε.Ε. θα υποδείξει. Το τελευταίο, που έχει σκοπό να μελετήσει και να συμβουλεύσει τους ΟΤΑ για μια στρατηγική προσεισμικής ενίσχυσης, χρηματοδοτείται ήδη από το ΥΠ.ΕΣ.Δ.Δ.Α. μέσω του προγράμματος ΘΗΣΕΑΣ με το ποσόν των 340.000 ευρώ.
        γ) Ο ΟΑΣΠ στα πλαίσια της μείωσης των συνεπειών των σεισμών, με συνεχείς επιστημονικές αποστολές επικαιροποιεί τα σχέδια έκτακτης ανάγκης Ξενοκράτης-Σεισμοί. Έτσι, σε συνεργασία και με τους υπεύθυνους πολιτικής προστασίας των Δήμων, Νομαρχιών και Περιφερειών της Χώρας, επιβεβαιώνει τη διαθεσιμότητα των προβλεπόμενων ελεύθερων χώρων, του απαραίτητου υγειονομικού υλικού κ.λπ..
        δ) Με σκοπό την όσο το δυνατόν ευρύτερη ενημέρωση των πολιτών σε θέματα πρόληψης και αντιμετώπισης πριν, κατά τη διάρκεια και μετά την εκδήλωση ενός σεισμού, ο ΟΑΣΠ με το επιστημονικό προσωπικό του βρίσκεται σε συνεχείς αποστολές. Αυτές γίνονται κατά προτεραιότητα σε σχολικές μονάδες όπου πραγματοποιούνται διαλέξεις, ασκήσεις ετοιμότητας και εκκένωσης τους.
        ε) Βρίσκονται σε διαρκή εξέλιξη προγράμματα και Σεμινάρια ενημέρωσης μαθητών, εκπαιδευτικών με ενημερωτικές ομιλίες ειδικών επιστημόνων, διανομή υλικού, καθώς και πρόγραμμα του ΙΤΣΑΚ επιμόρφωσης μηχανικών κ.α. στελεχών του τεχνικού κόσμου σε θέματα κανονισμών. Διοργανώνονται ασκήσεις ετοιμότητας σε σχολικά κτίρια και χώρους εργασίας, ενημερωτικά προγράμματα για διάφορες ομάδες του πληθυσμού, για το προσωπικό Ιδρυμάτων (Ερυθρός Σταυρός, κ.α.) και τα στελέχη Δημοσίων Υπηρεσιών - Υπουργείων - Δήμων - Εταιριών, σε συνεργασία με τους φορείς που είχαν απευθύνει το σχετικό αίτημα (Διευθύνσεις Πολιτικής Προστασίας, τους τοπικούς φορείς, κ.λπ.)
        2. Το ΥΠΕΧΩΔΕ τα τελευταία χρόνια με εγκύκλιό του που συνοδεύονταν από ερωτηματολόγιο του ΟΑΣΠ, καλούσε τους τοπικούς φορείς που έχουν την ευθύνη της ασφάλειάς και λειτουργίας των δημοσίων και κοινωφελούς χρήσης κτιρίων, να προβούν, εντός ενός έτους, σε Ταχύ Οπτικό Έλεγχο Σεισμικής Επάρκειας. Δυστυχώς, η ανταπόκριση των τοπικών φορέων δεν είναι η αναμενόμενη δεδομένου ότι, μέχρι σήμερα, παρά της συνεχείς υπενθυμίσεις, έχουν παραληφθεί μόνο 6300 δελτία επί εκτιμώμενου συνόλου 80-85000 κτιρίων περίπου και για το λόγο αυτό ο ΟΑΣΠ επανέρχεται με νέες εγκυκλίου και οδηγίες. Τα δελτία αυτά έχουν ήδη βαθμονομηθεί από την ειδική επιτροπή Καθηγητών Μηχανικών και επίκειται η επιστροφή στους φορείς τους προκειμένου να ακολουθήσει, για όσα απαιτείται, δευτεροβάθμιος έλεγχος.
        Ο μεγαλύτερος κίνδυνος υφίσταται για τα κτίρια που έχουν κατασκευασθεί παλαιότερα και ιδιαίτερα πριν από αρκετές δεκαετίες με εφαρμογή των τότε ισχυόντων ασθενέστερων αντισεισμικών κανονισμών σε σχέση με τους ισχύοντας σήμερα. 
        Ο έλεγχος των σχολικών κτιρίων έχει ανατεθεί στον Ο.Σ.Κ. (Νόμος 3027,Φ.Ε.Κ.152/28-6-2002). Ήδη για τα σχολικά κτίρια που έχουν ανεγερθεί πριν την θέσπιση του πρώτου αντισεισμικού κανονισμού το 1959, έχουν ελεγχθεί 4.500 σχολικές μονάδες και εντός διμήνου προβλέπεται να ολοκληρωθεί ο έλεγχος και των υπολοίπων 300 περίπου μονάδων. 
        3. Επισυνάπτουμε τα με αρ.πρ.969/4.6.08 και ΙΣ796/2.6.08 σχετικά έγγραφα των ΟΑΣΠ και ΙΤΣΑΚ, για την ενημέρωσή σας.
        Ο Υφυπουργός
        Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).		)
      
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 9 Φεβρουαρίου 2009.
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
1. Η με αριθμό 499/3-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με το πρόγραμμα νέων αγροτών κ.λπ..
2. Η με αριθμό 500/3-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με την λήψη μέτρων προώθησης της διαδικασίας αποτέφρωσης των νεκρών κ.λπ..
3. Η με αριθμό 498/3-2-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την αντιμετώπιση των προβλημάτων που προκάλεσαν τα ακραία καιρικά φαινόμενα στην Ανατολική Κρήτη κ.λπ..
4. Η με αριθμό 493/3-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με τις γερμανικές πολεμικές αποζημιώσεις κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
1. Η με αριθμό 478/2-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Πολιτισμού, σχετικά με την αξιοποίηση του Αρχαίου Θεάτρου της Ερέτριας κ.λπ..
2. Η με αριθμό 501/3-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς την Υπουργό Απασχόλησης και Κοινωνικής Προστασίας, σχετικά με την αντιμετώπιση των προβλημάτων των εργαζομένων στην κατασκευαστική εταιρείας ΑΤΤΙΚΑΤ κ.λπ..
3. Η με αριθμό 497/3-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με τον Εθνικό Δρυμό Σουνίου κ.λπ..
4. Η με αριθμό 494/3-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με την λήψη μέτρων για την προστασία του Κέντρου της Αθήνας κ.λπ..
     ΠΡΟΕΔΡΟΣ (Δημήτριος Σιούφα): Κυρίες και κύριοι συνάδελφοι, εισερχόμαστε στην συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 495/19/3-2-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την αντιμετώπιση των προβλημάτων της Κρήτης, την εφαρμογή ολοκληρωμένου προγράμματος ανάπτυξης της περιοχής κ.λπ.
     Συγκεκριμένα η επίκαιρη ερώτηση του κ. Αλαβάνου έχει ως εξής:
     «Ο κρητικός λαός διακρίνεται για την απεριόριστη φιλοξενία του. Η Κυβέρνηση υποδέχθηκε τους κρητικούς αγρότες που ήρθαν να κάνουν ειρηνική συμβολική εκδήλωση στην Αθήνα με ΜΑΤ, βία, δακρυγόνα. Η Κυβέρνηση δεν αφυπνίστηκε από τα γεγονότα πριν ενάμιση χρόνο στο νομό Ρεθύμνης. Δεν αντιλαμβάνεται ότι η Κρήτη, παρά το γεγονός ότι είχε εξαιρετικά υψηλό κατά κεφαλήν ΑΕΠ ως περιφέρεια, αντιμετωπίζει μια σειρά εξαιρετικά οξυμένων προβλημάτων, που εντείνονται λόγω της κρίσης και άπτονται πολλών υπουργείων: καθίζηση της Αγροτικής Οικονομίας, μείωση του Τουρισμού, φυσικές καταστροφές λόγω έλλειψης έργων υποδομής, ανεργία, σημεία κοινωνικής περιθωριοποίησης όπου αναπτύσσεται η εγκληματικότητα, ενεργειακό αδιέξοδο, έλλειψη υδάτινων πόρων. 
     Ερωτάται ο κ. Πρωθυπουργός:
     Έχει η Κυβέρνηση ένα πρόγραμμα ολοκληρωμένης ανάπτυξης για την Κρήτη και ποιο είναι αυτό; 
     Γιατί η Κυβέρνηση με την πρακτική της, όπως με την βίαιη αντιμετώπιση των αγροτών, προσβάλλει την υπερηφάνεια, την φιλοτιμία και την ευαισθησία του λαού της Κρήτης;»
     Τον λόγο έχει ο Πρωθυπουργός, κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας) 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κάνει τεράστιο λάθος ο Συνασπισμός αν προσπαθεί να εγείρει ζήτημα προσβολής της υπερηφάνειας και της φιλοτιμίας των Κρητικών. Κανένας δεν αμφισβήτησε ούτε τα όσα έχουν πετύχει ούτε, ακόμη περισσότερο, αυτά που χρειάζεται να γίνουν για να προοδεύσει η Κρήτη. Κανένας δεν αμφισβήτησε ποτέ το δικαίωμα των παραγωγών της να διεκδικούν. Και υπάρχουν, πράγματι, ζητήματα που εκκρεμούν. Υπάρχουν σε ολόκληρη τη χώρα προβλήματα, όπως και στην Κρήτη. Δεν τα αγνοούμε! Δεν εφησυχάζουμε. Κάνουμε ό,τι μπορούμε. Συγκρουόμαστε με τα προβλήματα του νησιού και στηρίζουμε την αξιοποίηση των πλεονεκτημάτων του. 
      Θέλω να θυμίσω ότι σε αρκετούς τομείς η Κρήτη παίζει και αναπτύσσει πρωτοποριακό ρόλο. Σημειώνω, ειδικότερα, τα σημαντικά εκπαιδευτικά και ερευνητικά της ιδρύματα: το Πολυτεχνείο, το Πανεπιστήμιο, το ΤΕΙ, το Ίδρυμα Τεχνολογίας και Έρευνας, το Ελληνικό Κέντρο Θαλάσσιας Έρευνας, το Μεσογειακό Αγρονομικό Ινστιτούτο Χανίων. 
      Η Κρήτη έχει αποκτήσει ξεχωριστή ταυτότητα στον τουρισμό. Επιδιώκουμε την ανάδειξη της ποιοτικής διάστασης και της διαφορετικότητας του τουριστικού προϊόντος της. Πρόσφατα, πήραμε έκτακτα σημαντικά μέτρα για τη στήριξη της τουριστικής βιομηχανίας μας σ’ αυτή τη δύσκολη συγκυρία. 
      Σε ό,τι αφορά τον αγροτικό τομέα: Εντάχθηκαν και υλοποιούνται, από το Μάρτιο του 2004 μέχρι και σήμερα, έργα και επενδύσεις πάνω από 370 εκατομμύρια ευρώ, που αφορούν σχέδια βελτίωσης της φυτικής και ζωικής παραγωγής, σχέδια μεταποίησης και εμπορίας των γεωργικών προϊόντων, προγράμματα βιολογικής καλλιέργειας και κτηνοτροφίας, προγράμματα για τους νέους αγρότες, αλλά και προγράμματα πρόωρης συνταξιοδότησης, και σημαντικά έργα υποδομής, όπως –αναφέρω ενδεικτικά- τα φράγματα Πλακιώτισσας, Φανερωμένης, Ινίου, Βαλσαμιώτη, οι λιμνοδεξαμενές Κουντούρας, Ομαλού, Έλους, η αξιοποίηση του Πλατύ Ποταμού. 
      Για τη νέα προγραμματική περίοδο, το Πρόγραμμα Αγροτικής Ανάπτυξης για την Κρήτη ξεπερνά τα 400 εκατομμύρια ευρώ. Αφορά κυρίως την εγκατάσταση νέων γεωργών στην περιφέρεια της Κρήτης, τις επενδύσεις κτηνοτροφικών εκμεταλλεύσεων, τα κίνητρα για περιβαλλοντικές δράσεις, την προώθηση του αγροτουρισμού.
      Δύο λέξεις για τις γενικότερες υποδομές του νησιού: Από το Μάρτιο του 2004 μέχρι σήμερα έχουν ολοκληρωθεί έργα Τοπικής Αυτοδιοίκησης, οδοποιίας και προστασίας του περιβάλλοντος, που φτάνουν τα 850 εκατ. ευρώ. Έγιναν συνολικά πάνω από 2.000 έργα. Από το πρόγραμμα «Θησέας», οι Οργανισμοί Τοπικής Αυτοδιοίκησης της Κρήτης παίρνουν περίπου 230 εκατ. ευρώ, πολύ περισσότερα απ’ ό,τι στο παρελθόν. Μόνο από το ΥΠΕΧΩΔΕ κατασκευάζονται σήμερα 30 σημαντικά έργα, με συνολικό προϋπολογισμό πάνω από 500 εκατ. ευρώ, που έχουν όλα ξεκινήσει μετά το Μάρτιο του 2004. Έγιναν και γίνονται σημαντικές επενδύσεις στο φράγμα του Αποσελέμη, στα αεροδρόμια και τα λιμάνια του νησιού. Έχουν δημοπρατηθεί και κατασκευάζονται έργα στους δύο βασικούς οδικούς άξονες, που ξεπερνούν τα 280 εκατ.  ευρώ. Ας γίνει, λοιπόν, επιτέλους μια σύγκριση μεταξύ των περιόδων 1999-2003 και των τελευταίων τεσσάρων ετών.
      Σημειώνω, ακόμη, ότι υποβλήθηκαν, στο πλαίσιο του αναπτυξιακού νόμου, πάνω από 1.000 επενδυτικές προτάσεις και έχουν εγκριθεί μέχρι σήμερα οι 825. Ενισχύθηκαν από το Επιχειρησιακό Πρόγραμμα Ανάπτυξης και τα Τομεακά Προγράμματα, επενδύσεις 500 εκατομμυρίων ευρώ. Προωθήθηκαν τα Βιομηχανικά Πάρκα Αγίου Νικολάου και Ρεθύμνου. Δημιουργήθηκε Κέντρο Επιχειρηματικής και Τεχνολογικής Ανάπτυξης, με έδρα το Ηράκλειο.
      Στον τομέα της ενέργειας, κυρίες και κύριοι συνάδελφοι, προωθούμε την είσοδο του φυσικού αερίου στο νησί με τη  δημιουργία τερματικού σταθμού υγροποιημένου φυσικού αερίου. Δημιουργούμε σύγχρονο ενεργειακό κέντρο στην Κορακιά, με μονάδες φυσικού αερίου, που θα καλύψει για τα επόμενα πολλά χρόνια τις ενεργειακές ανάγκες της Κρήτης, θα επιτρέψει το σταμάτημα της λειτουργίας των ρυπογόνων μονάδων της ΔΕΗ στα Λινοπεράματα Ηρακλείου και θα συμβάλει στην προστασία του περιβάλλοντος. Σε συνεργασία με την Κυβέρνηση, σχεδιάστηκε από τη ΔΕΗ και πραγματοποιείται από το 2004 έως το 2014 συνολικό πρόγραμμα επενδύσεων που φτάνει το 1,7 δις ευρώ. 
      Ανοίγουμε τώρα ένα νέο κεφάλαιο, με βασικό κορμό το Εθνικό Στρατηγικό Πλαίσιο Αναφοράς, από το οποίο πρόκειται να διατεθούν στην Κρήτη περίπου 2 δις ευρώ. Συζητείται ήδη στη Βουλή νομοσχέδιο με το οποίο ενισχύεται ο ρόλος των οργανισμών ανάπτυξης του νησιού. Προωθείται Επιχειρησιακό Πρόγραμμα Ορεινών Όγκων Κρήτης. Προγραμματίστηκε η κατασκευή δημοσίων έργων που πλησιάζει το 1 δις ευρώ. Πέρα από αυτά, προχωρούν οι τεχνικές και περιβαλλοντικές μελέτες, προκειμένου να προκηρυχθεί διεθνής διαγωνισμός για το νέο διεθνές αεροδρόμιο στο Καστέλι. Ο προϋπολογισμός του υπολογίζεται στο 1,3 δις ευρώ και θα εξυπηρετεί 5,5 εκατομμύρια επιβάτες το χρόνο. 
      Καταλήγοντας, κυρίες και κύριοι συνάδελφοι, επισημαίνω ότι ο ισχυρισμός για έξαρση της ανεργίας στο νησί είναι παντελώς αβάσιμος. Στην Κρήτη στο τρίτο τρίμηνο του 2008 η ανεργία ήταν στο 4,2%. Είναι από τα χαμηλότερα ποσοστά στη χώρα. Αυτή είναι η πραγματικότητα. Και την πραγματικότητα αυτή δεν μπορεί να τη διαστρεβλώνει καμία κομματική σκοπιμότητα. Δεν μπορεί να αμφισβητούνται αυτά που έγιναν, όπως δεν αμφισβητούνται και αυτά που πρέπει ακόμη να γίνουν. Παλέψαμε, παλεύουμε και θα συνεχίσουμε να παλεύουμε για το καλύτερο!
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Λάθος κάνετε εσείς, κύριε Πρωθυπουργέ, μεγάλο και μάλιστα στην πράξη και όχι στα λόγια. 
      Το πρώτο θέμα που θέλω να βάλω, είναι ότι έχετε, χωρίς κανένα λόγο, προσβάλει την ευαισθησία του κρητικού λαού, με τον τρόπο που αντιμετωπίσατε τις κινητοποιήσεις και τη συμβολική παρουσία του εδώ, όταν το ίδιο το Λιμενικό, στο οποίο ανήκει η δικαιοδοσία, αρνούνταν -και είχε τα μέσα- να αντιμετωπίσει με αυτόν τον τρόπο και φέρατε, με τη συνδρομή του Υπουργείου Δημοσίας Τάξης, τα ΜΑΤ. 
      Ο κρητικός λαός διακρίνεται για τη φιλοξενία του. Ο Ξένιος Δίας γεννήθηκε στο Ιδαίο Άντρο. Ακόμη και τώρα, αν πάτε εσείς στην Κρήτη, θα σας περιμένουν με τσικουδιά και παξιμάδι. Και εσείς αντιμετωπίσατε ένα λαό ευαίσθητο, φιλόξενο, φιλότιμο με χημικά και με τη βία. Γιατί; Γιατί ξύπνησαν τα γονίδια της παράταξής σας που έβλεπε πάντα την Κρήτη, μία από τις μαχόμενες εστίες για τη δημοκρατία, για την ελευθερία, ενάντια στο μοναρχισμό, στις δικτατορίες, στον αυταρχισμό; Γιατί θέλατε να δώσετε ένα μάθημα στους αγρότες, ό,τι και αν είναι; 
      (Θόρυβος από την πτέρυγα της Νέας Δημοκρατίας)
      Αυτό που οφείλετε είναι να ζητήσετε αποκατάσταση, συγγνώμη από αυτόν τον κόσμο, ο οποίος έχει τρωθεί στο ίδιο το φιλότιμό του. Και ξέρετε τι σημασία έχει αυτό για την Κρήτη και τους Κρητικούς.
      Το δεύτερο που θα ήθελα να πω, κύριε Πρωθυπουργέ, είναι το εξής. Νόμιζα ότι είμαι Βουλευτής Ηρακλείου, Βουλευτής Κρήτης, αλλά με αυτά που άκουσα –με συγχωρείτε, σε μεγάλο βαθμό παραμύθια- φαίνεται ότι εκλέγομαι σε άλλη περιοχή. Δώσατε μια εικόνα για έναν τόπο, ο οποίος είναι ευλογημένος πραγματικά από τον πολιτισμό, την ιστορία του πολιτισμού, το κλίμα, τη γεωγραφική του θέση, τις δυνατότητές του, αλλά ο οποίος στην πράξη γίνεται καταραμένος με τον τρόπο που αντιμετωπίζεται από την Ελληνική Κυβέρνηση. 
      Χαρακτηριστικό παράδειγμα είναι αυτή η απελπισία, η οποία υπήρξε αυτόν τον καιρό, με τις κινητοποιήσεις και σε σχέση με τους αγρότες. Ξαναλέω, είναι βαθιά παράδοση της Κρήτης η αγροτική παράδοση και ένας από τους κεντρικούς πυλώνες της ανάπτυξης της Κρήτης σήμερα μαζί με τον τουρισμό, αλλά και με την έρευνα, που θα έπρεπε να ήταν, και την παιδεία. 
      Στις μινωικές τοιχογραφίες κλαδιά ελιάς. Στα μινωικά σκεύη υπάρχουν σκεύη για το κρασί. Τα ταυροκαθάρψια και η σχέση τους με την κτηνοτροφία. Και τι γίνεται με όλα αυτά; Τι κάνατε; Η αμπελουργία εξαφανίζεται. Γιατί η αμπελουργία δεν μπήκε καν σ' αυτό το πακέτο, το ελάχιστο των 500.000.000 ευρώ που δώσατε για τους αγρότες; Το λάδι έχει φθάσει τη μισή τιμή από πέρυσι και δίνεται σε ορισμένους και υπό προϋποθέσεις, με όριο τα 30 λεπτά ανά κιλό. Για ποιο λόγο υπάρχει αυτού του είδους η αντιμετώπιση; Για ποιο λόγο άλλες χώρες στην Ευρωπαϊκή Ένωση, όπως η Ισπανία, που ήταν πριν από μία δεκαετία πολύ πίσω από εμάς, σήμερα γίνονται ο ρυθμιστής του παγκοσμίου εμπορίου λαδιού και εμείς που μπορούμε να έχουμε συνεταιρισμούς και να τους στηρίζουμε, ονομασίες προέλευσης, γεωπονική στήριξη στους αγρότες, δεν έχουμε τίποτα και οδηγούνται σε αυτήν την εξαθλίωση; 
      Ξέρετε για την κτηνοτροφία. Αναρωτηθείτε γιατί οι κτηνοτροφικές εστίες της Κρήτης -πολλές από αυτές- γίνονται εστίες, που ορισμένοι θέλουν να αναπτύξουν την εγκληματικότητα. Γιατί περιθωριοποιείται; Γιατί δεν έχει δυνατότητα; Γιατί δεν εφαρμόζονται νέες μορφές, όπως η εκτακτικοποίηση, όπως τα σχέδια βελτίωσης, όπως η καλλιέργεια κτηνοτροφικών φυτών; Τα θερμοκήπια, τα οποία είναι η βαριά βιομηχανία του αγροτικού χώρου, γιατί βρίσκονται στη σημερινή κατάσταση;
      Περιμένουμε απαντήσεις, κύριε Πρωθυπουργέ και απαντήσεις δεν είναι αυτά που είπατε εδώ, είναι τα μέτρα τα οποία έδωσε το Υπουργείο Ανάπτυξης. Αυτά ήταν απάντηση. Και ήταν απορριπτική η απάντηση για την Κρήτη. 
      Το τρίτο σημείο, κύριε Πρωθυπουργέ, είναι το θέμα των υποδομών. Τα έχασα με αυτά που άκουσα από εσάς. Η Εγνατία ολοκληρώθηκε μέσα σε επτά οκτώ χρόνια. Ο βόρειος οδικός άξονας της Κρήτης δεν έχει ολοκληρωθεί, εδώ και μισό αιώνα. Ο νότιος οδικός άξονας δεν υπάρχει. Οι κάθετοι άξονες δεν υπάρχουν. Τι γίνεται με τα θέματα της αξιοποίησης των υδάτων; Έχουμε φαινόμενα ερημοποίησης. Μέσα σε έξι-επτά χρόνια έχουμε μια πτώση της στάθμης των υπογείων υδάτων, κατά δέκα μέτρα. Πού είναι οι παρεμβάσεις σε επίπεδο Κρήτης; Μιλήσατε για την ενέργεια. Στην Κορακιά προβλεπόταν να ξεκινήσει η λειτουργία του έργου με το φυσικό αέριο το 2012 και ακόμη δεν έχουν λυθεί θέματα απαλλοτριώσεων. Τι μας λέτε γι’ αυτά; 
      Με αυτήν την έννοια θέλω να πω ότι υπάρχει ένα τεράστιο πρόβλημα. Είναι ένας τόπος ιδιαίτερος, αν θέλετε, γιατί είναι πλούσιος τόπος, δεν είναι από τους πιο φτωχούς τόπους, με μεγάλες δυνατότητες, ο οποίος συμβάλλει στα έσοδα του κράτους και αντιμετωπίζεται με αυτόν τον τρόπο. 
      Ξαναλέω, κύριε Πρωθυπουργέ, στη δευτερολογία σας ζητήστε συγγνώμη –που οφείλετε να ζητήσετε συγγνώμη απέναντι στους Κρητικούς- και κάντε την έμπρακτη, με συγκεκριμένες δεσμεύσεις για τους αγρότες, αλλά και για όλες τις άλλες πλευρές της κρητικής οικονομίας που πλήττονται. 
      Ευχαριστώ πολύ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, είναι προφανές ότι, κατά το Συνασπισμό, δίκαιο και σωστό είναι ό,τι υποστηρίζεται από αυτόν! Έμμεσα ή άμεσα έκανε προσφιλή του πρακτική την πόλωση και την ένταση. Αυτή είναι η αλήθεια. Και την επιβεβαιώνει άλλοτε με τη σιωπή και άλλοτε με την παρουσία του. Ανταγωνίζεται το ΠΑΣΟΚ σε αρνητικές στάσεις και συμπεριφορές. Όλα αυτά όμως –και θέλω να το υπογραμμίσω αυτό- είναι πρακτικές επικίνδυνες για τον τόπο, ιδίως μάλιστα σ’ αυτή την ιδιαίτερα δύσκολη συγκυρία. 
      Ακούστηκαν βαριές κουβέντες το τελευταίο διάστημα, χαρακτηρισμοί που ξεπερνούν κάθε όριο. Θέλω να το τονίσω ότι εμάς δεν μας ακουμπούν αυτά. Η θέση μας είναι ξεκάθαρη: είναι δικαίωμα κάθε πολίτη και να αμφισβητεί και να διεκδικεί· εικόνες αντιπαράθεσης της Αστυνομίας με διαδηλωτές δεν θέλουμε σε καμία περίπτωση· έχει, όμως, και η Πολιτεία υποχρεώσεις απέναντι σε όλους τους πολίτες, απέναντι στο σύνολο των πολιτών. 
      Κάποιοι νομίζουν ότι βολεύονται μέσ’ από συγκρουσιακές καταστάσεις· κάποιοι σπεύδουν να τις εκμεταλλευθούν· κάποιοι επικαλούνται, αλλά αρνούνται το διάλογο. Και όλα αυτά τα κάνατε πρακτική σας στο Συνασπισμό! Όμως, εάν ο Συνασπισμός πιστεύει στο διάλογο, γιατί κάνει ό,τι είναι δυνατόν, ό,τι περνάει από το χέρι του, για να τον υπονομεύσει; Γιατί αρνείται το διάλογο για το Λύκειο και το νέο εξεταστικό σύστημα, για παράδειγμα; Γιατί άραγε θα πρέπει να υπάρχουν τρακτέρ στο κέντρο της Αθήνας, στους δρόμους της Αθήνας, για να γίνει διάλογος  για τα αγροτικά ζητήματα; 
      Η Κυβέρνηση σέβεται, αλλά και προασπίζει όλα τα δικαιώματα όλων των πολιτών. Δεν είναι όμως άσκηση δικαιώματος η κατάφωρη παραβίαση των νόμων. Δεν είναι ωφέλιμη για κανέναν η πρόκληση κοινωνικής αναταραχής και συγκρουσιακών καταστάσεων. Δεν ωφελούνται οι αγρότες με πρακτικές που προκαλούν ζημιά και στην οικονομία και στην κοινωνία. Δεν μπορεί, λοιπόν, ούτε ο Συνασπισμός ούτε το ΠΑΣΟΚ ούτε κανένας άλλος να υποστηρίζουν ότι είναι ζήτημα ελευθερίας(!) η διαδήλωση με τρακτέρ στους δρόμους της πρωτεύουσας. Κάνει λάθος η Αντιπολίτευση αν νομίζει ότι μπορεί να καπηλευθεί έτσι τους αγώνες των αγροτών. Δεν προσθέτει, αλλά αφαιρεί. Αυτή είναι η πραγματικότητα! 
      Όλοι ξέρουμε τις ζημιές που υπέστη ο αγροτικός κόσμος. Θέλω όμως να το ξεκαθαρίσω: Οι αποζημιώσεις προς τους αγρότες δεν χορηγούνται με γεωγραφικά κριτήρια· χορηγούνται από τον ΕΛΓΑ για τις ζημιές που προέκυψαν το 2008 εξαιτίας των φυσικών καταστροφών. Δεν εξαιρείται λοιπόν καμία περιοχή. Δεν γίνονται διακρίσεις. Και βέβαια, δεν είναι ακριβής, είναι παντελώς αβάσιμος ο ισχυρισμός ότι εξαιρέθηκαν τα προϊόντα της Κρήτης. Στο πακέτο των 500 εκατομμυρίων ευρώ περιλαμβάνονται και τα προϊόντα της Κρήτης, για τα οποία θα χορηγηθούν αποζημιώσεις ανάλογες με εκείνες που θα δοθούν σε όλους τους άλλους αγρότες. 
     Επιπλέον, ο Υπουργός Αγροτικής Ανάπτυξης, σε συνάντησή του με Κρήτες αγρότες, δεσμεύθηκε ότι τα ειδικά αιτήματα της Κρήτης, όσο και τα γενικότερα αγροτικά ζητήματα, θα συζητηθούν άμεσα και αναλυτικά. Επίσης, δεσμευθήκαμε για την αναδιοργάνωση και την ενεργοποίηση του Εθνικού Συμβουλίου Αγροτικής Πολιτικής, με σκοπό έναν θεσμοθετημένο διάλογο για την εθνική στρατηγική στον αγροτικό τομέα. 
     Θέλω όμως να υπογραμμίσω και την υποχρέωση πλήρους αξιοποίησης, αλλά και σεβασμού της νέας Κοινής Αγροτικής Πολιτικής. Θυμίζω ότι οι αγρότες μας στη νέα προγραμματική περίοδο θα εισπράξουν κοινοτικές επιδοτήσεις που φτάνουν τα 18 δις ευρώ. Θα έχουμε, επίσης, από την Κοινότητα άλλα 4 δις ευρώ για αγροτικές υποδομές. Προσθέτω ότι σημαντικό όφελος θα έχουν οι αγρότες και από τη γενικότερη αναβάθμιση των υποδομών. Από τους πόρους της νέας προγραμματικής περιόδου –όπως είπα και πριν- ποσό 2 δις ευρώ είναι για την Κρήτη. 
     Είναι προφανές, λοιπόν, απ’ όλα όσα ανέφερα ότι δεν έχουν καμία σχέση με την πραγματικότητα οι ισχυρισμοί που προβάλλονται. Τα έργα που έγιναν, κατά την τελευταία τετραετία, στην Κρήτη είναι πολλαπλάσια σε σχέση με εκείνα της αμέσως προηγούμενης περιόδου. Η ανεργία είναι σε ποσοστά πολύ χαμηλότερα σε σχέση με τον μέσο όρο της ελληνικής κοινωνίας. Βεβαίως, πρέπει πολλά να γίνουν ακόμα. Δεν το αμφισβητεί κανένας. Υπάρχουν ζητήματα που μας απασχολούν σοβαρά. Προτεραιότητα μάλιστα τώρα έχουν οι τομείς που πλήττονται περισσότερο είτε από φυσικά αίτια είτε από την παγκόσμια κρίση. 
     Θέλω όμως να τονίσω, κυρίες και κύριοι συνάδελφοι, πως δεν μπορεί να υπάρχουν πολιτικές δυνάμεις που επενδύουν στην παραπληροφόρηση, στην άρνηση, στην ισοπέδωση. Δεν μπορεί να υπάρχουν πολιτικές δυνάμεις που επιδιώκουν κοινωνικές εντάσεις. Δεν αντιμετωπίζονται τα προβλήματα με ανευθυνότητα, με λαϊκισμό, με δημαγωγία. Η αλήθεια αυτή ισχύει πολύ περισσότερο σήμερα, που η παγκόσμια οικονομική καταιγίδα χτυπά και την πόρτα της χώρας μας. 
     Και όμως, κάποιοι προσποιούνται ότι δεν ξέρουν τι γίνεται στον κόσμο. Κάποιοι έκαναν την άρνηση μόνιμη πρακτική τους. Κάποιοι αντιμετωπίζουν τα προβλήματα με τρόπο που αποκαλύπτει πως έγνοια τους δεν είναι να κερδίσουν οι αγρότες. Η Κυβέρνηση και  νοιάζεται και παλεύει για  τα πραγματικά συμφέροντα όλων των αγροτών. Σέβεται όλους τους πολίτες, χωρίς διακρίσεις και χωρίς διαχωρισμούς. Η Κυβέρνηση επιδιώκει το διάλογο, επιδιώκει τη συνεννόηση για όλα τα μεγάλα ζητήματα που αφορούν και το παρόν και το μέλλον του τόπου. 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τέσσερις συνοδοί καθηγητές από το 4ο Γυμνάσιο Νέου Ηρακλείου.
      Τους καλωσορίζουμε στη  Βουλή και τους ευχόμαστε καλή πρόοδο και να είναι καλότυχα. 
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, θα συζητήσουμε τώρα την τέταρτη με αριθμό 487/18/3-2-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την αντιμετώπιση της φτώχειας στην Ελλάδα, την υιοθέτηση προτάσεων της Οικονομικής και Κοινωνικής Επιτροπής κ.λπ. 
     Η επίκαιρη ερώτηση του κυρίου Προέδρου του ΛΑΟΣ έχει ως ακολούθως: 
     «Κύριε Πρωθυπουργέ, 
     Ακόμα και πριν την ουσιαστική εκδήλωση της οικονομικής κρίσης, η φτώχεια ήταν έντονα παρούσα στην Ελλάδα. Σύμφωνα με έρευνα της «EUROSTAT», περίπου μισό εκατομμύριο Έλληνες –τετρακόσιες εξήντα εννέα χιλιάδες- ζουν με λιγότερα από 10 ευρώ την ημέρα, ενώ το εισόδημα των εκατόν εξήντα εννέα χιλιάδες δεν ξεπερνά τα 5 ευρώ ημερησίως. Ακόμα, το 2% των Ελλήνων δεν διαθέτουν τηλέφωνο, έγχρωμη τηλεόραση ή πλυντήριο, το 10% δεν μπορούν να συντηρήσουν ΙΧ ενώ το 5% του πληθυσμού δεν μπορεί να τραφεί με κρέας, ψάρι ή κοτόπουλο τρεις φορές την εβδομάδα. Επίσης το 27% καθυστερούν να πληρώσουν τους λογαριασμούς ΔΕΚΟ, το ενοίκιο ή το στεγαστικό δάνειο, ποσοστό που είναι το μεγαλύτερο στην Ευρωπαϊκή Ένωση. Τέσσερις στους δέκα αδυνατούν εξάλλου να αντεπεξέλθουν σε έκτακτα έξοδα. 
     Σύμφωνα με έκθεση της Οικονομικής και Κοινωνικής Επιτροπής, δύο εκατομμύρια Έλληνες ζουν στο όριο της φτώχειας. Στην έκθεσή της η ΟΚΕ προτείνει, άμεση κατάρτιση εθνικής στρατηγικής, που θα προβλέπει κατοχύρωση ελάχιστου εγγυημένου εισοδήματος, επίδομα ανεργίας στο 80% του ημερομισθίου του ανειδίκευτου εργάτη και αναδιαμόρφωση του φορολογικού συστήματος. 
     Ερωτάσθε
     1. Τι προτίθεστε να κάνετε για την ουσιαστική βελτίωση της οικονομικής κατάστασης των δύο εκατομμυρίων Ελλήνων, που ζουν στο όριο της φτώχειας; 
     2. Σκοπεύετε να υιοθετήσετε και να εφαρμόσετε κάποιες από τις προτάσεις της Οικονομικής και Κοινωνικής Επιτροπής για την αντιμετώπιση της φτώχειας στην Ελλάδα;».
     Ο Πρωθυπουργός, κ. Κώστας Καραμανλής, έχει το λόγο. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, δεν υπάρχει κοινωνία που να μην αντιμετωπίζει πρόβλημα φτώχειας· το ίδιο ισχύει, ως ένα βαθμό, και για τη χώρα μας. Το πρόβλημα είναι χρόνιο και δεν εξαλείφεται, δεν περιορίζεται εύκολα. Δεν υπάρχει κανένας μηχανισμός που να δίνει αυτόματα τις λύσεις που θέλουμε. Χρειάζεται, πρώτ’ απ’ όλα, να εντοπίζουμε τα βασικά αίτια που αναπαράγουν τη φτώχεια. Χρειάζεται να τολμούμε τις μεταρρυθμίσεις που αντιμετωπίζουν στη ρίζα τους αυτά τα αίτια. 
      Η Έκθεση της Οικονομικής και Κοινωνικής Επιτροπής για το θέμα αυτό πράγματι είναι και σοβαρή και χρήσιμη. Σχετική μελέτη έχει κάνει βεβαίως και η Κυβέρνηση. Διαπιστώσαμε –είναι καίριο αυτό- ανάμεσα στα άλλα ότι, ενώ οι κοινωνικές παροχές στη χώρα μας είναι περίπου ανάλογες προς τον μέσο όρο της Ευρώπης, τα αποτελέσματα υστερούν. Αποδεικνύεται δηλαδή ότι οι καθιερωμένες κοινωνικές μεταβιβάσεις δεν είναι επαρκώς στοχευμένες προς εκείνους  που έχουν μεγαλύτερη ανάγκη. Και είναι πολύ σημαντικό ζήτημα αυτό. Επίσης, βασική αιτία του προβλήματος είναι τα υψηλά ποσοστά ανεργίας που διαμορφώθηκαν κατά τα προηγούμενα πολλά χρόνια. Θυμίζω ότι η ανεργία το 1981 ήταν στο 3% του ενεργού πληθυσμού και το Μάρτιο του 2004 είχε φτάσει στο 11,3%. 
      Αναγνωρίσαμε δημόσια, υπεύθυνα την έκταση του προβλήματος. Δρομολογήσαμε εθνική στρατηγική τόσο για τον περιορισμό της φτώχειας, όσο και για την καταπολέμηση του κοινωνικού αποκλεισμού. Σχετική έκθεση καταθέσαμε από τον περασμένο Σεπτέμβρη και στην Ευρωπαϊκή Επιτροπή, προσδιορίζοντας τέσσερις βασικές προτεραιότητες: πρώτον, την ενίσχυση της απασχόλησης, ιδιαίτερα για τις γυναίκες, τους νέους, τους μακροχρόνια ανέργους και για άλλες ομάδες που βρίσκονται σε δυσμενή θέση στην αγορά εργασίας· δεύτερον, την αντιμετώπιση της μειονεκτικής θέσης προσώπων και ομάδων σε ό,τι αφορά την εκπαίδευση και την κατάρτιση· τρίτον, την ενίσχυση της οικογένειας, με έμφαση στη φτώχεια των παιδιών και στη στήριξη των ατόμων μεγαλύτερης ηλικίας· και τέταρτον, την κοινωνική ένταξη των μεταναστών, των ατόμων με αναπηρία και των ατόμων από κοινωνικά ευάλωτες ομάδες. 
      Από την πρώτη στιγμή, δώσαμε ιδιαίτερη έμφαση στην αύξηση της απασχόλησης και τη μείωση της ανεργίας και πετύχαμε, στο διάστημα που πέρασε, ουσιαστικά αποτελέσματα: η ανεργία από το 11,3%, που ήταν πριν, μειώθηκε περίπου στο 7,5% το 2008. Στο ίδιο διάστημα αναπτύξαμε στοχευμένες δράσεις για την ανακούφιση των συμπολιτών μας που βρίσκονται πράγματι σε πιο δύσκολη θέση. Σημειώνω ότι θεσμοθετήθηκαν δράσεις για τη στήριξη των ανέργων μεγαλύτερης ηλικίας, που διαβιούν σε περιοχές με υψηλή ανεργία· αυξήθηκαν το ΕΚΑΣ, οι συντάξεις του ΟΓΑ, το Κατώτατο Επίδομα Ανεργίας· μειώνεται σταδιακά η φορολογία για τα νοικοκυριά· ενισχύθηκαν οι τρίτεκνες οικογένειες με περισσότερα από τριάντα μέτρα, ανάμεσα στα οποία και το πολυτεκνικό επίδομα. 
      Κομβικό ρόλο στην αντιμετώπιση του προβλήματος αναλαμβάνει το Εθνικό Ταμείο Κοινωνικής Συνοχής, με άλλα λόγια το Ταμείο κατά της Φτώχειας, το οποίο διαθέτει ήδη κεφάλαια 450 εκατομμυρίων ευρώ. Έχει ήδη δρομολογηθεί η χορήγηση Έκτακτου Επιδόματος Κοινωνικής Συνοχής στους δικαιούχους του ΕΚΑΣ, στους συνταξιούχους του ΟΓΑ, στους εγγεγραμμένους ανέργους, καθώς και σε άτομα με αναπηρίες. Δρομολογήθηκε επίσης η χορήγηση έκτακτου επιδόματος σε δικαιούχους του ΕΚΑΣ και σε επιδοτούμενους ανέργους του ΟΑΕΔ που έχουν πάρει δάνειο για κύρια κατοικία έως και το τέλος του 2008. Αυξάνεται κατά 20% ο αριθμός των εισιτηρίων κοινωνικού τουρισμού. Καταβλήθηκε σε 300.000 επιδοτούμενους ανέργους διπλό δώρο στις γιορτές. Σημειώνω, ακόμα, τα μέτρα που πήραμε για την προστασία των δανειοληπτών. 
      Ξέρουμε πολύ καλά ότι τα προβλήματα στους οικονομικά ασθενέστερους είναι υπαρκτά και, βεβαίως, οξύνονται ακόμη περισσότερο εξαιτίας της διεθνούς οικονομικής κρίσης. Οι επιπτώσεις ήταν ορατές από τις αρχές του 2008, όταν είχαμε την έκρηξη στις διεθνείς τιμές του πετρελαίου και των βασικών τροφίμων. Η ακρίβεια που ξέσπασε τότε, σε συνδυασμό με την άνοδο των επιτοκίων, έφερε σε δυσκολότερη θέση όλους τους πολίτες. Σήμερα η οικονομική κρίση προσέλαβε νέα, εντελώς διαφορετική τροπή, φέρνοντας σ’ ολόκληρο τον κόσμο υποχώρηση της οικονομικής δραστηριότητας, ανησυχητικά ραγδαία αύξηση της ανεργίας και σοβαρούς κινδύνους επέκτασης της φτώχειας. 
      Κάναμε και θα κάνουμε ό,τι μπορούμε για να περιορίσουμε τις συνέπειες στη χώρα. Προσπαθούμε για το καλύτερο. Η έγνοια μας είναι μεγάλη. Πρώτοι εμείς θέλουμε να περιοριστούν τα προβλήματα αυτά, να περιοριστούν οι δυσμενείς επιπτώσεις στην οικονομία και στην κοινωνία. Χρειάζεται όμως να συνειδητοποιήσουμε όλοι την πραγματικότητα που διαμορφώνεται στο διεθνές περιβάλλον. Χρειάζεται να συμβάλουμε όλοι -πολιτικοί και κοινωνικοί φορείς. Λύσεις… στα λόγια δεν υπάρχουν. Ανέξοδες λύσεις δεν υπάρχουν! 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ευχαριστώ, κύριε Πρόεδρε. 
      Θα προσπαθήσω μ’ ένα χαλασμένο λαιμό να πω αυτά που έχω να πω. Προεισαγωγικά, για το θέμα που συνεζητήθη προηγουμένως, έχετε υπ’ όψιν σας, κύριε Πρωθυπουργέ, και αυτό το θέμα που κυκλοφορεί με αυτήν την περίεργη σημαία με ένα αστράκι, γιατί είδα και πολλούς από τους διαδηλωτές στο λιμάνι να φοράνε μπλουζάκι με αυτό το πράγμα, για να μην φύγει ξαφνικά από όρια ελέγχου. Δεν  είναι ένα θέμα που μπορούμε να το συζητήσουμε ανοιχτά, αλλά εν πάση περιπτώσει, εγώ το σημαδεύω λίγο. 
      Σας άκουσα με προσοχή σ’ αυτά που είπατε. Τόσα ωραία πράγματα έχετε για τους αγρότες της Κρήτης. Γιατί δεν στέλνετε τον κ. Χατζηγάκη να τους τα πει εκεί κάτω, να τους πείσει, να τον χειροκροτήσουν, αρκεί να μην ανέβουν χίλιοι άνθρωποι με τα τρακτέρ εδώ; Γιατί δεν το κάνατε; Τόση φαντασία ήθελε; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων):   Τους τα είπαμε, κύριε Καρατζαφέρη. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Φαίνεται δεν είστε τόσο περιεκτικός όσο ο Πρωθυπουργός. 
      Πάμε επί του θέματος. Κύριε Πρωθυπουργέ, σας άκουσα εχθές σε αυτό διάγγελμα, άρτια, σωστά σκηνοθετημένο, αλλά δεν άκουσα πρόταση. Ύστερα από έξι μήνες μας λέτε «κρίση», αλλά δεν κατάλαβα και εγώ, δεν κατάλαβαν και οι Βουλευτές σας. Τουλάχιστον τρεις από τους συναδέλφους, πριν ξεκινήσει η διαδικασία, μου λέγανε «τι συμπέρασμα έβγαλα χθες». Εάν λοιπόν οι Βουλευτές σας δεν κατάλαβαν αυτά που είπατε, πρέπει επαρκώς να τα εξηγήσετε. Είπατε, σε αντίθεση με τον Υπουργό Υγείας, ότι υπάρχει ένα εθνικό σχέδιο δράσης. Ποιο είναι αυτό; Να μας πείτε. Ποιο είναι αυτό το εθνικό σχέδιο δράσης; Θέλουμε και εμείς να βοηθήσουμε. Να τραβήξουμε το κάρο; Να σπρώξουμε το κάρο; Να το βυθίσουμε το κάρο; Ποιο είναι αυτό το σχέδιο; Τι προτείνετε; Να πάρουμε ντεπόν; Να πάρουμε ασπιρίνες; Να πάρουμε παναντόλ; Τι; Η διαπίστωση δεν λέει τίποτα  μόνο. Τι θα κάνουμε; Έχετε ένα πρόγραμμα; Βγαίνει αυτή η έκθεση για την οποία μιλήσατε και εσείς, το διαβάζω σήμερα στις εφημερίδες, στη ναυαρχίδα της παράταξής σας, τον «ΕΛΕΥΘΕΡΟ ΤΥΠΟ»: «Πεντακόσιοι τριάντα χιλιάδες νέοι φτωχοί το 2008». Εάν κάθε χρόνο μισό εκατομμύριο Έλληνες μπαίνουν στο χώρο των φτωχών, εάν συνεχίσει όλη την τετραετία, βλέπω το Κλαμπ Εκάλης να μοιράζει συσσίτιο στα άπορα μέλη του. Θα πτωχεύσουν και αυτοί έτσι  όπως πάνε τα πράγματα. Τι θα κάνουμε; Πώς θα βγούμε από αυτήν την ύφεση; Όταν λέμε ότι δεν μπορεί να φάει κρέας ο άλλος δύο φορές την εβδομάδα; Όταν το 40% του ελληνικού λαού δεν έχει το κάτι τι στην άκρη εάν του συμβεί ένα κακό από αυτά που συμβαίνουν σε όλα τα σπίτια; «Δεν έχω», σου λέει ο άλλος. Όταν το 45% δυσκολεύεται να πληρώσει τις πιστωτικές κάρτες; Όταν ο ένας στους τρεις Έλληνες δεν μπορεί να πληρώσει το ενοίκιο; 
      Ήξερα, κύριε Πρωθυπουργέ, ότι η Πλατεία Συντάγματος έχει πολλά ξενοδοχεία πέντε αστέρων. Τώρα ανακαλύψαμε και ένα ξενοδοχείο πολλών αστέρων, γιατί κοιμήθηκαν κάτω από τα άστρα στην Πλατεία Συντάγματος οι κλωστοϋφαντουργοί για να δουν το νέο Υπουργό Εθνικής Οικονομίας. Ήρθαν οι άνθρωποι με πούλμαν για να μπορέσουν να πάρουν τα λεφτά τους. Το καταλαβαίνω, το κατανοώ ότι οποιοσδήποτε κάνει μια επιχείρηση ή θα κερδίσει ή θα πτωχεύσει. Εδώ όμως δεν έχουμε πτώχευση, έχουμε τον ιδιοκτήτη να έχει τις βιλάρες του, να έχει τις πισίνες του, να κάνει νέες επιχειρήσεις βορείως της χώρας μας και έχουμε τον εργαζόμενο στην περιπέτεια να μην έχει πάρει πέντε μισθούς και το επίδομα των Χριστουγέννων. Είναι σωστή πολιτική αυτή; Δηλαδή τι θα πούμε σ’ αυτούς; Είναι λαϊκισμός αυτό; Διότι, κάθε φορά που στριμώχνεστε, έχετε έτοιμη την κουβέντα: «Είστε λαϊκιστές». Εν πάση περιπτώσει, μεταξύ ελιτισμού και λαϊκισμού εμείς προτιμάμε το δεύτερο. Αλλά η ουσία είναι να δώσουμε λύση στα προβλήματα που έχει ο τόπος. Εμείς σας προτείναμε ορισμένα πράγματα. Πρώτα-πρώτα, μειώστε 1% το Φ.Π.Α., να κινηθεί η αγορά. 
      Ωφελείστε αν κινηθεί η αγορά. Δεκαεννιάρια πέφτουν μέσα στα ταμεία του κράτους από το ΦΠΑ. Σας προτείνουμε ένα φόρο, γλυκύ φόρο, κύριε Πρωθυπουργέ. Ένα εκατομμύριο σπίτια είναι παράνομα. Όλα τα διαμερίσματα της Ελλάδας είναι παράνομα με τους ημιυπαίθριους χώρους. Όλοι θέλουν να τα νομιμοποιήσουν. 
      Δεν υπάρχει Έλληνας που δεν θα δώσει ευχάριστα για να νομιμοποιήσει το σπίτι του, γιατί αυτομάτως ανεβαίνει και η αντικειμενική αξία του ακινήτου. Να τα γκρεμίσετε ένα εκατομμύριο σπίτια δεν μπορείτε. Άρα, λοιπόν, πάρτε απ’ αυτό το φόρο. Εύκολα και γλυκά θα δώσει ο άλλος 3.000, 4.000, 5.000 ευρώ προκειμένου να πάρει νομιμοποίηση των ημιυπαιθρίων χώρων. 
      Εμείς έχουμε προτάσεις, αλλά υπάρχει μια αλαζονεία ότι εσείς στην Κυβέρνηση τα ξέρετε όλα. Και επειδή τα ξέρετε όλα, γι’ αυτό έχουμε φτάσει εκεί που έχουμε φτάσει. Δεν πάει παρακάτω. 
      Είπατε για ρυθμίσεις στις τράπεζες. Άμα υπάρχουν ρυθμίσεις στις τράπεζες γιατί έχουν αυξηθεί οι πλειστηριασμοί, κύριε Πρωθυπουργέ; Πάρτε μια «ΚΑΘΗΜΕΡΙΝΗ» της Κυριακής να διαβάσετε τάδε πλειστηριασμός τράπεζας κ.λπ.. Ξέρετε πόσα αυτοκίνητα πήραν πίσω οι εταιρείες γιατί ο κόσμος δεν είχε να πληρώσει; Ξέρετε τι δράματα είναι αυτά; 
      Τι θα κάνουμε γι’ αυτά τα δράματα; Εμείς θέλουμε να ακούσουμε μια πρόταση και να σας βοηθήσουμε. Βγαίνει και λέει ο κ. Παπανδρέου, όπως είπε, για διαπίστωση κρίσης και εκλογές και εσείς για διαπίστωση κρίσης και συναίνεση. Ναι, πείτε μας πρόταση. Πείτε μας α, β, γ. Βρήκατε το μεγάλο εύρημα. Αλλάξατε τον κ. Αλογοσκούφη για να έρθει ο κ. Παπαθανασίου να φορολογήσει το ουζάκι. Δηλαδή πήρατε το τραγούδι του Κυριαζή «τα τσιγάρα, τα ποτά και τα ξενύχτια», και το κάνατε οικονομική πολιτική. 
      Ποιο είναι το εύρημα; Εύρημα θέλουμε, πώς θα μπορέσουμε να βγάλουμε τον τόπο απ’ αυτήν τη δύσκολη κατάσταση. Δώστε μας, κύριε Καραμανλή, τη λύση. Δώστε μας την πρότασή σας. Συγκεκριμένα πράγματα. Αοριστολογίες δεν έχουν σήμερα πέραση.
      Η χώρα βουλιάζει. Δεν μπορεί να είστε ο Πρωθυπουργός της πιο φτωχής χώρας της Ευρώπης. Δεν μπορεί να είστε. Δεν σας πάει, σας αδικεί, αλλά αδικεί και την Ελλάδα. 
      Θέλουμε προτάσεις. Αν δεν τις έχετε, φωνάξτε μας όλους –πέντε είμαστε, δεν είμαστε πολλοί- να καθίσουμε γύρω από ένα τραπέζι, εφόσον ζητάτε εθνική συνεννόηση, να κάνουμε προτάσεις. Γιατί φοβάστε; Τι θα σας πει; Μια πρόταση της Αλέκας μπορεί να είναι καλή ή μπορεί να είναι καλή του Αλέκου ή του Καρατζαφέρη. Να μιλήσουμε. Ο σκοπός είναι να σώσουμε τον τόπο. Με λόγια δεν γίνεται. 
      Έχω να σας πω τούτο, κύριε Πρωθυπουργέ. Από το χθεσινό σας διάγγελμα είναι σίγουρο ότι ο ελληνικός λαός βγήκε φτωχότερος σε ελπίδα και προσδοκία. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, κανένας δεν μπορεί να προσποιείται άγνοια των επιπτώσεων της διεθνούς οικονομικής κρίσης. Κανένας δεν μπορεί να αγνοεί τα δεδομένα που διαμορφώνονται σε ολόκληρο τον κόσμο και, βεβαίως, σε όλες τις χώρες της Ευρώπης.
      Τους πρώτους μήνες του 2008, η έκρηξη στις διεθνείς τιμές του πετρελαίου, η άνοδος του πληθωρισμού, η έξαρση της ακρίβειας, η αύξηση των επιτοκίων  είχαν, πράγματι, δυσμενείς επιπτώσεις στους οικονομικά ασθενέστερους. Έφεραν σε πιο δύσκολη θέση και τους πολίτες με μεσαία εισοδήματα. Και πρώτοι εμείς αναγνωρίσαμε αυτή την πραγματικότητα. Σήμερα τα προβλήματα εκείνα υποχωρούν. Ο πληθωρισμός έχει μειωθεί σημαντικά και τα επιτόκια άρχισαν να υποχωρούν. Όμως η παγκόσμια κρίση έχει προσλάβει νέα τροπή και νέα ένταση σ’ ολόκληρο τον κόσμο.
      Οι εκθέσεις της Ευρωπαϊκής Επιτροπής, του Διεθνούς Νομισματικού Ταμείου, όλων των διεθνών οικονομικών οργανισμών επισημαίνουν ραγδαία επιδείνωση των ρυθμών ανάπτυξης. Οι εκτιμήσεις της Διεθνούς Οργάνωσης Εργασίας προειδοποιούν ότι η έκρηξη της ανεργίας -που είναι ήδη γεγονός- θα πάρει εφιαλτικές διαστάσεις σ’ ολόκληρο τον κόσμο. Οικονομικά μεγαθήρια προχωρούν σε μαζικές απολύσεις. Μικρές και μεσαίες επιχειρήσεις παθαίνουν ασφυξία. Χιλιάδες επιχειρήσεις και νοικοκυριά σε οικονομικά ισχυρές χώρες –στην Αμερική, στην Αγγλία, στην Ισπανία και αλλού- περιέρχονται από τη μια μέρα στην άλλη σε κατάσταση πτώχευσης.
      Κυρίες και κύριοι συνάδελφοι, αυτό σημαίνει ότι οι επόμενοι μήνες είναι εξαιρετικά δύσκολοι για όλη την Ευρώπη. Και, βεβαίως, το ίδιο ισχύει και για τη χώρα μας. Η Ελλάδα δεν είναι ούτε έξω ούτε πέρα από τον κόσμο! Οφείλουμε λοιπόν να έχουμε όλοι επίγνωση των πραγμάτων. 
      Δεν αμφισβητώ την κοινωνική ευαισθησία κανενός. Δεν δέχομαι όμως ανεύθυνους ισχυρισμούς. Δεν είναι κοινωνικά υπεύθυνη μια πολιτική που υπονομεύει το μέλλον. Αυτό είναι το μεγαλύτερο πρόβλημα που αντιμετωπίζει σήμερα η χώρα: είναι το γεγονός ότι το δημόσιο χρέος τριπλασιάστηκε στα χρόνια των προηγούμενων κυβερνήσεων, το γεγονός ότι μόνο για τους τόκους του καταβάλλουμε όλα τα έσοδα από το φόρο εισοδήματος φυσικών προσώπων.
      Σ’ αυτές τις δύσκολες περιστάσεις που καλούμαστε να αντιμετωπίσουμε, βασικός άξονας της οικονομικής μας στρατηγικής είναι η διατήρηση των θέσεων απασχόλησης και οι στοχευμένες κοινωνικές μεταβιβάσεις στις οικονομικά ευάλωτες ομάδες. Δρομολογήσαμε προγράμματα για τη στήριξη των τομέων και των κλάδων που πιέζονται περισσότερο· για  την επιχορήγηση μικρομεσαίων επιχειρήσεων, με σκοπό την πρόσληψη ανέργων και την προώθηση της νεανικής και γυναικείας επιχειρηματικότητας· για τη δημιουργία ευκαιριών για τους νέους που εγκαταλείπουν το σχολείο· για τη στήριξη των νέων ελεύθερων επαγγελματιών, σ’ ένα δικό τους ξεκίνημα. Θέλω να σημειώσω, ακόμη,  ότι εφαρμόζονται δράσεις για ισορροπημένη οικογενειακή και επαγγελματική ζωή, με επέκταση των ολοήμερων σχολείων και των δομών κοινωνικής φροντίδας. Επίσης, συνεχίζονται οι πολιτικές που δίνουν ιδιαίτερη έμφαση στην ανάπτυξη του ανθρώπινου δυναμικού, στην Παιδεία και τη Διά Βίου Εκπαίδευση.
      Υπογραμμίζω ξεχωριστά ότι βασική προϋπόθεση για τον περιορισμό της φτώχειας είναι η ενίσχυση της κοινωνικής κινητικότητας. Γι’ αυτό δίνουμε τόσο μεγάλη σημασία στην αναβάθμιση της Δημόσιας Εκπαίδευσης και στη σύνδεσή της με την κοινωνία και την εργασία. Για τον ίδιο σκοπό, ξεκινήσαμε αυτόν το διάλογο για το αυτόνομο και ποιοτικό Λύκειο και για ένα νέο σύστημα εισαγωγής στην Τριτοβάθμια Εκπαίδευση. 
      Κυρίες και κύριοι συνάδελφοι, βασικός πυλώνας της πολιτικής μας, του ξεκάθαρου σχεδίου που έχουμε για τη στήριξη της οικονομίας και της κοινωνίας είναι η ενίσχυση των πολιτών, και κυρίως εκείνων που έχουν μεγαλύτερη ανάγκη· και, βέβαια, είναι η λειτουργία της αγοράς με κανόνες. Η προτεραιότητα αυτή αφορά κάθε πτυχή της αγοράς: από τις τράπεζες μέχρι τα πολυκαταστήματα και τις λαϊκές αγορές. Δεν πρόκειται να συμβιβαστούμε με παραβατικές ή ολιγοπωλιακές πρακτικές, που στρεβλώνουν τον ανταγωνισμό και πλήττουν τους καταναλωτές. 
      Να καταλήξω με συγκεκριμένα στοιχεία: Από το 2004 μέχρι και το 2009, οι κοινωνικές μεταβιβάσεις στη χώρα μας καταγράφουν αύξηση 68%. Από τα περίπου 29 δισεκατομμύρια ευρώ, που ήταν το 2004, φτάνουν περίπου τα 49 δισεκατομμύρια ευρώ το 2009 -αύξηση σχεδόν κατά 20 δισεκατομμύρια ευρώ. Οι αριθμοί μιλούν από μόνοι τους! Και θα μου πείτε: «Φθάνουν αυτά; Είσαι ευχαριστημένος;». Όχι, δεν φθάνουν! Δεν είμαι ευχαριστημένος. Όμως δεν μπορεί να μην καταγράφετε μια πραγματικότητα και μια ουσιαστική, έμπρακτη απόδειξη της σημασίας που αποδίδουν. 
      Οι περιστάσεις, παρ’ όλα αυτά, εδώ και ένα χρόνο είναι εξαιρετικά δύσκολες. Οι μήνες που ακολουθούν –θέλω να το επαναλάβω- είναι κρίσιμοι για ολόκληρο τον κόσμο και θα είναι δύσκολοι και για τη δική μας χώρα, για την οικονομία και την κοινωνία μας. 
      Τα περιθώρια γίνονται ολοένα και πιο ασφυκτικά. Δεν βοηθούν ούτε οι ωραιολογίες ούτε, βέβαια, οι ανεύθυνες κινδυνολογίες. Εξαντλούμε και θα εξαντλήσουμε, βάσει συντεταγμένου σχεδίου, τα περιθώρια που υπάρχουν για να μετριάσουμε τις επιπτώσεις από την κρίση και να πετύχουμε το καλύτερο που μπορεί η πατρίδα μας. 
      (Χειροκροτήματα από την πτέρυγα της Νέας Δημοκρατίας.)
       (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην πρώτη  με αριθμό  488/3.2.2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Σακοράφα προς τον Υπουργό Πολιτισμού, σχετικά με την αντιμετώπιση των προβλημάτων της ερασιτεχνικής ΑΕΚ, την αναστολή λειτουργίας των αθλητικών τμημάτων κ.λπ..
     Ειδικότερα το περιεχόμενο της επίκαιρης ερώτησης της κ. Σακοράφα έχει ως εξής:
     «Είμαστε ενήμεροι εδώ και πολύ καιρό για την αγωνιώδη προσπάθεια της ερασιτεχνικής ΑΕΚ που, εδώ και μήνες, έχοντας παραμείνει άστεγη, προσπαθεί με δεκάδες επιστολές προς τους Δήμους και κάθε αρμόδιο φορέα να βρει γήπεδο για να στεγάσει τα τμήματά της, χωρίς δυστυχώς κανένα αποτέλεσμα.
     Επειδή ήδη έχουν απευθυνθεί σε εσάς με την πεποίθηση ότι ως Υπουργός, αρμόδιος για τα θέματα αθλητισμού, θα ανταποκριθείτε στο αυτονόητο αίτημά τους, επειδή ακόμα δεν έχετε παραδώσει, ως οφείλατε, σε λειτουργία το Σπίτι του Χάντμπολ στο Γέρακα του οποίου έχει ολοκληρωθεί η κατασκευή, σε αντίθεση με το αντίστοιχο της Θεσσαλονίκης που λειτούργησε αμέσως μόλις ολοκληρώθηκε, επειδή ήδη το Σωματείο,  λόγω των αντίξοων συνθηκών που αντιμετωπίζει, μελετά την αναστολή λειτουργίας αθλητικών τμημάτων του, αρχής γενομένης με το επιτυχημένο τμήμα του χάντμπολ, επειδή υπάρχουν αθλητικές υποδομές που πλήρωσε ο ελληνικός λαός για τους Ολυμπιακούς Αγώνες, όπως στο Ολυμπιακό Χωριό, στο Γαλάτσι, στο Κλειστό της Πυγμαχίας Περιστερίου που τα κρατάτε κλειστά και απαξιώνονται λόγω της αχρηστίας. 
     Ερωτάται ο κύριος Υπουργός:
     1. Έχετε σκοπό να αποδώσετε τις ολυμπιακές αθλητικές υποδομές στους πολίτες και τα Σωματεία, παρά να τα αφήνετε για προφανείς λόγους πολιτικής σκοπιμότητας να καταστρέφονται από τη διαρκή αχρηστία;
     2. Έχετε σκοπό να ανταποκριθείτε στην ευθύνη που απορρέει από τη θέση σας, έτσι ώστε αυτό το ιστορικό Σωματείο να συνεχίσει την απρόσκοπτη λειτουργία του;»
     Στην επίκαιρη ερώτηση της κ. Σακοράφα θα απαντήσει ο Υφυπουργός Πολιτισμού κ. Ιωαννίδης.
     Ο κύριος Υπουργός έχει το λόγο για τρία λεπτά;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Ευχαριστώ, κυρία Πρόεδρε.
     Κυρία συνάδελφε, από τους ανθρώπους του αθλητισμού περιμένω κάθε φορά να ψάχνουν και να είναι σίγουροι γι’ αυτά που λένε, γιατί καλή η πολιτική, αλλά εμείς έχουμε εκπαιδευτεί διαφορετικά και απορώ. 
     Πρώτα απ’ όλα, δεν υπάρχει καμμία πολιτική σκοπιμότητα σε κανέναν και απορώ πώς μπορείτε να το λέτε αυτό, πώς το σκέφτεστε εσείς, γιατί δεν μπορώ να το πιστέψω. Πώς είναι δυνατόν να κρατιέται ένα γήπεδο κλειστό και να μην παραδίδεται και να υπάρχει κέρδος και πολιτική σκοπιμότητα; Δεν μπορώ να διανοηθώ πώς μπορεί να το κάνει ο οιοσδήποτε άνθρωπος, ο οποίος επικοινωνεί με το περιβάλλον του, να κρατάει δηλαδή κλειστές σάλες, να μην τις παραδίδει και να έχει πολιτική σκοπιμότητα. Εκτός εάν θέλει να αυτοκτονήσει.
     Αναφέρατε, λοιπόν, για το Σπίτι του Χάντμπολ στο Γέρακα, αυτό το οποίο κατά την ερώτησή σας το κρατούμε κλειστό, ενώ στη Θεσσαλονίκη το παραδώσαμε και λειτουργεί. Αυτό, λοιπόν, εμείς το παραδώσαμε στις 6 Φεβρουαρίου του 2008, ενώ της Θεσσαλονίκης το παραδώσαμε στις 13 Σεπτεμβρίου του 2008, δηλαδή επτάμισι μήνες μετά. 
     Η διαφορά είναι ότι το ένα ανήκει στο Δήμο του Γέρακα και με ένα νόμο τον οποίο έχει ψηφίσει το ΠΑΣΟΚ το 2001, ό,τι είναι στο δήμο, από εκεί και πέρα κάνει και την πολιτική ο δήμος -έχουμε μιλήσει με το δήμαρχο, αλλά είναι θέμα του δημάρχου πλέον- ενώ το στάδιο στο οποίο έγινε το Σπίτι του Χάντμπολ στη Θεσσαλονίκη ανήκει στο ΕΑΚ, σε χώρο ο οποίος ανήκει σε εμάς. Και λειτούργησε πράγματι αμέσως, γιατί ανήκει στη Γενική Γραμματεία Αθλητισμού και το παραδώσαμε στον κ. Αγγελούδη και στο χάντμπολ, γιατί χρειάζεται το κάθε άθλημα να έχει το Σπίτι του και γι’ αυτό το λόγο έγινε. Επομένως, έχουμε εμείς την ευθύνη της λειτουργίας του και γι’ αυτό παραδόθηκε, ενώ στο Γέρακα δεν μπορούμε να την έχουμε.
     Αναφέρατε το Γαλάτσι. Το Γαλάτσι με το ν. 3342/05 -ήμουν και εισηγητής- έχει παραδοθεί εδώ και δύο χρόνια με διαγωνισμό από τα Ολυμπιακά Ακίνητα, δεν ανήκει σε εμάς, ενώ το άλλο που αναφέρατε για το Περιστέρι, η πρώτη παράδοση στο Δήμο έγινε το 2004 και η δεύτερη παράδοση έγινε το 2005. 
     Καταθέτω στα Πρακτικά τα σχετικά έγγραφα για να δείτε πότε παραδόθηκε ο Γέρακας και πότε το Περιστέρι για να μην υπάρχουν τέτοιες ερωτήσεις.
     Τα υπόλοιπα θα τα πω στη δευτερολογία μου.
     Ευχαριστώ.
     (Στο σημείο αυτό ο Υφυπουργός Πολιτισμού κ. Ιωάννης Ιωαννίδης                         καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΟΥΣΑ (Έλσα Παπαδημητρίου): Πάντα ακριβής, πάντα στην ώρα του, πάντα αθλητικότατος ο κύριος Υπουργός! 
    Ευχαριστώ, κύριε Υπουργέ.
    Η κ. Σακοράφα έχει το λόγο.
    ΣΟΦΙΑ ΣΑΚΟΡΑΦΑ: Κυρία Πρόεδρε, επειδή είναι μία ερώτηση η οποία ίσως να ήθελε και πολλή ώρα για να απαντηθεί είτε από τον κύριο Υπουργό, είτε από εμένα, θα σας παρακαλούσα να δείξετε μία πάρα πολύ μικρή ανοχή στο χρόνο.
    ΠΡΟΕΔΡΕΥΟΥΣΑ (Έλσα Παπαδημητρίου): Σε σας, πάντα. 
    ΣΟΦΙΑ ΣΑΚΟΡΑΦΑ: Ευχαριστώ πολύ. 
    Κύριε Υπουργέ, δεν απαντήσατε καθόλου ή μάλλον δεν καταλάβατε καθόλου το ερώτημα που σάς έθεσα και δεν αντιλαμβάνομαι γιατί αναφέρεστε στην αθλητική μας δράση που είναι τελείως διαφορετική. Εσείς υπηρετήσατε τον αθλητισμό από τελείως διαφορετικό χώρο, με τελείως διαφορετική φιλοσοφία και εγώ από τελείως διαφορετικό χώρο, με άλλη φιλοσοφία. Είμαστε σε τελείως διαφορετικούς χώρους και έχουμε τελείως διαφορετική φιλοσοφία πάνω στον αθλητισμό.
    Μάλλον ήμουν υπεραισιόδοξη όταν υπέθετα ότι θα αντιληφθείτε την πολιτική ευθύνη που απορρέει από τη θέση στην οποία βρίσκεστε και ήλπιζα να μην αντιμετωπίσετε την απάντηση που έπρεπε να δώσετε με το εύρος της αντίληψης ευθύνης ενός τμηματάρχη Β΄ δημόσιας υπηρεσίας επαρχίας και μάλιστα εποχής Καρυωτάκη, κύριε Υπουργέ.
    Επειδή δεν νομίζω ότι έχει καμμία σημασία να σταθώ σε αυτά τα οποία είπατε, ήθελα απλώς να σας επισημάνω ότι επί των ημερών σας σαν καθ’ ύλην αρμόδιος Υπουργός για τη διάδοση του αθλητισμού στη χώρα μας, η ΑΕΚ, αυτή η ιστορική ομάδα, είναι περιπλανώμενη. Είναι μία ομάδα η οποία βρίσκεται στη χειρότερη κατάσταση από την ημέρα που ιδρύθηκε, είναι παρακλητική όταν της επιτρέπεται. Και αν μου επιτρέπετε να πω, είναι μία ομάδα η οποία πληρώνει διόδια για να πάει να αγωνιστεί όταν πρέπει να αγωνιστεί στην έδρα της, η οποία βρίσκεται στο Λαύριο και επίσης πληρώνει καράβι για να προπονηθεί και να πάει στη Σαλαμίνα, όταν πάλι βρει ένα χώρο να γυμναστεί. 
    Κύριε Υπουργέ, υποθέτω ότι σαν πρώην προπονητής θεωρείτε ότι αυτή δεν είναι η καλύτερη διαδικασία για να προετοιμαστεί μία ομάδα αυτού του επιπέδου, για να προετοιμαστούν αθλητές για το μέλλον και για να προαχθεί οποιοδήποτε άθλημα σε αυτήν τη χώρα. Και δυστυχώς, αυτό ισχύει όχι μόνο για την ΑΕΚ, αλλά και για πάρα πολλές ομάδες, για πάρα πολλούς αθλητές. Ισχύει για πλήθος αθλητών, διότι –το λέω με μεγάλη μου λύπη- αυτοί οι πολίτες είναι πάρα πολύ θυμωμένοι, επειδή από την τσέπη τους πλήρωσαν υπερσύγχρονες εγκαταστάσεις, οι οποίες αυτήν τη στιγμή σαπίζουν.
    Η απαράδεκτη λοιπόν και απαξιωτική πολιτική της Κυβέρνησης της Νέας Δημοκρατίας ξεπούλησε με αυτό το πρόσχημα σε πολύ χαμηλά τιμήματα, κύριε Υπουργέ, όλες αυτές τις αθλητικές εγκαταστάσεις που έγιναν, γιατί δεν μπορούσε να τις συντηρήσει και τις υπόλοιπες τις αφήνει να σαπίσουν για να τις ξεπουλήσει σε ακόμα πιο ευτελιστικές τιμές.
    Και έρχεστε τώρα και μου λέτε ότι δεν είναι δική σας αρμοδιότητα αυτό. Και το μεν ένα παραχωρήθηκε λες και η Γενική Γραμματεία είναι εργολάβος οικοδομών ο οποίος φτιάχνει εγκαταστάσεις και τις παραχωρεί και από εκεί και πέρα δεν παρακολουθεί τι γίνεται. Για τα υπόλοιπα απευθύνετε παρακλητικές επιστολές, πολλές φορές παίρνετε και τηλέφωνα –και είναι γνωστά αυτά και τα ξέρετε- και αποποιείσθε εντελώς την πολιτική σας ευθύνη, για την οποία εγκαλείστε σήμερα. Δεν εγκαλείστε για να μου πείτε ότι τα έχετε παραχωρήσει στους δήμους με νόμο του ΠΑΣΟΚ. Τα γνωρίζουμε όλα αυτά. 
    Δεν παραξενεύομαι, λοιπόν, γι’ αυτήν την αντίληψή σας, διότι είναι αντίληψη και της Κυβέρνησής σας, αλλά λυπάμαι γιατί με αυτόν τον τρόπο ακυρώνετε αυτό που είστε, ένας άνθρωπος του αθλητισμού. Οι ολυμπιακές εγκαταστάσεις στο Μενίδι, κύριε Υπουργέ, μπορούν να φιλοξενήσουν πέντε με έξι χιλιάδες αθλητές. Αν για τον Υπουργό Εργασίας, λοιπόν, οι αθλητικές εγκαταστάσεις είναι οικονομικά νούμερα, για σας θα έπρεπε να είναι χώρος άθλησης έξι χιλιάδων αθλητών που θα μπορούσαν να βρουν χώρο να αθληθούν. Το ίδιο ισχύει για το τάε κβο ντο, το ίδιο ισχύει για το γήπεδο της πυγμαχίας στο Περιστέρι που σαπίζει κλειστό και δεν ξέρω για ποιο λόγο. 
    Και αν για όλους αυτούς σημαίνουν έσοδα-έξοδα, για σας θα έπρεπε να σημαίνουν και καθημερινή προσπάθεια να ανοίξουν αυτοί οι χώροι για τους αθλητές. Θα έπρεπε να πανηγυρίζετε που το φιλότιμο κάποιων πολιτών στο Γαλάτσι ναυάγησε το νομοσχέδιο της μετατροπής του κλειστού γυμναστηρίου του Γαλατσίου σε εμπορικό κέντρο και θα έπρεπε να κάνετε τα αδύνατα δυνατά για να αποδοθεί αυτό το αθλητικό κέντρο για το σκοπό που φτιάχτηκε. Και σας λέω, κύριε Υπουργέ, ότι το κλειστό γυμναστήριο του Γαλατσίου θα μπορούσε να φιλοξενήσει όλες τις αθλητικές δραστηριότητες και όλα τα αθλητικά τμήματα της ερασιτεχνικής ΑΕΚ. 
    Νομίζω ότι αυτή είναι η υποχρέωσή σας, αυτή είναι η πολιτική σας ευθύνη και αν δεν μπορείτε να ανταποκριθείτε σε αυτήν την πολιτική ευθύνη, κύριε Υπουργέ, τότε να αναλάβετε το πολιτικό σας κόστος. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κ. Σακοράφα.
    Κύριε Υπουργέ, έχετε το λόγο.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ήθελε παραπάνω χρόνο η κ. Σακοράφα για να επαναλάβει τις ερωτήσεις. Εγώ απάντησα ακριβώς σε αυτά τα οποία αναφέρει η ερώτηση. Όταν γράφουμε κάτι εδώ, πρέπει να απαντάται. 
    Ας αναφερθούμε τώρα επί της ουσίας. Εγώ πράγματι υπήρξα χρόνια ολόκληρα στον ομαδικό αθλητισμό, ξέρω τι σημαίνει προπονητική και δεν χρειάζεται να μου κάνει κανένας μάθημα αν υπάρχει σπίτι και αν υπάρχει προπονητική κ.ο.κ.. 
    Για την δε ΑΕΚ που ενδιαφέρεστε τόσο πολύ, την υπηρέτησα δύο χρόνια. Μιλούμε το λιγότερο μία φορά την εβδομάδα για τα προβλήματα.
      Και ήδη σήμερα στη Νέα Φιλαδέλφεια πιστεύουμε ότι θα δοθεί και εγγράφως το γήπεδο για τους αγώνες. Δεν θέλω να φέρνω το θέμα του πώς καταστράφηκε το γήπεδο στη Νέα Φιλαδέλφεια, γιατί είναι ντροπή. Δεν θέλω να φέρνω αυτό το θέμα. Εσείς θέλετε να βάλετε το Γαλάτσι, το οποίο σας είπα ότι ανήκει στα Ολυμπιακά Ακίνητα κ.λπ.. Και εσείς θέλετε να βάζετε στον Υφυπουργό Πολιτισμού ένα θέμα που δεν είναι δικό του. Είναι, όμως, θέμα δικό σας το πώς καταστράφηκε το γήπεδο της ΑΕΚ. Πρώτη φορά στην ιστορία της Ελλάδας καταστρέφεται ένα κομψοτέχνημα που ήταν το «σπίτι» για όλα αυτά τα πράγματα! Και δεν ξέρω πώς καταστράφηκε αυτό, με ποιες συμφωνίες και ποιες παροτρύνσεις για το ότι θα γίνει κάτι άλλο, το οποίο βέβαια ήταν παράνομο και γι’ αυτό το λόγο δεν μπορεί να γίνει. 
      Επομένως, όσον αφορά το πώς έφτασε εδώ η ιστορία της ΑΕΚ, θα ήθελα να σας πω ότι την έφτασαν και τη φτάσατε εσείς, κυρία Σακοράφα, σ’ αυτό το σημείο, δηλαδή να μείνει η ΑΕΚ χωρίς «σπίτι», γιατί δικός σας άνθρωπος πήρε την ευθύνη και «καθάρισε» αυτό το γήπεδο που ήταν και για το ποδόσφαιρο και για το μπάσκετ και για το χάντμπολ.  
      ΣΟΦΙΑ ΣΑΚΟΡΑΦΑ: Για τις αθλητικές εγκαταστάσεις πείτε μας, κύριε Υφυπουργέ και αφήστε τα υπόλοιπα. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Πάρτε τις ευθύνες, γιατί ζητάτε ευθύνες. 
      Τώρα για το χάντμπολ –για να ξέρετε- χρειάζεται γήπεδο Τ9 ή Τ10 με διαστάσεις 20Χ40Μ. Είναι, λοιπόν, του Γέρακα τέτοιο γήπεδο και γι’ αυτό το παραδώσαμε τόσο σύντομα, για να μπορέσει να είναι και η ΑΕΚ και η Εθνική Ομάδα κ.λπ.. 
      Κι αν διαβάσετε και τις επιστολές της ΟΚΕ, του κ. Αγγελούδη προς το δήμαρχο, θα καταλάβετε ότι εμείς αυτό που πρέπει να κάνουμε, το κάνουμε. 
      Εμείς έχουμε ένα ΕΑΚ στη Γλυφάδα και είπαμε στην ΑΕΚ όποτε θέλει να γυμνάζεται. Όμως, αυτό το γήπεδο είναι μικρό και δεν κάνει για αγώνες γιατί δεν έχει τις απαραίτητες διαστάσεις. 
      ΣΟΦΙΑ ΣΑΚΟΡΑΦΑ: Αυτό το είπατε χθες.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ναι. Γιατί είναι μικρό. Για να σας δώσω να καταλάβετε, δεν υπάρχει Τ9 ή Τ10 στη Γλυφάδα. Πρέπει το γήπεδο του χάντμπολ να είναι Τ9 ή Τ10 και είναι του Γέρακα Τ10 το οποίο έγινε αποκλειστικά για το χάντμπολ. 
      ΣΟΦΙΑ ΣΑΚΟΡΑΦΑ: Δώστέ το στην Ομοσπονδία, κύριε Υπουργέ. Τι το δίνετε στο δήμο που δεν μπορεί να το συντηρήσει;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Γιατί, κυρία Σακοράφα, έγινε –και δεν έγινε από εμάς- σε οικόπεδο του δήμου και ό,τι είναι υπερκείμενο στο υποκείμενο ανήκει στο υποκείμενο. Άρα, λοιπόν, έγινε σε οικόπεδο του δήμου. Εάν τυχόν είχε οικόπεδο η ίδια η Γραμματεία –όπως είχαμε στη Θεσσαλονίκη- το παραδίδουμε κατευθείαν στην Ομοσπονδία στη Θεσσαλονίκη, γιατί δεν ανήκει σε δήμο. 
      Επομένως, για να μην πω ότι δεν έχετε αγωνία, θα σας πω ότι κι εμείς κάνουμε την ίδια προσπάθεια, αλλά στη ζωή θα πρέπει να υπάρχει ένα γήπεδο που να μπορεί να καλύψει ειδικά την περιφέρεια -κοντά είναι της ΑΕΚ- γιατί πάμε σε άλλους δήμους στους οποίους οι τοπικές κοινωνίες δεν θέλουν να το δώσουν, γιατί φοβούνται τις ζημιές. 
      Υπάρχουν, λοιπόν, διάφορα πράγματα που δεν μας επιτρέπουν να γίνει αυτό και δεν μπορούμε να τους υποχρεώσουμε, όπως και εσείς δεν μπορείτε –όπου κι αν ανήκει ο δήμαρχος- να υποχρεώσετε έναν δήμαρχο να το δώσει. 
      Επομένως, έχουμε πράγματι αγωνία, αγαπάμε αυτήν την ομάδα και θέλουμε να τη βοηθήσουμε. Γι’ αυτόν το λόγο παραδώσαμε τόσο σύντομα, πολύ πιο σύντομα από την πόλη μου –γιατί το αναφέρατε- κατά επτά μήνες το γήπεδο του χάντμπολ στην Αθήνα. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε και τον κύριο Υπουργό και την ερωτώσα. 
      Επίκαιρες ερωτήσεις δεύτερου κύκλου.   
      Επόμενη είναι η πρώτη με αριθμό 490/3-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τους Υπουργούς Εσωτερικών και Εμπορικής Ναυτιλίας, Αιγαίου και Νησιωτικής Πολιτικής, σχετικά με τον αποκλεισμό του λιμανιού Πειραιά από τα ΜΑΤ κ.λπ.. 
      Ειδικότερα, το περιεχόμενο  της επίκαιρης ερώτησης του κυρίου συναδέλφυο έχει ως εξής: 
      «Κάτω από το μεταρρυθμιστικό της μανδύα και η «ανασχηματισμένη» Κυβέρνηση του κ. Καραμανλή αποκαλύπτει για μία φορά ακόμα το αντιλαϊκό πρόσωπο της Νέας Δημοκρατίας απέναντι στους αγρότες της Κρήτης που θέλησαν να διαμαρτυρηθούν ειρηνικά για τα δίκαια αιτήματά τους. 
      Πιο συγκεκριμένα, σήμερα το πρωί Έλληνες αγρότες αφίχθησαν από τη νήσο Κρήτη, προκειμένου να διαμαρτυρηθούν στον Υπουργό Αγροτικής Ανάπτυξης για την εξαίρεση των προϊόντων τους από το κυβερνητικό πακέτο στήριξης των 500.000.000 ευρώ που θα δοθεί στους αγρότες ανά την Ελλάδα ως αποζημίωση. 
      Το θερμό καλωσόρισμα της Κυβέρνησης ήταν οι Δυνάμεις καταστολής της Ελληνικής Αστυνομίας που είχαν αποκλείσει το λιμάνι και ο Εισαγγελέας ο οποίος απαγόρευσε την ειρηνική πορεία προς την Αθήνα. 
      Ερωτώνται οι κύριοι Υπουργοί ποιος και γιατί έδωσε την εντολή να αποκλειστεί το λιμάνι του Πειραιά από τα ΜΑΤ της ΕΛΑΣ κατά παράβαση των ισχυουσών διατάξεων που δίνουν τη σχετική δικαιοδοσία και αρμοδιότητα στο Λιμενικό Σώμα;»
      Στην επίκαιρη ερώτηση του κ. Διαμαντίδη θα απαντήσει ο Αναπληρωτής Υπουργός Εσωτερικών κ. Μαρκογιαννάκης. 
      Κύριε Υπουργέ, έχετε το λόγο. 
	ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κυρία Πρόεδρε, κυρίες και κύριοι συνάδελφοι, είναι προφανές ότι η Κυβέρνηση δεν αρνείται σε κανένα Έλληνα πολίτη να διεκδικήσει με κάθε νόμιμο τρόπο την ικανοποίηση του οποιουδήποτε αιτήματός του. Αυτό,  βεβαίως, ισχύει πολύ περισσότερο για τους ανθρώπους του μόχθου, τους αγρότες μας. Θα παρατηρήσατε ότι παρά το γεγονός ότι η Ελλάδα παρ’ ολίγο σε ορισμένες περιπτώσεις να κοπεί στα δύο με τα μπλόκα τα οποία υπήρχαν, η παρουσία της Αστυνομίας ήταν πολύ διακριτική, ίσα που να ρυθμίζει τα θέματα της κυκλοφορίας και τίποτα περισσότερο. 
	Ακόμη δε, παρά το γεγονός ότι υπάρχει ένα μπλόκο στον Προμαχώνα, που δημιουργεί μεγάλα προβλήματα, η Αστυνομία ούτε επενέβη ούτε θα επέμβει. Τηρεί την ίδια διακριτική τακτική. 
	Ξέρετε και ξέρω ότι ελήφθη μια απόφαση στο Ηράκλειο πριν από μερικές μέρες να υπάρξει διαμαρτυρία των αγροτών της Κρήτης στην Αθήνα με μηχανοκίνητα μέσα, τρακτέρ και αγροτικά οχήματα. Υπήρξε ένας προβληματισμός, αν θα μπορούσαν τα τρακτέρ να έρθουν στο κέντρο της Αθήνας. Και αν θέλετε, όλη η συζήτηση θα πρέπει να εστιαστεί σε αυτό το θέμα. Παρακαλώ πάρα πολύ στις τοποθετήσεις σας να πάρετε κάποια στιγμή και θέση: «Ναι, εμείς είμαστε υπέρ του να διαδηλώσουν τα τρακτέρ ή οποιαδήποτε άλλα βαριά οχήματα στο κέντρο της Αθήνας με τους εντεύθεν, ενδεχομένως, κινδύνους». 
	Εμείς είπαμε ότι αυτό είναι επικίνδυνο. Και είναι επικίνδυνο, γιατί δεν ξέρουμε τι μπορεί να προκύψει και, δεύτερο και σημαντικότερο, διότι η Αθήνα τον τελευταίο καιρό έχει επιβαρυνθεί με κάποια γεγονότα, η εικόνα της Αθήνας και της Ελλάδας διεθνώς έχει πληγεί και ως εκ τούτου υπήρξε ένας πολύ μεγάλος προβληματισμός. 
	Εγώ προσωπικά κινήθηκα σε δύο κατευθύνσεις. Η μία κατεύθυνση ήταν να πείσω τους αγρότες να μην το επιχειρήσουν. Επικοινώνησα με τους συνδικαλιστές. Επικοινώνησα με την Νομάρχη Ηρακλείου, η οποία ξέρω ότι επηρεάζει καταστάσεις, με τον Δήμαρχο Ηρακλείου, με τους συναδέλφους του Ηρακλείου και προσπάθησα να πείσω να μην ανέβουν τα τρακτέρ στην Αθήνα. Δυστυχώς, δεν εισακούστηκα. 
	Η δεύτερη κατεύθυνση ήταν η επικοινωνία μου με τον Υπουργό Αγροτικής Ανάπτυξης και Τροφίμων, με τον οποίο συζητήσαμε και απεδέχθη να δεχθεί τους αγρότες είτε την Κυριακή το απόγευμα είτε τη Δευτέρα το πρωί. Και αυτό, όμως, δεν έγινε δεκτό και ήρθαν τα τρακτέρ στην Αθήνα. 
	Από εκεί και πέρα, κύριοι συνάδελφοι, εγώ που πολιτεύομαι στην Κρήτη και θα υφιστάμην, απ’ ό,τι αντιλαμβάνεστε, το όποιο πολιτικό κόστος, έπρεπε να αγνοήσω το πολιτικό κόστος και να κάνω το καθήκον μου. Δεν μπορούσαν να έρθουν στην Αθήνα τα τρακτέρ. 
      Όσον αφορά την παρουσία των ΜΑΤ μέσα στο χώρο του λιμένος, γνωρίζετε, κύριε συνάδελφε, ότι το κράτος είναι ενιαίο και υπάρχουν διατάξεις οι οποίες προβλέπουν την συμπαράσταση είτε του Λιμενικού στην Αστυνομία είτε της Αστυνομίας στο Λιμενικό, όταν αυτό ζητηθεί. Κρίθηκε, λοιπόν, και ζητήθηκε ότι ήταν αναγκαία η παρουσία των ΜΑΤ, προκειμένου να υπάρχουν οι κατάλληλοι φραγμοί, ούτως ώστε να μην μπορέσουν να έρθουν τα τρακτέρ στην Αθήνα. 
      Για όσα επακολούθησαν και όσα έγιναν η Αστυνομία δεν έχει καμμία ευθύνη. Και ξέρετε γιατί; Διότι δεν κινήθηκε κανένας Αστυνομικός εναντίον κανενός. Η Αστυνομία δέχθηκε επιθέσεις. Δυστυχώς, δέχθηκε επιθέσεις και δεν έκανε τίποτα περισσότερο από το να τηρεί μία καθαρά αμυντική στάση, την οποία τήρησε μέχρι το τέλος. Και όλα αυτά τα οποία λέγονται και ακούγονται είναι ασύστολα ψεύδη, είναι συκοφαντικά. 
      Εγώ θα πω και κάτι άλλο, για το οποίο λυπούμαι βαθύτατα. Ενώ στοχοποιήθηκα προσωπικά, ενώ χθες το πρωί, απ’ ό,τι μάθατε όλοι, έγινε και στόχος εμπρηστικής επίθεσης το γραφείο μου, βρέθηκε, κυρία Πρόεδρε, συνάδελφος εδώ μέσα στην Αίθουσα του Κοινοβουλίου να πει ότι τη φωτιά την έβαλα εγώ στο γραφείο μου! 
      Εγώ θα πω μόνο ένα πράγμα. Λυπάμαι, λυπάμαι και πάλι λυπάμαι γι’ αυτό. 
    ΠΡΟΕΔΡΕΥΟΥΣΑ (Έλσα Παπαδημητρίου): Και εγώ, ως Προεδρεύουσα, λυπάμαι. 
    Ο συνάδελφος κ. Διαμαντίδης έχει το λόγο. 
    ΙΩΑΝΝΗΣ ΔΙΑΜΑΝΤΙΔΗΣ: Κυρία Πρόεδρε, θέλω πρώτα απ’ όλα να εκφράσω τη λύπη μου γι’ αυτό που συνέβη στο γραφείο του κ. Μαρκογιαννάκη. Βεβαίως, δεν ταιριάζει στη δημοκρατία μας και το αποδοκιμάζουμε όλοι στο ΠΑΣΟΚ με κάθε δυνατό τρόπο. 
    Επί της ουσίας, βέβαια, ο κύριος Υπουργός δεν απάντησε στην ερώτηση που έκανα, διότι αυτά που συνέβησαν, κυρία Πρόεδρε, πριν από λίγες μέρες στο λιμάνι του Πειραιά και που εμάς τους Πειραιώτες Βουλευτές μας εκθέτουν και εξέθεσαν διεθνώς και τη χώρα μας –είδαμε πάλι πρωτοσέλιδα για την Ελλάδα- δείχνουν ότι η Κυβέρνηση έχει χάσει την ψυχραιμία της και έχει χάσει και τον έλεγχο. 
    Ο αναπληρωτής Υπουργός Εσωτερικών κ. Μαρκογιαννάκης, ο οποίος είναι και Κρητικός, είχε δηλώσει πριν από λίγες μέρες ότι θα καλοδεχθεί τους αγρότες στον Πειραιά. Όμως, η Κυβέρνηση, κυρία Πρόεδρε, θα μου επιτρέψετε να πω πώς παραβίασε τους νόμους και το Σύνταγμα και αυτό γιατί; 
    	Πρώτον, διότι η επιχείρηση που έγινε μέσα στο λιμάνι ανατέθηκε στα ΜΑΤ, δηλαδή στην Ελληνική Αστυνομία, όταν ξέρουμε –και το ξέρει πολύ καλά και ο παριστάμενος Υφυπουργός κ. Καμμένος- ότι την ευθύνη για τα λιμάνια την έχει το Λιμενικό Σώμα, υποβαθμίζοντας με αυτόν τον τρόπο το Λιμενικό Σώμα. 
    Ερωτώ, λοιπόν. Υπήρξε έγγραφη αίτηση συνδρομής από πλευράς του Υπουργείου Εμπορικής Ναυτιλίας, Αιγαίου και Νησιωτικής Πολιτικής που να έλεγε ότι λόγω αδυναμίας των λιμενικών αρχών, οι οποίες, κυρία Πρόεδρε, έχουν και αυτές δυνάμεις καταστολής, αδυνατούσαν να διαφυλάξουν το χώρο ευθύνης τους ή απλώς παραβιάστηκε ο νόμος με εντολή άνωθεν; 
    Δεύτερον, υπήρξε έγγραφη αιτιολογημένη απόφαση της αστυνομικής ή δικαστικής αρχής για λόγους δημόσιας ασφάλειας ή ενδεχόμενες αναμενόμενες έκνομες ενέργειες των αγροτών που θα διατάρασσαν την κοινωνικοοικονομική γραμμή του τόπου στον Πειραιά ή στην Αθήνα, η οποία να είχε εκδοθεί πριν από την αναχώρηση των αγροτών από την Κρήτη; Οι αγρότες ήρθαν να διαδηλώσουν ειρηνικά. 
    Τρίτον, γιατί η Κυβέρνηση άφησε έναν απλό τοπικό εισαγγελέα να χειριστεί την κατάσταση και έλειπε παντελώς και η φυσική και η πολιτική ηγεσία του Υπουργείου Δημόσιας Τάξεως; 
    Είδαμε, κυρία Πρόεδρε, το θέατρο του παραλόγου να παίζεται στον Πειραιά από τους αδέξιους χειρισμούς της Κυβέρνησης, η οποία με αυτόν τον τρόπο επιδιώκει να φέρει αντιμέτωπες τις κοινωνικές τάξεις στη χώρα μας. 
    Η ευθύνη ανήκει στην Κυβέρνηση και δεν ανήκει στους αγρότες, κύριε Υπουργέ, που ήρθαν να διαδηλώσουν ειρηνικά. Γιατί βλέπω να υπάρχει ένας διαχωρισμός των αγροτών της Κρήτης από τους αγρότες της άλλης Ελλάδας. 
    Τέλος, κλείνοντας, θέλω να ρωτήσω. Πού ήταν ο αρμόδιος αστυνομικός διευθυντής του Πειραιά; Ήταν αυτός που έδωσε εντολή ή ο αστυνομικός διευθυντής της ΓΑΔΑ, που διέταξαν την απαγόρευση της πορείας των αγροτών, που διέταξαν τη διάλυση και απώθηση των αγροτών ή ήταν κάποια νοσταλγοί άλλων εποχών που έχουν την αντίληψη ότι ο εχθρός της  χώρας είναι ο δημοκρατικά διαμαρτυρόμενος Έλληνας πολίτης; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τέλος, θέλω να πω και κάτι που συνέβη για πρώτη φορά και που προσβάλλει τη δημοκρατία μας, κυρία Πρόεδρε. Θέλω να κλείσω λέγοντας ότι παρακολουθήσαμε να ρίχνονται δακρυγόνα, τη στιγμή που ο Πρόεδρος του ΠΑΣΟΚ επισκεπτόταν το λιμάνι του Πειραιά, για να συμπαρασταθεί στους αγρότες, όπως είχε δικαίωμα όχι μόνο ο Πρόεδρος αλλά ο κάθε  πολιτικός. Διότι και εγώ πήγα στο λιμάνι και εγώ πέρασα από έξι μπλόκα. Είναι αδιανόητο αυτό που ισχυρίζεται η Κυβέρνηση, ότι δεν είδαν τον Αρχηγό της Αξιωματικής Αντιπολίτευσης. Κοροϊδεύετε το λαό με αυτά που λέτε και θα το καταλάβετε! 
    Αν λέτε ότι δεν μπορέσατε ή δεν μπόρεσαν τα μπλόκα από τα οποία πέρασε να διακρίνουν τον Αρχηγό της Αντιπολίτευσης, τότε κοροϊδεύετε το λαό. Αυτά που συνέβησαν στον Πειραιά είναι πρωτόγνωρα. Έχουν ξαναγίνει στο παρελθόν σε Βουλευτές και εργαζόμενους με τις κινητοποιήσεις στα λιμάνια, αλλά να προπηλακίζετε, αλλά –αν θέλετε, για να μην πω τόσο βαριά λέξη- να ρίχνετε χημικά κατά την είσοδο του Προέδρου του ΠΑΣΟΚ, του Αρχηγού της Αξιωματικής Αντιπολίτευσης…
    ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε. 
    ΙΩΑΝΝΗΣ ΔΙΑΜΑΝΤΙΔΗΣ: Ολοκληρώνω, κυρία Πρόεδρε. 
    Χημικά εναντίον του θεσμικού πολιτειακού παράγοντα –τέταρτου στην ιεραρχία της χώρας μας- αυτό είναι πρωτόγνωρο και δείχνει, πραγματικά, το αυταρχικό πρόσωπο της Νέας Δημοκρατίας και του κυρίου Καραμανλή!
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο για να δευτερολογήσετε. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ξεκινώ από το τελευταίο που ισχυρίστηκε ο αγαπητός συνάδελφος. 
    Κύριοι συνάδελφοι, ο Αρχηγός της Αξιωματικής Αντιπολιτεύσεως, ως θεσμικός παράγων του τόπου, είναι υποχρεωμένος, όταν μετακινείται για λόγους ασφάλειας, αλλά και για κυκλοφοριακούς λόγους,…
    ΙΩΑΝΝΗΣ ΔΙΑΜΑΝΤΙΔΗΣ: Όταν θέλει να αιφνιδιάσει;
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Παρακαλώ μη με διακόπτετε!
    Είναι υποχρεωμένος να ενημερώνει την Αστυνομία. Και το κάνει ο Πρόεδρος του ΠΑΣΟΚ….
    ΙΩΑΝΝΗΣ ΔΙΑΜΑΝΤΙΔΗΣ: …(δεν ακούστηκε)
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Διαμαντίδη, σας παρακαλώ! Σας ακούσαμε για τέσσερα λεπτά. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Και το κάνει ο Πρόεδρος του ΠΑΣΟΚ και καλά το κάνει και πρέπει να το κάνει, όποτε μετακινείται. 
     Για ποιο λόγο στη συγκεκριμένη περίπτωση ήθελε να αιφνιδιάσει; Και αυτό όταν γνωρίζουν ότι υπάρχει ένα πρόβλημα σε ένα χώρο όπου οποιοσδήποτε πολιτικός τον επισκεφθεί είναι ενδεχόμενο ακόμα να υπάρξει και προβοκάτσια. Τότε, είναι υποχρεωμένος αυτός ο πολιτικός, προπάντων ο Αρχηγός της Αξιωματικής Αντιπολίτευσης να ενημερώσει. Και δεν το έκανε. Εγώ δεν ξέρω για ποιο λόγο, εσείς ξέρετε καλύτερα από εμένα! 
     Ήταν, λοιπόν, απόλυτος αιφνιδιασμός η παρουσία του μέσα στο χώρο. Κατά τη διάρκεια της παρουσίας του εκεί, δεν έπεσε κανένα χημικό και το λέω αυτό υπευθύνως. 
     Πάμε τώρα παρακάτω, επί της ταμπακιέρας, αγαπητοί συνάδελφοι και θέλω και διακοπή εάν επιθυμείτε. Είστε υπέρ της παρουσίας των τρακτέρ στο κέντρο της Αθήνας; Διακόψτε με και πείτε μου εάν είστε ή αν δεν είστε, έτσι για να τελειώνουμε μ' αυτό το θέμα. 
     ΙΩΑΝΝΗΣ ΔΙΑΜΑΝΤΙΔΗΣ: Εάν απαντήσετε εσείς...
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Επί της ταμπακιέρας, λοιπόν, ουδέν! Σας ακούω τόσες ημέρες και τους συναδέλφους σας, στελέχη του ΠΑΣΟΚ να λένε ότι λειτούργησε αντιδημοκρατικά η κυβέρνηση ή οτιδήποτε άλλο, αλλά επ’ αυτού δεν απαντάει κανείς. 
     Θα ήθελα δε να επισημάνω το εξής πράγμα. Όσον αφορά την παρουσία του κ. Παπανδρέου στο χώρο, η αρχική θέση του ΠΑΣΟΚ κυρία Πρόεδρε, ήταν ότι ενημερώθηκε η Αστυνομία. Και μόνο όταν βρεθήκαμε με τον κ. Καστανίδη σε τηλεοπτικό σταθμό, όπου πλέον εκεί δεν μπορούσε να το ισχυριστεί γιατί τα πάντα που δίδονται στο κέντρο καταγράφονται και για ένα διάστημα διατηρούνται, τότε πλέον παρεδέχθη ότι: «δεν ενημερώσαμε, ίσως θα έπρεπε, ή  μπορούσε η αστυνομία να γνωρίζει». 
     Τώρα, έρχομαι επί της ουσίας του ερωτήματος. Απήντησα στην ερώτησή σας και είπα ότι όταν είπαμε ότι δεν θα κινηθούν τα τρακτέρ προς την Αθήνα, απεφασίσθη να συνδράμει η Αστυνομία, όπως προβλέπεται από το ν.δ. 444/1970, το Λιμενικό. Θα σας το διαβάσω, το ξέρετε, αλλά προφανώς θέλετε να μας πείτε ότι δεν το ξέρετε. «Τα όργανα των Σωμάτων Ασφαλείας ή του Λιμενικού Σώματος ενεργούντα εντός της καθ’ ύλην και της κατά τόπον αρμοδιότητας αυτών, δύνανται να αιτώνται τη συνδρομή των οργάνων του ετέρου Σώματος, επί περιπτώσεων εγκλημάτων, ή ετέρων αντικειμένων αστυνομικής φύσεως ή διαλεύκανση... και τα σχετικά. Η συνδρομή αυτή παρέχεται αδεία του προϊσταμένου οργάνου...».
     ΙΩΑΝΝΗΣ ΔΙΑΜΑΝΤΙΔΗΣ: Θα το ζητήσει το Υπουργείο Εμπορικής Ναυτιλίας, Αιγαίου και Νησιωτικής Πολιτικής αυτό; 
     ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε Διαμαντίδη. 
     ΙΩΑΝΝΗΣ ΔΙΑΜΑΝΤΙΔΗΣ: Έκανα μία ερώτηση, κυρία Πρόεδρε. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ακούστε κύριε Διαμαντίδη. Εγώ δεν λέω ότι την ευθύνη τη μεταθέτω στο Υπουργείο Εμπορικής Ναυτιλίας, Αιγαίου και Νησιωτικής Πολιτικής. Η ευθύνη ήταν του Υπουργείου Εσωτερικών και δη δική μου. Έτσι; Δική μου! Επ’ αυτού εγώ δεν κρύβομαι. Αλλά επειδή το πρωί της ημέρας που εγένετο η αποβίβαση υπήρξε εισαγγελέας εκεί ο οποίος αντελήφθη ότι μόνο με την παρουσία των δυνάμεων του Λιμενικού δεν μπορούσε να ρυθμιστεί η κατάσταση, έγινε διαβούλευση και εζητήθη συνδρομή. Υπάρχει το έγγραφο εδώ με ημερομηνία 2 Φεβρουαρίου 2009, το οποίο και θα καταθέσω για τα Πρακτικά. 
       (Στο σημείο αυτό ο Αναπληρωτής Υπουργός Εσωτερικών κ. Χρήστος Μαρκογιαννάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θα πρέπει, κύριοι συνάδελφοι, αλλού να αναζητήσετε την αιτία των όσων έγιναν. Εγώ έχω μιλήσει επανειλημμένως, δεν θέλω να τα επαναλάβω. Θα πω όμως αυτό που είπα και προηγουμένως. Πολιτεύομαι στην Κρήτη. Γνώριζα ότι θα γίνει θόρυβος. Γνώριζα ότι κάποιοι θα θελήσουν να εκμεταλλευτούν την κατάσταση εναντίον μου. Παρά ταύτα όμως, επειδή πιστεύω ότι ο πολιτικός πρέπει να κάνει το καθήκον του, το έκανα και πιστεύω ότι το έκανα σωστά παραγνωρίζοντας και αγνοώντας το όποιο πολιτικό κόστος. 
     Αλλά επί του ερωτήματος που έχω θέσει επανειλημμένως είστε υπέρ της παρουσίας των τρακτέρ στο κέντρο των Αθηνών, απάντηση δεν έλαβα ακόμη. 
     Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
     Κυρίες και κύριοι συνάδελφοι, θα ήθελα να κάνω δύο ανακοινώσεις προς το Σώμα. 
     Η Βουλευτής κ. Αικατερίνη Περλεπέ-Σηφουνάκη και ο Βουλευτής κ. Γρηγόρης Ψαριανός ζητούν ολιγοήμερη άδεια απουσίας για μετάβασή τους στο εξωτερικό. 
     Εγκρίνει η Βουλή; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε, τις ζητηθείσες άδειες. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
τριάντα εννέα μαθητές και μαθήτριες και δύο συνοδοί δάσκαλοι από το 38ο Δημοτικό Σχολείο Αθηνών.
      Σας καλωσορίζω και σας εύχομαι καλή επιτυχία στις σπουδές σας. 
(Χειροκροτήματα από όλες τις πτέρυγες της Βουλής)
	Θα συζητηθεί η δεύτερη με αριθμό 502/3-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κυρίου Νικολάου Καραθανασόπουλου προς τον Υπουργό Αγροτικής Ανάπτυξης και Τροφίμων σχετικά με τον καθορισμό της τιμής της αποζημίωσης της επιτραπέζιας σουλτανίνας στην περιοχή της Βοιωτίας κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Η διαφοροποίηση της τιμής αποζημίωσης της επιτραπέζιας σουλτανίνας που καταβάλλει ο ΕΛΓΑ από περιοχή σε περιοχή με την πρόφαση ότι υπάρχουν αντίστοιχες διαφοροποιήσεις και στις εμπορικές τιμές είναι αβάσιμη και άδικη για τους παραγωγούς της Βοιωτίας και ειδικότερα του Δ.Δ. Διονύσου και αυτό γιατί οι συγκεκριμένοι παραγωγοί αποδεδειγμένα με τα απαιτούμενα παραστατικά πωλούν στις λαϊκές αγορές ολόκληρη την παραγωγή τους σε μέση τιμή πολύ μεγαλύτερη από τα 0,6 ευρώ/κιλό που τους κατέβαλε ο ΕΛΓΑ ως αποζημίωση, αλλά και από τα 0,9 ευρώ/κιλό που καταβάλλει για άλλες περιοχές όπως Κορινθία και αλλού.
	Ερωτάται ο κύριος Υπουργός τι ενέργειες θα κάνει για να αποζημιωθούν και οι παραγωγοί επιτραπέζιας σουλτανίνας του Δ.Δ. Διονύσου Βοιωτίας με την τιμή των 0,9 ευρώ/κιλό που ισχύει για τις περισσότερες περιοχές της χώρας».
	Στην επίκαιρη ερώτηση του κ. Καραθανασόπουλου θα απαντήσει ο Υπουργός Αγροτικής Ανάπτυξης και Τροφίμων κ. Χατζηγάκης.
	ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι, πριν απαντήσω στο εύλογο και εξειδικευμένο ερώτημα του αξιότιμου Βουλευτή του Κομμουνιστικού Κόμματος Ελλάδος θα ήθελα να κάνω μία προσωπική κατάθεση, να εκφράσω μία προσωπική πικρία και να εκφράσω τη λύπη μου για τα όσα συνέβησαν όλες αυτές τις μέρες που έλειπα σε μία κρίσιμη συνάντηση που είχα για χάρη των Ελλήνων αγροτών στις Βρυξέλλες. Την ώρα που απουσίαζα υπήρξαν άδικες επιθέσεις «κάτω από τη μέση» για θέματα τα οποία ήταν και φανερά και γνωστά και εύλογα. 
	Εξηγούμαι, συγκεκριμένα. Δημιουργήθηκε ένας θόρυβος ότι δεν κάνουμε διάλογο με τους Κρήτες αγρότες. Αυτό είναι ψευδές, είναι ψευδέστατο, κυρία Πρόεδρε. Με τους Κρήτες αγρότες έκανα δύο φορές διάλογο. Στο πλαίσιο του διαλόγου που έκανα επί δεκαοκτώ ημέρες η Κυβέρνηση Καραμανλή και ο Υπουργός Αγροτικής Ανάπτυξης και Τροφίμων ούτε ξεφούσκωσε λάστιχα ούτε έσκισε λάστιχα ούτε έριξε ζάχαρη στις μηχανές ούτε έβαλε διάφορες δυνάμεις καταστολής για να διώξει τα τρακτέρ από σαράντα και πλέον μπλόκα τα οποία είχαν γίνει, αλλά επί δεκαοκτώ μέρες έκατσε σ’ ένα τραπέζι και μίλησε με όλους τους αγρότες όλης της Ελλάδας, όλων των προϊόντων, όλων των περιοχών, μη εξαιρουμένης της Κρήτης. Ετέθη κάποια στιγμή ότι μία ομάδα -δεν είναι όλοι οι Κρήτες αγρότες αλλά μία ομάδα των Κρητών αγροτών- ήθελε να δει τον Υπουργό αλλά εποχούμενη τρακτέρ και άλλων μηχανοκίνητων αγροτικών μηχανημάτων. Ο Υπουργός Αγροτικής Ανάπτυξης και Τροφίμων που έχει αυτήν τη στιγμή την τιμή να σας ομιλεί αμέσως ειδοποίησε και τον Υπουργό κύριο Μαρκογιαννάκη αλλά και όλους τους Κρήτες αγρότες ότι είναι ανά πάσα στιγμή έτοιμος για οποιονδήποτε διάλογο. Μάλιστα, κυρία Πρόεδρε, ενώ ετοιμαζόμουν να δώσω μία πολύ κρίσιμη μάχη στην Ευρώπη, δέχτηκα Κυριακή απόγευμα, δέχτηκα Δευτέρα πρωί –ψευδώς αποκρύπτετε ότι δεν ήθελα διάλογο- να κάνω διάλογο. Δεν υπάρχει αψευδέστερο στοιχείο και κριτήριο από έναν Υπουργό ο οποίος έκανε διάλογο επί δεκαπέντε ώρες επί δεκαοκτώ μέρες. Γιατί να αποφύγω τους Κρήτες με τους οποίους είχα κάνει διάλογο; 
      Για μένα τα πράγματα είναι ξεκαθαρισμένα. Όπως είπα και σε ανακοίνωσή μου, το ΠΑΣΟΚ υπέστη μία μεγάλη κοινωνική και πολιτική ήττα στην ύπαιθρο και στους αγρότες. 
    Και έπρεπε με κάποιο τρόπο να επιχειρήσει να εξοβελίσει τα πράγματα και να ισορροπήσει την κατάσταση. Έτσι κινητοποίησε το μηχανισμό της Κρήτης και κυρίως του Ηρακλείου. Έναν μηχανισμό που σε χοντρές γραμμές τον ελέγχει, για να δημιουργήσει επεισόδια, να δημιουργήσει αυτές τις εντυπώσεις μήπως και μπορέσει να εξισορροπήσει και εξοβελίσει τις θετικές εντυπώσεις που είχε αναπτύξει η Κυβέρνηση με τον διάλογο και με τις λύσεις που προτείναμε. 
    Πρέπει να σας πω ότι δεν είναι και αντρίκιο το γεγονός ότι όταν εγώ έδινα έναν δύσκολο αγώνα στην Ευρωπαϊκή Ένωση, κυρία Πρόεδρε, όπως ξέρετε εσείς πολύ καλά από διεθνή fora, να δέχομαι πισώπλατες μαχαιριές στην Ελλάδα. Πού είναι γνωστό ότι δεν μπορούσα να απαντήσω σ’ αυτές τις πισώπλατες μαχαιριές γιατί αν απαντούσα και έμπαινα σ΄ ένα τέτοιο αλισβερίσι ερωτο-απαντήσεων και θα έβλαπτα τα συμφέροντα των αγροτών. Εκείνοι που κινούσαν όλη αυτή την υπόθεση –και είναι γνωστό ποιοι την κινούσαν την υπόθεση διότι ήταν κατευθυνόμενη η υπόθεση- δεν σκέφτηκαν ούτε την Ελλάδα ούτε τους αγρότες ούτε την διαπραγμάτευση ούτε τίποτα. Απλώς ήθελαν να πάρουν κομματικά οφέλη. Και όταν δεν τους έγινε το χατίρι δημιούργησαν επεισόδια στα οποία αναφέρθηκε διεξοδικώς ο Αναπληρωτής Υπουργός Εσωτερικών. 
    Σ’ αυτά τα επεισόδια όμως είναι και ηθικά υπεύθυνο το ΠΑΣΟΚ. Εκτός από την κοινωνική και πολιτική ήττα, υπέστη και μια ηθική ήττα. Διότι εύλογα διατυπώθηκε το ερώτημα. Τι έπρεπε να κάνει το κράτος και η πολιτεία; Να αφήσει να καταλυθεί η Αθήνα; Τα πέντε εκατομμύρια αθηναίων πολιτών δεν έχουν δικαίωμα σ’ αυτόν τον τόπο; Δεν έχουν δικαίωμα να πάνε στη δουλειά τους, να ζήσουν ήρεμα, να κάνουν τη βόλτα τους, να κάνουν ό,τι μπορεί και ένας ελεύθερος άνθρωπος;  Έπρεπε τριακόσια τρακτέρ να δημιουργήσουν έμφραγμα στην Αθήνα; Αυτό είναι το ζητούμενο; 
    Βλέπω ότι αντί ο Αρχηγός της Αξιωματικής Αντιπολίτευσης να τοποθετηθεί στο ζητούμενο με υπευθυνότητα διάλεξε τον εύκολο δρόμο των δακρύων. Αλλά γνωρίζουμε, κυρία Πρόεδρε, ότι δακρύβρεχτα σενάρια δεν περνούν στον ελληνικό λαό. 
    ΒΑΣΙΛΕΙΟΣ ΕΞΑΡΧΟΣ: Σας παρακαλώ, κύριε Υπουργέ. Μα τι λέτε τώρα; Έκλαιγε χωρίς λόγο; 
    ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ο ελληνικός λαός  θέλει καθαρές λύσεις, θέλει καθαρά πράγματα. Η Κυβέρνηση με τον Υπουργό Αγροτικής Ανάπτυξης και Τροφίμων έκανε διάλογο, βρήκε λύσεις, βρήκε τις ζημιές που υπέστησαν, τις υπέβαλλε αρμοδίως και αρμοδίως θα πάρουμε τις απαντήσεις. 
    ΒΑΣΙΛΕΙΟΣ ΕΞΑΡΧΟΣ: Είστε βαθιά νυχτωμένοι!
    ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ήθελα να τα πω, κύριε Πρόεδρε. Θα μπορούσα να το κάνω σε μια ανακοίνωση. Επειδή όμως σέβομαι τους θεσμούς, σέβομαι το Κοινοβούλιο, σέβομαι τον ρόλο που διαδραματίζω, ήθελα να τα πω εδώ. Ενώπιος ενωπίω. Όχι κρυφά στις Αίθουσες. Ενώπιος ενωπίω συνηθίζω να μιλώ. 
    ΒΑΣΙΛΕΙΟΣ ΕΞΑΡΧΟΣ: Ελάτε στην επιτροπή που σας έχουμε καλέσει. Γιατί δεν έρχεστε στην επιτροπή που σας έχουμε καλέσει; 
     ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε συνάδελφε! 
     ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Έρχομαι τώρα στο ερώτημα το οποίο έθεσε ο αξιότιμος συνάδελφος ο κ. Καραθανασόπουλος του Κομμουνιστικού Κόμματος Ελλάδας. 
     Κύριε συνάδελφε, έχω επανειλημμένα τονίσει και το εννοώ ότι είστε ένα σοβαρό κόμμα. Πράγματι, πολλές φορές θέτετε ορισμένα ζητήματα ειδικά είτε γενικότερα -τούτο εδώ που θέτετε είναι ένα πολύ ειδικό ζήτημα- τα οποία έχουν την αξία τους. Διότι τα πολλά ειδικά συνθέτουν το όλο. Συνθέτουν το σύνολο. Και επομένως πρέπει να σας απαντήσω. 
     Κύριε συνάδελφε, το θέμα της σουλτανίνας και της ενιαίας τιμής δεν είναι ένα απλό ζήτημα. Η διαμόρφωση της ενιαίας τιμής όπως ξέρετε και σε σχέση με τις αγορές υπόκειται σε μια σειρά κριτηρίων τα οποία λαμβάνουν χώρα και μέσα απ’ αυτά τα κριτήρια διαμορφώνονται σε τελική ανάλυση οι τιμές. Λαμβάνονται επίσης οι ειδικές καλλιεργητικές τεχνικές που εφαρμόζονται από παραγωγούς σε κάποιες περιοχές της χώρας και οι ειδικές προδιαγραφές που τηρεί το τελικό παραγόμενο προϊόν. 
     Με βάση, λοιπόν, όλους αυτούς τους παράγοντες είναι λογικό να διαφοροποιείται και η τιμή της αποζημίωσης. Θα ήταν άδικο αν δεν διαφοροποιείτο η τιμή. Να μην λαμβάνονται δηλαδή υπ΄όψιν οι ειδικές καλλιεργητικές τεχνικές που εφαρμόζουν κάποιοι παραγωγοί. 
     Θα ήθελα, λοιπόν, να διευκρινίσω και ένα ακόμα σημείο της ερώτησής σας το οποίο δεν λαμβάνετε υπ΄όψιν και είμαι βέβαιος ότι καλόπιστα δεν το  λαμβάνετε υπ΄όψιν. 
     Η τιμή αποζημίωσης κατά κάθε προϊόν καθορίζεται βάση της τιμής χονδρικής πώλησης. Όσοι παραγωγοί διαθέτουν άδεια πωλητή στις λαϊκές αγορές δεν είναι λογικό αυτοί να αποζημιώνονται με βάση την τιμή πώλησης των προϊόντων τους στους πάγκους των λαϊκών αγορών. 
Διότι στην τιμή πώλησης σουλτανίνας στον πάγκο λαϊκής αγοράς, εμπεριέχεται και το κέρδος που επιτυγχάνει ως πωλητής πλέον.
        Ολοκληρώνοντας, θα ήθελα να αναφερθώ και εγώ στην τιμή των 0,60 λεπτών για την οποία κάνετε λόγο στην ερώτησή σας. Εάν λάβει κανείς υπ΄όψιν ότι η τιμή παραγωγού στην εσωτερική αγορά για την επιτραπέζια σουλτανίνα εσοδείας 2008, κυμάνθηκε από 0,55 λεπτά έως 0,70 λεπτά και εάν από την τιμή αυτή αφαιρεθούν τα διάφορα έξοδα, τότε η μέση τιμή αποζημίωσης, τα 0,60 λεπτά, είναι μια δίκαιη τιμή. Ούτε πρέπει να αποσιωπούμε κάτι το οποίο είναι γνωστό σε όλους και κυρίως στους παραγωγούς μας, δηλαδή ότι τα προϊόντα που κατευθύνονται στις αγορές του εξωτερικού έχουν τιμή υψηλότερη, διότι τα προϊόντα αυτά ικανοποιούν ειδικές προδιαγραφές που απαιτούνται  για τις αγορές του εξωτερικού. Για να επιτευχθεί αυτό, οι παραγωγοί έχουν δαπανήσει μεγαλύτερα ποσά. Έτσι, η καθαρή τιμή της αποζημίωσης οφείλει να είναι υψηλότερη.
        Ευχαριστώ, κυρία Πρόεδρε, και για την ανοχή σας.
        ΠΡΟΕΔΡΕΥΟΥΣΑ (Έλσα Παπαδημητρίου): Καταστρατηγήσαμε τον Κανονισμό. Κύριε Υπουργέ, βοηθήσατε στην καταστρατήγηση του Κανονισμού της Βουλής. Μιλήσατε πέραν του διπλασίου του χρόνου που δικαιούστε. Το δέχθηκα και από την κ. Σακοράφα. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ήταν το θέμα της ημέρας, κυρία Πρόεδρε. Σωστά κάνατε.
         ΠΡΟΕΔΡΕΥΟΥΣΑ (Έλσα Παπαδημητρίου): Πιστεύω ότι μερικές φορές η θεματολογία επιτρέπει και σε εμένα παρέκκλιση, αλλά θεωρώ ότι δικαιούσθε μιας απάντησης. 
         Ο κ. Καραθανασόπουλος έχει το λόγο.
         ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Υπουργέ, και με δική σας ευθύνη, αλλά όχι μόνο, και της Κυβέρνησης συνολικότερα, προσπαθεί να στηθεί ένα κακόγουστο δικομματικό ντεκόρ στις πλάτες της φτωχής αγροτιάς. Η Κυβέρνησή σας σήμερα, αλλά και οι προηγούμενες Κυβερνήσεις του ΠΑΣΟΚ μέσα από την υλοποίηση  της Κοινής Αγροτικής Πολιτικής, έχουν οδηγήσει σε τεράστιες απώλειες του εισοδήματος της φτωχής και μεσαίας αγροτιάς, έχουν οδηγήσει στο ξεκλήρισμα. Σήμερα, προσπαθείτε να αναδειχθείτε, είτε εσείς είτε το ΠΑΣΟΚ, στον καλύτερο υπερασπιστή των συμφερόντων της φτωχής αγροτιάς. 
      Οι φτωχοί, όμως αγρότες έχουν καταλάβει ένα γεγονός. Όσοι υπερασπίζονται την Κοινή Αγροτική Πολιτική, είναι συνυπεύθυνοι για το ξεκλήρισμά τους. Αυτό το ζήτημα δεν αντιμετωπίζεται με διαλόγους. Αντιμετωπίζεται μόνο με τη συνολική απειθαρχία και ανυπακοή στην Κοινή Αγροτική Πολιτική.
      Έρχομαι τώρα στο συγκεκριμένο ερώτημα, κύριε Υπουργέ. Γνωρίζετε πολύ καλά ότι δεν υπάρχει καμμία ιδιαίτερη διαφοροποίηση στους τρόπους καλλιέργειας της σουλτανίνας και της κορινθιακής σταφίδας. Είναι πολύ μικρές οι διαφορές, εάν υπάρχουν, που να δικαιολογούν διαφορετικό κόστος στον παραγωγό. Από αυτή την άποψη, λοιπόν, δεν νοείται να υπάρχει και διαφορετική αποζημίωση. 
      Δεύτερο ζήτημα. Ξέρετε πολύ καλά ότι η παραγωγή επιτραπέζιας σουλτανίνας στην περιοχή της Βοιωτίας είναι πάρα πολύ μικρή ως ποσότητα σε σχέση με το συνολικό παραγόμενο προϊόν στη χώρα μας και ουσιαστικά η διάθεσή της αποκλειστικά κατευθύνεται ως επιτραπέζια προς τη λαϊκή αγορά. Άρα, η τιμή πώλησής της είναι υψηλότερη, εφόσον κατευθύνεται στη λαϊκή αγορά και όχι στους εμπόρους, στη χονδρική πώληση.
      Από αυτή την άποψη, λοιπόν, όποιο δειγματοληπτικό έλεγχο κάνει ο ΕΛΓΑ σε τιμολόγια εμπόρων, είναι πλασματικός, γιατί ακριβώς παίρνουν ένα προϊόν το οποίο έχει ξεμείνει, το οποίο δεν πάει στη λαϊκή αγορά, άρα είναι δεύτερης ποιότητας. Ξέρετε πάρα πολύ καλά ότι η παραγωγή στη συγκεκριμένη περιοχή καταστράφηκε στο σύνολό της λίγο πριν τον τρύγο. Άρα, με την ελάχιστη αποζημίωση των 0,6 λεπτών που δίνετε όχι μόνο δεν μπορούν να αποπληρώσουν το απολεσθέν εισόδημα, γιατί συνολικά ο ΕΛΓΑ και η αποζημίωση που δίνετε δεν αποπληρώνουν, αλλά θα έχουν και τεράστιο χάσιμο όσον αφορά τα έσοδα στα οποία ήλπιζαν. 
      Πολύ περισσότερο μάλιστα θα χειροτερέψει η θέση τους από τη στιγμή που το κόστος παραγωγής του 2008 συνολικά για τη σουλτανίνα ήταν πολύ αυξημένο, λόγω ακριβώς των υψηλών τιμών στα αγροτικά εφόδια, στα λιπάσματα τα οποία είναι απαραίτητα για την καλλιέργεια. Έχουν τεράστιο χάσιμο οι αγρότες αυτοί.
      Από αυτή την άποψη δεν ζητάνε να καθοριστεί η αποζημίωση με βάση την λιανική τιμή, αλλά τουλάχιστον να υπάρχει μια ενιαία αντιμετώπιση με τους παραγωγούς της υπόλοιπης Ελλάδας και να καθοριστεί η αποζημίωση και για την περιοχή της  Βοιωτίας στα 0,90 λεπτά το κιλό, κάτι το οποίο είναι δίκαιο, κάτι το οποίο θα μπορέσει να αποπληρώσει ως ένα βαθμό το απολεσθέν εισόδημα. 
      Άλλωστε, είναι πολύ λίγο το κόστος το οποίο θα έχει ο ΕΛΓΑ σε σχέση με την ωφέλεια που θα έχουν οι συγκεκριμένοι παραγωγοί. Άρα, πρέπει η Κυβέρνηση να σταθεί με ευαισθησία απέναντι σ’ αυτό το ζήτημα. Δεν ζητούν μία διαφορετική και ειδική μεταχείριση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στο κάτω-κάτω της γραφής –τελειώνω μ' αυτό, κυρία Πρόεδρε- θα πρέπει η αποζημίωση που δίνει ο ΕΛΓΑ για το ίδιο προϊόν να είναι η ίδια στο σύνολο σχεδόν της χώρας.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Καραθανασόπουλε.
      Το λόγο έχει ο Υπουργός Αγροτικής Ανάπτυξης και Τροφίμων κ. Χατζηγάκης.
       ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κυρία Πρόεδρε, θα είμαι πάρα πολύ σύντομος.
      Άκουσα με πολύ ενδιαφέρον και μεγάλη προσοχή τον κ. Καραθανασόπουλο και θέλω να απαντήσω, βασιζόμενος σε δύο κατευθύνσεις και άξονες.
      Ο πρώτος άξονας είναι η ριζική διαφορά αντίληψης που έχουμε απέναντι σε ορισμένους παγκόσμιους θεσμούς, όπως είναι η Ευρωπαϊκή Ένωση. Ίσως, εάν ανατρέξει κάποιος, θα δει ότι και το επιμέρους ερώτημα, στο οποίο αναφέρεσθε και αφορά τις τιμές της σουλτανίνας, αλλά και τις τιμές άλλων προϊόντων, οφείλεται σε διαφορά φιλοσοφικής αντίληψης και προσέγγισης ορισμένων πραγμάτων.
      Εμείς, κύριε συνάδελφε, όπως σας είπα, σας σέβομαι ως κόμμα. Πάντοτε είμαι από εκείνους που λέω ότι είστε ένα σοβαρό κόμμα, που υποστηρίζετε με συνέπεια τις απόψεις σας και εδώ και έξω. Ωστόσο, όμως, επιτρέψτε μου να σας πω ότι σε ορισμένα ζητήματα είστε εκτός της πραγματικότητος. Πολλές φορές επιδιώκετε το επιθυμητό, ενώ η πολιτική είναι η τέχνη του εφικτού.
      Εμείς, με γνώμονα τη λογική μας, την κατεύθυνση την οποία έχουμε δώσει στην πολιτική μας εδώ και πολλά χρόνια, υποστηρίζουμε ότι η Ελλάδα, η ελληνική αγροτική οικονομία δεν θα μπορούσε να ορθοποδήσει, να σταθεί, να παραμείνει όρθια όλο αυτό το διάστημα, εάν δεν ήταν μέσα στους μηχανισμούς της Ευρωπαϊκής Ένωσης, εάν δεν ήταν μέσα στους μηχανισμούς εκείνους, οι οποίοι την στήριξαν και η ελληνική ύπαιθρος, μέσα στα τελευταία είκοσι χρόνια, πραγματικά μεταμορφώθηκε. Από αυτήν την άποψη, νομίζω ότι πρέπει να αναγνωρίσουμε τη σημαντική και θετική προσφορά της Ευρωπαϊκής Ένωσης.
      Συνεπώς εμείς θα συνεχίσουμε να αγωνιζόμαστε και να παλεύουμε μέσα στο πλαίσιο αυτό, της Ευρωπαϊκής Ένωσης. Σε όλες τις αποφάσεις που παίρνει η Ευρωπαϊκή Ένωση δεν συμφωνούμε. Ωστόσο, όμως, το πλαίσιο αυτό είναι το συγκεκριμένο και σ' αυτό θα επιμείνουμε.
      Μέσα, λοιπόν, και κάτω απ’ αυτήν τη λογική, διαμορφώνονται διαφορετικές αντιλήψεις σε σχέση και με τα προϊόντα και τις τιμές και όλα αυτά. Ένα συγκεκριμένο παράδειγμα αυτής της αντίληψης είναι και το θέμα της σουλτανίνας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, τελειώνω σε μισό λεπτό και σας ευχαριστώ για την ανοχή την οποία μου επιδείξατε.
      Επαναλαμβάνω, δεν είναι αβάσιμος και άδικος ο ισχυρισμός ότι η τιμή αποζημίωσης από τον ΕΛΓΑ, εν προκειμένω της σουλτανίνας, καθορίζεται αυθαίρετα. Ο Κανονισμός ασφάλισης της Φυτικής Παραγωγής, ο οποίος εφαρμόζεται από χρόνια, προβλέπει σειρά κριτηρίων, που λαμβάνονται υπ’ όψιν για τη διαμόρφωση της τελικής τιμής αποζημίωσης βάσει της χονδρικής τιμής. Θέλω να επαναλάβω, λοιπόν, ότι βάσει των διατάξεων αυτών του Κανονισμού ασφάλισης της Φυτικής Παραγωγής η τιμή ασφάλισης, αποζημίωσης που καταβάλλει ο ΕΛΓΑ καθορίζεται, μεταξύ άλλων, από τη χονδρική τιμή πώλησης στον τόπο παραγωγής και κατά τόπο της συγκομιδής της σουλτανίνας. 
      Σας ευχαριστώ.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Είναι πλασματική, κύριε Υπουργέ. Στη συγκεκριμένη περίπτωση, εικονική.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και δύο συνοδοί δάσκαλοι από το Κρυστάλλειο Δημοτικό Σχολείο Πεντέλης.
      (Χειροκροτήματα απ΄ όλες τις πτέρυγες της Βουλής)
      Η Βουλή καλωσορίζει τους μαθητές. Τους ευχόμαστε καλή πρόοδο.
      Θα συζητηθεί τώρα η τρίτη με αριθμό 496/3-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Εθνικής Άμυνας, σχετικά με την αύξηση της ελληνικής στρατιωτικής παρουσίας στο Αφγανιστάν κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Στην επίκαιρη ερώτηση 309/3-12-2007 που είχαμε υποβάλει, σχετικά με την αύξηση και τις δραστηριότητες της ελληνικής δύναμης στο Αφγανιστάν, ο Υφυπουργός Εθνικής Άμυνας κ. Τασούλας είχε απαντήσει κατηγορηματικά ότι ο αριθμός των Ελλήνων στρατιωτών εκεί δεν πρόκειται να αυξηθεί και ότι ισχύει ο εθνικός περιορισμός της παρουσίας της ελληνικής δύναμης στην Καμπούλ. 
      Ωστόσο η ελληνική δύναμη, πού φαίνεται πως έχει εγκατασταθεί μόνιμα στο Αφγανιστάν, αυξήθηκε, και, σύμφωνα με δημοσιογραφικές πληροφορίες που δεν διαψεύστηκαν, η Κυβέρνηση σκοπεύει να την αυξήσει περαιτέρω. Σε συνδυασμό μάλιστα με τις επικείμενες προεδρικές εκλογές στο Αφγανιστάν, συζητείται η συμμετοχή ελληνικών ναυτικών και αεροπορικών δυνάμεων, ακόμα και μάχιμου τάγματος από τη Δύναμη Ταχείας Αντίδρασης (NRF) του ΝΑΤΟ, χωρίς περιορισμό ως προς τις αποστολές που θα αναλαμβάνει. Ο περιορισμός στην Καμπούλ έχει, φαίνεται, ήδη αρθεί, αφού το ελληνικό τάγμα θα μετακινηθεί στην επαρχία Χεράτ του νοτιοδυτικού Αφγανιστάν, όπου τελευταία παρουσιάζεται εντονότερη δραστηριότητα των Ταλιμπάν. 
      Ερωτάται ο κύριος Υπουργός:
      1) Διαψεύδει η Κυβέρνηση τις ειδήσεις για πιθανή αύξηση της ελληνικής δύναμης στο Αφγανιστάν, εν όψει των προεδρικών εκλογών εκεί και μάλιστα χωρίς περιορισμό, ως προς τη συμμετοχή της σε συγκρούσεις; 
      2) Τι καθήκοντα θα αναλάβει το ελληνικό τάγμα στην επαρχία Χεράτ και πότε θα επιστρέψουν οι Έλληνες στρατιώτες από το Αφγανιστάν;». 
      Στην επίκαιρη ερώτηση θα απαντήσει ο Υφυπουργός Εθνικής Άμυνας κ. Τασούλας. 
      Κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, αυτά τα οποία έχουμε πει για τη συμμετοχή της Ελλάδος στη συμμαχική δύναμη του Αφγανιστάν, ισχύουν στο ακέραιο. Όπως ξέρετε, από το 2002, μετά από απόφαση του Συμβουλίου Ασφαλείας του ΟΗΕ, ενεπλάκη το ΝΑΤΟ στην περιοχή του Αφγανιστάν, προκειμένου να παρασχεθεί βοήθεια σε αυτή τη χειμαζόμενη χώρα σε θέματα ασφαλείας, σε θέματα ανθρωπιστικά και σε θέματα ανασυγκροτήσεως. Η απόφαση του Συμβουλίου Ασφαλείας, η οποία και καθορίζει το πλαίσιο της παρουσίας εκεί των στρατιωτικών δυνάμεων και της χώρας μας, δεν έχει αλλάξει έκτοτε. Συνεπώς δεν έχει διευρυνθεί ούτε έχει περιοριστεί σε σχέση με εκείνη την απόφαση η αποστολή. 
      Η χώρα μας είναι μέλος του ΝΑΤΟ και δεν είναι με έναν ενοχικό τρόπο ή με έναν τρόπο, ο οποίος είναι μουλωχτός. Μπορεί να υπάρχουν αντιθέσεις σε αυτήν την Αίθουσα έναντι του ΝΑΤΟ ή έναντι της Ευρωπαϊκής Ένωσης, αλλά αυτό δεν ενοχοποιεί τη συμμετοχή της Ελλάδος στο ΝΑΤΟ. Η Ελλάδα εκπληρώνει το ρόλο της, ως μέλους της συμμαχίας αυτής, η οποία έχει άλλο ρόλο πλέον, μετά την κατάρρευση των κομμουνιστικών καθεστώτων και συνδράμει εις την παροχή συλλογικής ασφάλειας με τις δυνατότητες, τις οποίες διαθέτει. 
      Στο Αφγανιστάν η Ελλάδα μετέχει με ένα τάγμα μηχανικού, δεν μετέχει με μάχιμο τάγμα και συνδράμει στην ανασυγκρότηση αυτής της χώρας. Εάν τελικώς αποφασιστεί η συμμετοχή των χωρών, οι οποίες είναι στο Αφγανιστάν και κατά τη διάρκεια των προεδρικών εκλογών σε αυτήν τη χώρα, τότε η χώρα μας προσανατολίζεται στην αποστολή ενός ελάχιστου αριθμού ιατρών και νοσηλευτών, οι οποίοι θα πάνε εκεί για ελάχιστους μήνες, προς παροχή ιατρικής βοήθειας για την περίπτωση που θα χρειαστεί αυτή τη βοήθεια κατά τη διενέργεια των εκλογών και θα αποσυρθούν αμέσως μετά τη λήξη των προεδρικών εκλογών. 
      (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Όσον αφορά, τέλος, εις την τυχόν συμμετοχή ελληνικών δυνάμεων στη δύναμη ταχείας αντιδράσεως του ΝΑΤΟ, την περίοδο των προεδρικών εκλογών στο Αφγανιστάν, σας θυμίζω ή σας πληροφορώ ότι την περίοδο εκείνη χρονικά ισχύει η NRF 13, η δεκάτη τρίτη Δύναμη Ταχείας Αντίδρασης, εις την οποία η Ελλάδα μετέχει με υποβρύχιο και καθόλου με στρατό ξηράς. Όπως καταλαβαίνετε είναι λίγο δυσχερές, ακόμη και σήμερα υπό τας συνθήκας της τεχνολογικής τελειοποιήσεως να αποσταλεί υποβρύχιο στο Αφγανιστάν. 
      ΠΡΟΕΔΡΕΥΩΝ (Αναστάσιος Νεράντζης): Ήταν «υποβρύχια» η απάντησή σας, κύριε Υφυπουργέ!
      Ο συνάδελφος κ. Μπανιάς έχει το λόγο. 
      ΙΩΑΝΝΗΣ ΜΠΑΝΙΑΣ: Ευχαριστώ, κύριε  Πρόεδρε.
      Επιβεβαιώθηκαν βέβαια οι ανησυχίες μας, ας τις πω, έτσι κατά ήπιο τρόπο. Επανήλθαμε σε αυτό το θέμα, πρώτον, διότι οι απαντήσεις που μας είχαν δοθεί στην προηγούμενη ερώτηση που κάναμε δεν ήταν ειλικρινείς και αυτό αποδείχθηκε και σήμερα. 
      Δεύτερον, επανήλθαμε διότι υπάρχουν διεθνώς σημαντικές εξελίξεις για το θέμα της συμμετοχής της Ελλάδας στην διεθνή κατοχική δύναμη, στο Αφγανιστάν, που μας δημιουργούν πρόσθετες ανησυχίες. 
      Κύριε  Υπουργέ, μας είχατε πει ότι ο αριθμός των Ελλήνων στρατιωτών και της ελληνικής στρατιωτικής δύναμης στο Αφγανιστάν δεν πρόκειται να αυξηθεί. Δεν αληθεύει, το επιβεβαιώσατε και σήμερα. Ήδη έχει συμβεί η αύξηση αυτού του αριθμού, σύμφωνα με έγκυρα δημοσιεύματα. Πρόκειται μάλιστα να σταλούν –και δεν το διαψεύσατε επί της ουσίας- νέες μάχιμες ελληνικές στρατιωτικές δυνάμεις στο Αφγανιστάν -αν θα είναι τώρα για λίγο χρόνο ή αν θα μείνουν περισσότερο εκεί έχει δευτερεύουσα σημασία- στο πλαίσιο της νεοσύστατης Δύναμης Ταχείας Αντίδρασης του ΝΑΤΟ. 
      Το ΝΑΤΟ, κατά εμάς, κύριε  Υπουργέ και κύριε  Πρόεδρε, είναι ένας επιθετικός οργανισμός και αυτό έχει αποδειχθεί με όλες τις ενέργειες που έχει κάνει το τελευταίο διάστημα σε πολλές περιοχές του πλανήτη μας.
      Μας είπατε, επίσης, ότι οι Έλληνες στρατιώτες που παραμένουν στην Καμπούλ δεν υπόκεινται σε κανέναν κίνδυνο. Ούτε αυτό αληθεύει. Ο περιορισμός αυτός κατ΄ αρχάς, φαίνεται ότι έχει αρθεί. Δεν αποκλείεται –το είπατε και σήμερα- να σταλούν, στο πλαίσιο κάποιας δύναμης ταχείας επέμβασης, δυνάμεις και στη Χεράτ. Εκεί, λοιπόν, έχουν συμβεί μέχρι τώρα πάρα πολλές επιθέσεις από την πλευρά των Ταλιμπάν, με πάρα πολλούς νεκρούς και τραυματίες ξένων στρατιωτών, δηλαδή  δυνάμεων ξένων χωρών που μετείχαν και βρίσκονται στη Χεράτ. Εξάλλου, σύμφωνα με έγκυρα διεθνή δημοσιεύματα, έχουμε σοβαρά τραύματα, ψυχικά κυρίως, όσων στρατιωτών υπηρέτησαν στο Αφγανιστάν, ακόμα και αν δεν ήταν σε μάχιμες θέσεις.
      Το δεύτερο ανησυχητικό στοιχείο, κύριε  Πρόεδρε, είναι το γεγονός ότι ο νέος Πρόεδρος  των Ηνωμένων Πολιτειών Αμερικής, ο Μπαράκ Ομπάμα, δήλωσε και προεκλογικά, δηλώνει και σήμερα και ο ίδιος και διά της κ. Κλίντον, της Υπουργού Εξωτερικών, ότι θα πιέσει και πιέζει την Ελλάδα, σύμφωνα με τις πληροφορίες, ειδικά την Ελλάδα και τη Γερμανία, για να μετάσχουν ενεργά με μάχιμες στρατιωτικές δυνάμεις στο Αφγανιστάν.
      Είναι αδιανόητο, κύριε Υπουργέ, η χώρα μας να μετέχει σε δυνάμεις κατοχής σε ξένες χώρες, και επιπλέον να κλιμακώνει τις δαπάνες της για τους εξοπλισμούς και τις στρατιωτικές δαπάνες γενικότερα σε μία περίοδο όπως η σημερινή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η δική μας η θέση είναι πάγια: κανένας Έλληνας στρατιώτης έξω από τα σύνορα της Ελλάδας και μείωση των στρατιωτικών εξοπλιστικών δαπανών. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ.
      ΙΩΑΝΝΗΣ ΜΠΑΝΙΑΣ: Τελειώνω, κύριε  Πρόεδρε, καταθέτοντας σχετικά στοιχεία σε σχέση με αυτά που είπα, για να τα τεκμηριώσω.
      (Στο σημείο αυτό ο Βουλευτής κ. Ιωάννης Μπανιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός Εθνικής Άμυνας έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Δεν είναι έτσι τα πράγματα, όπως τα λέει ο κ. Μπανιάς, όχι μόνο για λόγους δικής μου οπτικής, αλλά και για λόγους αντικειμενικής οπτικής, η οποία περιέργως δεν απέχει από τη δική μου.
      Θα ήθελα, κύριε  Πρόεδρε, να ξαναπώ ότι η συμμετοχή της Ελλάδας στο Αφγανιστάν είναι, θα έλεγα, δημοφιλής. Εγώ δεν ξέρω δημοφιλείς στρατούς κατοχής, εκτός αν θέλουμε εδώ να διδάσκουμε το οξύμωρο σχήμα. Και η ιατρική συνδρομή που παρείχαν οι ελληνικές Ένοπλες Δυνάμεις στο Αφγανιστάν είναι σήμερα περιζήτητη και όλοι συζητούν γι’ αυτή. Χιλιάδες κάτοικοι της Καμπούλ και των γύρω περιοχών εξετάστηκαν από την ελληνική ιατρική στρατιωτική ομάδα, η οποία ήταν εκεί και το τάγμα μηχανικού, το οποίο βρίσκεται στην Καμπούλ, έχει προσφέρει υπηρεσίες  για κατασκευή έργων υποδομής, όπως σχολεία, γέφυρες και θα συνεχιστεί αυτό δυτικότερα της περιοχής αυτής.
      Σας πληροφορώ ότι η Χεράτ, από πλευράς ασφαλείας, είναι αποδεδειγμένα ασφαλέστερη από την Καμπούλ. 
      Τέλος, η δύναμη ταχείας επέμβασης δεν σχετίζεται με την αποστολή περισσότερων Ελλήνων στρατιωτικών, διότι στη «Δύναμη Ταχείας Επέμβασης 13», η οποία συμπίπτει με την περίοδο των προεδρικών εκλογών, δεν μετέχει ο στρατός ξηράς.
      Σε εκείνη τη δύναμη η Ελλάδα, επαναλαμβάνω, μετέχει με υποβρύχιο και με μεταγωγικά αεροσκάφη. Δεν μετέχει ο στρατός ξηράς της Ελλάδος στην NRF 13. Συνεπώς δεν θα σταλούν με την NRF 13, για την οποία ακόμη δεν μας έχει γίνει καμμία όχληση, στρατιωτικοί του στρατού της ξηράς.
       Άρα, δεν πρόκειται περί στρατού κατοχής, δεν πρόκειται περί επιδεινώσεως ή κλιμακώσεως της επικινδυνότητος της συμμετοχής της Ελλάδος. Η Ελλάδα είναι μέλος του ΝΑΤΟ, η Ελλάδα μετέχει σε διεθνείς ειρηνευτικές αποστολές με αποφάσεις του Συμβουλίου Ασφαλείας του ΟΗΕ και νομίζω πως δεν είναι ευανάγνωστο να λέμε ότι ο ΟΗΕ στέλνει στρατούς κατοχής για την καταπίεση ή για τον εξοβελισμό δικαιωμάτων πολιτών ξένων χωρών.
      Μας ενδιαφέρει η περιφερειακή ασφάλεια, είμαστε παράγων σταθερότητος και ασφάλειας στην ευρύτερη περιοχή και με αυτόν το ρόλο και με αυτήν την αποστολή οι Ένοπλες Δυνάμεις της χώρας συνδράμουν τους εθνικούς στόχους, την εθνική αποστολή με μια άξια ανθρωπιστική παρουσία στο Αφγανιστάν, η οποία, σας επαναλαμβάνω, είναι ιδιαίτερα δημοφιλής. Και δεν υπάρχει ιστορικό  προηγούμενο στρατός «κατοχής», γιατί δεν ασπάζομαι τη θεωρία σας, να είναι δημοφιλής.
      ΠΡΟΕΔΡΕΥΩΝ (Αναστάσιος Νεράντζης):  Η δεύτερη με αριθμό 503/3.2.2009 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τους Υπουργούς Πολιτισμού και Εσωτερικών, σχετικά με τις κινητοποιήσεις των μελών του συλλόγου συμβασιούχων του Υπουργείου Πολιτισμού της βορειοδυτικής Ελλάδος κ.λπ. δεν θα συζητηθεί λόγω κωλύματος του κυρίου Υπουργού και συνεπώς διαγράφεται.
      Προχωρούμε στην τέταρτη και τελευταία με αριθμό 491/3.2.2009 επίκαιρη ερώτηση δευτέρου κύκλου του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την αντιμετώπιση των προβλημάτων στην ελληνική ακτοπλοΐα κ.λπ..
      Το κείμενο της επίκαιρης ερώτησης του κ. Αποστολάτου έχει ως εξής:
      «Η σύνδεση της ηπειρωτικής Ελλάδος με τη νησιωτική αποτελεί απαραίτητη προϋπόθεση για την οικονομική και κοινωνική πρόοδο της χώρας μας, αλλά πρώτα και πάνω απ’ όλα βασική ανθρώπινη ανάγκη. Ωστόσο, στην Ελλάδα παρατηρούνται εντονότατα ακτοπλοϊκά προβλήματα, με τα πλοία να μην έχουν σταθερά δρομολόγια, πολλές φορές, δε, να μη δένουν στα λιμάνια των νησιών μας, γεγονός που αποβαίνει εις βάρος των κατοίκων αλλά και της ανάπτυξης της κάθε τοπικής κοινωνίας. Το πρόβλημα εντείνεται ακόμη περισσότερο σήμερα που, για μια ακόμη φορά, πολλά νησιά της άγονης γραμμής, όπως η Κάσος, η Κάρπαθος, οι Λειψοί, η Σύμη και οι Φούρνοι παραμένουν χωρίς πλοίο λόγω της μη πληρωμής των ναυτικών και της συνεπαγόμενης διακοπής των δρομολογίων.
      Συνεπώς ερωτάται ο αρμόδιος Υπουργός:
      Τι μέτρα προτίθεται να λάβει για την οριστική επίλυση των χρόνιων ακτοπλοϊκών προβλημάτων και τη διασφάλιση τακτικής και επαρκούς ακτοπλοϊκής σύνδεσης όλων των  νησιών της χώρας μας με το λιμάνι του Πειραιά;».
      Στην επίκαιρη ερώτηση θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος.
      Κύριε Υφυπουργέ, έχετε το λόγο.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, ο κύριος Αντιπρόεδρος έχει ιδιαίτερη ευαισθησία για τα νησιά μας και τον ευχαριστώ γι’ αυτό, γιατί είναι σημαντικό να υπάρχει η στήριξη και η γνώση των θεμάτων που αφορούν τα νησιά μας και ιδιαίτερα τα μικρά  νησιά.
    Σχετικά με τη συγκεκριμένη επίκαιρη ερώτηση κατ΄ αρχάς θέλω να πω ότι δεν υπάρχει πλέον κανένα πρόβλημα όσον αφορά την ακτοπλοΐα με την Κάσο, την Κάρπαθο, τους Λειψούς, τη Σύμη και τους Φούρνους. Έχουν λυθεί όλα πριν από τις 26 Ιανουαρίου. Έχουν αποκατασταθεί τα προβλήματα που δημιουργήθηκαν με επισχέσεις εργασίας σε τέσσερις εταιρείες με τα νησιά τα οποία προαναφέρατε, αλλά και με άλλα νησιά, έχοντας όμως χαράξει την πολιτική να υπάρχει τουλάχιστον μία, δύο, τρεις ή τέσσερις προσεγγίσεις όχι από τον Πειραιά, αλλά με ανταπόκριση στα διπλανά νησιά. Και για να γίνω σαφέστατος. Όσον αφορά τους Λειψούς και τη Σύμη, οι Λειψοί και η Σύμη εξυπηρετούνται με το επιβατηγό οχηματαγωγό «ΝΤΑΛΙΑΝΑ», το οποίο εκτελεί δύο δρομολόγια επιδοτούμενα την εβδομάδα από Πειραιά με σύμβαση ανάθεσης δημόσιας υπηρεσίας. Το πλοίο δεν εκτέλεσε το δρομολόγιό του στις 26.1.2009 μία φορά λόγω επίσχεσης εργασίας, ενώ από 31.1.2009 έχει επανέλθει στα προγραμματισμένα δρομολόγιά του. 
      Στους Λειψούς και στη Σύμη από τον Πειραιά είχαμε μία ακύρωση δρομολογίου λόγω της επισχέσεως εργασίας. 
      Στους Φούρνους είχαμε την επίσχεση εργασίας από 7/1 έως 25/1 για το επιβατικό οχηματαγωγό «ΣΑΡΔΗΝΙΑ ΒΕΡΑ», το οποίο πλέον εκτελεί δύο και τρία δρομολόγια την εβδομάδα προς τους Φούρνους. 
      Τα δρομολόγια που έμειναν ανεκτέλεστα προσπαθήσαμε να τα καλύψουμε και τα καλύψαμε με ένα έκτακτο δρομολόγιο που εκτέλεσε το πλοίο «ΝΤΑΛΙΑΝΑ» στις 15/1/2009 από Πειραιά προς Άγιο Κήρυκο, Φούρνους, Καρλόβασι, Βαθύ και επιστροφή. Στις 20/1/2009 το επιβατικό οχηματαγωγό «ΣΑΜΟΘΡΑΚΗ» κατά την εκτέλεση του εγκεκριμένου δρομολογίου από Μυτιλήνη για Ικαρία και Σάμο προσέγγισε εκτάκτως το λιμένα των Φούρνων. Η διαφορά είναι ότι χωρίς το μεγάλο πλοίο στους Φούρνους δεν μπορούν να μετακινούνται φορτηγά. Γι’ αυτό έγιναν αυτά τα δύο έκτακτα δρομολόγια. Και να σας πω συγκεκριμένα στοιχεία. Το πλοίο «ΣΑΜΟΘΡΑΚΗ», που έκανε την προσέγγιση αυτή για να μπορέσουν να βγουν τα φορτηγά, μετέφερε ένα μόνο φορτηγό προς τον Άγιο Κήρυκο. 
      Σε όλη αυτή τη διάρκεια που είχαμε στους Φούρνους το πρόβλημα με το «ΣΑΡΔΗΝΙΑ ΒΕΡΑ» εκτελούντο πέντε επιδοτούμενα δρομολόγια από Φούρνους, Θύμαινα, Άγιο Κήρυκο, Καρλόβασι, Βαθύ, συνδυάζοντας έτσι και συνδέοντας τους Φούρνους με τον Άγιο Κήρυκο και το Βαθύ που είχαν καθημερινή σύνδεση από και προς Πειραιά. 
      Στην Ικαρία, στον Εύδηλο, όπως ξέρετε καλά, κύριε συνάδελφε, έχουμε το πλοίο «ΝΗΣΟΣ ΜΥΚΟΝΟΣ», το οποίο έκανε καθημερινά δρομολόγια, και στο Βαθύ το ίδιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, λίγο την ανοχή σας γιατί είναι συγκεκριμένα νησιά και πρέπει να απαντήσω. 
      Όσον αφορά το θέμα της δρομολόγησης των πλοίων στις Κυκλάδες, θέλω να σας πω -και οφείλω να πω ότι ήταν η απάντηση που σας είχα δώσει πριν από περίπου δύο μήνες σε ερώτηση εδώ στη Βουλή- ότι πλέον έχουμε τη δυνατότητα στις Κυκλάδες μας να έχουμε τα ενδοκυκλαδικά δρομολόγια με νέα και σύγχρονα πλοία. Θυμούνται όλοι οι συνάδελφοι τη συζήτηση που γινόταν για το «ΠΑΝΑΓΙΑ ΤΗΝΟΥ» και το «ΠΑΝΑΓΙΑ ΧΟΖΟΒΙΩΤΙΣΣΑ», τα οποία πράγματι ήταν παλιά πλοία και δεν άξιζαν στις Κυκλάδες. Τώρα πια έχουμε το «ΑΙΟΛΟΣ ΚΕΝΤΕΡΗΣ  1» και το «ΑΙΟΛΟΣ ΚΕΝΤΕΡΗΣ 2» που κάνουν με συμβάσεις ανάθεσης δημόσιες υπηρεσίες, συνδέουν ακτοπλοϊκώς τις Κυκλάδες και είναι από τα πιο σύγχρονα και τα πιο γρήγορα πλοία που υπάρχουν στο Αιγαίο. Έχουν πάρει, λοιπόν, σύμβαση ανάθεσης υπηρεσίας και έτσι αποκαταστάθηκε η ενδοκυκλαδική σύνδεση και με τη Ραφήνα και βεβαίως συνεχίζονται και τα δρομολόγια με τα πλοία από τον Πειραιά.
      Το ίδιο ακριβώς συμβαίνει και στα Δωδεκάνησα. Και απαντώ εμμέσως όσον αφορά και τους Λειψούς, που ήταν η ερώτησή σας, και τη Σύμη. Όπως ξέρετε, με πρωτοβουλία του Υπουργείου από πέρυσι στα Δωδεκάνησα έχουμε ταχύπλοα πλοία, καταμαράν, τα οποία χειμώνα-καλοκαίρι εκτελούν τέσσερα δρομολόγια, δύο επιδοτούμενα και δύο δωρεάν, από τη Ρόδο μέχρι και το Αγαθονήσι. 
      Έχουμε, λοιπόν, καλύψει σχεδόν όλα τα νησιά. 
      ΠΡΟΕΔΡΕΥΩΝ (Αναστάσιος Νεράντζης):  Τα υπόλοιπα στη δευτερολογία σας.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):   Πολύ γρήγορα μόνο, όσον αφορά την Κάσο και την Κάρπαθο, πλέον έχουμε τέσσερα δρομολόγια από τον Πειραιά, δύο εξπρές μέσω Σαντορίνης –από είκοσι εννιά ώρες που έκαναν οι κάτοικοι, έχουμε τώρα δωδεκάμισι έως δεκατέσσερις ώρες για την Κάρπαθο- και δύο από την Κρήτη, όπως επιθυμούσαν οι τοπικές κοινωνίες. 
      Θα απαντήσω εν συνεχεία για τα υπόλοιπα.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε, κύριε Υπουργέ.
      Ο ερωτών Βουλευτής κ. Βαΐτσης Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Πρόεδρε, πρώτον αιτούμαι -και ο Πειραιάς θα το εκτιμήσει πολύ- το ένα λεπτό. Δύο και πλέον δώσατε…
      ΠΡΟΕΔΡΕΥΩΝ (Αναστάσιος Νεράντζης):  Θα το έχετε. Μην επιχειρηματολογείτε. Έχετε δίκιο, προχωρείτε. 
       ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Ευχαριστώ πολύ. 
      Θέλω να κάνω έναν μικρό πρόλογο. Στον κύριο Υπουργό τρέφω ιδιαίτερη εκτίμηση. Είναι γνωστό και το ήθος και το έργο που κάνει. 
      Μόνο που πραγματικά, κύριε Υπουργέ, δεν ξύπνησα ένα πρωί και αποφάσισα να κάνω επίκαιρη ερώτηση. Άκουσα προσεκτικά όλα αυτά που είπατε και κάθε φορά μου τα τεκμηριώνετε με τις τρέχουσες συνθήκες ανάγκης. 
      Έχω τους αριθμούς των ερωτήσεων και ευχαριστώ που το αναγνωρίζετε. Ψάχνω να βρω τι γίνεται στα νησιά, γιατί ήμουν υπεύθυνος στο κόμμα. Την τελευταία φορά είχαμε πει και είχε λήξει το θέμα με την Κάρπαθο τότε, με τη Σύμη πάλι, τους Λειψούς. Στις 2 Φεβρουαρίου, δηλαδή τέσσερις μέρες πριν, η «ΕΛΕΥΘΕΡΟΤΥΠΙΑ» είχε τον τίτλο: «Δέκα μέρες έχουν να δουν πλοίο οι νησιώτες». 
      Έκανα το ρεπορτάζ και ως δημοσιογράφος εκτός από γιατρός και είδα ότι πράγματι οι εφοπλιστές, οι εταιρείες έχουν πάρει τα χρήματα και πολύ γενναία, αλλά δεν ανταποκρίνονται. Πάλι με αυτά που μου είπατε βλέπω ότι έχετε κάνει αυτό το έργο που ως μικρός Ποσειδώνας κάνετε, τρέχετε, αλωνίζετε όλο το Αιγαίο με πάρα πολύ κόπο και κάνετε ό,τι μπορείτε. Όμως, η ερώτηση είναι γενική, γιατί η Σαμοθράκη με την Αλεξανδρούπολη δεν έχει το contact. Η Θεσσαλονίκη πάλι χθες πληροφορήθηκα ότι με τη Σητεία, δηλαδή με την Κρήτη, με την άγονη γραμμή, δεν έχει. Στο «μικρό Αιγαίο» που λέω εγώ το Σαρωνικό μας, τα νησιά του Πειραιά, που και ο κύριος Πρόεδρος γνωρίζει καλά, το πρόβλημα με την Ύδρα υπάρχει, τα Κύθηρα παραμένουν ένα χρόνιο πρόβλημα και δεν θέλω τελικά να πω όλα αυτά τα πολύ κοινότοπα, τα μπανάλ, ότι οι κάτοικοι, το εμπόριο, το φαγητό, οι γιατροί, τα φάρμακα κ.λπ.. Είναι ένα πρόβλημα που αν πω «τι θα κάνατε εσείς αν ήσασταν κάτοικος εκεί;» θα ήταν κυριολεκτικά μια κοινοτοπία. Ξέρω ότι κάνετε ό,τι μπορείτε.
       Όμως, επειδή και πριν είδα με τεράστια υπομονή -και εγώ χάρηκα γιατί ο κ. Ματσαϊνιώτης ως ακαδημαϊκός μου, μου είχε πει ότι το professional handicap που έχω είναι ο συναισθηματισμός στην επιστήμη μου, είδα λοιπόν σήμερα ότι έχουμε μία συναισθηματική Βουλή, όπως είμαστε μία συναισθηματική μεσογειακή χώρα. Απήλαυσα –λυπηρά- την κοκορομαχία των δύο μεγάλων κομμάτων γι’ αυτά που έγιναν στον Πειραιά και δεν το λέω τυχαία και φιλολογικά, διότι ο Πειραιάς αναγκαστικά για το ρόλο του τον κυρίαρχο, που έχει για τη νησιωτική πολιτική, που αντιπροσωπεύετε, έφαγε τα δακρυγόνα, δάκρυα και ιδρώτα και δεν ξέρω εγώ τι άλλο τις μέρες αυτές. Ταλαιπωρηθήκαμε εμείς οι Πειραιώτες, οι έμποροι, οι κάτοικοι γιατί ο Πειραιάς έγινε ο προμαχώνας, ή ό,τι θέλετε, για να μην ταλαιπωρηθεί η Αθήνα που δεν έπρεπε. Σας δίνω το λόγο μου, κανένας Έλληνας και κυρίως κανένας Πειραιώτης δεν νοιάζεται αν τα τρακτέρ θα ανέβαιναν στην Αθήνα ή όχι, αν μπορούσε ή δεν μπορούσε ο Υπουργός Δικαιοσύνης που ήταν πριν εδώ και δεν είναι, ο αναπληρωτής Υπουργός Εσωτερικών να κάνει εκείνο ή το άλλο. Δακρύζουμε ακόμη, ταλαιπωρηθήκαμε φρικτά, γιατί το κράτος δυσλειτουργεί. Αυτό θέλω να τονίσω και θέλω απλώς σε όλα αυτά τα πολλά καλά που κάνετε, αυτό που σας λέμε από τον προμαχώνα τούτο εμείς: κυβερνήστε καλύτερα, ουσιαστικότερα, δικαιότερα, αλλά κυρίως αποτελεσματικά.
      Σας ευχαριστώ πολύ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Αποστολάτε.  
      Ορίστε, κύριε Υπουργέ, έχετε δευτερολογία.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κύριε Πρόεδρε.
      Παίρνω την ευκαιρία να απαντήσουμε ξεκάθαρα ότι η Σαμοθράκη με την Αλεξανδρούπολη έχει αποκατασταθεί πλήρως. Υπάρχει και το πλοίο «ΣΑΟΣ ΙΙ», το οποίο εκτελεί τα δρομολόγια. Βγάλαμε και διαγωνισμό για επιδοτούμενα τέσσερα δρομολόγια με την υποχρέωση του πλοιοκτήτη να κάνει έξι δρομολόγια στο διαγωνισμό της 11ης Μαρτίου. Όσον αφορά τα Κύθηρα, κάναμε τις αλλαγές τις οποίες είχαμε προαναγγείλει και θέλω εδώ να καθησυχάσω και τους πολίτες στο Καστέλι, διότι έχει δημιουργηθεί ένα θέμα χωρίς να υφίσταται. Ξέρετε ότι το Καστέλι είχε μια σύνδεση μέσω Κυθήρων-Αντικυθήρων με τον Πειραιά. Δεν πρόκειται να αλλάξει αυτή η σύνδεση. Στα Κύθηρα τα δρομολόγια έχουν βγει στο διαγωνισμό, έχει γίνει ο διαγωνισμός και έχουμε προσφορές, μάλιστα με σύγχρονα πλοία, όχι με το «ΜΥΡΤΙΔΙΩΤΙΣΣΑ» με το οποίο ταλαιπωρήθηκαν αρκετά και το γνωρίζουν οι κάτοικοι και οι πολίτες που το χρησιμοποιούσαν, αλλά μ’ ένα σύγχρονο πλοίο όπως το «ΒΙΤΣΕΝΤΖΟΣ ΚΟΡΝΑΡΟΣ» που κατέθεσε προσφορά, ένα σύγχρονο πλοίο που για οκτώ χρόνια ζήτησε το δρομολόγιο και με υποχρέωση αντικατάστασής του με καινούργιο πλοίο μέσα σ’ αυτήν την οκταετία. Τα δρομολόγια είναι από τον Πειραιά Κύθηρα-Αντικύθηρα-Καστέλι, ένα δρομολόγιο και επιστροφή. Ένα δρομολόγιο Γύθειο-Κύθηρα-Αντικύθηρα-Καστέλι. Δύο προσεγγίσεις, λοιπόν, στο Καστέλι αντί για μια, άρα οι φίλοι μας από το Καστέλι δεν έχουν κανένα λόγο να ανησυχούν -θα το απαντήσουμε βεβαίως και στους τοπικούς φορείς και στους συναδέλφους Βουλευτές που το ζήτησαν και στη δήμαρχο- και ένα δρομολόγιο με το ίδιο πλοίο από Πειραιά Κύθηρα-Αντικύθηρα-Ρέθυμνο. Αυτό μπήκε ως παραπάνω δρομολόγιο για τον εξής λόγο, διότι έτσι θα μπορέσει να έχει μεταφορικό έργο, άρα να συμφέρει να μπει ένα σύγχρονο και γρήγορο πλοίο, να λυθεί για πάντα το πρόβλημα που αντιμετωπίζουν κυρίως τα Αντικύθηρα, διότι τα Αντικύθηρα βρίσκονται στη μέση ακριβώς του Αιγαίου με δύσκολες καιρικές συνθήκες, μ’ ένα λιμάνι που βλέπει πάνω στο βοριά, που δύσκολα προσεγγίζει το μικρό πλοίο που κάνει τη γραμμή Νεάπολη–Δίον-Κύθηρα.
    Όσον αφορά, τέλος, το θέμα του Σαρωνικού, είναι ένα θέμα ιδιαίτερα ευαίσθητο. Ξέρετε ότι δεν μπήκε γιατί δεν μπορεί να πάει συμβατικό πλοίο. Δεν ενδιαφέρεται, δεν έχει μεταφορικό έργο. Στην Ύδρα ευτυχώς δεν έχουμε ακόμα αυτοκίνητο και δεν πρόκειται να έχουμε ούτε μηχανάκια. Έχουμε, όμως, δύο δρομολόγια, όπως τα ζήτησαν οι Υδραίοι, με τα ταχύπλοο πλοίο με τιμές συμβατικού πλοίου. Μπορούν, δηλαδή, να πηγαίνουν το πρωί και να γυρίζουν το βράδυ. 
    Δυστυχώς υπάρχει ελεύθερη δρομολόγηση. Εκεί δεν μπορεί, όπως αντιλαμβάνεσθε, να επιδοτηθεί κάποιο συγκεκριμένο δρομολόγιο. Από εκεί και πέρα είναι θέμα της χρήσης του ταχυπλόου από τους Υδραίους με την τιμή του συμβατικού, τις ημέρες και τις ώρες που το ζήτησαν.
    Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
    Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, ερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 43/16/22-1-2009 επίκαιρη επερώτηση των Βουλευτών του ΠΑΣΟΚ, κ.κ. Αποστόλου Κατσιφάρα, Μιχαήλ Χρυσοχοϊδη, Δημητρίου Τσιρώνη, Ιωάννη Αμοιρίδη, Αντωνίας (Τόνιας) Αντωνίου, Ευάγγελου Αργύρη, Χρίστου Βερελή, Σοφίας Γιαννακά, Αγγελικής (Άντζελας) Γκερέκου, Ιωάννη Διαμαντίδη, Ιωάννη Δριβελέγκα, Βασιλείου Έξαρχου, Νικολάου Ζωίδη, Κωνσταντίνου Καρτάλη, Βασιλείου Κεγκέρογλου, Ευστάθιου Κουτμερίδη, Ιωάννη Κουτσούκου, Γεωργίου Λιάνη, Ιωάννη Μαγκριώτη, Ιωάννη Μανιάτη, Αθανασίας (Σούλας) Μερεντίτη, Παναγιώτη Μπεγλίτη, Αθανασίου (Θάνου) Μωραΐτη, Γεωργίου Νικητιάδη, Γεωργίου Παπακωνσταντίνου, Ευάγγελου Παπαχρήστου, Αικατερίνης Περλεπέ – Σηφουνάκη, Φίλιππου Σαχινίδη, Αναστασίου Σιδηρόπουλου, Εμμανουήλ Σκουλάκη, Κωνσταντίνου Σπηλιόπουλου, Εμμανουήλ Στρατάκη, Ελπίδας Τσουρή, Χαράλαμπου Καστανίδη και Χρήστου Παπουτσή, προς τον Υπουργό Ανάπτυξης, σχετικά με τις μικρομεσαίες επιχειρήσεις.
    Από τις Κοινοβουλευτικές Ομάδες των κομμάτων απεστάλησαν στο Προεδρείο επιστολές με τις οποίες ορίζουν Κοινοβουλευτικούς Εκπροσώπους κατά τη συζήτηση της παρούσας επερωτήσεως: 
    Η Νέα Δημοκρατία ορίζει Κοινοβουλευτικό Εκπρόσωπο το Βουλευτή του Νομού Λέσβου κ. Ιωάννη Γιαννέλλη-Θεοδοσιάδη, το ΚΚΕ ορίζει το Βουλευτή κ. Νίκο Καραθανασόπουλο, ο ΣΥΡΙΖΑ τη Βουλευτή κ. Άννα Φιλίνη και ο Λαϊκός Ορθόδοξος Συναγερμός το Βουλευτή κ. Ηλία Πολατίδη.
    Το λόγο έχει ο πρώτος εκ των επερωτώντων κ. Απόστολος Κατσιφάρας για δέκα λεπτά. Επαναλαμβάνω ότι δεν συμποσούται ο χρόνος δευτερολογίας με την πρωτολογία, σύμφωνα με ομόφωνη απόφαση της Διάσκεψης των Προέδρων.
    Κύριε Κατσιφάρα, έχετε το λόγο για δέκα λεπτά.
    ΑΠΟΣΤΟΛΟΣ ΚΑΤΣΙΦΑΡΑΣ:  Ευχαριστώ, κύριε Πρόεδρε.
    Ο νέος Υπουργός Ανάπτυξης ακολουθεί τα χνάρια του προκατόχου του κ. Φώλια, που μονίμως απουσίαζε από το «πλούσιο» Βήμα της Βουλής. Είναι και αυτό μέσα στο παιχνίδι της σύγχυσης …
    ΙΩΑΝΝΗΣ ΔΙΑΜΑΝΤΙΔΗΣ: Ασχολείται με την Ολυμπιακή.
    ΠΡΟΕΔΡΕΥΩΝ (Αναστάσιος Νεράντζης): Κύριε Διαμαντίδη, διαρκώς δείχνετε ότι είστε Ολυμπιακός! 
    ΑΠΟΣΤΟΛΟΣ ΚΑΤΣΙΦΑΡΑΣ: Δεν απαξιώνω τον αγαπητό κύριο Υφυπουργό, έχω όμως υποχρέωση να θέσω ευθύς εξαρχής το πώς αντιμετωπίζουν με συγκεκριμένες πρακτικές τη δυνατότητα μέσα από το Κοινοβούλιο να ασκήσεις πολιτική υπέρ του δημόσιου συμφέροντος. 
    Κύριε Πρόεδρε, κυρίες και κύριοι συνάδελφοι, η συντριπτική πλειοψηφία των επιχειρήσεων στην Ελλάδα είναι μικρομεσαίες και η πλειονότητα αυτών είναι μικρές και πολύ μικρές επιχειρήσεις. Η συμβολή τους τεράστια στην απασχόληση, την ανταγωνιστικότητα, την ανάπτυξη της πατρίδας μας και ο ρόλος τους πρωταγωνιστικός στην κοινωνική συνοχή, στην ευημερία, την εργασία και το εισόδημα στην πατρίδα μας. 
    Το ευρύτερο σήμερα οικονομικό και επιχειρηματικό περιβάλλον είναι ζοφερό! Οι σπασμωδικοί, ανεπαρκείς και αόριστοι χειρισμοί της Κυβέρνησης το επιδεινώνουν περαιτέρω. Οι μικρομεσαίες επιχειρήσεις βρίσκονται αντιμέτωπες με τα ανυπέρβλητα προβλήματα της ρευστότητας, του υπερδανεισμού, της πιστωτικής ασφυξίας και της μείωσης του τζίρου και παλεύουν απεγνωσμένα μόνες τους και απροστάτευτες για την επιβίωσή τους.
    Οι ακάλυπτες επιταγές ξεπέρασαν κάθε προηγούμενο. Καθημερινά στη χώρα μας βάζει λουκέτο μεγάλος αριθμός επιχειρήσεων και οδηγείται στην ανεργία αντίστοιχα μεγάλος αριθμός ανέργων. Σε λίγο, δυστυχώς, η νέα Κλαυθμώνος θα είναι η Πειραιώς!
    Η Κυβέρνηση αντί να ασχοληθεί σοβαρά και με σχέδιο, που να έχει προτεραιότητες και στοχεύσεις, με τα σοβαρά προβλήματα που αντιμετωπίζει η ελληνική κοινωνία, η παραγωγικότητα, η επιχειρηματικότητα και εν δυνάμει η οικονομία της χώρας, αναλώνεται να προστατεύσει τον εαυτό της. Βλέπει το λαό να της γυρίζει την πλάτη και αυτή κάνει λίφτινγκ στο προφίλ της. 
    Η ασχήμια, όμως, κύριε Υπουργέ, της κυβερνητικής αναλγησίας δεν κρύβεται. Η κοινωνία το βλέπει. Η κοινωνία το βιώνει καθημερινά.
      Προεκλογικά είχατε υποσχεθεί ένα σταθερό φορολογικό σύστημα. Αλήθεια, ποιος είναι σήμερα ο απολογισμός σας; Το μόνο που κάνατε είναι σταθερά να αφήσετε στο απυρόβλητο την παραοικονομία και την ελίτ των off shore εταιρειών. Σταθερά προστατεύσατε τα κεφάλαια των μεγάλων κεφαλαίων. 
      Ρίξατε, όμως, τα βάρη της φορολογίας στους μισθωτούς, τους συνταξιούχους, τους μικρούς και ελεύθερους επαγγελματίες. Σταθερά αντιμετωπίσατε τη φορολογική κλίμακα, γιατί δεν λάβατε υπ’ όψιν σας τη μέριμνα για την τιμαριθμοποίηση που είναι ένα κύριο, καθολικό και δίκαιο αίτημα και από τις επιχειρηματικές τάξεις και από την ελληνική κοινωνία. 
      Κύριε Υπουργέ, υποσχεθήκατε προεκλογικά ότι θα πατάξετε τη γραφειοκρατία. Αλήθεια, ποιος είναι ο απολογισμός σας σήμερα, πέντε χρόνια μετά; Οι ελληνικές επιχειρήσεις ξοδεύουν κατά μέσο όρο διακόσιες τέσσερις εργατοώρες, για να εκπληρώσουν τις υποχρεώσεις προς το δημόσιο. Πέντε χρόνια κυβερνάτε τον τόπο! Τι κάνατε για τη γραφειοκρατία; Λόγια, λόγια και στην πράξη τίποτα. 
       Σύμφωνα με το Παγκόσμιο Οικονομικό Φόρουμ, σε ένα μόλις έτος καταφέρατε η χώρα μας να κατρακυλήσει έντεκα ολόκληρες θέσεις στην παγκόσμια κατάταξη, όσον αφορά τον απαιτούμενο χρόνο έναρξης επιχείρησης. Είναι πραγματικά τραγικό για την ελληνική επιχειρηματικότητα ότι για τη σύσταση μιας ανώνυμης εταιρείας απαιτούνται μέχρι και σαράντα δύο επίμονες χρονοβόρες ενέργειες! 
      Κύριοι συνάδελφοι, η κατάσταση σήμερα για τις ελληνικές επιχειρήσεις είναι τραγική. Είναι οι συνθήκες οριακές και τις συναντούμε παντού. Σύμφωνα με έρευνα του Βιομηχανικού Επιμελητηρίου της Αθήνας, εννέα στις δέκα μικρομεσαίες επιχειρήσεις έχουν πληγεί από την οικονομική κρίση, επτά στις δέκα μικρομεσαίες επιχειρήσεις αντιμετωπίζουν σοβαρά προβλήματα ρευστότητας, μία στις τέσσερις μικρομεσαίες επιχειρήσεις αντιμετωπίζει προβλήματα στη συνεργασία με τις τράπεζες, οι οποίες φρενάρουν τις χρηματοδοτήσεις, τρεις στις δέκα επιχειρήσεις σκέφτονται για μείωση προσωπικού, ενώ η μία στις πέντε το θεωρεί αναπόφευκτο. 
      Παρά τις μεγαλόστομες διακηρύξεις, κύριε Υπουργέ, της Κυβέρνησης και του Υπουργείου Ανάπτυξης, μέχρι σήμερα τα όποια μέτρα έχουν ληφθεί, ουσιαστικά είτε λειτουργούν εις βάρος των μικρομεσαίων επιχειρήσεων είτε δεν λειτουργούν καθόλου.
      Η αντίληψή σας και η αδυναμία σας μεσούσης της  κρίσης να αντιληφθείτε τι σημαίνει η φοροεπιδρομή που κάνετε με την κατάργηση του αφορολογήτου των 10.500 ευρώ, τον ευτελισμό της Κυβέρνησης και την προσβολή στην επιχειρηματικότητα και ιδίως αυτών που είναι οι πιο αδύνατοι, φαίνεται από τη δύσκολη θέση που βρεθήκατε, αφού ήρθατε σήμερα πέντε μήνες μετά να ανακαλέσετε το αφορολόγητο των 10.500 ευρώ.
      Όμως, το στίγμα, κύριε Υπουργέ, της πολιτικής σας σάς ακολουθεί. Η βούλησή σας τότε να μην ακούσετε κανέναν σας ακολουθεί. Ό,τι και να κάνετε σήμερα, ακόμα και να το καταργήσετε –που καλά θα κάνετε να το καταργήσετε- καταργείτε τον εαυτό σας και καταργείτε τα ίδια τα επιχειρήματα που λέγατε πριν από πέντε μήνες, όπως επίσης καταργείτε και όλη την επιχειρηματολογία με τον προϋπολογισμό που ψηφίστηκε πριν από δύο μήνες. 
      Οι σημαντικές αυξήσεις, κύριε Υπουργέ, στα κρατικά τιμολόγια ΔΕΗ, ΕΥΔΑΠ, κρατικές υπηρεσίες, δημοτικές φορολογίες, σήμερα έχουν ξεπεράσει κάθε προηγούμενο και επιβαρύνουν την επιχειρηματικότητα, όπως επίσης και η αδυναμία ελέγχου των καρτέλ που δεν επηρεάζουν μόνο την αγοραστική δύναμη των νοικοκυριών, επηρεάζουν και τις μικρές και μεσαίες επιχειρήσεις που ασφυκτιούν σε μια ελεγχόμενη αγορά. 
      Χαρακτηριστική πολιτική της αναξιοπιστίας σας είναι η αδυναμία σας να ανταποκριθείτε στη νέα επιχειρηματικότητα που θα μπορούσε να δώσει διέξοδο στην κρίση. Τα προγράμματα «Γυναικεία Επιχειρηματικότητα» και «Νεανική Επιχειρηματικότητα», αλήθεια, κύριε Υπουργέ, πού βρίσκονται; Τιμούν την Κυβέρνηση, όταν –χαρακτηριστικά αναφέρω- στη «Γυναικεία Επιχειρηματικότητα» από τα τρεισήμισι χιλιάδες σχέδια που είχαν εγκριθεί –γιατί το εδικαιούντο- μόνο τα τριάντα πέντε σήμερα έχουν ενταχθεί και έχουν πάρει τα χρήματα; Ποια είναι η αξιοπιστία σας;
Οι καθυστερήσεις σας είναι απαράδεκτες.
	Όσον αφορά το Γενικό Εμπορικό Μητρώο έχει μείνει στα χαρτιά, κύριε Υπουργέ. Το ψηφίσαμε πριν δύο χρόνια και θα ήταν μια λύση, να έχουμε μια πραγματική εικόνα για να ασκήσετε στοχευμένες πολιτικές. Αλήθεια, σας τιμά αυτή η κατάσταση που έχετε απαξιώσει το συμβούλιο των μικρομεσαίων επιχειρήσεων, δεν το έχετε συγκαλέσει ούτε μία φορά; 
	Βιώνουμε μία κρίση. Με ποιους συνομιλείτε, κύριε Υπουργέ; Ποια είναι η δημόσια διαβούλευση; Δεν θα ήταν αυτό το συμβούλιο ένα όργανο για να δούμε πολύ συγκεκριμένα στοχευμένες πολιτικές για αυτές τις προτεραιότητες που αφορούν την παραγωγική διαδικασία; 
	Σε ό,τι αφορά το ΕΣΠΑ, κύριε Υπουργέ, που θα μπορούσε να ήταν ένα καλό εργαλείο για να μπουν χρήματα σήμερα στην αγορά και να στηριχτεί η επιχειρηματικότητα, πώς νιώθετε αλήθεια δυόμισι χρόνια μετά από την έναρξη του ΕΣΠΑ και ενώ είναι κλειδωμένα από την Ευρωπαϊκή Ένωση για την Ελλάδα 1,3 δισεκατομμύριο ευρώ, να μην μπορείτε να το ρίξετε στην αγορά; 
	Αυτή τη στιγμή έχετε στα ταμεία δεσμευμένα 409.000.000 ευρώ. Γιατί κύριε Υπουργέ, δεν τα ρίχνετε στην οικονομία και στην παραγωγή; Πώς θα προστατεύσετε τον επιχειρηματία το μικρό, το μεσαίο, για να κάνει εκσυγχρονισμό, να βελτιώσει τον εξοπλισμό του, να περάσει σε μια νέα φάση, ανταποκρινόμενος στην πρόκληση των εποχών με καινοτομία, με νέες δραστηριότητες;
	Κύριε Υπουργέ, εξαγγείλατε ένα πρόγραμμα, το ΤΕΜΠΜΕ, που θα ήταν ένα καλό εργαλείο και έρχεστε σήμερα, επειδή έχετε την επερώτηση στη Βουλή, με μεγαλοστομίες να λέτε και να καμαρώνετε ότι στους δύο μήνες που λειτουργεί το ΤΕΜΠΜΕ εντάχθηκαν από τις επτακόσιες εβδομήντα χιλιάδες μικρομεσαίες επιχειρήσεις, που είναι στη χώρα μας, μόνο οι τέσσερις χιλιάδες διακόσιες επιχειρήσεις. Δηλαδή καμαρώνετε που μπήκε σ’ αυτήν τη διαδικασία το 0,5%. Το υπόλοιπο 99,5%, κύριε Υπουργέ, δεν έχει ανάγκη σήμερα να μπει;
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ.
	ΑΠΟΣΤΟΛΟΣ ΚΑΤΣΙΦΑΡΑΣ: Δεν υπάρχουν επιχειρήσεις που αντιμετωπίζουν θέματα βιωσιμότητας; Πότε θα ενταχθούν αυτοί; Σε ποιο πρόγραμμα τους οδηγείτε; 
	Δεν μπορείτε, κύριε Υπουργέ, να κυβερνάτε με «επικοινωνιακά τερτίπια». Δεν μπορείτε άλλο. Η κατάσταση σήμερα είναι τραγική στην οικονομία και στην παραγωγή.
      ΠΡΟΕΔΡΕΥΩΝ (Αναστάσιος Νεράντζης): Τα υπόλοιπα στη δευτερολογία σας, κύριε Κατσιφάρα.
	ΑΠΟΣΤΟΛΟΣ ΚΑΤΣΙΦΑΡΑΣ: Δεν μπορεί  να κρύβεστε, δεν μπορεί η Κυβέρνηση να είναι απούσα, δεν μπορεί να μην έχει ενεργητικές πολιτικές. Το ΠΑΣΟΚ πολύ έγκαιρα κατέθεσε…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
	ΑΠΟΣΤΟΛΟΣ ΚΑΤΣΙΦΑΡΑΣ: …μία ολοκληρωμένη δέσμη μέτρων που αφορούσε πολύ συγκεκριμένα πράγματα και στην κατάργηση του αφορολόγητου ορίου των 10.500 ευρώ που τελικά το κάνετε κι εσείς και σε πολιτικές που θα προστάτευαν πραγματικά τη μικρομεσαία επιχείρηση. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Να παγώσετε, κύριε Υπουργέ, τις δανειακές υποχρεώσεις των μικρομεσαίων επιχειρήσεων για το 2009 …
	ΠΡΟΕΔΡΕΥΩΝ (Αναστάσιος Νεράντζης):  Παρακαλώ, το κουδούνι χτυπάει για σας. Αν έχετε την καλοσύνη, τελειώστε. Σας παρακαλώ. 
	ΑΠΟΣΤΟΛΟΣ ΚΑΤΣΙΦΑΡΑΣ: …να ελαφρύνετε τις επιχειρήσεις φορολογικά…
	ΠΡΟΕΔΡΕΥΩΝ (Αναστάσιος Νεράντζης): Κύριε Κατσιφάρα, πρέπει να τελειώσετε τώρα. Έχετε μιλήσει δύο λεπτά επιπλέον. Σας παρακαλώ, έχετε δευτερολογία. 
	ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, μα, προηγουμένως αφήσατε…
	ΠΡΟΕΔΡΕΥΩΝ (Αναστάσιος Νεράντζης): Μα, αφήστε σας παρακαλώ. Έχετε τελειώσει ήδη. Έχετε δευτερολογία για να συνεχίσετε. Έχετε περάσει το χρόνο σας κατά δύο λεπτά και σεις ακόμα αγορεύετε.
	ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω.
	Δυστυχώς, κύριε Υπουργέ, η πολιτική σας σήμερα οδηγεί την επιχειρηματικότητα στη χώρα μας σε ένα πραγματικό αδιέξοδο.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε τώρα, κύριε Κατσιφάρα. Ευχαριστούμε.
	ΑΠΟΣΤΟΛΟΣ ΚΑΤΣΙΦΑΡΑΣ: Γι’ αυτές τις πρακτικές, όμως και γι’ αυτές…
	ΠΡΟΕΔΡΕΥΩΝ (Αναστάσιος Νεράντζης): Κύριε Κατσιφάρα, ολοκληρώστε.
	ΑΠΟΣΤΟΛΟΣ ΚΑΤΣΙΦΑΡΑΣ: Η κοινωνία έχει κρίση, έχει μνήμη και δεν θα σας δικαιολογήσει τέτοιου είδους αδιέξοδες πολιτικές.
      (Χειροκροτήματα από την πτέρυγα του ΠΑΣΟΚ)
 	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε. 
	Τονίζω το χρόνο. Οι επόμενοι τρεις εκ των επερωτώντων έχουν πέντε λεπτά.
	Ο Βουλευτής του ΠΑΣΟΚ στο Νομό Λάρισας κ. Φίλιππος Σαχινίδης έχει το λόγο.
	ΦΙΛΙΠΠΟΣ ΣΑΧΙΝΙΔΗΣ: Ευχαριστώ, κύριε Πρόεδρε.
	Έχουν περάσει έξι μήνες από την εκδήλωση των πρώτων ισχυρών τρανταγμάτων στη διεθνή οικονομία που πιστοποιούσαν ότι η κρίση με την οποία βρισκόμαστε αντιμέτωποι είναι μία πρωτόγνωρη κρίση που σαρώνει τον παραγωγικό ιστό και καταστρέφει με πρωτοφανή ταχύτητα θέσεις εργασίας, απειλεί εισοδήματα και υπονομεύει την κοινωνική συνοχή.
	Όλο αυτό το διάστημα, η Κυβέρνηση της Νέας Δημοκρατίας επικαλούνταν τη θεωρία της «θωρακισμένης οικονομίας».
      Υποστήριζε ότι η διεθνής κρίση δεν απειλεί τη χώρα μας, γιατί η οικονομική πολιτική που ακολουθούσε, την προστάτευε. Την ώρα, λοιπόν, που οι κυβερνήσεις σε όλον τον κόσμο σχεδίαζαν πολιτικές εξόδου από την κρίση, η Κυβέρνηση της Νέας Δημοκρατίας επέβαλε νέους φόρους σε βάρος των χαμηλών και μεσαίων εισοδημάτων, όπως το Ενιαίο Τέλος Ακινήτων, ενώ καταργούσε το Φόρο Μεγάλης Ακίνητης Περιουσίας, που αφορούσε πραγματικά, μόνο όσους είχαν μεγάλη ακίνητη περιουσία. Επέβαλε νέα φορολογία στους ελεύθερους επαγγελματίες. Κατάργησε το αφορολόγητο των ελεύθερων επαγγελματιών, χαρακτηρίζοντας όλους τους ελεύθερους επαγγελματίες ως φοροφυγάδες που έπρεπε να τιμωρηθούν! 
      Σήμερα, ανακοινώνει την επαναφορά του αφορολόγητου. Μέσα σε λιγότερο από πέντε μήνες, η φορολογική πολιτική της ίδιας Κυβέρνησης αναιρείται.
      Κύριε Υπουργέ, είστε νέος στα καθήκοντά σας. Θα πρέπει, όμως, να σας διαβεβαιώσω ότι κάθε πρωτοετής φοιτητής των οικονομικών διδάσκεται στο πανεπιστήμιο ότι η σταθερότητα του φορολογικού συστήματος είναι μία από τις προϋποθέσεις για την ενίσχυση της επιχειρηματικότητας, η οποία με τη σειρά της διασφαλίζει ικανοποιητικούς ρυθμούς ανάπτυξης σε μία οικονομία.
      Αλήθεια, πιστεύετε εσείς ότι υπάρχει άνθρωπος ο οποίος θα θελήσει να κάνει επένδυση σ’ αυτή τη χώρα, όταν η ίδια Κυβέρνηση μέσα σε χρονικό διάστημα δύο και τριών μηνών αναιρεί την ίδια της τη φορολογική πολιτική;
      Πριν από ένα μήνα, όταν τα σημάδια της διεθνούς ύφεσης ήταν ορατά σε όλους, η Κυβέρνηση της Νέας Δημοκρατίας έφερε στη Βουλή έναν προϋπολογισμό που –ακούστε, σας παρακαλώ, κύριε Πρόεδρε- προέβλεπε ρυθμούς ανάπτυξης της τάξης του 2,7%. Την ώρα που οι κυβερνήσεις άλλων χωρών ανακοίνωναν μέτρα για την τόνωση της ζήτησης, η κυβερνητική πλειοψηφία των εκατόν πενήντα ένα Βουλευτών ψήφιζε έναν προϋπολογισμό ο οποίος προέβλεπε αύξηση των φορολογικών εσόδων κατά 7.000.000.000 ευρώ και μείωση του Προγράμματος Δημοσίων Επενδύσεων κατά 800.000.000 ευρώ.
      Και πάλι επανέρχομαι στην ύλη του πρωτοετούς φοιτητή των οικονομικών, ο οποίος διδάσκεται ότι σε συνθήκες ύφεσης, οι επιλογές που έχει μία κυβέρνηση είναι ή να μειώσει τη φορολογία για να αυξήσει το διαθέσιμο για κατανάλωση εισόδημα των νοικοκυριών ή να αυξήσει τις δημόσιες δαπάνες.
      Η Κυβέρνηση της Νέας Δημοκρατίας, μ’ αυτόν εδώ τον προϋπολογισμό που κατέθεσε πριν από σαράντα ημέρες, ακολουθούσε μία παράλογη οικονομική πολιτική.
      Και μετά ήρθε η ώρα της αλήθειας, ήρθε η ώρα της αποκάλυψης. Η χώρα, σύμφωνα με τις προβλέψεις της Ευρωπαϊκής Επιτροπής, θα έχει μηδενικούς ρυθμούς ανάπτυξης, δηλαδή 0,1%-0,2%. Η ανεργία θα ανέβει κατακόρυφα. Το Ερευνητικό Ινστιτούτο της ΓΣΕΕ μιλά για απώλεια εκατό χιλιάδων θέσεων εργασίας. Ήδη στο Νομό μου, στη Λάρισα, μία επιχείρηση η οποία άντεξε τόσες δυσκολίες, η «RAPTEX», κλείνει και ενενήντα άτομα έχουν οδηγηθεί στην ανεργία.
      Και δεν έχει το θάρρος, μετά από όλες αυτές τις εξελίξεις, να βγει κάποιος από την Κυβέρνηση, ο Πρωθυπουργός της χώρας, να ζητήσει συγγνώμη από τους πολίτες και να πει, «κάναμε ένα λάθος στις εκτιμήσεις μας», να αναγνωρίσει ότι πριν από σαράντα ημέρες, όταν συζητούσαμε σ’ αυτήν εδώ την Αίθουσα για τον προϋπολογισμό, τα περισσότερα στελέχη της Κυβέρνησης υπερασπίζονταν λανθασμένες απόψεις. Κατά την εκτίμησή μου, υπερασπίζονταν –και ας μου επιτραπεί η έκφραση- ανόητες απόψεις. Αυτός ο Προϋπολογισμός σήμερα πλέον είναι άχρηστος, δεν έχει καμμία ισχύ, δεν ανταποκρίνεται στην πραγματικότητα και πρέπει να φέρουν ένα νέο κείμενο, ένα νέο προϋπολογισμό.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Αυτός εδώ ο προϋπολογισμός φέρει την υπογραφή του κ. Αλογοσκούφη. Ο κ. Αλογοσκούφης έχει αλλάξει. Η πολιτική έχει αλλάξει; Διότι αν δεν έχει αλλάξει, οδηγούμαστε σε λάθος δρόμο. Εδώ μέσα λέει ότι πρέπει να μαζέψουμε 7.000.000.000 ευρώ επιπλέον. Από ποιον θα μαζευτούν αυτά τα 7.000.000.000 ευρώ; Δεν θα είναι οι μικρομεσαίες επιχειρήσεις αυτές οι οποίες θα πρέπει να συνεισφέρουν; Από πού θα τα βρουν; Από ποια οικονομική δραστηριότητα θα μπορέσουν οι μικρομεσαίες επιχειρήσεις να μαζέψουν αυτά τα χρήματα;
      Κύριε Υπουργέ, συνάδελφός σας ομολόγησε πριν από δύο μέρες ότι δεν υπάρχει οικονομική πολιτική για έξοδο της χώρας από την κρίση. Δεν το λέμε εμείς, αλλά το είπε δικός σας συνάδελφος. Η Κυβέρνηση ποτέ δεν είχε –και ήρθε η ώρα να παραδεχθείτε ότι δεν έχετε- σχέδιο εξόδου από την κρίση. Το δημοσιονομικό έλλειμμα της χώρας έφθασε το 2008 στο 3,7%. 
      Το ταμειακό έλλειμμα της χώρας –και καταθέτω σημερινό δημοσίευμα της «ΚΑΘΗΜΕΡΙΝΗΣ»- έφθασε στα 17,1 δισεκατομμύρια ευρώ. Είναι το μεγαλύτερο της τελευταίας πενταετίας. Αρκεί να αναφέρω ότι επί ΠΑ.ΣΟ.Κ., το 2003 που ήταν η τελευταία χρονιά που είχε την ευθύνη, ήταν στα 10,5 δισεκατομμύρια και σήμερα με τη Νέα Δημοκρατία είναι στα 17,1 δισεκατομμύρια.
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό και μόνο δείχνει πόσο έχει εκτροχιαστεί η δημοσιονομική πολιτική της χώρας. Το δημόσιο χρέος συνεχίζει να αυξάνεται ανεξέλεγκτα. Τρία στα δέκα ευρώ που δανείζεται σήμερα η χώρα είναι δανεικά τα οποία έχουν ξεκινήσει από το 2004 μέχρι σήμερα. Η οικονομική σας πολιτική έχει καταρρεύσει. Και όταν η οικονομική πολιτική καταρρέει, δεν υπάρχει περιβάλλον για την ανάπτυξη της επιχειρηματικότητας, δεν υπάρχει περιβάλλον το οποίο θα επιτρέψει στη μικρομεσαία επιχείρηση να αναπτυχθεί. 
      Γι’ αυτό, σας καλούμε όσο το δυνατόν γρηγορότερα, ελάτε να πάμε σε εθνικές εκλογές, να προχωρήσουμε σε αλλαγή Κυβέρνησης, για να μπορέσουμε να προχωρήσουμε και σε αλλαγή πολιτικής. 
      Σας ευχαριστώ, κύριε Πρόεδρε. 
       (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Κι εμείς, κύριε Σαχινίδη. 
      Το λόγο έχει ο Βουλευτής του ΠΑΣΟΚ στη Β’ Περιφέρεια Πειραιά κ. Διαμαντίδης για πέντε λεπτά. 
      ΙΩΑΝΝΗΣ ΔΙΑΜΑΝΤΙΔΗΣ: Με μία φράση θα μπορούσαμε να χαρακτηρίσουμε τα έργα και τις ημέρες της νέας διακυβέρνησης, «τα ψεύτικα τα λόγια τα μεγάλα», κύριε Πρόεδρε. Αυτή είναι η «επωδός» και ο συνολικός απολογισμός του κυβερνητικού έργου. Καθυστερήσεις, προχειρότητες, αποσπασματικές πολιτικές. 
      Θα εξοικονομούσαμε, λέει, πρώτα-πρώτα κάποια δισεκατομμύρια από την περιστολή των αλόγιστων δαπανών. Τις διπλασσιάσατε με τα «golden boys», προέδρους, συμβούλους κ.λπ.. 
      Θα πωλούσατε ζημιογόνες επιχειρήσεις. Είδαμε το φιάσκο της Ολυμπιακής. 
      Λέγατε ότι θα επανιδρύατε το κράτος και φέρατε την πλήρη διάλυση παντού. Αναξιοκρατία, αδιαφορία. Ποιος να εργαστεί, όταν το μόνο που διδάξατε ήταν ότι τα αγαθά, «κόποις κτώνται», όταν διορίζετε σε θέσεις ευθύνες κομματικούς «φίλους» για να γνωμοδοτήσουν κατά παραγγελία, όπως σας βολεύει και για να στήνονται «Βατοπέδια»; Ποιος να εργαστεί, ποιος να παράγει και ποιος να πιστέψει να δηλώσει τα εισοδήματά του, όταν υπάλληλοι και στελέχη, για παράδειγμα στον ΟΠΑΠ, παίρνουν αποζημίωση 1,5 εκατομμύριο ευρώ, όταν μ’ αυτά τα λεφτά θα μπορούσαν να πάρουν το εφάπαξ οι συνταξιοδοτηθέντες υπάλληλοι; 
      Θα νοικοκυρεύατε δήθεν τα δημόσια οικονομικά. Το αποτέλεσμα είναι 32.000.000.000 ευρώ και πλέον βεβαιωμένα χρέη ανείσπρακτα, ενώ εσείς κάνετε ακόμα ρυθμίσεις και περαιώσεις. Και το αποτέλεσμα ποιο είναι; Με αφορμή τη διεθνή, τάχα, κρίση και την υστέρηση των εσόδων, εξαπολύσατε φοροεπιδρομή στους ελεύθερους επαγγελματίες και στις μικρομεσαίες επιχειρήσεις, ενώ τόσο καιρό ο κ. Αλογοσκούφης, κύριε Υπουργέ, καμάρωνε τη μείωση του συντελεστή φορολόγησης. Όμως, αυτό το έκανε στις ανώνυμες εταιρείες, γιατί αυτή είναι η πραγματική συντηρητική πολιτική σας, να αφήνετε, δηλαδή, τους μεγαλοκαρχαρίες, τις πολυεθνικές, τους μεγαλοτραπεζίτες και τα καρτέλ να «καταπιούν», να εξαφανίσουν τους μικρομεσαίους και να κερδοσκοπούν σε βάρος των παραγωγών και των καταναλωτών. Ήδη σήμερα ανακοινώθηκε ότι τριακόσιες μικρομεσαίες επιχειρήσεις αυτοκινήτων –οι λεγόμενες «μάντρες»- έκλεισαν. 
      Μέσα, λοιπόν, σ’ αυτό το δυσοίωνο οικονομικό περιβάλλον για τη χώρα μας, εμείς καταθέσαμε την ερώτηση για να σας κρούσουμε το καμπανάκι του κινδύνου που απειλεί τις μικρομεσαίες επιχειρήσεις, γιατί πράγματι είναι αυτές που κινδυνεύουν περισσότερο να εξαφανιστούν από το χάρτη και να κλείσουν για πάντα. 
      Προκαλέσαμε τη συζήτηση, γιατί μας κοινοποιήθηκαν, κύριε Πρόεδρε, από τη ΓΕΣΕΒΕ οι δεκατρείς προτάσεις που προωθήθηκαν από τον κ. Χατζηδάκη και που είμαι βέβαιος ότι ο κ. Χατζηδάκης θα τις πετάξει στον κάλαθο των αχρήστων. 
      Ζητήσαμε τη σημερινή συζήτηση, γιατί αισθανόμαστε την αγωνία συγκεκριμένων κλάδων, όπως του ΣΕΠΕ, του Συνδέσμου Επιχειρήσεων Πληροφορικής και Επικοινωνίας, που την προηγούμενη εβδομάδα σε υπόμνημά τους, μεταξύ πλείστων προβλημάτων και παραπόνων, επισήμαναν την άρνηση από την πλευρά των τραπεζών για χορήγηση εγγυητικής επιστολής για την υπαγωγή τους στον επενδυτικό νόμο, για αυθαίρετες μειώσεις στα όρια χρηματοδότησης, για αδικαιολόγητη καθυστέρηση στις χρηματοδοτήσεις. 
      Κύριε Πρόεδρε, πριν από ενάμιση μήνα περίπου η Νέα Δημοκρατία ψήφισε έναν προϋπολογισμό, έναν προϋπολογισμό τον οποίο στήριξε με σθεναρό τρόπο ο κύριος Πρωθυπουργός. Σήμερα, ενάμιση μήνα μετά την ψήφιση αυτού του προϋπολογισμού, αλλάζετε αυτόν τον προϋπολογισμό και με τη βούλα της Ευρωπαϊκής Ένωσης. 
      Πώς, λοιπόν, μετά από όλα αυτά μπορούν οι Έλληνες πολίτες να σας εμπιστευθούν; Πώς να πιστέψουν ότι θα μπορέσει να αποδώσει το πρόγραμμα που κατέθεσε την περασμένη εβδομάδα ο κ. Παπαθανασίου, το τριετές σχέδιο για την οικονομία; Αυτό ακριβώς είναι και ο μεγαλύτερος κίνδυνος για την ελληνική οικονομία, η αναξιόπιστη Κυβέρνηση Καραμανλή και ο «στρουθοκαμηλισμός» της Νέας Δημοκρατίας που τα βλέπει όλα, «καλώς καμωμένα». 
      Κυρίες και κύριοι συνάδελφοι, το ΠΑΣΟΚ με συναίσθηση της ευθύνης του έχει καταθέσει συγκεκριμένες προτάσεις και συνολικό σχέδιο για την ενίσχυση της πραγματικής οικονομίας και τη στήριξη των μικρομεσαίων επιχειρήσεων. 
      Καλούμε έστω και την ύστατη στιγμή τον Πρωθυπουργό να τις εφαρμόσει, μια και συνέχεια ζητάει προτάσεις από την Αξιωματική Αντιπολίτευση. Η σημερινή Κυβέρνηση όμως δεν μπορεί -κάτι που έχει αποδείξει κατ’ επανάληψη- διότι ακριβώς δεν μπορεί να ξεπεράσει τις κομματικές διαχωριστικές γραμμές, εκεί όπου τα κερδοσκοπικά συμφέροντα αρπάζουν με το «έτσι θέλω» τη «μερίδα του λέοντος».
      Κύριε Πρόεδρε, η Κυβέρνηση απέτυχε. Η Νέα Δημοκρατία είναι ένα μέρος αυτού του συστήματος και είναι και μέρος του προβλήματος που αντιμετωπίζει σήμερα η χώρα μας μ’ αυτήν τη δραματική εικόνα που έχει η οικονομία. 
      Ο τόπος χρειάζεται μία νέα Κυβέρνηση. Η Νέα Δημοκρατία, κύριε Πρόεδρε, έγινε ο εφιάλτης των μικρομεσαίων επιχειρήσεων. Αυτό το βλέπουμε καθημερινά παντού και το ακούμε από όλες τις επιχειρήσεις και από όλα τα μικρά νοικοκυριά που ζουν και εργάζονται στο Λεκανοπέδιο και όχι μόνο, αλλά και σε όλη την Ελλάδα. 
      Αργά, λοιπόν, ή γρήγορα η Κυβέρνηση αυτή θα αναγκαστεί από αυτή την πολιτική της να οδηγήσει τη χώρα σε εκλογές. Και τότε είναι βέβαιο ότι το ΠΑΣΟΚ θα κληθεί να «βγάλει τα κάστανα από τη φωτιά» και να αναλάβει τις ευθύνες του.  
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Διαμαντίδη και για την τήρηση του χρόνου. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες και τρεις συνοδοί καθηγητές από το 4ο Γυμνάσιο του Νέου Ηρακλείου. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Εξηγούμε στους μαθητές και τους συνοδούς τους ότι σήμερα είναι ημέρα κοινοβουλευτικού ελέγχου, όπου η Αντιπολίτευση ελέγχει την Κυβέρνηση για την πολιτική, την οποία τηρεί στον τομέα των μικρομεσαίων επιχειρήσεων. 
      Σειρά έχει τώρα εκ των επερωτώντων, η συνάδελφός μας από την Κέρκυρα κ. Αγγελική Γκερέκου. 
      Ορίστε, κυρία Γκερέκου, έχετε το λόγο για πέντε λεπτά. 
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, νομίζω ότι πλέον οι πολίτες της χώρας μας είναι σίγουροι ότι η Κυβέρνηση της Νέας Δημοκρατίας δεν έχει την παραμικρή δυνατότητα διαχείρισης της οικονομικής κρίσης, η οποία βαθαίνει μέρα με τη μέρα στη χώρα μας. 
      Οδεύει προς την έξοδο κάνοντας σπασμωδικές και ασυνάρτητες ενέργειες, χωρίς κανένα αποτέλεσμα. Και για να ξεκινήσω από λίγους μήνες νωρίτερα, θυμίζω ότι η Ελλάδα ήταν ίσως η μοναδική χώρα στο παγκόσμιο στερέωμα την εποχή που ήδη διαφαινόταν η κρίση, στην οποία εκείνη ακριβώς τη στιγμή ο τότε Υπουργός Οικονομίας ο κ. Αλογοσκούφης αντί να αναγγείλει μέτρα στήριξης, ανήγγειλε σφοδρή φοροεπιδρομή επί δικαίων και αδίκων.
      Όμως, η έλλειψη σχεδιασμού και η ασυναρτησία, η οποία σας διακατέχει στην πολιτική σας, φάνηκε και από τη χθεσινή βαρύγδουπη δήλωση για επαναφορά του αφορολογήτου ορίου των 10.500 ευρώ για τους ελεύθερους επαγγελματίες και τις αλλαγές στον τρόπο υπολογισμού του ΕΤΑΚ. Δηλαδή, μιλάμε για τα μέτρα, τα οποία είχε εξαγγείλει ο κ. Αλογοσκούφης πριν από λίγους μήνες και όλα τα στελέχη της Κυβέρνησης είχαν υποστηρίξει με θέρμη. Προφανώς, για όλα έφταιγε ο «κακός κ. Αλογοσκούφης». 
      Εδώ, όμως, τα πράγματα είναι απλά και πολύ συγκεκριμένα. Οι μικρομεσαίες επιχειρήσεις είναι παντού, σε όλες τις χώρες η πραγματική ραχοκοκαλιά κάθε εθνικής οικονομίας. Άρα, απαιτείται η άμεση στήριξή τους. Εσείς αποφασίσατε να το κάνετε αυτό με το ΤΕΜΠΜΕ, αλλά –κατά την προσφιλή σας πρακτική- το κάνετε για καθαρά επικοινωνιακούς λόγους, χωρίς στην ουσία να λύνετε τα προβλήματα. 
      Από την άλλη, οι μικρομεσαίες επιχειρήσεις που έχουν ανάγκη να ενισχύσουν τη ρευστότητά τους, απευθύνονται στις τράπεζες, οι οποίες κάθε άλλο παρά δείχνουν ενδιαφέρον για να τις δανειοδοτήσουν, προτιμώντας να κρατούν τα κεφάλαια της ενίσχυσης του πακέτου των 28.000.000.000 ευρώ για τη δική τους ρευστότητα. Κανένας απολύτως θεσμικός μηχανισμός δεν έχει προβλεφθεί που να υποχρεώνει τις τράπεζες να διακινήσουν τα 28.000.000.000 ευρώ προς ενίσχυση της αγοράς. 
      Ας δούμε, όμως, τι γίνεται με τη στήριξη των μικρομεσαίων επιχειρήσεων στον τουρισμό. Έρχομαι σ’ αυτό το ειδικό θέμα και μιλάμε για τον τουρισμό που δίνει έως και 22% στο Ακαθάριστο Εθνικό Προϊόν μας, για τον σημαντικότερο ίσως αιμοδότη της εθνικής μας οικονομίας. Και ξέρουμε όλοι πολύ καλά ότι ο τουρισμός αναμένεται να είναι ένας από τους κλάδους που θα πληγεί περισσότερο από την οικονομική κρίση. 
      Τα σημάδια ήδη φαίνονται και προφανώς δεν είναι καθόλου ευχάριστα. Οι απολύσεις έχουν ήδη αρχίσει και ειδικά στα ξενοδοχεία της Αθήνας οι μειώσεις των κρατήσεων φθάνουν μέχρι και 40%, όπως μας λέει και ο Πρόεδρος των Ξενοδόχων Αττικής.
      Κάτι ανάλογο βέβαια συμβαίνει και στα νησιά μας και στις άλλες τουριστικές περιοχές. Να σας πω μάλιστα ότι στο Τμήμα του Θαλάσσιου Τουρισμού, σύμφωνα με πρόσφατες δηλώσεις του Προέδρου του κρατικού οργάνου κ. Στελλιάτου, η μείωση των προκρατήσεων για το 2009 φθάνει στο 80%, σε σύγκριση με πέρυσι. Και ο Πρωθυπουργός πριν από λίγο καιρό εξήγγειλε μία δέσμη μέτρων στήριξης του τουρισμού –δεκατέσσερα τον αριθμόν- τα οποία βέβαια ακόμη τα περιμένουμε. Βεβαίως αφορούν τις ξενοδοχειακές κυρίως μονάδες και μάλιστα τις μεγάλες εξ αυτών. Τίποτα όμως δεν μπορεί να εφαρμοστεί, αν δεν έρθουν στη Βουλή και ακόμη, λοιπόν, τα περιμένουν όλοι αυτοί οι φορείς. Όλοι οι υπόλοιποι παραπέμπονται στο ΤΕΜΠΜΕ. 
      Όμως εδώ μιλάμε για έναν κλάδο, ο οποίος έχει πρόβλημα άμεσο, επείγον και σοβαρό. 
     Εάν η λειτουργία του ΤΕΜΠΜΕ συνεχίσει με τους ίδιους ρυθμούς, τότε είναι βέβαιο ότι μέσα στη σεζόν εκατοντάδες θα είναι οι μικρομεσαίες τουριστικές επιχειρήσεις που θα πτωχεύσουν και θα αφήσουν το προσωπικό τους άνεργο, περιμένοντας να εγκριθεί η αίτησή τους. 
     Με λίγα λόγια, κλείνοντας, η αγορά ασφυκτιά, οι μικρομεσαίες επιχειρήσεις βρίσκονται στα πρόθυρα καταστροφής. Ειδικά οι μικρομεσαίες τουριστικές επιχειρήσεις βρίσκονται με το «μαχαίρι στο λαιμό» και με μαθηματική ακρίβεια η ανεργία στο τέλος της τουριστικής σεζόν θα έχει εκτιναχθεί σε επικίνδυνα ύψη. 
     Ποια είναι η αντίδρασή σας; Μηδενική. Ποιο είναι το σχέδιό σας για την τουριστική ανάπτυξη και στήριξη; Ανύπαρκτο. Ποια είναι η στάση σας; Αδράνεια και αδιαφορία.
     Εάν πραγματικά, κύριοι της Νέας Δημοκρατίας, κύριε Υπουργέ, έχετε σκοπό να δώσετε λύσεις στις μικρομεσαίες επιχειρήσεις και σε όλα τα άλλα τραγικά αδιέξοδα που έχει η χώρα μας, κάντε το τώρα, γιατί είναι ήδη αργά. Εάν δεν έχετε να δώσετε καμμία λύση, δηλώστε αδυναμία και αφήστε τη χώρα να προχωρήσει μπροστά. Αλλά τέλος πάντων, κάντε κάτι! Οι πολίτες αυτής της χώρας έχουν βαρεθεί πια να βλέπουν μία Κυβέρνηση στο ρόλο της «ορχήστρας του Τιτανικού». Η Κυβέρνηση να παίζει, εσείς να συνεχίζετε να παίζετε με τους πολίτες, ενώ το πλοίο βυθίζεται. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και γιατί τηρήσατε το χρόνο σας, κυρία Γκερέκου.
     Το λόγο έχει ο Βουλευτής του ΠΑΣΟΚ στο Νομό Λάρισας κ. Βασίλειος Έξαρχος για πέντε λεπτά.
     ΒΑΣΙΛΕΙΟΣ ΕΞΑΡΧΟΣ:  Ευχαριστώ, κύριε Πρόεδρε.
     Κύριε Πρόεδρε, πριν από λίγο στην Αίθουσα ακούσαμε τον Υπουργό Αγροτικής Ανάπτυξης σε ένα πραγματικό παραλήρημα, να κατηγορεί την Αντιπολίτευση ότι υποκίνησε τις κινητοποιήσεις των αγροτών.
      Μάλλον δεν έχει καταλάβει τίποτα ο κύριος Υπουργός. Δεν κατάλαβε ότι υποκινητής των κινητοποιήσεων είναι η Κυβέρνηση και η πολιτική της. Η πολιτική που εφάρμοσε αυτά τα πέντε χρόνια στην ύπαιθρο. Μίλησε επίσης για κτυπήματα κάτω από τη μέση. Εάν υπάρχουν τέτοια κτυπήματα, να τα ψάξει στην παράταξή του. Μόνο που δεν μας κατηγόρησε για τα ραντεβού που είχε με τις επιτρόπους, ότι έφταιγε η αντιπολίτευση που δεν έγιναν. 
     Πρέπει να συνειδητοποιήσει η Κυβέρνηση ότι η ύπαιθρος στενάζει, είναι «καζάνι που βράζει». Και φαίνεται ότι  δεν το έχει καταλάβει ακόμα, κύριε Υφυπουργέ, να του το μεταφέρετε του Υπουργού. Οι αγρότες βρίσκονται σε απόγνωση γι’ αυτό κινητοποιούνται, όπως βρίσκονται σε απόγνωση και οι μικρομεσαίοι σε όλη τη χώρα. Εκπέμπουν ισχυρό μήνυμα κινδύνου προς την Κυβέρνηση οι μικρομεσαίοι και ζητούν μέσω των φορέων τους άμεσα μέτρα για να μπορέσουν να επιβιώσουν. Βεβαίως, η Κυβέρνηση δεν έχει κανένα σχέδιο για την αντιμετώπιση της κρίσης, δεν έχει πρόγραμμα,  όπως δεν είχε ολοκληρωμένη αποτελεσματική πολιτική αυτά τα πέντε χρόνια που κυβερνά τη χώρα. 
     Οι προεκλογικές υποσχέσεις για σταθερό φορολογικό σύστημα και φορολογικές ελαφρύνσεις για τους μικρομεσαίους, για εύκολη πρόσβαση στη χρηματοδότηση από το τραπεζικό σύστημα, για μείωση της γραφειοκρατίας, για κίνητρα για την προώθηση της εγκληματικότητας, για μείωση των τιμολογίων των δημοσίων επιχειρήσεων, τι αποδείχθηκαν; Αποδείχθηκαν ότι ήταν ψεύτικα μεγάλα λόγια, που είχαν σαν μοναδικό στόχο να κερδίσει η Νέα Δημοκρατία τις εκλογές. Και πέντε χρόνια τώρα οι μικρομεσαίοι καλούνται να καλύψουν τις τρύπες του προϋπολογισμού, ταλαιπωρούνται από τη γραφειοκρατία, δυσκολεύονται να βρουν χρηματοδότηση από τις τράπεζες, πληρώνουν ακριβά τα τιμολόγια των δημοσίων επιχειρήσεων και κυρίως της ΔΕΗ. 
     Βεβαίως, κύριε Υπουργέ, πρέπει να δώσετε μία εξήγηση, γιατί καθυστερούν αδικαιολόγητα οι πληρωμές των προγραμμάτων του Γ΄ Κοινοτικού Πλαισίου Στήριξης. Και πρέπει να σας πω ένα πολύ χαρακτηριστικό παράδειγμα. Οι κατασκευαστές αγροτικών μηχανημάτων έχουν οδηγηθεί σε αδιέξοδο. Ξέρετε γιατί; Γιατί τα σχέδια βελτίωσης των αγροτών έχουν να πληρωθούν εδώ και πάρα πολύ  καιρό. Κόψανε τα τιμολόγια οι άνθρωποι, δεν μπορούν να πάρουν τα λεφτά και οι οκτώ χιλιάδες εργαζόμενοι σ’ αυτές τις επιχειρήσεις βρίσκονται σε ανασφάλεια και αβεβαιότητα, γιατί βρίσκονται μπροστά στο φάσμα της ανεργίας. Δεν μπορείτε να κάνετε κάτι; Βεβαίως και δεν μπορείτε να κάνετε, γιατί όταν μειώνεται το πρόγραμμα δημοσίων επενδύσεων, πώς θα ανταποκριθείτε στις υποχρεώσεις; 
     Επίσης, καθυστερεί απαράδεκτα η υλοποίηση του προγράμματος ανταγωνιστικότητα-επιχειρηματικότητα του Εθνικού Στρατηγικού Πλαισίου Αναφοράς. Οι προκηρύξεις δεν γίνονται, όπως επίσης δεν γίνονται και οι εκταμιεύσεις για τις επιχειρήσεις που έχουν ενταχθεί στον αναπτυξιακό νόμο. Ξέρετε τι κάνετε εσείς; Κάνετε ένα επικοινωνιακό παιχνίδι. Είσαστε μαθημένοι σ’ αυτά. Εγκρίθηκαν λέει τόσες επενδύσεις, τόσου ύψους προϋπολογισμού. Μάλιστα! Μπορείτε να μας πείτε πόσες εκταμιεύσεις έχετε κάνει; Διότι από εκεί κρίνεται η αποτελεσματικότητα ενός προγράμματος και η πολιτική βούληση μιας Κυβέρνησης να στηρίξει τις επιχειρήσεις. 
      Δεν έχετε καταλάβει ότι οι ακάλυπτες επιταγές αυξάνουν ραγδαία στην αγορά και έχουν αρχίσει και σκάνε πάρα πολλά κανόνια σε ολόκληρη τη χώρα. Γιατί; Διότι υπάρχει έλλειψη ρευστότητας και ο βασικός λόγος είναι ότι έχει μειωθεί η αγοραστική δύναμη των οικογενειών και αυτό έχει αλυσιδωτές συνέπειες σε όλες τις επιχειρήσεις και τις μικρομεσαίες και τις εμπορικές και ιδιαίτερα στην ύπαιθρο, που λόγω της μεγάλης μείωσης του αγροτικού εισοδήματος αυτή η κρίση έχει επιδεινώσει ακόμη περισσότερο και τη δύσκολη κατάσταση των μικρομεσαίων επιχειρήσεων. 
      Θα μπορούσε να υπάρξει μία λύση για την αντιμετώπιση των προβλημάτων, αν αξιοποιούσατε τα 28.000.000.000 ευρώ, όπως σας είπε το ΠΑΣΟΚ, για τη χρηματοδότηση των μικρομεσαίων επιχειρήσεων, για τη χρηματοδότηση των αγροτικών επιχειρήσεων και όχι να δοθούν χωρίς όρους και προϋποθέσεις στο τραπεζικό σύστημα. Αλλά μήπως δεν είναι ενδεικτικό παράδειγμα προχειρότητας ο τρόπος με τον οποίο χειρίζεται η Κυβέρνηση το πρόγραμμα του ταμείου εγγυοδοσίας των μικρών και πολύ μικρών επιχειρήσεων; Τι σας λένε όλοι οι φορείς; Ότι οι προϋποθέσεις και οι όροι που έχετε βάλει είναι απαγορευτικοί για το μεγαλύτερο μέρος των επιχειρήσεων της χώρας, ότι αυτά τα τρία συνεχή χρόνια κερδοφορίας που θέλετε, δεν βοηθούν τις νέες επιχειρήσεις, όπως δεν βοηθούν και τις παλιές, που μπορεί ένα χρόνο να μην είχαν καλά αποτελέσματα. Σας έχουν πει ότι δεν υπάρχει ενημέρωση σε όλη τη χώρα, σε όλους τους νομούς -αλλά και στην Αθήνα δεν έχουν πάρει είδηση οι επιχειρήσεις- γι’ αυτό το πρόγραμμα. Σας έχουν πει ότι υπάρχει απίστευτη γραφειοκρατία. Και σας έχουν πει –το πιο κρίσιμο- ότι οι τράπεζες ουσιαστικά έχουν κατεβάσει τα ρολά, κύριε Υπουργέ, δεν συνεργάζονται. Απλώς τι κάνουν; Όπου συμφωνούν ο επιχειρηματίας να καταθέσει τα λεφτά σε προθεσμιακό λογαριασμό, εγκρίνουν το δάνειο. Αυτή είναι μία απαράδεκτη τακτική και θα πρέπει να σας πω ότι στο διάγγελμα του κυρίου Πρωθυπουργού οι μικρομεσαίοι απαντούν με το δικό τους διάγγελμα και το μήνυμά τους είναι σαφές και οφείλετε να το λάβετε υπ' όψιν: «Φτάνει η κοροϊδία, φτάνει ο εμπαιγμός, δεν αντέχουμε άλλο αυτήν την πολιτική, δεν αντέχουμε άλλο αυτήν την Κυβέρνηση». Αυτό είναι το σαφές μήνυμά τους.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Έξαρχο, γιατί τήρησε και το χρόνο.
      Το λόγο έχει η Βουλευτής του ΠΑΣΟΚ στο Νομό Φθιώτιδας κ. Αντωνίου για τρία λεπτά.
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
      Κύριε Υπουργέ, καταθέσαμε την επίκαιρη επερώτηση για να απολογηθείτε, επειδή έχετε αφήσει εντελώς αβοήθητες τις μικρές και μεσαίες επιχειρήσεις μέσα στη μεγάλη κρίση που βιώνει αυτήν τη στιγμή η χώρα. Έχετε τη διακυβέρνηση της χώρας πέντε χρόνια. Μέσω των πολιτικών σας, δυστυχώς, αυτό που βλέπει η ελληνική κοινωνία, αυτό που βλέπει ο επιχειρηματικός κόσμος είναι να μειώνεται η ανταγωνιστικότητα της χώρας. Από το 2004 μέχρι το 2008 έχει υποβαθμιστεί κατά τριάντα θέσεις. Από την τριακοστή έβδομη, βρεθήκαμε στην εξηκοστή έβδομη. Βλέπουν το σύνολο των ακάλυπτων επιταγών για το 2008 να έχει αυξηθεί στο 40% σε σχέση με το 2007, ο τζίρος να μειώνεται το 2008 κατά 18% στις μικρές επιχειρήσεις και κατά 45% στις μεσαίες επιχειρήσεις και βέβαια βλέπουν, όσο περνούν οι μέρες, η αγορά να ασφυκτιά οικονομικά, να μειώνονται οι πωλήσεις και βέβαια  όλο αυτό είναι αποτέλεσμα των μεγάλων πολιτικών που έχετε εφαρμόσει αυτά τα πέντε χρόνια. 
      Μιλήσατε για μεταρρυθμίσεις στην αγορά, για μεταρρυθμίσεις στη μικρομεσαία επιχείρηση. Τι κάνατε; Απορυθμίσατε με τις νομοθετικές πρωτοβουλίες σας το ωράριο, απορυθμίσατε τις εργασιακές σχέσεις και εφαρμόσατε πολιτικές μόνο για τις πολύ μεγάλες επιχειρήσεις και δη για τις πολυεθνικές. Με τις πολιτικές σας ενισχύσατε αυτές τις επιχειρήσεις και έτσι είχαμε αποτέλεσμα να μειωθούν οι θέσεις εργασίας, να υπάρχει ακρίβεια στην αγορά και βέβαια, κύριε Υπουργέ, επειδή είστε και Βουλευτής περιφέρειας, βλέπετε πώς στενάζει αυτήν τη στιγμή η αγορά στην περιφέρεια, διότι εφαρμόσατε τις πολιτικές να υπάρχουν πολυκαταστήματα και μάλιστα χωρίς να σέβονται το νομοθετικό πλαίσιο που υπάρχει για να λειτουργούν. Έτσι, αυτήν τη στιγμή υπάρχει αυτό το ασφυκτικό κλίμα και αντί εσείς να ασκήσετε πολιτικές για να αλλάξετε αυτήν την κατάσταση, κατηγορείτε την Αντιπολίτευση για ανευθυνότητα και λαϊκισμό όταν σας κάνει κριτική και σας λέει, «δεν είναι στραβός ο γιαλός, εσείς στραβά αρμενίζετε» και πρέπει να εφαρμόσετε  άλλες πολιτικές. 
      Κύριε Υπουργέ,  ακούσαμε χθες και τον Πρωθυπουργό της χώρας και τους Υπουργούς σήμερα από αυτό το Βήμα να μιλούν ότι είστε μία υπεύθυνη Κυβέρνηση. Θα ήθελα να μου απαντήσετε στα παρακάτω ερωτήματα. Κύριε Υπουργέ, ήταν υπεύθυνη η δήλωση του Πρωθυπουργού όταν δήλωσε ότι το ΕΣΠΑ θα ξεκινήσει από 1.1.2007; Έχουμε φθάσει στο 2009 και κανένα πρόγραμμα που αφορά τις επιχειρήσεις δεν έχει τρέξει, ούτε ένα ευρώ δεν έχει φθάσει ακόμη στα ταμεία των μικρομεσαίων επιχειρήσεων. Τις παραμονές των εκλογών η Κυβέρνηση κάλεσε τις επιχειρήσεις να υποβάλλουν αιτήσεις για το Πρόγραμμα «ΑΝΤΑΓΩΝΙΣΤΙΚΟΤΗΤΑ ΚΑΙ ΕΠΙΧΕΙΡΗΜΑΤΙΚΟΤΗΤΑ». Χιλιάδες επιχειρήσεις πλήρωσαν για να υποβάλλουν τις προτάσεις τους. Απ’ αυτές εγκρίθηκαν επιλέξιμες τριάντα τρεις χιλιάδες πεντακόσιες και τελικά εγκρίθηκαν μόνο τριάντα πέντε χιλιάδες. Είναι υπεύθυνη η δήλωση της Κυβέρνησης, κύριε Υπουργέ, όταν μιλούσατε για σταθερό φορολογικό σύστημα και αυτήν τη στιγμή βλέπουμε να αλλάζετε τις πολιτικές σας, είτε για το αφορολόγητο όριο των 10.500 ευρώ, είτε για τα τεκμήρια, μέσα σε πέντε μήνες; Και βέβαια αυτές τις αποφάσεις δεν τις παίρνετε, γιατί σκέφτεστε την αγορά και τη μικρομεσαία επιχείρηση, γιατί βλέπετε πώς πηγαίνουν οι δημοσκοπήσεις, διότι δυστυχώς έτσι πολιτεύεστε. Κατηγορούσατε το ΠΑΣΟΚ που σας έλεγε να καταργήσετε τα μέτρα που πήρατε μέσα στον Αύγουστο και εσείς λέγατε ότι το ΠΑΣΟΚ αυτήν τη στιγμή «λαϊκίζει» και έρχεστε σήμερα και αλλάζετε τις πολιτικές σας αποφάσεις. 
      Κύριε Υπουργέ, όταν ο πρώην Υπουργός κ. Φώλιας ανακοίνωσε το πρόγραμμα του Ταμείου Εγγυοδοσίας μικρών και πολύ μικρών επιχειρήσεων δεν γνώριζε ότι ο προϋπολογισμός των 100.000.000 ευρώ δεν επαρκεί, αλλά χρειάζεται τουλάχιστον 1.000.000.000 και πάνω ευρώ; Ήταν υπεύθυνη η στάση της Κυβέρνησης;  Βέβαια, έχει καταλάβει πολύ καλά και η αγορά και οι πολίτες ότι το περιβόητο σχέδιο στήριξης του πιστωτικού συστήματος αφορά τις τράπεζες και δεν αφορά την πραγματική οικονομία, τις επιχειρήσεις και τον πολίτη. Και βέβαια αυτό που έχει να σας πει ο ελληνικός λαός είναι, «πηγαίνετε σε εκλογές, να φύγετε όσο πιο γρήγορα μπορείτε, για να μπορεί να επιβιώσει και ο αγρότης και ο έμπορας και ο συνταξιούχος».
      Ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Αντωνίου. 
      Το λόγο έχει ο κ. Βασίλειος Κεγκέρογλου, Βουλευτής του ΠΑΣΟΚ στο Νομό Ηρακλείου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε και αν μου επιτρέψετε θα πάρω όλο το χρόνο, λόγω πτήσης.
      ΠΡΟΕΔΡΕΥΩΝ (Αναστάσιος Νεράντζης): Έχει αποφασίσει ομοφώνως –το είπα από την αρχή- η Διάσκεψη των Προέδρων ότι δεν μπορεί να συνενώνεται ο χρόνος πρωτολογίας με εκείνων της δευτερολογίας. Άρα, έχετε μόνο τρία λεπτά και μετά όταν έλθει η σειρά σας, έχετε χρόνο δευτερολογίας δύο λεπτά. 
      Ορίστε, έχετε το λόγο για τρία λεπτά. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, ο ελληνικός λαός, όπως είναι γνωστό, είναι μεγαλόψυχος. Όλα να σας τα συγχωρήσει, ένα δεν μπορεί,να συγχωρήσει ούτε ο λαός, ούτε η ιστορία. Και ποιο είναι αυτό: Η πεντάχρονη συνεχής και επίμονη προσπάθεια απαξίωσης της χώρας. Αναλώσατε μέσα σε πολύ λίγο χρόνο όλα όσα παραλάβατε το 2004 και είχαμε πετύχει ως χώρα και ως λαός με πολλές θυσίες. Η ανταγωνιστικότητα της οικονομίας από την τριακοστή ένατη θέση βρέθηκε στην εξηκοστή έβδομη. Η παραγωγική βάση της χώρας διαλύθηκε, το κοινωνικό κράτος αποδομήθηκε. Ένα σημαντικό μέρος του πληθυσμού, 500.000 συμπολίτες μας, μέσα σε ένα χρόνο οδηγήθηκε κάτω από τα όρια της φτώχιας. Οι μικρομεσαίες επιχειρήσεις με την ανύπαρκτη πολιτική σας συνθλίβονται ανάμεσα στις μυλόπετρες των πολύ μεγάλων επιχειρήσεων και της παραοικονομίας. Αρκεστήκατε σε επικοινωνιακές κινήσεις, κηρύξατε έτη ανταγωνιστικότητας, συμβούλια μικρομεσαίων με μηδέν έργο, αλλά πολύ κόστος, νόμος ενάντια στη γραφειοκρατία που την αύξησε, μητρώο επιχειρήσεων που δεν συντάχθηκε ποτέ, φορολογικές παρεμβάσεις που ωφέλησαν μόνο τις πολύ μεγάλες επιχειρήσεις σε βάρος των μικρομεσαίων. Έτσι, ο ρυθμός των λουκέτων αυξήθηκε δραματικά και το οικονομικό και επιχειρηματικό περιβάλλον επιδεινώθηκε ραγδαία. Σε αυτήν την κατάσταση μας βρίσκει η διεθνής χρηματοπιστωτική κρίση. Και ενώ για την αντιμετώπισή της απαιτούνται μέτρα τόνωσης της οικονομικής δραστηριότητας, αύξηση των δημοσίων επενδύσεων, φοροελαφρύνσεις, χρηματοδότηση για την προστασία των θέσεων εργασίας, η Κυβέρνηση επιβάλλει ακριβώς τα αντίθετα. Επιβάλλει 7.000.000.000 ευρώ νέους φόρους, αυξάνει τους έμμεσους φόρους που πλήττουν τα χαμηλά και μεσαία εισοδήματα και ενώ οι απολύσεις των εργαζομένων είναι στον ιδιωτικό τομέα, τι κάνει; Στρέφει χρήματα των εργοδοτών και των εργαζομένων για θέσεις στο δημόσιο. Ακριβώς το αντίθετο. Ενισχύει τις τράπεζες χωρίς να διασφαλίζει τη ρευστότητα των επιχειρήσεων και έτσι πέντε μήνες τώρα ούτε ένα ευρώ δεν έχει φθάσει στην πραγματική οικονομία. Η ασφυξία που επικρατεί στην αγορά είναι πρωτοφανής. Οι ακάλυπτες επιταγές διπλασιάζονται μήνα με το μήνα.
Μειώθηκαν από τις τράπεζες τα λεγόμενα πλαφόν για την προεξόφληση επιταγών τουλάχιστον κατά 50%. Αυξήθηκε η παρακράτηση που κάνουν από το προεξοφλούμενο ποσό από 10%, 15% που ίσχυε σε 50%. Οι τράπεζες εφαρμόζουν άλλα κριτήρια πέρα από του «Τειρεσία» -αν είναι κοντός ή ψηλός ο επιχειρηματίας- και με βάση αυτά κρίνουν την αξιοπιστία. Υπάρχει μείωση του πραγματικού δανεισμού μέχρι τώρα, μείωση της ρευστότητας στην αγορά. Δεν είναι μόνο το ΤΕΜΠΜΕ το οποίο είχε αποτύχει, είναι και ο κανονικός δανεισμός ο οποίος έχει εκλείψει.
	Κλείνοντας, κύριε Πρόεδρε, θεωρώ ότι θα πρέπει να γίνει άμεσα ριζική αναπροσαρμογή του προγράμματος των 28.000.000.000 για τη διασφάλιση της ρευστότητας, να συνδεθεί με τα δάνεια που δίνουν οι τράπεζες στις επιχειρήσεις, να αναθεωρηθεί εδώ και τώρα το πρόγραμμα του ΤΕΜΠΜΕ. Δεν είναι δυνατό να παίρνουν δάνεια από το ΤΕΜΠΜΕ μόνο όσοι δεν έχουν ανάγκη και όσοι τα καταθέτουν στους προθεσμιακούς λογαριασμούς. Δεν έχετε καταλάβει τι γίνεται; Δεν μπορείτε να συγκρουστείτε με τα συμφέροντα που εκφράζουν οι τράπεζες; Κάντε το επιτέλους. Δεν θα σας συγχωρήσει ο ελληνικό λαός.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	(Στο σημείο αυτό ο Βουλευτής κύριος Βασίλειος Κεγκέρογλου καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Κεγκέρογλου.
	Στους επερωτώντες θα απαντήσει ο Υφυπουργός Ανάπτυξης κύριος Μπούγας.
	ΑΠΟΣΤΟΛΟΣ ΚΑΚΛΑΜΑΝΗΣ: Τι φταίει ο κ. Μπούγας;
	ΠΡΟΕΔΡΕΥΩΝ (Αναστάσιος Νεράντζης): Είναι παλαιό το ερώτημα τις πταίει γενικώς, κύριε Πρόεδρε, το ξέρετε εσείς.
	Ορίστε, κύριε Μπούγα, έχετε το λόγο.
	ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, στο ερώτημα «τις πταίει» εγώ θα πω το εξής: Τι φταίνε σήμερα οι επερωτώντες Βουλευτές του ΠΑΣΟΚ οι οποίοι δεν έχουν κανένα απολύτως συγκεκριμένο στοιχείο για να εξηγήσουν –αφού βέβαια δεν εξήγησε χθες ο Αρχηγός τους- τι θα έκαναν εκείνοι αν ήταν στην κυβέρνηση. Διαβάζοντας την επίκαιρη επερώτηση ήλπιζα πως θα έλθουν –διότι διατυπώνεται γενικά και αόριστα στο κείμενό της μια γενική πολιτική εναντίον της Κυβέρνησης- σήμερα οι επερωτώντες Βουλευτές και θα μπορέσουν να μας εξηγήσουν για ποιο λόγο τάχα έρχονται σήμερα να μεμφθούν την Κυβέρνηση. Ενώ όμως ισχυρίζεστε ότι θέλετε και μπορείτε να κυβερνήσετε, δυστυχώς δεν μπορείτε να αποδείξετε ούτε ότι θέλετε να κυβερνήσετε τον τόπο, ούτε, πολύ περισσότερο, ότι μπορείτε να κυβερνήσετε τον τόπο.
	Χθες σε μία συνέντευξη τύπου ο Αρχηγός του ΠΑΣΟΚ, το μόνο που έκανε ήταν να ανταγωνιστεί τον εαυτό του αν απάντησε σε περισσότερες ή σε λιγότερες ερωτήσεις από την προηγούμενη συνέντευξη. Όταν, όμως, ρωτήθηκε, βρέθηκε σε απόλυτη αδυναμία να εξηγήσει πώς, αλλά και με ποιους θα κυβερνήσει.
	Κύριε Πρόεδρε, μιας και κάνατε την παρατήρηση τι φταίει ο Υφυπουργός…
      ΑΠΟΣΤΟΛΟΣ ΚΑΚΛΑΜΑΝΗΣ: Ο Υπουργός φταίει, εσείς τι φταίτε;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Μήπως θα μπορούσατε εσείς σήμερα να διευκρινίσετε τις θέσεις τις οποίες άφησε παντελώς αδιευκρίνιστες και ασαφείς ο Αρχηγός σας;
      Κυρίες και κύριοι συνάδελφοι, όπως είπα από την πρώτη μέρα που εμφανίστηκα στη Βουλή, πάντα θα απαντώ συγκεκριμένα και με στοιχεία σε ό,τι ερωτώμαι και αφορά ασφαλώς τις αρμοδιότητες που μου έχουν εκχωρηθεί στο Υπουργείο Ανάπτυξης. Πρέπει να πω ότι θα είμαι σαφής και συγκεκριμένος σ’ όλα τα θέματα τα οποία θίγετε και στην συγκεκριμένη επίκαιρη επερώτηση.
      Επιδίωξη της Κυβέρνησης ήταν και παραμένει η βιώσιμη ανάπτυξη, η αύξηση και η δικαιότερη κατανομή του εθνικού πλούτου προς εκείνους που πραγματικά τον παράγουν αλλά και σ’ εκείνους που τον έχουν ανάγκη. Επιδίωξη της Κυβέρνησης είναι η δημιουργία περισσότερων και καλύτερων θέσεων εργασίας, η ισότητα ευκαιριών σε όλους τους πολίτες και η ενίσχυση της κοινωνικής συνοχής. Η Κυβέρνηση της Νέας Δημοκρατίας με απόλυτη συνέπεια –μια λέξη άγνωστη στο ΠΑΣΟΚ- προς τις προγραμματικές της δεσμεύσεις, με συστηματικό και μεθοδικό τρόπο, με συγκροτημένη και ολοκληρωμένη στρατηγική, υλοποιεί καθημερινά υπό δύσκολες συνθήκες, σ’ αυτήν την τόσο κρίσιμη διεθνή συγκυρία, μία στρατηγική που έχει ως σκοπό την άμβλυνση των συνεπειών που ήδη βιώνουμε αλλά και την ασφαλέστερη δίοδο μέσα απ’ αυτές τις πρωτόγνωρες –επαναλαμβάνω- συνθήκες μιας διεθνούς κρίσης την οποία για να αντιληφθείτε, κύριοι συνάδελφοι του ΠΑΣΟΚ, χρειάστηκε να περάσουν κάτι περισσότερο από τρεις μήνες. 
      Σας υπενθυμίζω ότι μιλούσατε για χαριστικά χρήματα στις τράπεζες όσον αφορά το «πακέτο» των 28.000.000.000 ευρώ. Απ’ αυτά που άκουσα στην Αίθουσα αμφιβάλλω ακόμα και σήμερα εάν έχετε καταλήξει και εάν γνωρίζετε ακριβώς σε τι αφορά αυτό το «πακέτο» των 28.000.000.000 ευρώ και πώς εσείς, εάν σας καλούσαν να διαχειριστείτε αυτά τα χρήματα, με τις προτάσεις που κάνατε, θα τα διοχετεύατε προς την αγορά προς ενίσχυση της ρευστότητας.
    Οι προτάσεις τις οποίες άκουσα, πέραν του ότι είναι γενικές και ανεφάρμοστες, δεν υπακούουν και σε καμμία άλλη λογική πέραν της μικροπολιτικής λογικής η οποία υπαγορεύεται από την πρόθεσή σας να έρθετε ξανά στην εξουσία. Προτάσεις οι οποίες είναι  πέραν όλων των άλλων και ακοστολόγητες. 
    Όμως, στην αντίπερα όχθη της ανευθυνότητας, των ρητορειών και των ακοστολόγητων υποσχέσεων υπάρχει το πεδίο πραγματικής πολιτικής, στο οποίο αυτή τη στιγμή δρα η Κυβέρνηση της Νέας Δημοκρατίας, εφαρμόζοντας πολιτική που διασφαλίζει για τον τόπο ομαλή δίοδο μέσα από την διεθνή οικονομική κρίση. 
    Υπενθυμίζω πόσα μπορέσαμε, παρά τις δυσκολίες, να επιτύχουμε από το 2004 μέχρι σήμερα. Μείωση του ελλείμματος, μείωση της ανεργίας,  μείωση του δημόσιου χρέους, διατήρηση υπερδιπλάσιων ρυθμών ανάπτυξης σε σχέση με τον μέσο όρο της Ευρωζώνης. 
    Η πολιτική αυτή της Κυβέρνησης, ακόμη και εν μέσω της παρούσας διεθνούς κρίσης, διατηρεί για την χώρα ρυθμό ανάπτυξης, κύριοι συνάδελφοι του ΠΑΣΟΚ, με θετικό πρόσημο, σε αντίθεση  με ό,τι συμβαίνει σε άλλες ευρωπαϊκές οικονομίες, σύμφωνα και με την τελευταία έκθεση της Κομισιόν.
    ΦΙΛΙΠΠΟΣ ΣΑΧΙΝΙΔΗΣ: Μηδέν επί τοις εκατό, κύριε συνάδελφε. Το λέτε θετικό πρόσημο; Από 4% που ήταν;
    ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Οριακά θετικό με τις πιο απαισιόδοξες προβλέψεις, κύριε συνάδελφε.
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε συνάδελφε. Δεν σας διέκοψε εσάς κανείς. 
     ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Μην εκνευρίζεστε. Είναι αλήθειες που πρέπει και εσείς κάποτε να αντιμετωπίσετε. 
     Οι βασικές, λοιπόν, αρχές της πολιτικής μας συνοψίζονται σε τρεις άξονες. Στήριξη της ανάπτυξης και της απασχόλησης, σταδιακή μείωση των ελλειμμάτων, στήριξη των οικονομικά ασθενέστερων πολιτών που έχουν ανάγκη. 
     Έρχομαι τώρα στα επιμέρους ζητήματα στα οποία επιχειρήσατε να αντιπολιτευθείτε ανεπιτυχώς την Κυβέρνηση. 
     Το ζήτημα του Ταμείο Εγγυοδοσίας. Σε ό,τι αφορά, κυρίες και κύριοι συνάδελφοι, το Ταμείο Εγγυοδοσίας Μικρών και Πολύ Μικρών Επιχειρήσεων και το Πρόγραμμα Εγγυοδοσίας μάλλον δεν το έχετε μελετήσει καλά ή δεν έχετε δει την εξέλιξη του προγράμματος αυτού από την πρώτη μέρα εφαρμογής του μέχρι σήμερα. Η άγνοια δε αυτή εκδηλώνεται από πρωτοκλασάτα στελέχη. Και θα μου επιτρέψετε, επειδή θέλω να είμαι σαφής, να υπενθυμίσω τις δηλώσεις του κ. Χρυσοχοΐδη στις 18 Δεκεμβρίου 2008. Τότε, ως Κασσάνδρα εμφανιζόμενος ο κ. Χρυσοχοΐδης, έλεγε ότι «το πρόγραμμα δεν θα επαρκέσει για να ενταχθούν σ’ αυτό ούτε επτακόσιες επιχειρήσεις». Δηλώσεις πριν από λιγότερο από ένα μήνα. 
     Πρέπει όμως να σας υπενθυμίσω και κάτι άλλο. Ότι στο πλαίσιο των προγραμμάτων του ΤΕΜΠΜΕ τα τελευταία χρόνια το Ταμείο υλοποιεί δράσεις, εγγυήσεις και επιδότηση επιτοκίου για δάνεια που οι επιχειρήσεις συνάπτουν με συνεργαζόμενες τράπεζες. Από τα προγράμματα αυτά εγγυήσεων και επιδότησης, κόστος δανεισμού του Ταμείου, έχουν εγκριθεί το 2008, τέσσερις χιλιάδες εννιακόσιες εξήντα επτά αιτήσεις και έχουν δοθεί εγγυήσεις πάνω από 250.000.000 ευρώ γεγονός που σημαίνει ότι το Πρόγραμμα ΤΕΜΠΜΕ του 2008 συνέβαλε στη διατήρηση ή δημιουργία εννιά χιλιάδων θέσεων απασχόλησης. Αυτά, κύριοι συνάδελφοι του ΠΑ.ΣΟ.Κ., οφείλατε πριν συντάξετε την επερώτησή σας να τα μελετήσετε. 
     Επίσης, το νέο Πρόγραμμα του ΤΕΜΠΜΕ, το οποίο αφορά στην παροχή εγγύησης και επιδότησης επιτοκίου δανείων, κεφαλαίου κίνησης, ήρθε ως άμεση απάντηση με έμφαση, σημειώνω, της Κυβέρνησης σε ένα διεθνώς επιβαρυμένο οικονομικό περιβάλλον προκειμένου να ενισχύσει τη ρευστότητα των επιχειρήσεων. 
     Το πρόγραμμα, σας θυμίζω, ξεκίνησε στις 16 Δεκεμβρίου 2008. Παρά δε τις αργίες των Χριστουγέννων και της Πρωτοχρονιάς που μεσολάβησαν, με συνέπεια να μην είναι επαρκώς διαθέσιμες όλες οι εργάσιμες ημέρες, μέχρι χθες, με βάση τα επίσημα στοιχεία του Ταμείου Εγγυοδοσίας, τα οποία καταθέτω προς ενημέρωσή σας στα Πρακτικά, κύριοι συνάδελφοι, έχουν εγκριθεί από το ΤΕΜΠΜΕ τέσσερις χιλιάδες πεντακόσιες αιτήσεις  που αφορούν σε δάνεια ύψους 446.000.000 ευρώ. 
     (Στο σημείο αυτό ο Υφυπουργός Ανάπτυξης, κ.  Ιωάννης Μπούγας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πρόκειται για το μεγαλύτερο πρόγραμμα το οποίο υλοποιήθηκε και εξακολουθεί να υλοποιείται στην χώρα ποτέ. Αυτό το πρόγραμμα εσείς λυσσαλέα το πολεμήσατε από την πρώτη κιόλας μέρα της υλοποίησής του και ευτυχώς διαψευστήκατε σε όλες σας τις προβλέψεις. 
     Δεν θα απαντήσω σε ό,τι αφορά στα ζητήματα για την ένταξη των αγροτών στο πρόγραμμα διότι αντιλαμβάνεστε ότι ήταν εντελώς άστοχες οι παρατηρήσεις και οι προτάσεις να εντάξουμε τους αγρότες στο πρόγραμμα αυτό δεδομένου ότι ευρωπαϊκοί κανονισμοί το απαγορεύουν. 
      Κύριε συνάδελφε, θα παρακαλούσα όταν κάνετε τέτοιου είδους παρατηρήσεις στην Εθνική Αντιπροσωπεία να είστε πιο μελετημένοι και πιο σοβαροί.
      Θέλω να ρωτήσω, κύριοι συνάδελφοι του ΠΑΣΟΚ, που επερωτάτε, σεις αγνοείτε ή σκόπιμα λησμονείτε ότι το εν λόγω Πρόγραμμα του ΤΕΜΠΜΕ δεν είναι πρόγραμμα στήριξης προβληματικών επιχειρήσεων εν γένει; Οι προϋποθέσεις του προγράμματος έχουν καθοριστεί με τέτοιο τρόπο, ώστε να μπορούν να ενταχθούν σε αυτό όσο το δυνατόν περισσότερες υγιείς επιχειρήσεις που μπορούν να είναι και να παραμείνουν βιώσιμες, επιχειρήσεις που αντιμετωπίζουν πρόβλημα ρευστότητας, πάντα βέβαια στο πλαίσιο των κανονισμών της Ευρωπαϊκής Ένωσης.
      Χαρακτηριστική της αντιφατικής σας προσέγγισης είναι πάλι η παλινωδία της κριτικής σας από τη διστακτική συμμετοχή τις πρώτες μέρες εφαρμογής του προγράμματος ορισμένων τραπεζών, που ήδη έχει ξεπεραστεί. Εσείς, ενώ στην αρχή μιλούσατε για ελάχιστες επιχειρήσεις που μπορούν να ενταχθούν στο πρόγραμμα, μετά αναδιπλωθήκατε. Και έρχεται πάλι ο αρμόδιος εκπρόσωπος του ΠΑΣΟΚ ένα μήνα αργότερα, στις 21 Ιανουαρίου 2009, και τι λέει; Πλέον πετάει το μπαλάκι στις τράπεζες και λέει: «οι τράπεζες δεν είναι διατεθειμένες να εφαρμόσουν το πρόγραμμα, διότι είναι ανταγωνιστικό προς τα προϊόντα που διαθέτουν». 
      Όμως, και πάλι το συνολικό ύψος των αιτήσεων που έχει ικανοποιηθεί, τον διαψεύδει. Εδώ δεν βρίσκεται στην Κυβέρνηση το πρόβλημα για να εξηγήσει. Βρίσκεται στο ΠΑΣΟΚ, που πρέπει να εξηγήσει το ίδιο εάν είναι με τα συμφέροντα των μικρομεσαίων ή με τα συμφέροντα των τραπεζών, διότι από τέτοιες δηλώσεις τι προκύπτει; Ότι ουσιαστικά τα συμφέροντα των τραπεζών θέλει να διασφαλίσει. 
      Αναφέρετε στην επερώτησή σας ότι τάχα πενήντα χιλιάδες αιτήσεις έχουν υποβληθεί προς το ΤΕΜΠΜΕ. Σας ερωτώ και είστε υποχρεωμένοι να εξηγήσετε πώς σας προκύπτει, κύριοι συνάδελφοι, αυτό το νούμερο. Πώς σας προκύπτει ότι πενήντα χιλιάδες μικρές και μεσαίες επιχειρήσεις έχουν ήδη υποβάλει αίτηση για υπαγωγή στο πρόγραμμα; Μπορείτε να το εξηγήσετε; Έχετε κάποιο στοιχείο προκειμένου να αποδείξετε αυτόν τον ισχυρισμό σας; Διότι από τα στοιχεία τα οποία έχει στη διάθεσή του το ΤΕΜΠΜΕ ο αριθμός των επιχειρήσεων δεν ξεπερνά μέχρι σήμερα τις δεκαπέντε χιλιάδες.
      Μας κατηγορείτε, επίσης, σε ό,τι αφορά το ΤΕΜΠΜΕ για επικοινωνιακά και άλλου είδους κόλπα και ότι τάχα καθυστερημένα αργήσαμε να αντιδράσουμε, όταν η αντίδραση της ελληνικής Κυβέρνησης υπήρξε πρώτη, αστραπιαία, υπεύθυνη, σοβαρή και μελετημένη. Είναι δε χαρακτηριστικό ότι στη Μεγάλη Βρετανία το αντίστοιχο του ΤΕΜΠΜΕ πρόγραμμα εγγυάται –παρακαλώ προσέξτε αυτήν τη σύγκριση- μέχρι 75% του κεφαλαίου με προμήθεια 2% κάθε χρόνο και τη δανείστρια τράπεζα να καθορίζει το επιτόκιο ανάλογα με τον πελάτη. Σύμφωνα δε με δημοσίευμα των «FINANCIAL TIMES» από τους δανειζόμενους, με βάση έτερο πρόγραμμα που θα υλοποιηθεί μετά το Μάρτιο στη Μεγάλη Βρεταννία, απαιτούνται πρόσθετες εξασφαλίσεις αυτών που θέλουν να υπαχθούν με υποθήκες των σπιτιών τους. 
      Επίσης λέτε να συνδεθεί το Πρόγραμμα του ΤΕΜΠΜΕ με τα 28.000.000.000 ευρώ και τη χρηματοδότηση των μικρών και μεσαίων επιχειρήσεων. Αγνοείτε ή πάλι σκόπιμα θέλετε να λησμονείτε ότι υπάρχει ρητή πρόβλεψη –αναφέρομαι στο ν. 3723/2008- πως ποσό 8.000.000.000 ευρώ από τους τίτλους του δημοσίου διατίθενται για χορήγηση δανείων προς μικρές και μεσαίες επιχειρήσεις, καθώς επίσης και στεγαστικών δανείων με ανταγωνιστικούς όρους; 
      Αγνοείτε ή επίσης λησμονείτε ότι πέραν των 8.000.000.000 ευρώ από το πρόγραμμα των 28.000.000.000 ευρώ, παρεχόμενες εγγυήσεις 15.000.000.000 ευρώ προς τα πιστωτικά ιδρύματα κατευθύνονται επίσης σύμφωνα με τη διάταξη του άρθρου 5 του νόμου αυτού, σε χορηγήσεις δανείων προς επιχειρήσεις ζωτικής σημασίας για την ανάπτυξη της χώρας; 
      Πόσο, λοιπόν, πιο σαφής και πιο ρητός θα έπρεπε να είναι ο προσανατολισμός αυτού του προγράμματος για την ενίσχυση της ρευστότητας της αγοράς από αυτά τα οποία είπα λίγο πριν και εξειδικεύονται στο σχετικό νόμο;
      Τελειώνοντας, για το ζήτημα του ΤΕΜΠΜΕ πρέπει να πω ότι η υλοποίηση του προγράμματος αυτού, όπως και κάθε αντίστοιχου προγράμματος, όταν η αβεβαιότητα λόγω της διεθνούς κρίσης είναι τόσο μεγάλη, εξαρτάται από το τι θα δείξει η αγορά, από τη ζήτηση των προϊόντων αυτών. Εάν είναι ιδιαίτερα αυξημένη η ζήτηση σε σχέση με τους διαθέσιμους πόρους, είμαστε έτοιμοι –και το δηλώνω αυτό κατηγορηματικά- να επανεξετάσουμε την έκταση του προϋπολογισμού για τη συγκεκριμένη δράση στο μέτρο βεβαίως των χρηματοδοτικών δυνατοτήτων του ΕΠΑΕ.
     Επιπλέον, είμαστε σε συνεχή και αδιάλειπτη επαφή με τους φορείς της επιχειρηματικής κοινότητας, ακούμε όλες τις προτάσεις που καταθέτουν και εξετάζουμε τόσο τις δυνατότητες περαιτέρω βελτίωσης της συγκεκριμένης δράσης όσο και του σχεδιασμού νέων δράσεων ανάλογα με την εξέλιξη της διεθνούς κρίσης. 
     Για την ενίσχυση –και αυτό αποτελεί απάντηση σε ζήτημα το οποίο ετέθη από επερωτώντα συνάδελφο του ΠΑΣΟΚ- των μικρών και μεσαίων επιχειρήσεων ξεκίνησε ήδη από το Υπουργείο Οικονομίας η αποπληρωμή της δημόσιας επιχορήγησης προς δεκατέσσερις χιλιάδες πεντακόσιες σαράντα τρεις μικρές και πολύ μικρές επιχειρήσεις του τριτογενούς τομέα, συνολικού προϋπολογισμού 1.300.000.000 ευρώ, από τα οποία τα 640.000.000 ευρώ είναι δημόσια δαπάνη και αφορούν σε δεκατρία περιφερειακά προγράμματα του Γ΄ Κοινοτικού Πλαισίου Στήριξης και της κοινοτικής πρωτοβουλίας ΙNTERREG III. 
     Η υλοποίηση των σχεδίων αυτών, κυρίες και κύριοι συνάδελφοι, προβλέπεται να συνεισφέρει περί τις δεκαπέντε χιλιάδες νέες θέσεις εργασίας. Εφαρμόζουμε, λοιπόν, στην πράξη όλες τις δεσμεύσεις που έχουμε αναλάβει σε ό,τι αφορά τις μικρές και μεσαίες επιχειρήσεις, τις εφαρμόζουμε με συνέπεια στη δύσκολη αυτή, επαναλαμβάνω, οικονομική συγκυρία, την οποία εσείς θέλετε να αγνοείτε. 
     Έρχομαι τώρα στον έλεγχο της αγοράς. Σε ό,τι αφορά στον έλεγχο της αγοράς, κυρίες και κύριοι συνάδελφοι, είναι γνωστό ότι η ομαλή λειτουργία της είναι προς όφελος των καταναλωτών και των επιχειρηματιών. Τα καρτέλ, για τα οποία κάνετε ειδική αναφορά στην επερώτησή σας, νοθεύουν τον ανταγωνισμό και δυσφημούν την αγορά. 
     Ο Υπουργός Ανάπτυξης κ. Χατζηδάκης, από την πρώτη μέρα ανάληψης των καθηκόντων του, ξεκαθάρισε προς κάθε κατεύθυνση ότι τα καρτέλ, μικρά ή μεγάλα, βρίσκονται στο στόχαστρο. Σε αυτήν την κατεύθυνση ενισχύουμε ακόμη περισσότερο την Επιτροπή Ανταγωνισμού με την κατάθεση σχετικού βελτιωτικού σχεδίου νόμου για την καλύτερη και αποτελεσματικότερη λειτουργία της. 
     Ήδη τα τελευταία τέσσερα χρόνια, η Επιτροπή Ανταγωνισμού έχει επιβάλει πρόστιμα σε πενήντα περιπτώσεις με συνολικό ύψος που ξεπερνά τα 195.000.000 ευρώ. Ας επιχειρήσουμε μία σύγκριση με τα πρόστιμα της περιόδου 1996-2000. Τότε τα πρόστιμα ήταν 2.500.000 ευρώ. Εάν, δε, πάμε στην περίοδο 2001-2003, τότε τα πρόστιμα ήταν περίπου 10.000.000 με 11.000.000 ευρώ. Εάν κανείς κάνει τη σύγκριση, αντιλαμβάνεται πόσο μεγάλη είναι η διαφορά. 
     Βέβαια, θα μου πείτε –περιμένω να το ακούσω- το ζήτημα δεν είναι να επιβάλετε πρόστιμα, το ζήτημα είναι τι εισπράττετε και αν παρακολουθείτε την είσπραξή τους. Πρέπει, λοιπόν, να σας πω ότι για την περίοδο 2004-2007 από τις σαράντα τέσσερις συνολικά πράξεις της Επιτροπής Ανταγωνισμού μηδενίστηκαν, με τη διαδικασία που προβλέπεται, δύο πρόστιμα, με ένδικα μέσα. Σε εννέα περιπτώσεις η ίδια η επιτροπή προσέφυγε στο Συμβούλιο της Επικρατείας, σε είκοσι μία περιπτώσεις τα πρόστιμα βρίσκονται σε στάδιο είσπραξης, ενώ στις υπόλοιπες δώδεκα περιπτώσεις τα πρόστιμα έχουν ήδη εισπραχθεί. 
     Όση, λοιπόν, έμφαση δίνουμε στην ελευθερία της αγοράς ως προϋπόθεση της υγιούς ανάπτυξής της, τόσο μεγάλη σημασία δίνουμε και στον έλεγχο της κατάχρησης αυτής της ελευθερίας που μπορεί να γίνεται ή και γίνεται ακόμη από κάποιους επιτήδειους. Γι’ αυτό το λόγο το σώμα ελεγκτών της αγοράς τελεί υπό συγκρότηση στον τομέα εμπορίου του ΥΠΑΝ, ενώ πριν από μόλις δύο μέρες ο Υφυπουργός κ. Γεώργιος Βλάχος, αναδιαμόρφωσε την αγορανομική διάταξη περί γνωστοποίησης στο Υπουργείο τιμοκαταλόγων και κοστολογικών δεδομένων, προκειμένου να καταστήσει την υφιστάμενη διάταξη ακόμη πιο αυστηρή. 
     Με τέτοιες πολιτικές, κυρίες και κύριοι συνάδελφοι, πρέπει να σας πω ότι μπορέσαμε να τιθασεύσουμε τον πληθωρισμό, ο οποίος τον περασμένο Δεκέμβριο έκλεισε στο 2%.
     Στο χρόνο που μου απομένει έρχομαι να μιλήσω για τα φορολογικά ζητήματα που αφορούν στις μικρές και μεσαίες επιχειρήσεις και για τα οποία μας επικρίνετε στην επερώτησή σας και σήμερα στις αγορεύσεις τους οι συνάδελφοι.
     Πρέπει να σας υπενθυμίσω ότι η Κυβέρνηση της Νέας Δημοκρατίας μείωσε από 35% σε 25% το συντελεστή φορολογίας εισοδήματος των ανωνύμων εταιρειών ήδη με νόμο του 2004. Μειώσαμε, επίσης, το συντελεστή προσδιορισμού καθαρών κερδών των ομορρύθμων και των ετερορρύθμων εταιρειών, δηλαδή των προσωπικών εταιρειών, από το 25% που ήταν στο 20% και των κοινοπραξιών, αστικών εταιρειών, καθώς επίσης και των συμμετοχικών εταιριών από το 35% στο 25%. Μειώσαμε, δε, το συντελεστή φορολόγησης καθαρών κερδών ομορρύθμων και ετερορρύθμων εταιρειών από 25% σε 22%. Από αυτές τις ρυθμίσεις επωφελήθηκαν συνολικά περίπου ογδόντα χιλιάδες κεφαλαιουχικές επιχειρήσεις και διακόσιες χιλιάδες περίπου προσωπικές εταιρείες ή ατομικές επιχειρήσεις. 
      Υπάρχουν και άλλα μέτρα που αφορούν στη φορολόγηση των επιχειρήσεων αυτών. Θα σας θυμίσω ότι με νόμο του 2006 διευρύναμε το ποσόν του κλιμακίου εφαρμογής του κεντρικού φορολογικού συντελεστή 30% μέχρι του ποσού εισοδήματος των 30.000 ευρώ, έναντι 23.000 ευρώ που μας το παραδώσατε. Μειώσαμε τον συντελεστή από 30% το 2004, σε 25% το 2009 και τον μειώνουμε ακόμη περισσότερο στο 20% έως το 2014. Η μείωση του κεντρικού φορολογικού συντελεστή σημαίνει επίσης μεγάλη ελάφρυνση για πολύ μικρές ατομικές επιχειρήσεις. Σας θυμίζω επίσης, αύξηση του αφορολογήτου ποσού για μισθωτούς και συνταξιούχους, κατάργηση του φόρου κληρονομιών και γονικών παροχών. 
      Τέλος, με τη χθεσινή του ανακοίνωση ο Υπουργός Οικονομίας και Οικονομικών κ. Παπαθανασίου, επανέφερε το αφορολόγητο ποσό για επιτηδευματίες, ελεύθερους επαγγελματίες, καταρρέοντας έτσι και το τελευταίο επιχείρημα το οποίο χρησιμοποιούσατε για τη φορολογική αντιμετώπιση των επιχειρήσεων.
      ΘΕΟΔΩΡΟΣ ΠΑΓΚΑΛΟΣ: …(δεν ακούστηκε)
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Είπατε κάτι, κύριε Υπουργέ;
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε κύριε Υπουργέ, σας παρακαλώ, γιατί πέρασε και ο χρόνος σας.
       ΘΕΟΔΩΡΟΣ ΠΑΓΚΑΛΟΣ: Καταργώντας το επιχείρημα, όχι καταρρέοντας. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κατέρρευσε ο ισχυρισμός σας. 
      ΘΕΟΔΩΡΟΣ ΠΑΓΚΑΛΟΣ: Καταρρέει μόνο του το επιχείρημα, δεν το καταρρέει άλλος.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε, να ολοκληρώσει ο κύριος Υπουργός.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Με αυτόν τον τρόπο, λοιπόν –πολύ σωστά κάνετε και το επισημαίνετε- κατέρρευσε και ο τελευταίος ισχυρισμός σας για την ανεπιεική φορολόγηση των μικρομεσαίων και των επιχειρήσεων.
      Κύριε Πρόεδρε, για να είμαι συνεπής και προς τον χρόνο τον οποίο μου δίνετε, ενώ όσα είπα έχουν ήδη γίνει από την Κυβέρνηση και όσα θα πω στη δευτερολογία μου, επίσης έχουν γίνει, περιμένω να ακούσω από τους συναδέλφους του ΠΑΣΟΚ που θα δευτερολογήσουν, ποια είναι τα μέτρα που εκείνοι προτείνουν, εάν έχουν συγκρίνει τα μέτρα τα οποία έχουμε λάβει για τις μικρές και μεσαίες επιχειρήσεις με τα αντίστοιχα μέτρα που έλαβαν άλλες ευρωπαϊκές χώρες, εάν από τη σύγκριση αυτή τους προκύπτει καλύτερη θέση για τις μικρομεσαίες επιχειρήσεις στη χώρα μας ή στις χώρες της Ευρωπαϊκής Ένωσης και εάν διαφωνούν με τα μέτρα τα οποία έχουμε λάβει. Να μας πουν με ποια συγκεκριμένα μέτρα διαφωνούν και ποιες προτάσεις έχουν να υποβάλλουν για τη βελτίωσή τους. Διότι, μια σοβαρή και υπεύθυνη αντιπολίτευση αυτό οφείλει να κάνει. Να προτείνει τους άξονες της πολιτικής της, να έχει γνώση του τι γίνεται σε άλλες χώρες, να συγκρίνει με τα μέτρα που λαμβάνουμε στη χώρα μας και να κάνει προτάσεις για τη βελτίωσή τους. 
      Αυτό κύριοι συνάδελφοι περιμένω να ακούσω. Εάν το πείτε νομίζω ότι θα επιβεβαιώσετε ότι είστε σοβαροί. Εάν δεν το κάνετε, τότε απλώς καταστροφολογείτε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα μαθήτριες και μαθητές και δύο συνοδοί-καθηγητές από  το Λύκειο των ιδιωτικών εκπαιδευτηρίων «Campion School».
      Η Βουλή τους καλωσορίζει. 
      Εξηγούμε στους επισκέπτες μας ότι σήμερα έχουμε ημέρα κοινοβουλευτικού ελέγχου. Η Αντιπολίτευση ελέγχει την Κυβέρνηση για την πολιτική της στον τομέα των μικρομεσαίων επιχειρήσεων. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Θεόδωρος Πάγκαλος για δώδεκα λεπτά.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ανεφώνησε ο σεβαστός κύριος Πρόεδρος της Βουλής, κ. Κακλαμάνης -όταν ανέβηκε στο Βήμα ο κύριος Υπουργός- «τι φταίει ο Μπούγας;». 
      ΑΠΟΣΤΟΛΟΣ ΚΑΚΛΑΜΑΝΗΣ: Το «σεβαστός» να το πάρετε πίσω.
      ΘΕΟΔΩΡΟΣ ΠΑΓΚΑΛΟΣ: Νομίζω ότι έκανε λάθος. Φταίει και φταίει προφανώς γιατί ο λόγος του είναι ένα δείγμα ακόμη της καθεστωτικής αλαζονείας της απερχόμενης Κυβέρνησης. Μας είπε δηλαδή, ο κ. Μπούγας διάφορα που θέτουν σε αμφισβήτηση την Αντιπολίτευση και δεν απάντησε καθόλου. Όχι απλώς δεν απάντησε, όπως προανήγγειλε με τρόπο συγκεκριμένο στις αιτιάσεις των συναδέλφων οι οποίοι επερωτούν, αλλά δεν απάντησε καθόλου. 
      Χρησιμοποίησε τη λέξη «σοβαρός». Θέλει να του αποδείξουμε ότι είμαστε σοβαροί, θέλει να του αποδείξουμε ότι έχουμε συνέπεια και μάλιστα συνέπεια προς τις προγραμματικές μας διακηρύξεις.
      Είναι εύκολος ο ρόλος, κύριε Υπουργέ. Ένας Βουλευτής της παράταξής σας μπορεί με μεγάλη ευκολία να ζητά συνέπεια στις προγραμματικές διακηρύξεις για τον πολύ απλό λόγο ότι το κόμμα σας δεν έχει πρόγραμμα. Όπως θα θυμάστε, ελπίζω, γιατί δεν έχετε μακρό χρόνο στο Κοινοβούλιο, το 2007 η Νέα Δημοκρατία δεν είχε προεκλογικό πρόγραμμα. Επομένως, πολύ εύκολο να είναι συνεπής κανείς σε κάτι που δεν υπάρχει, να λέει οτιδήποτε και να κάνει οτιδήποτε. 
      Και πράγματι, το βασικό πρόβλημα αυτήν τη στιγμή της οικονομίας και ιδιαίτερα αυτών των επιχειρήσεων και αυτών των ανθρώπων για τους οποίους συζητάμε είναι η ολοκληρωμένη σύγχυση που υπάρχει στο χώρο της οικονομίας κι κυριότερα γύρω από την πολιτική σας. Δεν θα αναφερθώ με λεπτομέρειες στη σύγχυση που υπάρχει γύρω από το φορολογικό καθεστώς. Βάλατε μέτρα, βγάλατε μέτρα. Τα μέτρα που πριν από λίγους μήνες επαινούσατε, έρχεστε τώρα να τα καταργήσετε με μια και μόνον κονδυλιά και δεν λέτε ούτε μια δικαιολογία γιατί επήλθε αυτή η αλλαγή στάσης. 
      Μέτρα τα οποία καταδικάζατε και ενίοτε τα καταδικάζετε και με πύρινους λόγους ως προϊόντα της πολιτικής του ΠΑΣΟΚ, έρχεστε να τα αποκαταστήσετε. Ποια είναι η φορολογική σας συνέπεια; Δεν έχετε υπ’ όψιν σας εκεί που βρίσκεστε ότι αυτήν τη στιγμή η αγορά είναι έξαλλη, ότι βοά η αγορά, ότι οι άνθρωποι τα έχουν χάσει; Δεν ξέρετε με τι λέξεις και με τι φράσεις σας περιγράφουν και σας χαρακτηρίζουν; Πραγματικά, αν είστε τόσο ευτυχείς, δεν είναι δυνατόν φαντάζομαι να κλονίσει κανείς την μακαριότητά σας. 
      Σας κάνω μια απλή και συγκεκριμένη ερώτηση. Προέβλεπε η Τράπεζα της Ελλάδος πιστωτική επέκταση 10%. Είναι το πλαίσιο όλων αυτών των πραγμάτων που συζητούμε. Αυτό το είπε τότε ο κ. Προβόπουλος με βάση το στόχο σας για μια ανάπτυξη 4%. Σήμερα έρχεστε και μιλάτε για κάτω από 2% το αμφισβητεί η Ευρωπαϊκή Επιτροπή και μιλά για ποσοστό που μόλις ξεπερνά το 0%. Ποια κατά τη γνώμη σας πρέπει να είναι η πιστωτική επέκταση; Παραμένει ίδια; Αν παραμένει ίδια, θα πάθουμε διάφορες ζημίες. Την έχετε αναθεωρήσει; Πόσο είναι αυτήν τη στιγμή με τα νέα δεδομένα της οικονομίας, που αναγκαστήκατε να τα λάβετε υπ’ όψιν σας μόλις μερικούς μήνες αφού αποπέμψατε τον προηγούμενο Υπουργό, ποια είναι αυτήν τη στιγμή η πρόβλεψή σας για το πλαίσιο πιστωτικής επέκτασης το οποίο έχετε ανάγκη, για να μιλήσετε για όλα τα άλλα; 
      Θα σας πω και κάτι άλλο. Ο Πρόεδρος του ΕΒΕΑ κ. Μίχαλος εξήγγειλε εν χορδαίς και οργάνοις ένα πρόγραμμα που κατήρτισε με τη συνεργασία της Τραπέζης Πειραιώς, μιας ιδιωτικής τράπεζας, 1.000.000.000 ευρώ για τη χρηματοδότηση αυτών των επιχειρήσεων για τις οποίες μιλάμε. Αν, κύριε Υπουργέ, εσείς με προϋποθέσεις πολύ καλύτερες, φαντάζομαι, από αυτές που μπορεί να προβλέψει η συνεργασία με μια ιδιωτική τράπεζα εξασφαλίζετε τη χρηματοδότηση των μικρών και μεσαίων επιχειρήσεων, γιατί ο κ. Μίχαλος ο οποίος είναι στέλεχος του κόμματός σας, όπως είναι γνωστό σε όλους, έψαξε να βρει μια ιδιωτική τράπεζα, για να κάνει ένα τόσο μεγάλο πρόγραμμα χρηματοδότησης; Είναι προφανές ότι διαπιστώνει –και το διαπιστώνουν τα μέλη του επιμελητηρίου και τον πιέζουν προς αυτήν την κατεύθυνση- ότι δεν υπάρχει χρηματοδότηση, ότι υπάρχει ανάγκη ρευστότητας, ότι εσείς δεν κάνετε αυτό που πρέπει να κάνετε σχετικά με την κατάσταση στην οικονομία αυτήν τη στιγμή. 
      Και θα πάρω τα τρία θέματα για τα οποία κυρίως οι συνάδελφοι σάς εγκαλούν και θα σας ρωτήσω και θα ήθελα να μου απαντήσετε επιτέλους συγκεκριμένα. Τίποτα δεν μας είπατε από αυτά που συγκεκριμένα εμείς σας ρωτούσαμε. 
      Υπάρχει το ΕΣΠΑ. Είναι 22.000.000.000 ευρώ από το 2007. Τα 1,3 δισεκατομμύρια ευρώ αφορούν την ανταγωνιστικότητα και την επιχειρηματικότητα, δηλαδή το ψητό που μας αφορά. Στον προϋπολογισμό του 2009 προβλέπεται μια κινητοποίηση 409.000.000, αν δεν κάνω λάθος. 
      Πού προβλέπεται η εθνική συμμετοχή, με τι δομή θα εφαρμόσετε αυτό το πρόγραμμα; Γιατί εγώ θεωρώ ότι ούτε εθνική συμμετοχή προβλέπεται, ούτε δομή υπάρχει αυτή τη στιγμή, γιατί δεν έχετε κάνει τίποτα αυτά τα δυο χρόνια που το πρόγραμμα αυτό έπρεπε να αρχίσει να εφαρμόζεται και αυτή τη στιγμή να είναι σε πλήρη λειτουργία.
      Δεύτερο ζήτημα, ο αναπτυξιακός νόμος. Δεν γνωρίζετε ότι έντεκα μήνες τώρα, από πέρυσι το Δεκέμβριο, δεν έχει γίνει ούτε μία εκταμίευση χρημάτων, ούτε 1 ευρώ;  Δεν το γνωρίζετε αυτό; Μπορείτε να μας πείτε γιατί συμβαίνει αυτό; Διαπιστώνετε υπερβολική ρευστότητα; Μα, τότε αυτό είναι τελείως αντίθετο με όλα όσα λέμε τόση ώρα. Αν δεν διαπιστώνετε υπερβολική ρευστότητα, καταργήσατε το πρόγραμμα αυτό; Δεν σας ενδιαφέρει πια; Αν το καταργήσατε, να το πείτε και κυρίως να το πείτε σ’ αυτούς κυρίως που ετοιμάζουν τα σχέδιά τους με βάση τα όσα λέτε και κατά καιρούς εξαγγέλλετε. Να το πείτε σ’ αυτούς που έχουν καταθέσει χιλιάδες επενδυτικά σχέδια τα οποία εκκρεμούν και για τα οποία τίποτα δεν γίνεται εδώ και δυο μήνες. Εκκρεμούν χιλιάδες επενδυτικά σχέδια, δεκάδες χιλιάδες άνθρωποι πηγαινοέρχονται στα γραφεία σας και συναντούν παντού την ίδια αδιαφορία και την ίδια γραφειοκρατική έλλειψη ευαισθησίας.
      Πάμε τώρα και στο ΤΕΜΠΜΕ, που θα μου επιτρέψετε να σας θυμίσω –διότι εδώ ίσως να ισχύει το ότι φταίει ο «Μπουγάς» του κ. Κακλαμάνη- ότι προφανώς δεν γνωρίζετε ότι είναι φορέας που δημιούργησε το ΠΑΣΟΚ γιατί είπατε ότι το πολεμήσαμε. Εμείς –φαντάζομαι δεν το γνωρίζετε- τις διατάξεις για τις οποίες μιλήσατε τις ψηφίσαμε στη Βουλή. Πώς με λύσσα πολεμήσαμε ένα θεσμό που οι ίδιοι δημιουργήσαμε και μάλιστα όταν ήρθαν και οι διατάξεις αυτές στη Βουλή εμείς με την καλύτερη των προθέσεων ψηφίσαμε τις δικές σας προτάσεις. 
      Τι πρέπει να κάνει κανείς για να σας είναι ευχάριστος; Δεν το καταλαβαίνω αυτό. Τι άλλα, πέραν των όσων σας περιγράφω, μπορεί να κάνει ένα κόμμα της Αντιπολίτευσης για να γλιτώσει από την αντιπολιτευτική υστερία της Συμπολίτευσης, διότι περί αυτού πρόκειται; 
      Στο ΤΕΜΠΜΕ, λοιπόν, έχουμε επτακόσιες εβδομήντα χιλιάδες επιχειρήσεις. Μόνος σας καυχηθήκατε -και σας άκουσα πριν από λίγο- ότι τέσσερις χιλιάδες πεντακόσια σχέδια εγκρίθηκαν. Επί επτακόσιες εβδομήντα χιλιάδες επιχειρήσεων εγκρίνατε τέσσερις χιλιάδες πεντακόσια σχέδια, δηλαδή τεσσάρων χιλιάδων πεντακοσίων επιχειρήσεων. Μα, το πρόβλημα εδώ είναι τι κάνει ο συγκεκριμένος φορέας; Δεν πρέπει να ενταχθεί η φροντίδα σας σε ένα γενικότερο θέμα σχετικό με τη χρηματοδότηση και τη ρευστότητα σε μια οικονομία όπου το ξέρετε πολύ καλά ότι πολλαπλασιάστηκαν οι ακάλυπτες επιταγές και κάθε μέρα διογκούται ο τεράστιος αυτός χώρος αναξιοπιστίας, ο οποίος τινάζει τα θεμέλια του εμπορικού και οικονομικού μας συστήματος, μέχρι σημείου να έχετε φτάσει στην αναγκαιότητα να καταργήσετε ή να σχετικοποιήσετε την εταιρεία «ΤΕΙΡΕΣΙΑΣ». Διότι πλέον είναι γραμμένοι στην εταιρεία «ΤΕΙΡΕΣΙΑΣ» οι πάντες και σε λίγο κανείς δεν θα δέχεται επιταγή και θα είναι ακόμη μεγαλύτερη η έλλειψη ρευστότητας για την οικονομία; Δεν το γνωρίζετε αυτό; Εγκρίθηκαν, λοιπόν, τέσσερις χιλιάδες πεντακόσια –θαύμα!- επί επτακοσίων εβδομήντα χιλιάδων επιχειρήσεων. Και οι άλλοι επτακόσιες εξήντα πέντε χιλιάδες δεν έχουν πρόβλημα ρευστότητας; Έχετε λύσει το ζήτημα; Και εν πάση περιπτώσει τι πήραν αυτοί οι 4.500; Μας λέτε ότι πήραν 416.000.000 ευρώ. Είναι κάτι λιγότερο από 80.000 ευρώ η επιχείρηση. Περιμένετε δηλαδή να λύσετε κάτω από συνθήκες που επιβάλλει η παγκόσμια κρίση και η εσωτερική κρίση η οποία εξειδικεύεται αυτήν τη στιγμή στους διάφορους τομείς, το πρόβλημα της ανταγωνιστικότητας και της συμμετοχής στον αμείλικτο ανταγωνισμό, τον οποίο επιβάλλουν οι συνθήκες, μικρών επιχειρήσεων με 80.000 ευρώ; 
      Μα τι να πρωτοκάνουν, κύριε Υπουργέ, με 80.000 ευρώ; Με 80.000 ευρώ δεν προλαβαίνουν να καλύψουν ούτε τις τρέχουσες ανάγκες τους, που προκύπτουν από τη λειτουργία με τα τεχνολογικά και επιστημονικά δεδομένα που υφίστανται. Είναι ικανοί να κάνουν νέες εφαρμογές, να εφαρμόσουν μεθόδους που θα τους δώσουν άλλες δυνατότητες και να αντιμετωπίσουν με αισιοδοξία του μέλλον;
      Κύριε Υπουργέ, πολύ φοβάμαι ότι δεν μπορέσατε να κρύψετε ότι ολόκληρη η αγορά, ολόκληρος αυτός ο κόσμος -που δεν έχει λόγο να ψηφίζει τη δημοκρατική αριστερά, γιατί είναι κόσμος που έχει ιδιοκτησίες εξαρτάται από το νόμο της αγοράς, εξαρτάται από τη λειτουργία του κέρδους- σας καταδικάζει. 
      Οι άνθρωποι αυτοί από τη φύση τους, αν θέλετε, θα έπρεπε να σας ανήκουν, θα έπρεπε να σας βλέπουν με εμπιστοσύνη και ελπίδα. Έχουν αποστρέψει το πρόσωπό τους από εσάς. Το ξέρετε, γι’ αυτό είναι μεγάλος ο πανικός σας. Γι’ αυτό όσο μεγαλώνει ο πανικός σας τόσο πιο πολύ θα έχουμε εδώ, σε αυτή την Αίθουσα, άχαρες συζητήσεις που δεν πρόκειται να δώσουν λύση και δεν θα ενημερώνουν κανέναν για τίποτα, διότι απλούστατα την αλήθεια δεν μπορείτε να την πείτε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Πάγκαλο. Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής των Ελλήνων, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και δύο συνοδοί-καθηγητές από το 2ο Γυμνάσιο Ξυλοκάστρου.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
       ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Αναστάσιος Νεράντζης): Παρέμβαση θα κάνετε, κύριε Υφυπουργέ;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Μια απάντηση θέλω να δώσω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο για ένα λεπτό. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κατ’ αρχάς, κύριε Πάγκαλε, θα έπρεπε περισσότερο να σας ενδιαφέρει αν οι μικρομεσαίοι έχουν στρέψει το βλέμμα τους σε σας και όχι αν το έχουν αποστρέψει από εμάς. 
      ΘΕΟΔΩΡΟΣ ΠΑΓΚΑΛΟΣ: Αφήστε να το εκτιμήσουμε εμείς αυτό. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αυτό λέω ότι θα έπρεπε να σας ενδιαφέρει και νομίζω ότι το ξέρετε. Ήθελα, όμως, να πω το εξής…..
      ΘΕΟΔΩΡΟΣ ΠΑΓΚΑΛΟΣ: Μην «πασοκίζετε», κύριε Υπουργέ.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): ...για να μην δημιουργούνται εντυπώσεις, κύριε Πρόεδρε, με νούμερα τα οποία λέγονται. 
      Πράγματι ήταν ένας νόμος του ΠΑΣΟΚ. Εγώ δεν είπα το αντίθετο. Μήπως, όμως, έχετε στοιχεία να μας πείτε πώς έχει λειτουργήσει επί των δικών σας ημερών το ΤΕΜΠΜΕ και ποια ήταν τα επιτεύγματα του ταμείου; Ένα αυτό, το δεύτερο….
      ΘΕΟΔΩΡΟΣ ΠΑΓΚΑΛΟΣ: Το 2003 ιδρύθηκε.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, επτακόσιες εβδομήντα χιλιάδες δεν ξέρω αν είναι το σύνολο….
      ΘΕΟΔΩΡΟΣ ΠΑΓΚΑΛΟΣ: Τι λέτε τώρα; Το 2003 ιδρύθηκε. Ξέρετε τι λέτε; 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Εγώ σας είπα αν έχετε στοιχεία για το νόμο τον οποίο εσείς σχεδιάσατε όσον αφορά το χρόνο λειτουργίας….
      ΘΕΟΔΩΡΟΣ ΠΑΓΚΑΛΟΣ: Το ΤΕΜΠΜΕ ιδρύθηκε…
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Το ξέρω πολύ καλά….
      ΘΕΟΔΩΡΟΣ ΠΑΓΚΑΛΟΣ: Πώς να έχουμε στοιχεία, λοιπόν; 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): …εγώ, όμως, σας έφερα συγκεκριμένα στοιχεία για το 2008 και για τη μέχρι σήμερα λειτουργία του από τις 16 Δεκεμβρίου. Θα περίμενα, λοιπόν, να είστε και εσείς προετοιμασμένος κατάλληλα, να μου πείτε έστω για το μικρό χρόνο που λειτούργησε τι έχει γίνει. 
      ΘΕΟΔΩΡΟΣ ΠΑΓΚΑΛΟΣ: Πώς να έχουμε στοιχεία;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Είπατε ότι επτακόσιες εβδομήντα χιλιάδες είναι το σύνολο των επιχειρήσεων. Έχουν όλες δυνατότητα υπαγωγής στο ΤΕΜΠΜΕ; 
      ΘΕΟΔΩΡΟΣ ΠΑΓΚΑΛΟΣ: Είπα εγώ να υπαχθούν; 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ξέρετε αν έχουν υποβάλει όλες αυτές οι επιχειρήσεις αίτηση για να υπαχθούν στις ευεργετικές διατάξεις του ταμείου; Γιατί λέτε, λοιπόν, από τις επτακόσιες εβδομήντα χιλιάδες μείον πέντε, οι επτακόσιες εξήντα πέντε χιλιάδες μένουν ακάλυπτες;
      ΒΑΣΙΛΕΙΟΣ ΚΕΓΚΕΡΟΓΛΟΥ: Πόσες έχουν υποβάλει; Πείτε μας. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Πώς κάνετε όλες αυτές τις αριθμητικές πράξεις; 
      ΘΕΟΔΩΡΟΣ ΠΑΓΚΑΛΟΣ: Πόσες έχουν υποβάλει; Για να δούμε.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, αφήστε τον κύριο Υπουργό να τελειώσει. Έτσι παρατείνεται ο χρόνος της παρεμβάσεώς του. Αφήστε να τελειώσει, έχετε δευτερολογία, κύριε Πάγκαλε. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ρώτησε αν με τις 80.000 ευρώ, που είναι περίπου αυτή τη στιγμή στη μέση η χρηματοδότηση, λύνουμε τάχα το πρόβλημα των μικρών και μεσαίων επιχειρήσεων. Όταν εσείς ψηφίσατε τις διατάξεις, ξέρατε τι προβλέπουν. Τότε και τον αριθμό των επιχειρήσεων ξέρατε και την οροφή που προβλέπει το ΤΕΜΠΜΕ γνωρίζατε. 
      Όμως τελειώνοντας, θέλω να πω ότι το 85% περίπου των μικρών και μεσαίων επιχειρήσεων έχουν τζίρο μέχρι 150.000 ευρώ, κύριε συνάδελφε. Άρα, οι 80.000 ευρώ είναι μια σοβαρή ανάσα για να διατηρηθεί η βιωσιμότητά τους. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, Βουλευτής Λέσβου κ. Ιωάννης Γιαννέλλης-Θεοδοσιάδης.
      Έχετε το λόγο για έξι λεπτά. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι τραγικό για το πολιτικό μας σύστημα αλλά και για την πορεία της χώρας η Αντιπολίτευση και ειδικότερα η Αξιωματική Αντιπολίτευση να μην έχει αντιληφθεί το μέγεθος της παγκόσμιας κρίσης που ασφαλώς πλήττει και τη δική μας χώρα.
      Μου έκανε εντύπωση που είπε ένας συνάδελφος προηγουμένως του ΠΑΣΟΚ –το επανέλαβε και ο κ. Πάγκαλος- ότι πέσαμε έξω στους υπολογισμούς μας για το ρυθμό ανάπτυξης της χώρας, το ποσοστό ανάπτυξης, το ποσοστό της ανεργίας, όπως και σ’ άλλα ποσοστά. 
      Εγώ θα συμφωνήσω μαζί σας. Πράγματι, οι προβλέψεις ήταν 4%, όπως είπατε. Πράγματι, περιμέναμε λιγότερη ανεργία. Σκέφθηκε κάποιος, πριν από το καλοκαίρι που μας πέρασε, ότι θα συνέβαιναν τα όσα έχουν συμβεί στην παγκόσμια οικονομία; Το σκέφθηκε κανείς;
      Η Ευρωπαϊκή Ένωση έκανε τους ίδιους υπολογισμούς μ’ εμάς. Με τα συντεταγμένα οικονομικά όργανα που έχει, πράγματι, είχε κάνει τις ίδιες με τις δικές μας προβλέψεις για την ανάπτυξη, για την ανεργία, όσον αφορά τη χώρα μας. 
      Σκέφθηκε κάποιος ότι ενώ για τις χώρες της Ευρωζώνης προέβλεπε ρυθμό ανάπτυξης, αυτός θα περιοριζόταν στο 0,9% για φέτος; Έλαβε κάποιος υπ’ όψιν ότι, πράγματι το ποσοστό ανάπτυξης των χωρών της Ευρωζώνης θα πέσει τον επόμενο χρόνο στο 1,9%, ενώ οι προβλέψεις ήταν τελείως διαφορετικές; 
      Κυρίες και κύριοι συνάδελφοι, όλοι έπεσαν έξω! Ναι! Γιατί να μην το ομολογήσουμε αυτό; Έπεσε έξω η Ευρώπη, έπεσε έξω η Αμερική, έπεσε έξω η Ιαπωνία, η Ρωσία. Μπορούσε κάποιος να φανταστεί ότι η κ. Μέρκελ θα παρακαλούσε αυτούς που έχουν αυτοκινητοβιομηχανίες –παραδείγματος χάριν, τη  «MERCEDES»- να περιορίσουν τις απολύσεις; 
      Περίμενε κάποιοςότι η «MERCEDES», μία από τις πιο σοβαρές αυτοκινητοβιομηχανίες στον κόσμο, θα απέλυε κατά χιλιάδες τους εργάτες και θα έκλεινε κατά χρονικά διαστήματα διάφορα εργοστάσια παραγωγής αυτοκινήτων;
      Περίμενε κάποιος ότι στις Ηνωμένες Πολιτείες της Αμερικής, την πιο ισχυρή χώρα του κόσμου, θα κατέρρεαν οικονομικά μεγαθήρια, όπως πράγματι συνέβη και αυτό θα ανάγκαζε τον τότε υποψήφιο Πρόεδρο κ. Ομπάμα να καθίσει στο ίδιο τραπέζι με τον κ. Μπους, για να βρουν λύση; Δηλαδή, η συμπολίτευση –υποτίθεται- με την αντιπολίτευση βρέθηκαν μαζί, για να δώσουν κάποιες λύσεις και να συμφωνήσουν στο τι θα συμβεί για να στηρίξουν την οικονομία!
      Περίμενε κάποιος ότι μία από τις πιο ισχυρές οικονομικά χώρες, που είναι κοντά στον πυρήνα της Ευρωπαϊκής Ένωσης, η Ισλανδία, με τεράστιες πλουτοπαραγωγικές πηγές, θα πτώχευε σαν χώρα; Πτώχευσε χώρα τον 21ο αιώνα! Νομίζω ότι ήταν η τέταρτη οικονομική δύναμη και πτώχευσε!
      Παρ’ όλα αυτά, η ανάπτυξη στον τόπο μας, η ανάπτυξη στην Ελλάδα, ναι μεν δεν θα είναι το 4%, αλλά θα είναι ισχυρότερη, θα είναι μεγαλύτερη απ’ αυτήν που προβλέπεται για τις χώρες της Ευρωζώνης. Η Ελλαδούλα μας –να το πω έτσι- αντέχει πιο πολύ απ’ ό,τι αντέχει η Γερμανία, η Αγγλία, η Ισπανία! 
      Περίμενε κάποιος το ποσοστό της ανεργίας να φθάσει στο 16% στην Ισπανία, όταν σ’ εμάς είναι γύρω στο 7,2% και προβλέπεται κάτι περισσότερο, να πάει περίπου στο 7,5%; 
      Δεν σας έκαναν εντύπωση όλα αυτά που συμβαίνουν; Έπρεπε να ασκήσετε μια σοβαρή πολιτική και να πείτε «ναι, κύριοι, η χώρα αντιμετωπίζει, όπως ολόκληρη η Ευρώπη και ολόκληρος ο κόσμος, οικονομικά προβλήματα. Καθίστε κάτω να δούμε! Να, οι προτάσεις μας, εν πάση περιπτώσει.». Διότι την ευθύνη την έχουμε εμείς. Δεν την έχει η Αξιωματική Αντιπολίτευση. Εμείς ασκούμε τη δική μας πολιτική και δική μας είναι η ευθύνη. 
      Το ερώτημα, λοιπόν, είναι ποιες είναι οι δικές σας προτάσεις για την έξοδο από την κρίση. Εμείς πήραμε αυτό το μέτρο με τα 28.000.000.000 ευρώ, με το ΤΕΜΠΜΕ, όλα αυτά τα ενισχύσαμε, για να βρεθεί κάποια λύση. Ποιες είναι οι δικές σας προτάσεις;
      Είπατε προηγουμένως ότι η Νέα Δημοκρατία δεν είχε προεκλογικό πρόγραμμα το 2007. Μήπως αυτά σας θυμίζουν τις δικές σας ελλείψεις στον τομέα της οικονομίας και στον τομέα της παιδείας; Ξεχνάτε ότι πριν από ένα χρόνο περίπου φύγατε, δραπετεύσατε από τη Βουλή για το άρθρο 16, γιατί είχατε διαφορετικές θέσεις πάνω σε καίρια θέματα της παιδείας;
      ΘΕΟΔΩΡΟΣ ΠΑΓΚΑΛΟΣ:  Κύριε Γιαννέλλη, είχε συζητηθεί το άρθρο 16. Τότε που φύγαμε, φύγαμε γιατί έγινε μπαλαμούτι!
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Όχι, δεν έγινε μπαλαμούτι. Αφήστε τα τώρα αυτά. Όχι!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Νοθεία έκανε! 
	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Όχι. Αυτό δεν το θεωρώ σοβαρό. 
	ΠΡΟΕΔΡΕΥΩΝ (Αναστάσιος Νεράντζης): Συνεχίστε, κύριε Γιαννέλλη.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Εν πάση περιπτώσει, φύγατε, γιατί άλλα πίστευε κατ’ αρχάς για τα ιδιωτικά πανεπιστήμια ο κ. Παπανδρέου, άλλες προτάσεις είχε…
	ΘΕΟΔΩΡΟΣ ΠΑΓΚΑΛΟΣ: Στο άρθρο 24 φύγαμε. Είχε συζητηθεί το άρθρο 16.
	ΠΡΟΕΔΡΕΥΩΝ (Αναστάσιος Νεράντζης): Κύριε Πάγκαλε, παρακαλώ πολύ μη διακόπτετε.
	 ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Εν πάση περιπτώσει, άλλες θέσεις είχε ο κ. Παπανδρέου για τα ιδιωτικά πανεπιστήμια, άλλες είχε μια ομάδα μέσα στο ΠΑΣΟΚ. Δεν θα πω ποια ήταν η πιο σωστή θέση, αλλά δύο θέσεις είχατε, εν πάση περιπτώσει. 
	ΘΕΟΔΩΡΟΣ ΠΑΓΚΑΛΟΣ: Δύο θέσεις. 
	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Δύο θέσεις είχατε -αυτό λέω- ενώ τα κόμματα οφείλουν να έχουν ενιαία θέση.
	Και τελειώνω, κύριε Πρόεδρε, με το θέμα που ετέθη πάλι της εκλογολογίας. Χθες ο κ. Βενιζέλος εγκαλούσε τη Νέα Δημοκρατία ότι συντηρεί το θέμα της εκλογολογίας. Και χθες, ένα από τα κυρίαρχα θέματα της συνέντευξης του κ. Παπανδρέου ήταν η εκλογολογία. Ζητούσε εκλογές. Ξέρει ότι εκλογές δεν πρόκειται να γίνουν. 
	Αλλά για τι με έπεισε εμένα προσωπικά όλη αυτή η ιστορία για το θέμα των εκλογών; Όταν είπε πολύ πρόωρα ότι θα στηρίξει τον κ. Παπούλια στις επόμενες εκλογές, το 2010 -τον επόμενο χρόνο που θα γίνουν- με έπεισε ότι οι εκλογές θα γίνουν πλέον το 2011. Διότι δεν μπορεί να αποστεί απ’ αυτήν τη θέση του ο κ. Παπανδρέου. Όταν έλθει η ώρα των εκλογών …
	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: …δεν μπορεί να εκμεταλλευτεί την κορυφαία αυτή θεσμική διαδικασία και να πει ότι δεν στηρίζει τον κ. Παπούλια. Συνεπώς, πάμε για εκλογές το 2011. Τελεία και παύλα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κ. Γιαννέλλη.
      Το λόγο έχει ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είπε κάτι πολύ σωστό ο κ. Γιαννέλλης. Μας θύμισε ότι ο Πρόεδρος των Ηνωμένων Πολιτειών κ. Μπους και ο νεοεκλεγείς Πρόεδρος κ. Ομπάμα, κάθισαν και συζήτησαν τα μέτρα για την αντιμετώπιση της κρίσης που ήδη είχε αρχίσει στις Ηνωμένες Πολιτείες. 
      Εμείς ακόμα δεν την είδαμε την κρίση εδώ. Η χώρα, η εθνική μας οικονομία, η ελληνική κοινωνία υφίστανται ακόμη τη λαίλαπα της πολιτικής των κυβερνήσεων της Νέας Δημοκρατίας μετά το 2004, επί πέντε χρόνια, που έχει δημιουργήσει μια τεράστια οικονομική, κοινωνική και ηθική κρίση στη χώρα.
      Ο κ. Καραμανλής δεν κάλεσε τον κ. Παπανδρέου και τους Αρχηγούς των άλλων κομμάτων να συζητήσουν. Αφού επί πολύ διάστημα κρύβεται πίσω από τις πλάτες των Υπουργών του, εκείνοι κρύβονται πίσω από τις πλάτες των ανδρών των ΜΑΤ, χθες απηύθυνε «διάγγελμα» στον ελληνικό λαό. 
      Πραγματικά πρέπει να σταλεί το Σύνταγμα της χώρας στους συνεργάτες του κ. Καραμανλή που γράφουν τα «διαγγέλματά του». Διάγγελμα μόνο ο Πρόεδρος της Δημοκρατίας μπορεί να απευθύνει. Αλλά ο κ. Καραμανλής, δυστυχώς, διακατέχεται από την αντίληψη της «ενός ανδρός αρχής». Θα το τονίζω αυτό, όσο δεν δηλώνει, έστω και καθυστερημένα, ότι οι πράξεις του να εμποδίσει τη Βουλή να πάρει αποφάσεις επί της προτάσεως του ΠΑΣΟΚ και των άλλων κομμάτων της Αντιπολιτεύσεως για το σκάνδαλο του Βατοπεδίου, αποτελούσαν ενέργεια προσβλητική για το Σύνταγμα της χώρας και τον ελληνικό λαό, του οποίου οι εκπρόσωποι, συνάδελφοί μας της Νέας Δημοκρατίας, σεβόμενοι την εντολή του, παρεμποδίστηκαν από τον κ. Καραμανλή να ασκήσουν αυτό το καθήκον τους, εκβιαζόμενοι και ταυτόχρονα υβριζόμενοι. Διότι, ούτε λίγο ούτε πολύ, ο κ. Καραμανλής θεωρούσε ότι δεν μπορεί να εμπιστευθεί σε μια μυστική ψηφοφορία τους Βουλευτές του. Εκεί έχει κατολισθήσει, κύριε Πρόεδρε, η χώρα σήμερα. 
      Η επερώτησή μας αναφέρεται σε πλείστα όσα ζητήματα που αφορούν τις μικρομεσαίες επιχειρήσεις. 
      Εγώ θα περίμενα από τον κ. Μπούγα συγκεκριμένες απαντήσεις. Και θα μου επιτρέψει να του πω, επειδή, πραγματικά, τον εκτιμώ ως νέο συνάδελφο και παρακολουθώ εδώ την παρουσία του από το 2004, ότι είναι προτιμότερο να εκφωνήσει ένα λόγο στο Κοινοβούλιο που δεν έχει γραφεί από πριν, αλλά προκύπτει από το διάλογο και τις απόψεις που διατυπώνονται εδώ, από την εμφάνισή του στο Βήμα με απόψεις διατυπωμένες από πριν και άρα μη επιδεχόμενες καμμία βελτίωση απ’ όσα θα ακουστούν εδώ.
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Νομίζω ότι τα υπουργικά του καθήκοντα προφανώς τον έχουν φορτίσει με περισσότερο άγχος.
      Πιστεύω ακόμα, κύριε Πρόεδρε, ότι εδώ όφειλε να είναι σήμερα ο φέρελπις κ. Χατζηδάκης, ο οποίος αφού τακτοποίησε, όπως επαίρετο εδώ μέσα στην Αίθουσα, την υπόθεση της Ολυμπιακής –και είδαμε τι είδους τακτοποίηση ήταν αυτή- προφανώς επιλαμβάνεται τώρα και του πώς θα τακτοποιήσει και τον ευρύτερο τομέα του Υπουργείου του, και βέβαια και τον κόσμο των μικρομεσαίων επιχειρήσεων, των επτακοσίων εβδομήντα χιλιάδων επιχειρήσεων, οικογενειακών και αυτοαπασχολουμένων, που προσφέρουν οπωσδήποτε στην πραγματικά οικονομία, στην παραγωγική βάση της οικονομίας μας που δεν είναι ασφαλώς οι άυλοι τίτλοι και τα χαρτιά που είδαμε πώς εξανεμίζονται στο πρώτο φύσημα του ανέμου μίας διεθνούς χρηματοπιστωτικής κρίσης.
      Αγαπητέ κύριε Πρόεδρε, κύριοι συνάδελφοι, επικοινώνησα αυτές τις ημέρες –και έχω εδώ και θα τα καταθέσω στα Πρακτικά και όποιος θέλει, ας τα διαβάσει- και με τη ΓΣΕΒΕΕ, τη Γενική Συνομοσπονδία Επαγγελματιών και Βιοτεχνών Ελλάδος, η οποία έχει καταθέσει συγκεκριμένες προτάσεις –εγώ τις βρίσκω πολύ λογικές- για το ΤΕΜΠΜΕ, το οποίο είναι πράγματι έργο της κυβέρνησης του ΠΑΣΟΚ. 
      Είναι λάθος σας, κύριε Υπουργέ, να θέλετε πριν καλά-καλά συσταθεί αυτός ο Οργανισμός, να έχει στο τέλος του 2003 αποδώσει και έργο. Και αυτό δείχνει ότι υπάρχει μία προκατάληψη σ’ ένα θέμα για το οποίο πρέπει κάποιος να κοιτάξει μπροστά και όχι στο παρελθόν, όταν μάλιστα δεν προσφέρεται το παρελθόν αυτό για να αντλήσει οποιαδήποτε επιχειρήματα.
      Λέει η γενική συνομοσπονδία ότι χρειάζεται επανασχεδιασμός της συμφωνίας του ΤΕΜΠΜΕ με τις τράπεζες, ιδιαίτερα σ’ ό,τι αφορά κεφάλαια κίνησης με επιδότηση επιτοκίου. «Η υπάρχουσα συμφωνία δημιούργησε ελπίδες χωρίς αντίκρισμα. Αυτό το αερόστατο ελπίδων πρέπει να απογειωθεί στην πραγματικότητα».
      Ποια είναι η πραγματικότητα, κύριε Πρόεδρε; Η πραγματικότητα είναι ότι οι τράπεζες, όταν αγοράζουν χρήμα μέσω των καταθέσεων με 6,5% και 7% με τις προθεσμιακές καταθέσεις μεγάλων ποσών, προφανώς δεν έχουν καμμία διάθεση να χορηγήσουν δάνεια με 5,5% επιτόκιο. Είναι απλό. Αν δεν επιδοτηθεί η διαφορά, αν δεν ασκηθεί αυστηρότερος έλεγχος στις τράπεζες, τα αποτελέσματα που διαπιστώνουμε είναι απολύτως λογικά.
      Όμως, δεν πρόκειται να λειτουργήσει αυτό το σύστημα, αυτή η συμφωνία και για άλλους λόγους. Πρώτα-πρώτα, είπε ο κύριος Υπουργός ότι δεν προορίζεται για προβληματικές επιχειρήσεις. Και ερωτώ, κύριε Υπουργέ, το εξής: Είναι προβληματική μία επιχείρηση η οποία σε σειρά ετών είναι κερδοφόρα και ένα χρόνο δεν έχει κέρδη; Αυτή πρέπει να κλείσει;
	Μα, οι κερδοφόρες επιχειρήσεις, προφανώς, έχουν τη δυνατότητα και ως καλοί πελάτες των τραπεζών για το παρόν και για το μέλλον να δανειοδοτηθούν. Σας πληροφορώ ότι πλείστοι εξ αυτών που δανείζονται, αυτής της κατηγορίας, επανακαταθέτουν τα ποσά που δανείζονται με επιτόκιο των προθεσμιακών καταθέσεων, πολύ πέραν εκείνου με το οποίο θα επιβαρυνθούν. 
	Κύριε Πρόεδρε, το πρόβλημα των μικρομεσαίων επιχειρήσεων είναι τεράστιο. Έχω αναφερθεί και πάλι εδώ. Ζω μεταξύ Αμαρουσίου και Μελισσίων. Η περιοχή εκεί έχει αποψιλωθεί σε μεγάλο βαθμό από μικρά μαγαζιά, μικρές επιχειρήσεις. Όλοι πάνε στο «MALL». Μόνο στην Ελλάδα σε αστικό ιστό έχουν εγκατασταθεί αυτά τα πολυεθνικά, υπερεμπορικά κέντρα. 
      Αυτό είναι ένα μεγάλο θέμα, γιατί και αυτοί οι μικρομεσαίοι επιχειρηματίες που εγκαθίστανται μέσα σ’ αυτά ουσιαστικά αιχμαλωτίζονται, διότι δεσμεύονται. Σήμερα μεν πηγαίνουν με ελκυστικούς  όρους, αλλά στη συνέχεια αυτό αλλάζει. Το τονίζει και στην έκθεσή της η Εθνική Συνομοσπονδία Ελληνικού Εμπορίου και το Βιοτεχνικό Επιμελητήριο της Ελλάδος. Διάβαζα προχθές στη «ΝΑΥΤΕΜΠΟΡΙΚΗ» ένα άρθρο του Προέδρου του Επιμελητηρίου κ. Παύλου Ραβάνη. Εδώ η Κυβέρνηση δεν αντιμετωπίζει τα στοιχειώδη!
      Στοιχειώδες, επίσης, είναι το πρόβλημα των καρτέλ. Εάν κάνετε σύγκριση με το τι έγινε στο παρελθόν, πάλι λάθος κάνετε. Διότι όλοι ξέρουμε ότι οι εκκρεμότητες που υπάρχουν στην Επιτροπή Ανταγωνισμού έχουν ζωή τεσσάρων, πέντε, έξι ετών. Μας το είπε ο κ. Ζησιμόπουλος στην Επιτροπή Θεσμών και Διαφάνειας. Τα καρτέλ οργιάζουν.  Από τη μια μεριά τα καρτέλ, από την άλλη οι τράπεζες κινδυνεύουν να εξαφανίσουν τελείως τον κόσμο της πραγματικής οικονομίας, τις μικρομεσαίες επιχειρήσεις. 
      Κύριε Πρόεδρε, θέλω να κλείσω με μια ελάχιστη αναφορά στην εικόνα και, κυρίως, στο πρώτο ερώτημα που μας έθεσε ο κ. Μπούγας. Τι μπορεί να κάνει το ΠΑΣΟΚ σήμερα ως νέα κυβέρνηση της χώρας; Θα του πω κάτι πολύ απλό: Να δώσει ελπίδα σ’ αυτόν το λαό τον καταπτοημένο, τον απαισιόδοξο, που υφίσταται επιπλέον την κινδυνολογία της Νέας Δημοκρατίας ως Κυβέρνησης. Θα δώσει την αίσθηση ότι η χώρα, αλλάζοντας σελίδα, μπορεί να αντιμετωπίσει τα προβλήματά της με περισσότερη ελπίδα και αισιοδοξία. 
      Θέλω να θυμίσω ό,τι συνέβη και το 1981, όταν οι τότε κυβερνήσεις της Νέας Δημοκρατίας «έκοβαν χρήμα» στο Χολαργό και, βέβαια, το χρήμα αυτό ανέβασε τον πληθωρισμό στο 25%. Ταυτόχρονα, η πραγματική οικονομία ήταν σε ασφυξία. Σταμάτησε, λοιπόν, το «κόψιμο του χρήματος» και η δημοσιονομική και ιδιαίτερα η φιλεργατική πολιτική που ακολούθησε το ΠΑΣΟΚ έδωσε ελπίδα και στον κόσμο των μικρών και μεσαίων επιχειρήσεων και σ’ ολόκληρο τον ελληνικό λαό και βγήκαμε από την κατάσταση την οποία με τα μελανότερα χρώματα, αλλά μη απέχοντας από την πραγματικότητα, παρουσίαζε ο Ευάγγελος Αβέρωφ στη γνωστή σ’ όλους έκθεσή του στον τότε Πρωθυπουργό Γ. Ράλλη, ο οποίος είχε διαδεχθεί τον Κωνσταντίνο Καραμανλή. 
      (Στο σημείο αυτό ο πρώην Πρόεδρος της Βουλής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Πρόεδρε.
	Το λόγο έχει ο κ. Καραθανασόπουλος για έξι λεπτά. 
	ΝΙΚΟΛΑΟΣ  ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε. 
	Η αίσθηση η οποία δημιουργείται -και δεν είναι απλά αίσθηση, αλλά είναι και η πραγματικότητα- δυστυχώς, είναι ότι έχουμε τόσο την Κυβέρνηση όσο και το κόμμα της Αξιωματικής Αντιπολίτευσης καθημερινά να δίνουν εξετάσεις στην πλουτοκρατία για το ποιος είναι ο καλύτερος διαχειριστής της αντιλαϊκής πολιτικής, για το ποιος δηλαδή είναι ο καλύτερος μηχανισμός ενός τρένου που  βαδίζει στον αντιλαϊκό ευρωμονόδρομο. 
	Βλέπετε ότι η κοινή συνισταμένη και των δύο κομμάτων είναι η εξής: Πρώτον, και τα δύο κόμματα, η Κυβέρνηση και η Αξιωματική Αντιπολίτευση, θεωρούν για παράδειγμα χρήσιμες τις αντεργατικές προτάσεις του ΣΕΒ. Δεύτερον, είναι στοχοπροσηλωμένα στις ευρωενωσιακές δεσμεύσεις. Τρίτον, και η Κυβέρνηση και η Αξιωματική Αντιπολίτευση λένε ότι η κρίση πρέπει να αντιμετωπιστεί με κοινωνική συναίνεση, δηλαδή να υποταγούν οι εργαζόμενοι, τα πλατιά λαϊκά στρώματα στα συμφέροντα του κεφαλαίου και να πληρώσουν αυτοί τα βάρη της κρίσης μέσα από συναίνεση για να μην αναπτυχθούν οι κοινωνικοί αγώνες. Αυτά τα τρία ζητήματα πρέπει να αποτελέσουν κριτήριο για το λαό για το ποιο κόμμα είναι στο πλάι του, για το ποιο κόμμα στηρίζει τους αγώνες και τις ανάγκες του και για το ποια κόμματα βρίσκονται απέναντι και τον πολεμάνε.
	Κύριε Πρόεδρε, όταν μιλάμε για λαό αναφερόμαστε όχι μόνο στην εργατική τάξη αλλά και στους αυτοαπασχολούμενους και στις πολύ μικρές επιχειρήσεις όπως και στη φτωχή αγροτιά γιατί ο όρος μικρομεσαία επιχείρηση είναι αποπροσανατολιστικός όταν με βάση τα ευρωενωσιακά δεδομένα τα οποία έχετε αποδεχθεί και έχουν αποδεχθεί τα κόμματα του ευρωμονόδρομου, μικρομεσαία επιχείρηση είναι η επιχείρηση μέχρι διακόσιους πενήντα εργαζόμενους, ενώ το «τοπίο» στην Ελλάδα λέει ότι το 90% των επιχειρήσεων έχει έως πέντε εργαζόμενους που απασχολεί. Άρα, λοιπόν, βάζετε στο ίδιο «τσουβάλι» και τις μεγάλες επιχειρήσεις για τα δεδομένα τις χώρας μας και τις πολύ μικρές επιχειρήσεις όταν μιλάτε για μικρομεσαίες επιχειρήσεις.
	Βεβαίως εδώ πέρα οι προηγούμενοι ομιλητές μίλησαν με τα μελανότερα χρώματα για την κατάσταση που βιώνουν οι πολύ μικρές επιχειρήσεις και οι αυτοαπασχολούμενοι, αλλά τι απέφυγαν όπως ο διάβολος το λιβάνι; Ποιες είναι οι αιτίες των προβλημάτων που αντιμετωπίζουν; Είναι απλά και μόνο η αντιλαϊκή, η στοχοπροσηλωμένη κυβερνητική πολιτική όσον αφορά τα συμφέροντα του μεγάλου κεφαλαίου; Δεν είναι και άλλες οι αιτίες; Για παράδειγμα είναι ή δεν είναι η δράση του μεγάλου κεφαλαίου και των μονοπωλίων ως βασικός παράγοντας επιδείνωσης της θέσης των αυτοαπασχολούμενων και των πολύ μικρών επιχειρήσεων; Η ανταγωνιστικότητα που εκθειάζουν η Κυβέρνηση και το ΠΑΣΟΚ δεν οδηγεί στην χρεοκοπία τις πολύ μικρές επιχειρήσεις; Δεν οδηγεί στο ξεκλήρισμα τις πολύ μικρές επιχειρήσεις; Ποιο είναι το αποτέλεσμα της ανταγωνιστικότητας; Είναι η μονοπώληση της αγοράς, η συγκέντρωση της αγοράς, η δημιουργία trust, όπως τα λέτε. Αυτό δεν είναι απλά και μόνο ελληνική πραγματικότητα, είναι πραγματικότητα που βιώνουμε συνολικά στην Ευρωπαϊκή Ένωση, συνολικά στην παγκόσμια καπιταλιστική οικονομία. Η συγκέντρωση και ο έλεγχος της αγοράς είναι αποτέλεσμα της ανταγωνιστικότητας. Έτσι, λοιπόν, στην πραγματικότητα το 1,5% των εμπορικών επιχειρήσεων αντιπροσωπεύει το 50% των πωλήσεων. Αν πάμε στην εμπορία τροφίμων, οι πολυεθνικές, οι μεγάλες «αλυσίδες» αντιπροσωπεύουν το 85% των πωλήσεων, στα ηλεκτρικά είδη οι πέντε «αλυσίδες» αντιπροσωπεύουν το 50%, στον ηλεκτρονικό εξοπλισμό έξι επιχειρήσεις αντιπροσωπεύουν το 78% των πωλήσεων. Να, λοιπόν, ποιες συγκεκριμένες επιχειρήσεις -τις πολύ μεγάλες- πριμοδοτεί και στηρίζει η λογική της ανταγωνιστικότητας, η λογική της απελευθέρωσης, η πολιτική την οποία εφαρμόζουν οι κυβερνήσεις.
	Δεύτερη μεγάλη αιτία είναι η ευρωενωσιακή πολιτική η οποία, βεβαίως, θέλει να διαχειριστεί δύο αντιφατικούς στόχους, από τη μία μεριά την επιτάχυνση της συγκέντρωσης και της συγκεντροποίησης της αγοράς και από την άλλη να αποφύγει την άμεση και βίαιη συρρίκνωση των μικρομεσαίων επιχειρήσεων. Έτσι, λοιπόν, η απελευθέρωση της αγοράς, για παράδειγμα, οδηγεί στην συγκέντρωση της επιχείρησης, δημιουργεί χειρότερους όρους δράσης για τις πολύ μικρές επιχειρήσεις, βλέπε τηλεπικοινωνίες, βλέπε ηλεκτρική ενέργεια και τα αποτελέσματα τα οποία έχουν. Για παράδειγμα, η υλοποίηση της απελευθέρωσης των υπηρεσιών και η οδηγία Μπολγκενστάιν που την ψήφισαν και οι Ευρωβουλευτές της Νέας Δημοκρατίας και του ΠΑΣΟΚ στο Ευρωπαϊκό Κοινοβούλιο θα οδηγήσουν στην εξαφάνιση των πολύ μικρών επιχειρήσεων.
	Έτσι, λοιπόν, είναι χαρακτηριστικό ότι η κοινοτική πολιτική ευνοεί και στηρίζει το μεγάλο κεφάλαιο και είναι αντίθετη με τα συμφέροντα των αυτοαπασχολούμενων και των πολύ μικρών επιχειρήσεων, αλλά και τα Κοινοτικά Πλαίσια Στήριξης με βάση τα απολογιστικά στοιχεία το μεγάλο κεφάλαιο τα εκμεταλλεύθηκε.
    Από το Β’ Κοινοτικό Πλαίσιο Στήριξης μόνο οκτώ χιλιάδες τριακόσιες επιχειρήσεις χρηματοδοτήθηκαν, δηλαδή οι πολύ μεγάλες. Από το Γ΄ Κοινοτικό Πλαίσιο Στήριξης χρηματοδοτήθηκαν επτά χιλιάδες επιχειρήσεις. Αντίστοιχα θα είναι και από το Δ΄ Κοινοτικό Πλαίσιο Στήριξης. Και βεβαίως ο τρίτος παράγοντας είναι η εκάστοτε κυβερνητική πολιτική.
    Φορολογία: Συνάφεια, περαίωση, αντικειμενικά κριτήρια, είναι γνωρίσματα και των δυο σας. Ασφαλιστικό: Με την επίθεση που δέχονται στα ασφαλιστικά δικαιώματα, γι’ αυτό και η σύνταξη του ΟΑΕ είναι κάτω από 500 ευρώ ο μέσος όρος στην πλειοψηφία. Χρηματοδότηση: Μαλώσατε για την πατρότητα του ΤΕΜΠΜΕ, όταν εμείς το είχαμε καταγγείλει το ΤΕΜΠΜΕ γιατί αποκλείει τις πολύ μικρές επιχειρήσεις, βάζει δαμόκλειους όρους σε βάρος αυτών των επιχειρήσεων και να τα αποτελέσματα! Γιατί, λοιπόν, φωνάζετε ότι δεν χρηματοδοτούνται; Είναι το θέμα με την απελευθέρωση του ωραρίου. Είναι η αγορά εργασίας. 
    Έτσι, λοιπόν, εμείς λέμε καθαρά ότι μέσα από αυτήν την κρίση, εάν δεν πάρουν τα μέτρα τους οι πολύ μικρές επιχειρήσεις και οι αυτοαπασχολούμενοι, θα έχουμε μία νέα επιτάχυνση της συγχώνευσης, μία νέα επιτάχυνση της συγκέντρωσης της αγοράς. Και η διέξοδος δεν είναι απλά και μόνο να χαϊδεύουμε τα αυτιά των αυτοαπασχολούμενων και των πολύ μικρών επιχειρήσεων, ότι αποτελούν τη ραχοκοκαλιά της οικονομίας. Δεν μπορεί για παράδειγμα να είσαι και με το μεγάλο κεφάλαιο και με τις πολύ μικρές επιχειρήσεις. Εμείς λέμε δύο είναι οι δρόμοι. Και οι αυτοαπασχολούμενοι, οι πολύ μικρές επιχειρήσεις έχουν συμφέρον να συμπαραταχθούν με τους εργαζόμενους, με τα λαϊκά στρώματα να αντιπαλέψουν την ευρωενωσιακή πολιτική, να αντιπαλέψουν τα κόμματα που τη στηρίζουν, να διεκδικήσουν τι; Άμεσους στόχους πάλης και όσον αφορά το ωράριο και όσον αφορά το ασφαλιστικό που έχει καταθέσει το ΚΚΕ, τη φορολογία, την επαγγελματική στέγη, τη χρηματοδότηση, αλλά και την κοινωνική ασφάλιση. Και όλα αυτά στο πλαίσιο μιας  άλλης προοπτικής, μιας προοπτικής που ουσιαστικά θα οδηγήσει στην κοινωνικοποίηση των βασικών … 
    ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ολοκληρώνω, κύριε Πρόεδρε. 
    Θα οδηγήσει στον παραγωγικό συνεταιρισμό και τις πολύ μικρές επιχειρήσεις που δραστηριοποιούνται στους διάφορους κλάδους της οικονομίας. 
    Μόνο μέσα απ’ αυτήν τη διαδικασία μπορεί να έχει αποτέλεσμα και προοπτική ο αγώνας τους. Και σ’ αυτήν τη βάση εμείς σήμερα τους καλούμε, να συμπαραταχθούν με την εργατική τάξη, γιατί έχουν κοινά συμφέροντα να αντιπαλέψουν το μεγάλο κεφάλαιο, να γυρίσουν την πλάτη στα κόμματα της πλουτοκρατίας, στα κόμματα του ευρωμονόδρομου. 
    ΠΡΟΕΔΡΕΥΩΝ (Ιωάννης Δραγασάκης): Η κ. Φιλίνη έχει το λόγο για έξι λεπτά. 
    ΑΝΝΑ ΦΙΛΙΝΗ: Κύριε Υπουργέ, αν κατάλαβα καλά από την τοποθέτησή σας,  είπατε ότι σήμερα είναι δεκαπέντε χιλιάδες οι αιτήσεις προς το ΤΕΜΠΜΕ και ότι απ’ αυτές έχουν ήδη εγκριθεί τεσσερεισήμισι χιλιάδες.
    Πρέπει να πούμε, κύριε Υπουργέ, ότι ήδη παραδέχεστε ότι εγκρίθηκε το 30% των αιτήσεων και θεωρώ ότι είναι ένα πάρα πολύ μικρό ποσοστό. 
    Η ουσία, όμως, είναι άλλη. Αυτές οι μικρές και πολύ μικρές επιχειρήσεις είναι επτακόσιες πενήντα με οκτακόσιες χιλιάδες. Το σοβαρό θέμα είναι ότι η κρίση που ξέσπασε παγκοσμίως έχει ήδη προ πολλού περάσει και το κατώφλι της χώρας μας και οι μικρές και πολύ μικρές επιχειρήσεις φυτοζωούν ή κλείνουν, η ανεργία αυξάνει και η Κυβέρνηση δεν παίρνει ουσιαστικά μέτρα που θα βοηθήσουν την συντριπτική πλειοψηφία των επιχειρήσεων. Πραγματικά, αυτές οι μικρές και πολύ μικρές επιχειρήσεις βρίσκονται σε δύσκολη κατάσταση.
    Η παραγωγή στον τόπο μας γενικά υποχωρεί επικίνδυνα και η Κυβέρνηση βλέπουμε ότι αδρανεί σε πολύ μεγάλο βαθμό. 
    Ψηφίστηκε ο νόμος πριν από λίγο, ενώ ήδη είχε ξεσπάσει η οικονομική κρίση, για τα 28.000.000.000 υπέρ των τραπεζών, με το δικαιολογητικό ότι θα ενισχυθεί η ρευστότητα του χρηματοπιστωτικού συστήματος. Ανεξάρτητα από τους ισχυρισμούς του νόμου, τους οποίους αναφέρατε, κύριε Υπουργέ και προηγουμένως στην ομιλία σας, η πραγματικότητα είναι –την οποία ούτε και εσείς μπορέσατε να αρνηθείτε- ότι οι τράπεζες αρνούνται να δανειοδοτήσουν, ιδιαίτερα τις επιχειρήσεις που έχουν ανάγκη. Συγκεκριμένα, ακόμα και από μεγαλύτερες επιχειρήσεις, όπως είναι οι κλωστοϋφαντουργοί τώρα του Λαναρά, που κατέβηκαν από τη Θεσσαλονίκη, από τη Μακεδονία, από όλη την Ελλάδα και ξανά, δύο μήνες αφ’ ότου είχαν κατέβει σε πανελλαδική κινητοποίηση, ήρθαν πάλι εδώ στους δρόμους και μπρος από το Υπουργείο Οικονομίας, ζητούν ενισχύσεις. 
     Ούτε γι’ αυτό δώσατε την παραμικρή διευκόλυνση. Μήπως και αυτοί τελικά θα αντιμετωπισθούν, όπως οι αγρότες της Κρήτης; Γιατί, πραγματικά, είναι η εύκολη λύση από τη μεριά του κ. Μαρκογιαννάκη να αντιμετωπίζει κάθε κινητοποίηση των εργαζομένων μ' αυτόν τον βίαιο τρόπο. Θέλουμε να επισημάνουμε ότι αυτή η αντιμετώπιση της συρρίκνωσης των δημοκρατικών ελευθεριών σ’ αυτές τις στιγμές της κρίσης είναι εξαιρετικά επικίνδυνη. 
     Πιο συγκεκριμένα τώρα, για το ΤΕΜΠΜΕ, κύριε Υπουργέ και κυρίες και κύριοι συνάδελφοι. Οι όροι που έθεσε η Κυβέρνηση, ουσιαστικά εμποδίζουν τη στήριξη αυτών των επιχειρήσεων που έχουν πραγματικά ανάγκη, θέτουν εκτός μάχης τους ασθενέστερους, για τους οποίους υποτίθεται γίνονται αυτά τα προγράμματα του Ταμείου Εγγυοδοσίας Μικρών και Πολύ Μικρών επιχειρήσεων. Η ΓΕΣΕΒΕ έχει ήδη ζητήσει επανασχεδιασμό της συμφωνίας του ΤΕΜΠΜΕ με τις τράπεζες, ιδιαίτερα σ’ ό,τι αφορά κεφάλαια κίνησης με επιδότηση επιτοκίου. Πραγματικά οι όροι που ισχύουν σήμερα είναι δυσβάσταχτοι. Πιο συγκεκριμένα: Εξαιρούνται οι νεοσυσταθείσες επιχειρήσεις, απαιτείται οι επιχειρήσεις να έχουν τρία χρόνια κερδοφορίας, να μην έχουν χρέη στο ΙΚΑ, ή σε άλλο ασφαλιστικό οργανισμό, να μη χρωστούν στην εφορία και σε τράπεζες. Δηλαδή, όσοι, πραγματικά, βρίσκονται σε δυσκολία, εξαιρούνται από την ενίσχυση και από τις εγγυήσεις που παρέχει το ΤΕΜΠΜΕ. Επιπλέον, η συμφωνία με τις τράπεζες προβλέπει ότι αν το 12% των δανειακών τους συμβάσεων μένει ακάλυπτο, τότε το ΤΕΜΠΜΕ αίρει την εγγύηση για το 80% των χρηματοδοτήσεων. Όλα αυτά δίνουν πάτημα, προκειμένου οι τράπεζες -με την ουσιαστική, βέβαια, κάλυψη της Κυβέρνησης- να μη δίνουν δάνεια σε όλες αυτές τις επιχειρήσεις που πραγματικά τα έχουν ανάγκη. Αυτό, εξάλλου, το παραδέχτηκε και ο ίδιος ο γραμματέας της ένωσης τραπεζών σε τηλεοπτική εκπομπή, όπου είπε: «Όσο υπάρχει αυτός ο όρος, δεν πρόκειται να ενισχυθεί αυτό το πρόγραμμα από τις τράπεζες» και έκανε μάλιστα και την πρόβλεψη ότι «θα σκάσουν πολλά κανόνια». Τα είπε ο ίδιος. 
      Κύριε Υπουργέ, ξαναλέμε ότι αν κάτω από αυτές τις συνθήκες δεν υπάρξει μία δραστική κίνηση από τη μεριά του δημόσιου τομέα, δεν πρόκειται να υπάρξει λύση μέσα σε στιγμή κρίσης. Όταν συζητούσαμε τον προϋπολογισμό, είχαμε σημειώσει ότι στο Πρόγραμμα Δημοσίων Επενδύσεων υπάρχει μία ριζική μείωση κατά 8,8%.  Αυτό όμως πρέπει να ανατραπεί και μάλιστα το συντομότερο . Επίσης η πρόβλεψη μέσα στο Πρόγραμμα Δημοσίων Επενδύσεων σχετικά με την ενίσχυση των μικρομεσαίων επιχειρήσεων –κι έχω εδώ το ίδιο το πρόγραμμα-  ήταν ελάχιστη. Η μείωσή του σε σύγκριση με το 2007 ήταν 8,1% και η μείωση του 2007 σε σύγκριση με το 2006 ήταν ήδη κατά 14,5%. Δηλαδή, έχετε πραγματικά υποτιμήσει, υποβαθμίσει όλη τη συμβολή στην οικονομία της χώρας των μικρών και πολύ μικρών επιχειρήσεων. 
      Κλείνοντας, επειδή ο χρόνος έχει περάσει, θα ήθελα να πω ότι εκ μέρους του ΣΥΡΙΖΑ έχουν γίνει συγκεκριμένες προτάσεις για τη στήριξη αυτών των επιχειρήσεων. Πρώτα-πρώτα, θεωρούμε και εμείς ότι πρέπει να υπάρξει ένας επανασχεδιασμός της συμφωνίας του ΤΕΜΠΜΕ με τις τράπεζες, προκειμένου να στηριχθούν και αυτά τα συγκεκριμένα αιτήματα της ΓΕΣΕΒΕ. 
      Πιο συγκεκριμένα, όμως, ο ΣΥΡΙΖΑ έχει ήδη διατυπώσει την πρόταση ότι είναι απαραίτητη η ίδρυση μιας ειδικής τράπεζας, σχετικά με τις μικρές και πολύ μικρές επιχειρήσεις. 
    ΑΝΝΑ ΦΙΛΙΝΗ: Τελειώνω, κύριε Πρόεδρε.
    Γι’ αυτόν το στόχο θεωρούμε ότι θα μπορούσε να υπάρξει μετεξέλιξη του ίδιου του ΤΕΜΠΜΕ ή ακόμα να δημιουργηθεί και μια νέα τράπεζα με αντικείμενο την χορήγηση δανείων σ’ αυτές τις επιχειρήσεις. 
    Θεωρούμε ότι η Κυβέρνηση πρέπει επιτέλους να μη στηρίζει πια μόνο το μεγάλο κεφάλαιο και τις μεγάλες επιχειρήσεις. Πρέπει οπωσδήποτε να σκύψει πάνω στα τεράστια προβλήματα που έχουν όλες αυτές οι μικρές επιχειρήσεις. 
    Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
    Ο κ. Πολατίδης έχει το λόγο για έξι λεπτά.
     ΗΛΙΑΣ ΠΟΛΑΤΙΔΗΣ: Κύριε Υπουργέ, τα προβλήματα που αντιμετωπίζουν οι μικρομεσαίες επιχειρήσεις είναι πολλά και γνωστά και φάνηκε από την σημερινή συζήτηση. Οι περισσότεροι όμως δεν αναφέρθηκαν σε ορισμένα απ’ αυτά τα προβλήματα ενώ αναφέρθηκαν υπερβολικά σ’ άλλα. Ποια βγαίνει ότι είναι τα τρία κυριότερα προβλήματα, κατά την γνώμη μου, των μικρομεσαίων επιχειρήσεων; 
    Ένα είναι ο αθέμιτος ανταγωνισμός που γίνεται από τα πολυκαταστήματα, από τα παραρτήματα πολυεθνικών εταιρειών. 
    Το δεύτερο που δεν αναφέρθηκε είναι το λαθρεμπόριο, το παραεμπόριο από αλλοδαπούς και ημεδαπούς μεταπράτες και η αδυναμία προσβάσεως στο τραπεζικό σύστημα το οποίο είναι ένα πολύ σημαντικό πρόβλημα. 
    Τι γίνεται μ’ αυτά και πώς μπορούν να αντιμετωπιστούν; Κατ’ αρχάς η Κυβέρνησή σας δεν θεωρεί κακό, εξ όσων έχω ακούσει και βλέπω, αυτόν τον αθέμιτο ανταγωνισμό τον οποίο υφίστανται οι μικρομεσαίες επιχειρήσεις. Δεν θεωρεί κακό το να κάνουμε, παραδείγματος χάριν, εισαγωγή εμπόρων από την Κίνα, όπου έχουμε μια μαζική εισβολή συνεχιζόμενη από τα χρόνια του ΠΑΣΟΚ. Έρχονται και πραγματικά πληρώνουν όπως μου έχουν καταγγείλει πάρα πολλοί επαγγελματίες εξωφρενικά ενοίκια. Απ’ αυτό φαίνεται ότι υπάρχει κάποια επιδότηση από το κράτος τους. Δηλαδή, πληρώνουν για καταστήματα των 50 τ.μ. νοίκια της τάξης των 2000 ευρώ. Λόγω της κίνησης που υπάρχει σ’ αυτά τα καταστήματα δεν είναι δυνατόν πραγματικά να μπορέσουν να ανταποκριθούν σε τέτοιου είδους έξοδα. 
    Έχουμε, δηλαδή, με τη συμφωνία των δυο κομμάτων αλλά και των υπολοίπων της Αντιπολίτευσης, κλείσιμο των βιοτεχνιών και το βιοτεχνικό κέρδος μεταφέρθηκε σε χώρες του εξωτερικού, στην Κίνα ή σε οποιαδήποτε άλλη χώρα. Κατόπιν έχουμε το χονδρικό εμπόριο να γίνεται από Κινέζους σ’ ορισμένα είδη και τέλος έχουμε και το λιανικό εμπόριο. Πλέον δηλαδή, κάθε ευρώ που πληρώνεται από τον Έλληνα καταναλωτή μεταφέρεται αυτούσιο στην Κίνα. Δεν μένει τίποτα στην Ελλάδα. Αυτό είναι μια συνταγή για οικονομική αυτοκτονία. 
    Επίσης –για να μην φανεί ότι τα λέμε εμείς- στις 29/01 έβγαλε το Επιμελητήριο της Θεσσαλονίκης μια ανακοίνωση την οποία θα καταθέσω στα Πρακτικά. Λέει αυτό που και εμείς με ερωτήσεις έχουμε καταδείξει στο Υπουργείο σας και στο Υπουργείο Οικονομικών και φυσικά κωφεύει ή κρύβεται πίσω από την τυπολατρία, όπως συνήθως. Λέει ότι καλεί την υπηρεσία ειδικών ελέγχων και τις υπόλοιπες αρχές να λάβουν μέτρα για την ανεξέλεγκτη κατάσταση στην οποία έχει φτάσει το παραεμπόριο στην Θεσσαλονίκη. Θα το καταθέσω στα Πρακτικά για να το δείτε. 
    Έρχομαι τώρα στο ΤΕΜΠΜΕ. Πράγματι το ΤΕΜΠΜΕ είναι μια προσπάθεια η οποία θεωρητικώς είναι στη σωστή κατεύθυνση. Πρακτικώς όμως τι συμβαίνει; Έχει μέσα τους όρους -και το είπατε και εσείς- ότι η επιχείρηση δεν πρέπει να έχει χρηματοδοτικό πρόβλημα.  Μα αν δεν έχει χρηματοδοτικό πρόβλημα η επιχείρηση για ποιο λόγο να προσφύγει στο ΤΕΜΠΜΕ; Για να μειώσει το επιτόκιο του δανείου της για κεφάλαιο κινήσεως από 5% στο 4,5%; Αυτό είναι το πρόβλημα που έχει η επιχείρηση; Και αυτό το οποίο λέτε εν ολίγοις είναι ότι όσες επιχειρήσεις έχουν χρηματοδοτικό πρόβλημα ή έχουν τα δυο τελευταία χρόνια κέρδη ή είχαν τα δύο προηγούμενα κέρδη και τώρα έχουν ζημία, πρέπει να κλείσουν; Αυτή είναι η πολιτική που λέτε; Πώς ακριβώς; Από τον κλασικό τρόπο χρηματοδότησης από τις τράπεζες δεν μπορούν να έχουν επίλυση του προβλήματός τους και έχουν πρόβλημα. Από το ΤΕΜΠΜΕ δεν μπορούν να χρηματοδοτηθούν. Πρέπει να κλείσουν αυτές οι επιχειρήσεις; Τι ακριβώς λέτε; Ποια είναι η πολιτική την οποία εσείς ως Κυβέρνηση θέλετε να εφαρμόσετε; 
    Το ΤΕΜΠΜΕ λόγω της σχέσεως και της τάσεως που είχε ο προηγούμενος Υπουργός Οικονομίας και Οικονομικών έδινε τα πάντα στις τράπεζες. Οι τράπεζες λειτουργούν καθαρά προσπαθώντας να μεγιστοποιήσουν το δικό τους κέρδος. Δεν τους ενδιαφέρει αν όλες οι επιχειρήσεις κλείσουν. Αυτό που ανέφεραν πολλοί από τους επερωτώντες Βουλευτές έχει γίνει και σε μένα καταγγελία: απαιτούν να μπει σε προθεσμιακή κατάθεση όλο το ποσό του δανείου. Δηλαδή, να αλλάξει από τη μια τσέπη το χρήμα στην άλλη και στην ουσία να εκμεταλλευθούν μόνο τη διαφορά επιτοκίου. 
     Σ’ αυτό το θέμα δεν απαντήσατε και θα έπρεπε να απαντήσετε διότι είναι μία πρακτική τους. Απ’ ό,τι καταγγέλθη σε εμένα από κάποιον επιχειρηματία που προσπάθησε να πάρει δάνειο, του είπε συγκεκριμένα η τράπεζα «γιατί να δώσω σε εσένα τα χρήματα τα οποία θες να χρησιμοποιήσεις και να τα βγάλεις από την τράπεζα και να μην πάω για παράδειγμα σε κάποιο ζαχαροπλαστείο ή σε κάποιο φαρμακείο, το οποίο δεν έχει κανένα πρόβλημα χρηματοδοτήσεως, να κάνω στην ουσία αυτήν την κομπίνα για να ξαναμείνουν τα λεφτά στην τράπεζα;». Αυτή είναι η καταγγελία και έχουν φθάσει σε σημείο οι τράπεζες να το λένε ωμά και να λένε στους επιχειρηματίες, αυτούς που πραγματικά έχουν ανάγκη, ότι δεν πρόκειται να τους δώσουν χρήματα.
     Πρέπει να εμπλέξετε περισσότερο τα επιμελητήρια στην όλη διαδικασία. Πρέπει να αλλάξετε τα κριτήρια διότι μ’ αυτόν τον τρόπο δεν δουλεύει. Απλώς κάποιοι επιτήδειοι, με την εγγύηση του κράτους θα βγάλουν παραπάνω χρήματα από την όλη διαδικασία. Και θέλοντας να δώσετε τη δυνατότητα στις μικρομεσαίες επιχειρήσεις να γίνουν ανταγωνιστικές, πρέπει να αλλάξετε τους όρους, αντιμετωπίζοντας αυτά τα τρία προβλήματα που προανέφερα. 
     Θέλω να απευθυνθώ επίσης στο ΠΑΣΟΚ διότι εδώ έχουμε πάντα το κλασικό θέμα τη Νέα Δημοκρατία να εξαγγέλλει ορισμένα μέτρα και να είναι λάβροι υπέρ των εργαζομένων, υπέρ των μικρομεσαίων, όταν είναι στην αντιπολίτευση και όταν γίνεται κυβέρνηση να τα ξεχνάει. Αυτό συμβαίνει και με το ΠΑΣΟΚ. Όλα όσα έχετε πει, αγαπητοί συνάδελφοι, όταν γίνετε κυβέρνηση θέλουμε να τα εφαρμόσετε. Να μην πείτε τότε ότι έχουν αλλάξει οι συνθήκες και ότι δεν ισχύουν αυτά, γιατί το ίδιο έργο το έχουμε ξαναδεί.
     Εμείς τουλάχιστον και εγώ προσωπικά, εάν είμαι στη Βουλή όταν γίνετε κυβέρνηση, θα σας ελέγξω γι’ αυτά που έχετε πει σήμερα και θα απαιτήσω να τα εφαρμόσετε.
     (Στο σημείο αυτό ο Βουλευτής κ. Ηλίας Πολατίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Πολατίδη. 
     Ο κ. Κατσιφάρας έχει το λόγο για τρία λεπτά.
     ΑΠΟΣΤΟΛΟΣ ΚΑΤΣΙΦΑΡΑΣ: Ευχαριστώ, κύριε Πρόεδρε.
     Μέσα από την πορεία της συζήτησης φάνηκε το έλλειμμα της κυβερνητικής πολιτικής και πρωτίστως η έλλειψη ενός μεσοπρόθεσμου σχεδίου διεξόδου από την κρίση, στηρίζοντας κυρίως την παραγωγική διαδικασία και την επιχειρηματικότητα της χώρας μας. 
     Κύριε Υπουργέ, επειδή δεν απαντήσατε επί της ουσίας στα θέματα που είχαμε θέσει μέσα από την επερώτησή μας, θα τα επαναφέρω πολύ συγκεκριμένα γιατί η Κυβέρνηση δεν μπορεί να κρύβεται και δεν μπορεί να παραπλανά ή να διαμορφώνει μία εικονική πραγματικότητα.
     Κύριε Υπουργέ, είναι αλήθεια ότι από τον αναπτυξιακό νόμο καθυστέρησε έντεκα ολόκληρους μήνες η κατανομή των πόρων; Ναι, ή όχι; 
     Είναι αλήθεια ότι αιτήματα αξίας 150.000.000 ευρώ βρίσκονται σε εκκρεμότητα και δεν έχουν αξιολογηθεί ακόμη; Ναι ή όχι; 
     Είναι αλήθεια, κύριε Υπουργέ, ότι αυτήν τη στιγμή τα υπόλοιπα που έχετε για τις μικρομεσαίες επιχειρήσεις που εντάσσονται στον αναπτυξιακό νόμο, τα 30.000 ευρώ, είναι ποσό ελάχιστο έναντι των υποχρεώσεων της Κυβέρνησης και του κράτους για 127.000.000 ευρώ; 
     Είναι αλήθεια, κύριε Υπουργέ, ότι το μητρώο των μικρομεσαίων επιχειρήσεων δεν έχει ολοκληρωθεί ακόμη; Ναι ή όχι; Πού βρίσκεται; Είναι στα χαρτιά; Πότε θα ολοκληρωθεί; 
     Είναι αλήθεια, κύριε Υπουργέ, ότι σήμερα ταλαιπωρούνται για την έναρξη των αδειών στις νέες επιχειρήσεις και η γραφειοκρατία παραμένει; Ναι ή όχι; 
     Είναι αλήθεια, κύριε Υπουργέ, ότι το Εθνικό Συμβούλιο Μικρομεσαίων Επιχειρήσεων έχει πάνω από δύο χρόνια να συνεδριάσει; Ναι ή όχι; Απαντήστε. Και πόσες φορές συνεδρίασε; Για να φανεί και το πόσο σέβεστε τους κοινωνικούς εταίρους.
     Είναι αλήθεια, κύριε Υπουργέ, σε ό,τι αφορά το ΤΕΜΠΜΕ –γιατί ήρθατε σήμερα επικοινωνιακά εδώ- ότι αφορά μόνο το 0,5 από το σύνολο των ελληνικών επιχειρήσεων; Ναι ή όχι; Πείτε το.
      Τι θα κάνετε με τις άλλες επιχειρήσεις που είναι η συντριπτική πλειοψηφία, κύριε Υπουργέ;
      Είναι αλήθεια ότι μόλις χθες ο Υπουργός Εθνικής Οικονομίας είπε ότι θα ξαναφέρει το θέμα να αλλάξουμε τα κριτήρια, τα μέτρα και τους όρους, προκειμένου να διευκολυνθούν οι επιχειρήσεις για να ενταχθούν στο Πρόγραμμα ΤΕΜΠΜΕ; Δηλαδή, ξέρετε τι λέτε; Ότι σε δέκα, δεκαπέντε ημέρες θα είμαστε πάλι εδώ για να αναθεωρήσετε τη λαθεμένη πολιτική σας. Γιατί δεν το λέτε, όταν σήμερα προς τα έξω περνάτε ότι όλα πάνε καλά; 
      Κύριε Υπουργέ, οι μικρομεσαίες επιχειρήσεις που έχουν προβλήματα, ζητούν τη στήριξη της Κυβέρνησης, ζητούν την αρωγή της, ζητούν να αντιμετωπίσουν τα προβλήματα του υπερδανεισμού, της μείωσης του τζίρου. Ζητούν αρωγή και βοήθεια σε μια δύσκολη οικονομική συγκυρία. Εάν εξυπηρετηθούν μόνο οι επιχειρήσεις που δεν έχουν οικονομικό πρόβλημα, τι θα γίνει με τις άλλες επιχειρήσεις, τη συντριπτική πλειοψηφία; Εάν δεν λύσετε αυτό το θέμα, η πολιτική σας είναι άχρηστη, κύριοι της Κυβέρνησης. Είναι μια πολιτική που δεν την έχει ανάγκη ο τόπος, δεν την έχει ανάγκη η χώρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
          ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε Κατσιφάρα.
          ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε, θέλω όμως να δώσω και μια ακόμη απάντηση. Επειδή είπατε ότι το ΠΑΣΟΚ δεν έχει πρόγραμμα για να καλύψετε τη γύμνια σας, εγώ θα επαναφέρω τα σημεία του προγράμματος του ΠΑΣΟΚ ένα-ένα.
          ΠΡΟΕΔΡΕΥΩΝ (Ιωάννης Δραγασάκης): Όχι τώρα όμως, κύριε συνάδελφε. Περιμένει η κ. Γκερέκου να μιλήσει. Είναι ανεξάντλητο το θέμα.
          ΑΠΟΣΤΟΛΟΣ ΚΑΤΣΙΦΑΡΑΣ: Αναγκάζομαι να το κάνω. 
          Αύξηση του Προγράμματος Δημοσίων Επενδύσεων. Άμεση ενεργοποίηση του ΕΣΠΑ. Δεν επιτρέπεται, κύριε Υπουργέ, δύο χρόνια να μην μπορεί να πέσει 1 ευρώ από το ΕΣΠΑ, που είναι χρήματα δεσμευμένα στην αγορά. Ελάφρυνση της φορολογικής επιβάρυνσης. Μείωση διαδικασιών σ’ ένα επίπεδο για την έγκριση νέων επιχειρήσεων. Ταμείο στήριξης των μικρομεσαίων επιχειρήσεων, δηλαδή, μια νέα τράπεζα η οποία να απευθύνεται στο χώρο των μικρομεσαίων επιχειρήσεων. Επέκταση του ΤΕΜΠΜΕ στις επιχειρήσεις που αποκλείετε και στον αγροτικό χώρο και σ’ αυτές που τα τρία τελευταία χρόνια είναι μια νέα επιχείρηση, αλλά βιώσιμη. Δεν περνούν οι νέες επιχειρήσεις κρίση; Περνούν. Έχει δύο ισολογισμούς, δεν έχει τρεις. Αυτήν την αποκλείετε; Δηλαδή, πρέπει να κλείσει; 
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αν μου επιτρέπει ο κύριος συνάδελφος, θα ήθελα να κάνω μια ερώτηση.
          ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, τελειώνουμε. Εάν το θεωρείτε αναγκαίο, να σας δώσω το λόγο.
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Να διευκρινίσω το εξής: Προτείνετε επέκταση στον αγροτικό τομέα. Έχετε ελέγξει εάν μπορεί να γίνει αυτό; Το ελέγξατε;
          ΠΡΟΕΔΡΕΥΩΝ (Ιωάννης Δραγασάκης): Από ποια άποψη, εάν μπορεί, κύριε Υπουργέ;
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Το ΤΕΜΠΜΕ, κύριε Πρόεδρε, είναι ένα πρόγραμμα το οποίο γίνεται με πόρους της Ευρωπαϊκής Ένωσης. Έχετε ελέγξει εάν είναι επιτρεπτό, διότι έχουμε διαχείριση συγκεκριμένων κονδυλίων. Αυτό, λοιπόν, το οποίο εσείς προτείνετε το έχετε ελέγξει; Είναι σύννομο; Εάν μπορείτε να μου απαντήσετε συγκεκριμένα, παρακαλώ θα ήθελα μια απάντηση.
          ΑΠΟΣΤΟΛΟΣ ΚΑΤΣΙΦΑΡΑΣ: Βεβαίως για τη μεταποίηση προϊόντων του αγροτικού χώρου ισχύει. 
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αυτό ισχύει, διότι η μεταποίηση προβλέπεται. Εσείς θέλετε, εάν κατάλαβα καλά, και εάν έχετε καταλάβει και οι συνάδελφοι του ΠΑΣΟΚ τι εισηγείστε, γιατί αυτό επαναλαμβάνω ότι προβλέπεται, επέκταση στον πρωτογενή αγροτικό τομέα, πράγμα το οποίο δεν μπορεί να γίνει.
          ΑΠΟΣΤΟΛΟΣ ΚΑΤΣΙΦΑΡΑΣ: Δεν έχετε καταλάβει.
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Εάν ζητάτε το δεύτερο, κύριε συνάδελφε, διότι εδώ θα πρέπει κάποτε να συνεννοηθούμε για να καταλαβαίνετε και εσείς τι προτείνετε και εμείς να αντιλαμβανόμαστε τις προτάσεις σας, εάν προτείνετε τη μεταποίηση, τότε αυτό σας λέγω ότι ισχύει. 
          ΑΠΟΣΤΟΛΟΣ ΚΑΤΣΙΦΑΡΑΣ: Αφού αποκλείετε την πλειοψηφία.
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Μπορούν επιχειρήσεις οι οποίες ασκούν τέτοια δραστηριότητα, να υπαχθούν στο ΤΕΜΠΜΕ.
          ΑΠΟΣΤΟΛΟΣ ΚΑΤΣΙΦΑΡΑΣ: Μα, με το συνδυασμό που έχετε κάνει…
          ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αυτό και εσείς και ο κ. Κεγκέρογλου το έχετε ρωτήσει με ερώτησή σας και έχει απαντηθεί. Δεν επιτρέπεται, λοιπόν, να το αγνοείτε. 
          ΠΡΟΕΔΡΕΥΩΝ (Ιωάννης Δραγασάκης): Η κ. Γκερέκου, έχει το λόγο για τρία λεπτά.
           ΑΓΓΕΛΙΚΗ ΓΚΕΡΕΚΟΥ: Ευχαριστώ, κύριε Πρόεδρε.
          Ο κύριος Υπουργός προηγουμένως μας είπε ότι δεν είμαστε σοβαροί, ότι δεν έχουμε επιχειρήματα, ότι δεν είμαστε καλά διαβασμένοι. Θα έλεγα ότι πραγματικά, παρόλη την εκτίμηση που σας έχουμε, κύριε Υπουργέ, ως νέο πολιτικό, είναι λίγο άκομψος αυτός ο τρόπος προς τους συναδέλφους σας, γιατί προφανώς δεν έχετε εσείς πολύ ισχυρά επιχειρήματα και καλύπτεστε γύρω από άδεια λόγια. 
          Μας είπατε ότι θέλετε πάρα πολύ να σας δώσουμε πολύ συγκεκριμένες απαντήσεις. Βέβαια, εμείς είμαστε Αντιπολίτευση, εμείς κάνουμε την ερώτηση. Εσείς πρωτίστως, πρέπει να δώσετε απαντήσεις. Αφού θέλετε τόσο πολύ τον διάλογο, υπάρχουν και επιτροπές και θα μπορούσατε να ακούσετε τι σας λέγαμε πριν έρθουμε σ’ αυτήν την Αίθουσα, που αναγκαστήκαμε τελικά να το κάνουμε για να δώσετε απαντήσεις κυρίως στον ελληνικό λαό. 
      Αφού, λοιπόν, θέλετε τόσο πολύ συγκεκριμένες απαντήσεις, γιατί εσείς δεν απαντάτε; Προηγουμένως ο κ. Κατσιφάρας σας ρώτησε γιατί το ΕΣΠΑ δεν λειτουργεί εδώ και τρία χρόνια, γιατί υπάρχει μόνο το ποσό των 230.000.000 ευρώ για τις μικρομεσαίες επιχειρήσεις στις δημόσιες επενδύσεις. Είστε ευχαριστημένος εσείς απ’ αυτό; 
      Ο αναπτυξιακός νόμος αυτήν τη στιγμή ήδη έχει καταστρέψει πολλές επιχειρήσεις. Έχει καθυστερήσει τόσο πολύ που αναγκάζονται και παίρνουν δάνεια με υψηλά επιτόκια, για να μπορέσουν να αντιμετωπίσουν τις δυσκολίες τους και αυτήν τη στιγμή δυστυχώς –δεν θέλω να είμαι προφήτης κακών- και άλλες πολλές επιχειρήσεις θα βρεθούν υπό κατάρρευση. Απαντήστε μας πότε θα δοθούν, επιτέλους, αυτά τα χρήματα από τον αναπτυξιακό νόμο σε αυτούς που τα δικαιούνται; 
      Δεν απαντήσατε και σε κάποια άλλη ερώτηση και θα ήθελα να σας προσθέσω και μία άλλη εγώ. Θεσμικά μέτρα που αφορούν τις μικρομεσαίες επιχειρήσεις. Επαίρεστε τόσο που η Κυβέρνησή σας έχει ολόκληρο πλαίσιο στήριξης, όμως έχετε ολοκληρώσει την κατάρτιση του Γενικού Εμπορικού Μητρώου; Όχι. Γιατί δεν έχει γίνει αυτό; Γιατί το Εθνικό Συμβούλιο Μικρομεσαίων Επιχειρήσεων πρακτικά δεν λειτουργεί; Γιατί δεν μας απαντάτε σε όλα αυτά;
      Όσο για τον τουρισμό και για τις μικρομεσαίες επενδύσεις, έτσι όπως έχει οργανώσει το Υπουργείο Τουριστικής Ανάπτυξης η Κυβέρνησή σας, πάντοτε σ’ όλα αυτά που αφορούν τον τουρισμό δεν υπάρχει ο Υπουργός Τουριστικής Ανάπτυξης για να συνεννοηθεί για όλα αυτά, αλλά μιλά μόνο για στρατηγικούς σχεδιασμούς για τον τουρισμό και αφού γυρίσει από τα ταξίδια του, θα μιλήσει για τα προβλήματα που έχουν. Ας μην ξεχνάμε, όμως, ότι πραγματικά η ραχοκοκαλιά του τουρισμού, του προϊόντος μας, είναι οι μικρομεσαίες επιχειρήσεις.
      Τέλος, θέλω να μου λύσετε μία απορία. Αφού, λοιπόν, σύμφωνα μ’ αυτά που λέτε έχουμε μία στιβαρή οικονομική πολιτική στη χώρα μας, με συνέχεια, με συνέπεια, αφού έχετε λύσεις για όλα αυτά τα προβλήματα που δημιουργεί η οικονομική κρίση, γιατί πριν από λίγο καιρό ο Πρωθυπουργός της χώρας μας αναγκάστηκε να αλλάξει ολόκληρο το οικονομικό επιτελείο του, ξηλώνοντας ουσιαστικά τους πάντες, και να δημιουργήσει ένα οικονομικό διευθυντήριο, για να αντιμετωπίσει την κατάσταση; Όλες οι προηγούμενες πολύ δυσάρεστες επιλογές και αποφάσεις για τον ελληνικό λαό ήταν προσωπικές ιδέες του κ. Αλογοσκούφη, που κανείς από εσάς δεν τις είχε δεχθεί και άφηνε τον κ. Αλογοσκούφη και έκανε αυτά που νόμιζε εκείνος; Ούτε καν ο Πρωθυπουργός της χώρας δεν συμφωνούσε; Μόνος του είχε ανακοινώσει την κατάργηση του αφορολόγητου; Μόνος του είχε ανακοινώσει τον υπολογισμό του ΕΤΑΚ με συγκεκριμένο τρόπο, τα οποία και τα δύο τα αποσύρετε; 
      Σας παρακαλούμε, σας παρακαλεί ο ελληνικός λαός! Επιτέλους, δεν έχετε έλεγχο της κατάστασης. Το καλύτερο απ’ όλα θα ήταν να ομολογήσετε τίμια ότι πραγματικά δεν μπορείτε αυτήν τη στιγμή να κυβερνήσετε αυτό το καράβι προς τη σωστή κατεύθυνση και να φύγετε όσο πιο γρήγορα μπορείτε απ’ αυτήν τη χώρα, αφήνοντας άλλους, πιο υπεύθυνους, να το κάνουν. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Κεγκέρογλου για δύο λεπτά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Καταθέσαμε την επερώτηση, για να ελέγξουμε την Κυβέρνηση για τις παραλείψεις στον τομέα της οικονομίας και τις λαθεμένες επιλογές της που επιβαρύνουν τις μικρομεσαίες επιχειρήσεις. 
      Όμως, τι αποκαλύφθηκε από τη σημερινή συζήτηση; Αποκαλύφθηκε ότι το πρόβλημα είναι πολύ μεγαλύτερο, κύριε Πρόεδρε. Οι κυβερνώντες δεν έχουν αντιληφθεί την πραγματική κατάσταση, το αδιέξοδο στο οποίο έχουν οδηγήσει την οικονομία και τις μικρομεσαίες επιχειρήσεις. Δεν γνωρίζουν για τα λουκέτα που μπαίνουν καθημερινά στις επιχειρήσεις, για τις απολύσεις που ήδη έχουν γίνει και αυτές που έρχονται, ότι η αγορά έχει στερέψει, ότι οι τράπεζες έχουν κόψει ακόμη και τον κανονικό δανεισμό στις επιχειρήσεις.
      Κύριε Υπουργέ, μας προκαλέσατε μ’ αυτό που είπατε, ότι δεν γνωρίζουμε τι γράφουμε στην επερώτηση. Ας πούμε ότι είναι έτσι και δεν γνωρίζουμε εμείς. Σας ρωτώ, λοιπόν, εσάς ως αρμόδιο Υπουργό και δέχομαι διακοπές για άμεσες και σύντομες απαντήσεις στις ερωτήσεις μου.
      Πρώτον, σε τι ποσό ανέρχονται οι δανειακές ανάγκες της χώρας για το 2009; Εάν έχετε την απάντηση.
      Δεύτερον, πόσα χρήματα χρωστάτε στις μικρομεσαίες επιχειρήσεις από το Γ΄ Κοινοτικό Πλαίσιο Στήριξης ως Υπουργείο Οικονομικών; Πόσα χρωστάτε στις επιχειρήσεις από τον αναπτυξιακό νόμο; Πόσα χρήματα χρωστάτε στο Υπουργείο Αγροτικής Ανάπτυξης για προγράμματα νέων αγροτών, για σχέδια βελτίωσης, για προγράμματα πιστοποίησης και προώθησης των εξαγωγών; Γιατί δεν τα πληρώνετε από την προκαταβολή που πήρατε από το Δ΄ Κοινοτικό Πλαίσιο Στήριξης;
      Χρωστάτε παντού. Έχετε μετατρέψει το Υπουργείο Οικονομίας σ’ επίσημο μπαταξή και ζητάτε από τους πολίτες να είναι συνεπείς. Αυτά είναι απαράδεκτα. Να πληρώσετε άμεσα αυτά που χρωστάτε. Έχω έγγραφα εδώ και απαντήσεις Υπουργών, προκατόχων σας, για το πού ανέρχονται αυτά τα ποσά. Σας παρακαλώ να μην πείτε ανακρίβειες.
      Τελευταίο ερώτημα. Πόσες επιχειρήσεις απευθύνθηκαν στις τράπεζες; Πόσες απ’ αυτές κατέθεσαν τελικά αίτημα και πόσα απ’ αυτά τα αιτήματα πρωτοκολλήθηκαν; Διότι είναι τρία διαφορετικά ποσά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Συμπληρώνω στις προτάσεις που ανέφερε ο κ. Κατσιφάρας και ολοκληρώνω την τοποθέτησή μου.
      Θα πρέπει να αρθούν όλοι οι τεχνικοί περιορισμοί για την ένταξη όλων των μικρών μεσαίων επιχειρήσεων που το έχουν ανάγκη στο ΤΕΜΠΜΕ. Νέες επιχειρήσεις για ένα ισολογισμό αρνητικό έστω με 1 ευρώ! Αν είναι δυνατόν. Ο μέσος όρος των τριών χρήσεων, έτσι ισχύει παντού, να είναι θετικός. Επιχειρήσεις του δευτερογενή τομέα όταν λέει ότι η ωφέλεια μετακυλίετε στον παραγωγό, τότε αποκλείονται! Έτσι ακριβώς λέει το πρόγραμμα. Αν είναι δυνατόν. Αποκλείονται οι επιχειρήσεις που έχουν εξαγωγικό προσανατολισμό. Τι είναι αυτά τα πράγματα;
      Εμείς είπαμε για τον αγροτικό τομέα, για αγρότες και κτηνοτρόφους 1.000.000.000 από τα 28.000.000.000 να πάει μέσω των τραπεζών στον αγροτικό τομέα. Είναι κάτι διαφορετικό από το ΤΕΜΠΜΕ, αλλά συμπληρωματικά μπορεί να λειτουργήσει.
      Γιατί δεν καταργείτε τον ειδικό φόρο που επιβάλλεται στις τραπεζικές συναλλαγές, το 0,6%; Γιατί δεν καταργείτε το ΕΤΑΚ, τον φόρο κατοχής ακινήτων όπως έγινε με τα ξενοδοχεία στα οποία βέβαια παλινδρομήσατε, κάνατε εξαγγελίες κ.λπ. και μετά τα ανακαλέσατε;
      Γιατί δεν ξεκινάει το ΕΣΠΑ εδώ και δύο χρόνια; Με ποιο δικαίωμα στερείτε τους ευρωπαϊκούς πόρους από την ελληνική οικονομία, από την ελληνική πραγματικότητα;
      Κύριε Υπουργέ, μην κάνετε ότι δεν είδατε, δεν ακούσατε ή δεν αντιλαμβάνεστε. Τα πράγματα τα έχετε οδηγήσει στο απροχώρητο. Εάν δεν αλλάξετε πολιτική, εάν δεν μπορείτε να αλλάξετε, είναι σίγουρο ότι θα σας αλλάξει ο ελληνικός λαός. Αλλά προς Θεού, μην κάνετε άλλη ζημιά στη χώρα και στους πολίτες.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μαθήτριες και μαθητές και τρεις συνοδοί-καθηγητές από το Β' Γυμνάσιο Ξυλοκάστρου.
      Η Βουλή τους καλωσορίζει
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υφυπουργός Ανάπτυξης κ. Μπούγας, ο οποίος θα κλείσει τη συνεδρίαση.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, λέχθηκε ότι δεν ήμουν όσο έπρεπε συγκεκριμένος. Είπα όμως στην πρωτολογία μου ότι θα απαντήσω συγκεκριμένα σ' αυτά τα οποία ετέθησαν και θα επιφυλαχθώ στη δευτερολογία να απαντήσω και στα υπόλοιπα. Γι' αυτό, λοιπόν, σπεύδω να αποκρούσω αυτή τη μομφή ότι δεν υπήρξα αρκούντως συγκεκριμένος κατά τη διάρκεια της πρωτολογίας μου.
      Δυο παρατηρήσεις όσον αφορά το ΤΕΜΠΜΕ. Ξέρετε, μπορεί, δεν θα αρνηθώ ότι υπάρχουν δυσλειτουργίες. Είπα και επαναλαμβάνω...
      ΑΠΟΣΤΟΛΟΣ ΚΑΤΣΙΦΑΡΑΣ: Θα αλλάξετε τακτική, κύριε Υπουργέ;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): ...πως η Κυβέρνηση θα βρίσκεται διαρκώς στο πλευρό των μικρών και μεσαίων επιχειρήσεων. Ό,τι παρεμβάσεις χρειαστεί να γίνουν, θα γίνουν, προσπαθώντας, ασφαλώς, να βοηθήσουμε, σ' αυτήν τη δύσκολη συγκυρία, τις μικρές και μεσαίες επιχειρήσεις. Και σ' αυτό ακριβώς το πλαίσιο, κύριε συνάδελφε, είμαστε πρόθυμοι να ακούσουμε και να λάβουμε υπ’ όψιν κάθε πρόταση η οποία θα υποβληθεί από οποιαδήποτε πλευρά.
      ΑΠΟΣΤΟΛΟΣ ΚΑΤΣΙΦΑΡΑΣ: Άρα, κάτι δεν πάει καλά μέχρι σήμερα.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Και έρχομαι τώρα στα θέματα τα οποία ετέθησαν. Θα είμαι μονολεκτικός, κύριε Πρόεδρε, για να μη χάσω χρόνο. Ο επενδυτικός νόμος έχει εξαντλήσει όλα τα περιθώρια του Χάρτη Περιφερειακών Ενισχύσεων και εξασφαλίζει ενισχύσεις που μπορεί να φθάσουν μέχρι και το 60%. Σε όλη δε τη διάρκεια της εφαρμογής του επενδυτικού νόμου- νομίζω ότι το ξέρετε- έχει σημειωθεί τεράστια ανταπόκριση. Συνολικά, έχουν εγκριθεί περισσότερα από πέντε χιλιάδες τριακόσια πενήντα επενδυτικά σχέδια, ύψους 11,4 δισεκατομμυρίων ευρώ που δημιουργούν περισσότερες από είκοσι επτά χιλιάδες θέσεις εργασίας.
      Και επειδή ερωτώμαι για το Υπουργείο Ανάπτυξης, πρέπει να σας πω ότι στα επενδυτικά σχέδια τα οποία αφορούν στο Υπουργείο Ανάπτυξης και για τα οποία μας κατηγορήσατε για καθυστερήσεις, από το 2005 έως και το 2007 έχουν εγκριθεί ενενήντα επτά πολυετή και ειδικά επιχειρηματικά σχέδια συνολικού προϋπολογισμού 800.000.000 ευρώ. Οι αιτήσεις του 2008 -και παρακαλώ να το προσέξετε, για να μη μας κατηγορήσετε πάλι για ασάφεια- βρίσκονται στο στάδιο της αξιολόγησής τους, ενώ στο αμέσως επόμενο χρονικό διάστημα εγκρίνονται εκατόν τρία πολυετή και ειδικά επιχειρηματικά σχέδια συνολικού προϋπολογισμού 555.000.000 ευρώ.
      Τώρα, σε ό,τι αφορά το EΠAN Il θα πρέπει, πριν αναφερθώ σ' αυτό το ειδικό πρόγραμμα, να κάνω μια υπενθύμιση ότι η Κυβέρνηση έγκαιρα μερίμνησε για την άντληση των πόρων του ΕΣΠΑ και σας υπενθυμίζω ότι το ΕΣΠΑ ήταν το δεύτερο πρόγραμμα που εγκρίθηκε από την Ευρωπαϊκή Ένωση και το ειδικό πρόγραμμα του Υπουργείου το ΕΠΑΕ ήταν επίσης από τα πρώτα που εγκρίθηκαν μετά από επίπονες και πολύμηνες διαπραγματεύσεις που έγιναν επί υπουργίας του σημερινού Προέδρου της Βουλής, του κ. Σιούφα.
      Λέτε ότι το πρόγραμμα αυτό δεν έχει ενεργοποιηθεί. Και απορώ: Από πού αντλείτε αυτήν την πληροφόρηση περί μη ενεργοποίησης του προγράμματος; 
      Σας δηλώνω, λοιπόν, και σας ενημερώνω ότι το ΕΠΑΝΙ έχει ήδη ενεργοποιηθεί. Και επειδή θα μου πείτε για τις δράσεις τις επί μέρους, σπεύδω, κύριε συνάδελφε, να απαντήσω και σ’ αυτό, προλαμβάνοντας την ερώτησή σας. Έχουν, λοιπόν, ενεργοποιηθεί οι εξής δράσεις που αφορούν τις μικρομεσαίες: Ενίσχυση των ελληνικών τεχνολογικών συνεργατικών σχηματισμών στη μικροηλεκτρονική. Συνολικά εξήντα εννέα φορείς, ερευνητικά εργαστήρια και επιχειρήσεις έχουν υποβάλει προτάσεις συνολικού προϋπολογισμού 90.000.000 ευρώ. Απ’ αυτές τις προτάσεις θα δημιουργηθούν και μέσω του προγράμματος πέντε χιλιάδες νέες θέσεις εργασίας για νέους επιστήμονες και ο συνολικός τζίρος του προγράμματος είναι 1,2 δισεκατομμύριο ευρώ. Έχει επίσης ενεργοποιηθεί το πρόγραμμα της εγγύησης και επιδότησης επιτοκίου δανεισμού κεφαλαίων κίνησης, από το ΤΕΜΠΜΕ στο οποίο αναφέρθηκα. Επίσης έχουν προκηρυχθεί δράσεις που αφορούν στις τουριστικές υποδομές, οι οποίες ενισχύουν τις μικρές και μεσαίες επιχειρήσεις του τουριστικού κλάδου αλλά και κινητοποιούν τις επενδύσεις σ’ αυτόν τον τομέα. Νομίζω ότι ειδικότερα απήντησε και ο Υπουργός Τουριστικής Ανάπτυξης. Ως σήμερα δε, από το ΕΠΑΝ ΙΙ έχουν προκηρυχθεί δράσεις…
      ΑΠΟΣΤΟΛΟΣ ΚΑΤΣΙΦΑΡΑΣ: Πότε προκηρύχθηκε πρόγραμμα; Μη λέτε ό,τι θέλετε. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ακούστε, κύριε συνάδελφε. Εάν αυτά τα αμφισβητείτε είμαστε πρόθυμοι να σας παράσχουμε κάθε δυνατή περαιτέρω διευκρίνιση. Οι δράσεις, λοιπόν, που έχουν προκηρυχθεί τόσο για τις υποδομές όσο…
      ΑΠΟΣΤΟΛΟΣ ΚΑΤΣΙΦΑΡΑΣ: Προσβάλλετε τη νοημοσύνη…
      ΠΡΟΕΔΡΕΥΩΝ (Ιωάννης Δραγασάκης): Δεν έχετε το λόγο, κύριε συνάδελφε, τώρα. Δεν μπορεί να γίνει τώρα διάλογος. Να ολοκληρώσει ο Υπουργός. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης):  …ενισχύσεις ύψους περίπου 195.000.000 ευρώ. Δηλαδή έχει κινητοποιηθεί περίπου το 5,95% της δημόσιας δαπάνης. 
      Όμως εδώ θα πρέπει να έχουμε και μνήμη για να θυμόμαστε τι είχε γίνει στα προγράμματα του Γ΄ Κοινοτικού Πλαισίου Στήριξης. Κατηγορείτε εμάς για καθυστέρηση, όταν αφήσατε και πέρασαν τα τρία πρώτα χρόνια του Γ΄ Κοινοτικού Πλαισίου Στήριξης επιχειρώντας να μορφοποιήσετε τις δομές εκείνες που θα σας επέτρεπαν, όπως λέγατε, την καλύτερη απορρόφηση του προγράμματος, στην ουσία όμως θα σας έδιναν δυνατότητες παρεμβάσεων προκειμένου να κάνετε τις εξυπηρετήσεις τις οποίες είχατε ανάγκη να κάνετε. Όταν, λοιπόν, εσείς μας παραδώσατε το 2004 το Γ΄ Κοινοτικό Πλαίσιο Στήριξης με ποσοστό απορρόφησης 14% και σήμερα υπερβαίνει το 90%, νομίζω ότι δεν θα έπρεπε τουλάχιστον σ’ αυτήν την Αίθουσα να ομιλείτε για καθυστερήσεις. 
      Άλλη οφειλόμενη απάντηση που αφορά στο Εθνικό Συμβούλιο Μικρών και Μεσαίων επιχειρήσεων. Ελέχθη –και νομίζω ότι εσείς το είπατε, κύριε Κατσιφάρα- ότι δεν έχει συνεδριάσει καθόλου από τότε που θεσμοθετήθηκε το συμβούλιο. Όταν λέμε ότι δεν έχει συνεδριάσει καθόλου…
      ΑΠΟΣΤΟΛΟΣ ΚΑΤΣΙΦΑΡΑΣ: Δυο φορές είπα ότι έχει συνεδριάσει. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Έτσι. Τώρα, λοιπόν, τα λέτε σωστά. 
      ΑΠΟΣΤΟΛΟΣ ΚΑΤΣΙΦΑΡΑΣ: Και πριν τα είπα σωστά. Ανενεργό είπα. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Συνεδρίασε το Νοέμβριο του 2008 με αντικείμενο την προώθηση και προσαρμογή στις ελληνικές ιδιαιτερότητες της κοινοτικής πρωτοβουλίας Small Business Act και γίνεται ήδη εργώδης προσπάθεια προκειμένου το συντομότερο δυνατό να εξειδικεύσουμε τις δράσεις οι οποίες αφορούν στις ελληνικές μικρές και μεσαίες επιχειρήσεις. 
      Επίσης, στην επόμενη συνεδρίασή του, ήδη η Επιτροπή Εμπειρογνωμόνων, που ξέρετε ότι υποβοηθά το έργο του συμβουλίου, επεξεργάζεται προτάσεις, έτσι ώστε άμεσα να υιοθετηθούν, να γίνουν δεκτές από το συμβούλιο και να υλοποιηθούν στο πλαίσιο βέβαια και της υλοποίησης του ΕΣΠΑ. 
      Σε ό,τι αφορά τώρα τη γραφειοκρατία, η οποία πράγματι ταλανίζει τις μικρές και μεσαίες επιχειρήσεις και αποτελεί ένα σοβαρό ανασχετικό παράγοντα, καθώς επίσης και το γενικό εμπορικό μητρώο, το γνωστό ΓΕΜΗ, πράγματι η Κυβέρνηση, από την πρώτη μέρα που ανέλαβε την ευθύνη της διακυβέρνησης, προσπάθησε με  θεσμικού χαρακτήρα μέτρα να περιορίσει τη γραφειοκρατία. Πρέπει να σας υπενθυμίσω: Το ν. 3325/2005 για την απλοποίηση αδειοδότησης μεταποιητικών επιχειρήσεων, την τροποποίηση του ν. 3190/1955, που αφορά στην ίδρυση των εταιρειών περιορισμένης ευθύνης που και τη δραστική μείωση από τριάντα οκτώ περίπου στις μισές ημέρες του χρόνου που χρειάζεται για την ίδρυση ΕΠΕ. Τα μέτρα, επίσης εκσυγχρονισμού του πτωχευτικού δικαίου. Η χώρα απέκτησε Πτωχευτικό Κώδικα, ενώ ξέρετε πώς ήταν διαρθρωμένη η πτωχευτική νομοθεσία και πόσα προβλήματα υπήρχαν στις επιχειρήσεις οι οποίες οδηγούνταν σε πτώχευση. 
    Εντός του μηνός κατατίθεται στη Βουλή το νομοσχέδιο για την απλούστευση των διαδικασιών ίδρυσης των κεφαλαιουχικών εταιρειών, την ελαχιστοποίηση του κόστους σύστασης και τη διαμόρφωση ενός πλαισίου δημοσιότητας και ελέγχου. Ο στόχος μας ήταν και εξακολουθεί να παραμένει η ίδρυση αυθημερόν των εταιρειών αυτών. 
    Σ’ αυτήν την προσπάθεια και σ’ αυτόν το στόχο πρόκειται να συμβάλει, κύριοι συνάδελφοι, και η λειτουργία του Γενικού Εμπορικού Μητρώου. Το πληροφορικό σύστημα που απαιτείται για τη λειτουργία του και αποτελεί έργο εντεταγμένο στο ΕΠΑΝ 2000-2006 έχει ήδη παραληφθεί από τη Γενική Γραμματεία Εμπορίου και το μητρώο βρίσκεται ήδη σε δοκιμαστική λειτουργία.
    Σ’ αυτό το πλαίσιο σχεδιάστηκε και τοποθετήθηκε στα επιμελητήρια της χώρας, καθώς επίσης και στην Κεντρική Ένωση Επιμελητηρίων, το βασικό λογισμικό και ο ελάχιστος απαραίτητος εξοπλισμός, προκειμένου να λειτουργήσει το ΓΕΜΗ σύμφωνα με το νόμο του 2005. Με τη λειτουργία του θα επιτευχθεί η διαφάνεια των εμπορικών συναλλαγών, η γρήγορη ίδρυση επιχειρήσεων και η πραγματοποίηση των μεταβολών τους ως την ημέρα της τελικής διαγραφής.
    Είναι εξαιρετικά παρήγορο το γεγονός ότι σήμερα εσείς μας παροτρύνετε, μας ενθαρρύνετε να κάνουμε ταχύτερες ενέργειες, προκειμένου να ενεργοποιηθεί το ΓΕΜΗ. Όμως, όταν ήλθε προς συζήτηση στην Εθνική Αντιπροσωπεία ο σχετικός νόμος, πρέπει να σας υπενθυμίσω ότι τον καταψηφίσατε. 
    Ο κ. Κεγκέρογλου, ο αγαπητός συνάδελφος, ήταν εισηγητής αν δεν κάνω λάθος σ’ εκείνη τη συζήτηση από μέρους του ΠΑΣΟΚ. Είχατε πει, λοιπόν, τότε ότι πρόκειται για συρραφή χωριστών νομοσχεδίων, ότι δεν διευκολύνει τις επιχειρήσεις, δεν μειώνει τη γραφειοκρατία κ.ο.κ.. Αν, λοιπόν, ήταν ορθά εκείνα τα οποία είχατε πει, σήμερα πώς εσείς οι ίδιοι έρχεστε και μας μέμφεστε, διότι δεν κάναμε όσο γρήγορα θα το επιθυμούσατε και εμείς θα επιθυμούσαμε; 
    Άρα, λοιπόν, το ΓΕΜΗ είναι εργαλείο προς άρση όλων αυτών, τα  οποία εσείς τότε ισχυρίζεστε και εμείς, ακριβώς μ’ αυτήν τη φιλοσοφία, φέραμε το νόμο στη Βουλή και τελικώς υπερψηφίστηκε από την πλειοψηφία.
    Κύριε Πρόεδρε, τελειώνοντας θέλω να πω ότι η σημερινή επερώτηση νομίζω ότι πρέπει να διαλύει οποιαδήποτε αμφιβολία ότι τα ερωτήματα που ετέθησαν με αυτήν απαντήθηκαν με τρόπο σαφή και συγκεκριμένο από το Υπουργείο Ανάπτυξης. 
    Πρέπει όμως να πω ότι η προσπάθειά μας δεν έχει σταματήσει. Η προσπάθεια για να στηρίξουμε τις μικρές και μεσαίες επιχειρήσεις, για να ελέγξουμε τις παρενέργειες που ενδεχομένως δημιουργούνται στην αγορά είναι διαρκής και θα είναι ακόμη πιο έντονη το προσεχές χρονικό διάστημα. 
    Θέλω δε να διαβεβαιώσω τους συναδέλφους του ΠΑΣΟΚ και της υπόλοιπης Αντιπολίτευσης ότι οποιαδήποτε εποικοδομητική πρόταση, οτιδήποτε έχουν να συνεισφέρουν σ’ ένα διάλογο γόνιμο προς αυτήν την κατεύθυνση, είναι από την πλευρά του Υπουργείου ευπρόσδεκτη. Εκείνο το  οποίο δεν μπορούμε να ανεχθούμε είναι καταστροφολογικές επισημάνσεις, ένα μηδενισμό της πολιτικής που ακολουθεί η Κυβέρνηση χάριν αυτής και μόνο της αντιπολίτευσης.
    Ευχαριστώ πολύ.
    ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 43/16/22-1-2009 επίκαιρης επερώτησης Βουλευτών του ΠΑΣΟΚ, προς τον Υπουργό Ανάπτυξης, σχετικά με τις μικρομεσαίες επιχειρήσεις.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.54΄, λύεται η συνεδρίαση για την προσεχή Δευτέρα 9 Φεβρουαρίου 2009 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   
6-2-09                                                          3

Τελευταία Αποθήκευση:	18/2/2009 9:16:00 πμ	Από:	A.zoudiari
Εκτυπώθηκε:	18/2/2009 9:15:00 πμ

