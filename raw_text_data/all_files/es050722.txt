Παρασκευή 22  Ιουλίου 2005
ΣΥΝΕΔΡΙΑΣΗ  ΙΒ΄
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Ανακοίνωση του δελτίου επικαίρων ερωτήσεων της Τρίτης 27/7/2005.
3. Συζήτηση επερώτησης Βουλευτών του ΠΑΣΟΚ προς  τον Υπουργό Οικονομίας και Οικονομικών σχετικά με την  χρηματοδότηση του  Γ΄ Κοινοτικού Πλαισίου Στήριξης (Γ.΄ΚΠΣ) σελ.
Β΄ ΝΟΜΟΘΕΤΙΚΗ ΕΡΓΑΣΙΑ
1) Κατάθεση σχεδίων νόμων.
α) Οι Υπουργοί Ανάπτυξης, Οικονομίας και Οικονομικών, Εξωτερικών και Εθνικής  Παιδείας και Θρησκευμάτων και η Αναπληρωτής Υπουργός Πολιτισμού κατέθεσαν σχέδιο νόμου «Κύρωση της Συμφωνίας επιστημονικής και τεχνολογικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής  Δημοκρατίας της Αιγύπτου». Σελ.
β) Οι Υπουργοί Εξωτερικών , Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων ΄Εργων, Εθνικής Παιδείας και Θρησκευμάτων, Απασχόλησης  και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης και Εμπορικής Ναυτιλίας και η Αναπληρωτής Υπουργός Πολιτισμού κατέθεσαν σχέδιο νόμου «Κύρωση της Συμφωνίας  για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των κρατών-μελών τους αφ΄ενός και του Τουρκμενιστάν αφ΄ετέρου» σελ.
γ) Οι Υπουργοί Οικονομίας και Οικονομικών, Εξωτερικών , Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Μεταφορών και Επικοινωνιών, Εμπορικής Ναυτιλίας και η Αναπληρωτής Υπουργός Πολιτισμού κατέθεσαν σχέδιο νόμου «Κύρωση της Σύμβασης μεταξύ  της Ελληνικής Δημοκρατίας και των  Ηνωμένων Πολιτειών Μεξικού για την  αποφυγή της διπλής φορολογίας και την αποτροπή της φοροδιαφυγής αναφορικά με τους φόρους του εισοδήματος και του κεφαλαίου» σελ.
δ) Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και  Κοινωνικής Προστασίας, Τουριστικής  Ανάπτυξης, Μεταφορών και Επικοινωνιών, Εμπορικής Ναυτιλίας και η Αναπληρωτής Υπουργός Πολιτισμού κατέθεσαν σχέδιο νόμου «Κύρωση της Σύμβασης μεταξύ της Ελληνικής Δημοκρατίας και του Βασιλείου του Βελγίου αποσκοπούσα στην αποφυγή της διπλής φορολογίας και στην πρόληψη της φοροδιαφυγής σε σχέση προς τους φόρους επί του εισοδήματος» σελ.
2) Κατάθεση Έκθεσης Διαρκούς Επιτροπής.
Η Διαρκής  Επιτροπή  Κοινωνικών Υποθέσεων καταθέτει την  έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας «Ρυθμίσεις για την προώθηση της απασχόλησης, ενίσχυση της κοινωνικής συνοχής και άλλες διατάξεις» σελ.
ΟΜΙΛΗΤΕΣ
Επί της επερώτησης σελ.
ΑΝΩΜΕΡΙΤΗΣ Γ. σελ.
ΒΡΕΤΤΟΣ Κ. σελ.
ΔΙΑΜΑΝΤΟΠΟΥΛΟΥ Α. σελ.
ΚΟΛΙΟΠΑΝΟΣ Θ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΟΛΥΔΩΡΑΣ Β. σελ.
ΣΑΛΑΓΙΑΝΝΗΣ Ν. σελ.
ΦΛΩΡΙΔΗΣ Γ. σελ.
ΦΩΛΙΑΣ Χ. σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ  ΙΒ΄
      Παρασκευή 22 Ιουλίου 2005
      ----------
      Αθήνα, σήμερα στις 22 Ιουλίου 2005, ημέρα Παρασκευή και ώρα 10.56΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
    (Ανακοινώνονται προς το Τμήμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί την επιστροφή ΦΠΑ για την κατανάλωση μαζούτ στα θερμοκήπια.
2) Οι Βουλευτές Αχαΐας και Β΄ Πειραιά κύριοι  ΝΙΚΟΛΑΟΣ ΝΙΚΟΛΟΠΟΥΛΟΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία ο Σύλλογος Συνταξιούχων Εθνικής Τράπεζας της Ελλάδας ζητεί τη νομοθετική ρύθμιση συνταξιοδοτικών τους αιτημάτων.
3) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προμήθεια πυρομαχικών.
4) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έρευνα για την πτώση του Σινούκ.
5) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αναθέσεις έργων από Δημάρχους του Νομού Αχαΐας.
6) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση κατασκευής σχολικών κτηρίων στο Νομό Αχαΐας.
7) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανεπαρκή λειτουργία του ελέγχου της κυκλοφορίας με κάμερες.
8) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ελλιπή ενημέρωση φοιτητών.
9) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη στέγαση και λειτουργία του Μουσείου Λαϊκής Τέχνης στην Πάτρα.
10) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ελλιπή ασφάλεια της Μεγάλης Περιμετρικής Οδού των Πατρών.
11) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο φαινόμενο των παζαριών στην Πάτρα.
12) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα εναπόθεσης των μπαζών στην Πάτρα.
13) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ολοκλήρωση της Μικρής Περιφερειακής Οδού στην Πάτρα.
14) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα από την παράνομη εγκατάσταση τσιγγάνων, στην περιοχή Μπεγουλακίου.
15) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο έλλειμμα του Ταμείου Παρακαταθηκών και Δανείων.
16) Οι Βουλευτές Καστοριάς και Φλώρινας κύριοι ΑΝΕΣΤΗΣ ΑΓΓΕΛΗΣ και ΝΙΚΟΛΑΟΣ ΚΟΡΤΣΑΡΗΣ αντίστοιχα κατέθεσαν έγγραφο, με το οποίο το Τελωνείο Κρυσταλλοπηγής Φλώρινας ζητεί τη λήψη μέτρων για τον έλεγχο των Αλβανικών ΤΑΧΙ.
17) Οι Βουλευτές Κυκλάδων και Β΄ Πειραιώς κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία ο Σύνδεσμος Σικινητών ζητεί την πλήρη και σύγχρονη ακτοπλοϊκή κάλυψη της νήσου Σίκινου.
18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορές, με τις οποίες ο Σύνδεσμος Επαγγελματιών Αιγιάλης και ο Δήμος Αμοργού ζητούν την επαναφορά του δρομολογίου του πλοίου «ΠΑΝΑΓΙΑ ΠΑΡΟΥ» στο λιμένα της Αιγιάλης.
19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Κοινότητα Αντιπάρου ζητεί τη χρηματοδότηση της κατασκευής υδρευτικής δεξαμενής και κινητής μονάδας αφαλάτωσης.
20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να ιδρυθεί στην Ιεράπετρα Τοπικό Κέντρο Αγροτικής Ανάπτυξης.
21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αξιοποίηση των νερών της Μαλαύρας.
22) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα κατέθεσαν αναφορά, με την οποία η κ. Στυλιανή Σταυρούση ζητεί τον έλεγχο της αντισεισμικής επάρκειας του κτηρίου του 11ου Γυμνασίου Καλαμαριάς Θεσσαλονίκης.
23) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά, με την οποία ο Δήμος Άργους ζητεί τη διάσωση και ανακατασκευή του Μεγάρου Σπυρίδωνα Τρικούπη.
24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία το Επιμελητήριο Λασιθίου ζητεί να δημιουργηθεί κόμβος ηλεκτρονικού εμπορίου στο Λασίθι της Κρήτης.
25) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία το Σωματείο Συνταξιούχων ΤΕΒΕ – ΤΑΕ και ΤΣΑ επαρχίας Σητείας καταγγέλλει παράνομες κρατήσεις στις συντάξεις των μελών του.
26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Πυροσβεστικών Υπαλλήλων Κρήτης ζητεί την επίλυση των εργασιακών και οικονομικών αιτημάτων του κλάδου τους.
27) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία το Πανελλήνιο Σωματείο Εργαζομένων στα ΕΛΛΗΝΙΚΑ ΠΕΤΡΕΛΑΙΑ ζητεί ενημέρωση για το νομοθετικό πλαίσιο που διέπει την πρόσληψη προσωπικού στην εταιρεία «ΕΛΛΗΝΙΚΑ ΠΕΤΡΕΛΑΙΑ Α.Ε.».
28) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Πανελλήνιο Σωματείο Εργαζομένων στα ΕΛΛΗΝΙΚΑ ΠΕΤΡΕΛΑΙΑ ζητεί την υπαγωγή της εταιρείας «ΕΛΛΗΝΙΚΑ ΠΕΤΡΕΛΑΙΑ Α.Ε.» στο σύστημα προσλήψεων του ν. 2190/94.
29) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδος ζητεί την ολοκλήρωση του Βόρειου Οδικού Άξονα της Κρήτης κ.λπ.
30) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά, με την οποία ιδιοκτήτες διαμερισμάτων Εργατικών Κατοικιών στη Ν. Ευκαρπία Θεσσαλονίκης καταγγέλλουν κατασκευαστικές ελλείψεις στα κτήρια.
31) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία οι Δήμαρχοι Αγίου Κηρύκου, Ραχών, Ευδήλου και Φούρνων Ικαρίας Νομού Σάμου ζητούν την αύξηση της χρηματοδότησης από το Αναπτυξιακό Πρόγραμμα «ΘΗΣΕΑΣ» που διατίθεται για την περιφέρεια του Βορείου Αιγαίου.
32) Οι Βουλευτές Β΄ Αθηνών, Α΄ Αθηνών και Β΄ Πειραιώς κ. ΑΝΤΩΝΗΣ ΣΚΥΛΛΑΚΟΣ, κ. ΛΙΑΝΑ ΚΑΝΕΛΛΗ και κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία κάτοικοι του Δήμου Χολαργού Αττικής διαμαρτύρονται για την εγκατάσταση σταθμού βάσης κινητής τηλεφωνίας πλησίον σχολικών κτηρίων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5/6-7-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1/15-7-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθ. πρωτ. 2624/12-7-05 έγγραφο του Ειδικού Γραμματέα του Γ΄ ΚΠΣ, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 123/7-7-05 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. 68839/ΙΗ/18-7-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 123/7-7-2005 την οποία κατέθεσε η Βουλευτής κ. Κατερίνα Περλεπέ - Σηφουνάκη και η οποία αναφέρεται στην ένταξη του έκτακτου εκπαιδευτικού προσωπικού με σύμβαση εργασίας ιδιωτικού δικαίου ορισμένου χρόνου των ΤΕΙ στα Μεταπτυχιακά Προγράμματα Σπουδών του Ελληνικού Ανοικτού Πανεπιστημίου σας γνωρίζουμε τα ακόλουθα:
      Σύμφωνα με την Υπουργική Απόφαση 110251/Β7/7-10-2004, (ΦΕΚ 1567/20-10-2004 τ.Β΄) καθορίστηκαν στις 216 οι παρεχόμενες θέσεις μεταπτυχιακών φοιτητών του Ε.Α.Π. για μέλη εκπαιδευτικού προσωπικού των ΤΕΙ τα οποία δεν κατέχουν μεταπτυχιακό τίτλο σπουδών, για το ακαδημαϊκό έτος 2005-2006.
      Με νέα διάταξη που προτείνεται σε υπό κατάθεση στη Βουλή νομοσχέδιο για τα Τ.Ε.Ι, συμπληρώνονται και βελτιώνονται οι σχετικές ρυθμίσεις.
      Πέραν αυτών στόχος είναι να γίνονται δεκτοί οι παραπάνω εκπαιδευτικοί και στα μεταπτυχιακά προγράμματα που διενεργούν τα ίδια τα ΤΕΙ με σύμπραξη με Πανεπιστήμια εσωτερικού είτε με Πανεπιστήμια εξωτερικού.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      3. Στην με αριθμό 197/8-7-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 69239/ΙΗ/19-7-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 197/8-7-05 την οποία κατέθεσε ο Βουλευτής κ. Μαν. Φραγκιαδουλάκης και αφορά στη σχολική στέγη στο Ν. Ηρακλείου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτηρίων στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Noμό.
      Το έτος 2004 η Νομαρχιακή Αυτοδιοίκηση Ηρακλείου έχει επιχορηγηθεί με το ποσό των 900.000,00 Ευρώ για οικόπεδα μελέτες και κατασκευές σχολικών κτηρίων από το Π.Δ.Ε. του ΥΠ.Ε.Π.Θ.
      Η ετησία επιχορήγηση της Ν.Α. Ηρακλείου για το έτος 2005 ανέρχεται στο ποσό των 2.600.000,00 €. Αντίστοιχα σε ετήσιες επιχορηγήσεις ως προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Ο Υφυπουργός
      ΓΕΩΡΓΙΟΣ ΚΑΛΟΣ»
      4. Στην με αριθμό 39/6-7-05 ερώτηση των Βουλευτών κυρίων Χρήστου Αηδόνη, Αθανασίου Αλευρά, Μιλτιάδη Βέρρα, Αγγελικής Γκερέκου, Ιωάννου Διαμαντίδη, Ελένης Κούρκουλα δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε/11/11-7-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 39/ 6-7-05 ερώτησης των Βουλευτών κ.κ. Χρ.. Αηδόνη, Αθ. Αλευρά, Μ. Βέρρα, Α. Γκερέκου, Ι. Διαμαντίδη και Ε. Κούρκουλα, σχετικά με την αντιμετώπιση των προβλημάτων της Λυρικής Σκηνής, σας πληροφορούμε τα εξής:
      Τα προβλήματα της Λυρικής Σκηνής έχουν πράγματι οξυνθεί σαν αποτέλεσμα της συσσώρευσης των προβλημάτων όλων των προηγούμενων χρόνων. Η Λυρική λειτουργεί σε ακατάλληλα κτήρια, νοικιασμένα με δυσμενείς όρους, με αίθουσες παραστάσεων χωρίς τις στοιχειώδεις προδιαγραφές και χωρίς χώρους δοκιμών και υποστήριξης. Λόγω της κακής υποδομής και παρά τις φιλότιμες προσπάθειες της διοίκησης και του προσωπικού, οι παραστάσεις δεν έχουν την απήχηση που τους αξίζει, όσον αφορά στην προσέλκυση χορηγών, με αποτέλεσμα η Λυρική να βρίσκεται σε δυσμενέστερη θέση έναντι άλλων, πιο λαμπερών, φορέων.
      Η προηγούμενη ηγεσία είχε ανακοινώσει την αναβάθμιση της υπάρχουσας υποδομής, με την απόκτηση ενός επιπλέον οικοπέδου. Ούτε όμως η ως άνω λύση δεν απεδείχθη βιώσιμη, εφόσον ούτε το οικόπεδο αγοράστηκε, ούτε ξεκίνησε κάποια μελέτη, ούτε εξασφαλίστηκαν οι πόροι για το έργο.
      Το ΥΠΠΟ θεωρεί ότι η επίλυση του προβλήματος της Λυρικής Σκηνής είναι μείζων προτεραιότητα της πολιτιστικής μας πολιτικής. Συγκροτήσαμε επιτροπή ειδικών με εκπροσώπους της Λυρικής, του Υπουργείου Πολιτισμού, του ΥΠΕΧΩΔΕ, του Οργανισμού Αθηνών και της ΕΛΧΑ, προκειμένου να εξετασθεί το θέμα της χωροθέτησης με κριτήρια λειτουργικά, πολεοδομικά, αρχιτεκτονικά και οικονομικά, με στόχο η οποιαδήποτε επιλογή να είναι όχι μόνο σωστή αλλά και βιώσιμη, ώστε να επιτευχθεί η χρηματοδότηση του έργου από το Γ΄ και Δ΄ ΚΠΣ. Στη συνέχεια, θα γίνει διεθνής διαγωνισμός για την επιλογή της αρχιτεκτονικής λύσης, ώστε το κτίριο να αποτελέσει ένα ορόσημο για την πόλη. Η επιτροπή χωροθέτησης έχει ξεκινήσει το έργο της και αναμένεται σύντομα να παραδώσει το πόρισμά της.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 45/6-7-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Α.Π.Υ/1Α/4/11-7-05 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας γνωστοποιούμε ότι, για το θιγόμενο σ' αυτή ζήτημα σας έχουμε απαντήσει σε σχετική ερώτηση που καταθέσατε στο αρμόδιο Τμήμα της Βουλής με αριθμ. 12043/23.6.2005, αντίγραφα των οποίων επισυνάπτουμε στην παρούσα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 35/6-7-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 68372/ΙΗ/12-7-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 35/6-7-2005, την οποία κατέθεσε η Βουλευτής κ. Μαρία Δαμανάκη και η οποία αναφέρεται στις αυξήσεις διδάκτρων στο Ελληνικό Ανοικτό Πανεπιστήμιο (Ε.Α.Π.), σας γνωρίζουμε τα ακόλουθα:
      Η αύξηση των διδάκτρων από 600 Ευρώ σε 700 Ευρώ ανά θεματική ενότητα για τις προπτυχιακές σπουδές και από 700 Ευρώ σε 850 Ευρώ για τις μεταπτυχιακές σπουδές θα ισχύσει για όσους εισαχθούν από το επόμενο ακαδημαϊκό έτος 2005-2006 και δεν αφορά τους ήδη φοιτούντες στο Ε.Α.Π. για τους οποίους ισχύουν τα παλαιά δίδακτρα (600 Ευρώ και 700 Ευρώ αντίστοιχα) μέχρι τη συμπλήρωση του κανονικού χρόνου των σπουδών τους. Αυξήσεις ύψους 13,5% - 20% στα δίδακτρα σε ετήσια βάση είχαν επιβληθεί κατά καιρούς και από την προηγούμενη Διοικoύσα Eπιτροπή.
      Το ΥΠ.Ε.Π.Θ. δεν έχει λόγο να διαφωνήσει με την πάγια άποψη τόσο της παλαιάς όσο και της νέας Διοικούσας Επιτροπής, ότι τυχόν αναπροσαρμογές των διδάκτρων δεν πρέπει να επηρεάζουν όσους φοιτούν στην κανονική διάρκεια των σπουδών, αλλά μόνον εκείνους που παρατείνουν τη διάρκεια φοίτησής τους πέραν του κανονικού.
      Δεδομένου ότι το Ε.Α.Π. απευθύνεται κατά βάση σε εργαζόμενους, το ύψος των διδάκτρων δε θεωρείται με κανένα τρόπο υπερβολικό.
      Υπενθυμίζεται ωστόσο ότι. για όσους επικαλεσθούν τεκμηριωμένα λόγους οικονομικούς και κοινωνικούς το Ε.Α.Π. χορηγεί υποτροφίες απαλλάσσοντάς τους από την υποχρέωση καταβολής διδάκτρων.
      Ο Υφυπουργός
      ΣΠ. ΤΑΛΙΑΔΟΥΡΟΣ»

    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Τρίτης 26 Ιουλίου 2005. 
    «ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
    1. Η με αριθμό 40/21-7-2005 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την επίλυση του προβλήματος της διαχείρισης των πλαστικών που χρησιμοποιούνται στα θερμοκήπια κλπ.. 
    2. Η με αριθμό 39/21-7-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τη μείωση της επιδότησης της σουλτανίνας. 
    3. Η με αριθμό 42/21-7-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την προστασία του εισοδήματος των παραγωγών αχλαδιών και ροδακίνων λόγω των χαμηλών τιμών κλπ. 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 4/4/7-7-2005 επίκαιρη επερώτηση τριάντα οκτώ Βουλευτών του ΠΑΣΟΚ κ.κ. Γεώργιου Φλωρίδη, Γεώργιου Ανωμερίτη, Ιωάννη Βλατή, Κωνσταντίνου Βρεττού, Μαρίας Δαμανάκη, Ιωάννη Δημαρά, Άννας Διαμαντοπούλου, Πέτρου Ευθυμίου, Ροδούλας Ζήση, Μιχαήλ Καρχιμάκη, Βασιλείου Κεγκέρογλου, Θεόδωρου Κολιοπάνου, Δημητρίου Κουσελά, Σωκράτη Κοσμίδη, Ιωάννη Κουτσούκου, Δημητρίου Λιντζέρη, Λάζαρου Λωτίδη, Στυλιανού Ματζαπετάκη, Έκτορα Νασιώκα, Γρηγορίου Νιώτη, Βασίλειου Οικονόμου, Μιχαήλ Παντούλα, Αθανασίου Παπαγεωργίου, Γεώργιου Παπαγεωργίου, Λάμπρου Παπαδήμα, Μιλτιάδη Παπαϊωάννου, Ευάγγελου Παπαχρήστου, Ιωάννη Παρασκευά, Δημήτριου Ρέππα, Νικολάου Σαλαγιάννη, Αναστάσιου Σιδηρόπουλου, Εμμανουήλ Σκουλάκη, Εμμανουήλ Στρατάκη, Απόστολου-Αθανάσιου Τσοχατζόπουλου, Παρασκευής (Εύης) Χριστοφιλοπούλου, Αναστάσιου Χωρέμη, Βασίλειου Τόγια και Χρήστου Παπουτσή προς τον Υπουργό Οικονομίας και Οικονομικών, σχετικά με τη χρηματοδότηση του Γ΄ Κοινοτικού Πλαισίου Στήριξης (Γ΄ ΚΠΣ). 
    Κυρίες και κύριοι συνάδελφοι, από το Γραμματέα της Κοινοβουλευτικής Ομάδας του ΠΑΣΟΚ πήραμε επιστολή με την οποία ορίζεται ως Κοινοβουλευτικός Εκπρόσωπος στην επερώτηση ο Βουλευτής κ. Φλωρίδης. 
    Επίσης, από τον Πρόεδρο του Συνασπισμού Ριζοσπαστικής Αριστεράς κ. Αλαβάνο  πήραμε επιστολή με την οποία ορίζει ως Κοινοβουλευτική Εκπρόσωπο τη Βουλευτή κ. Ασημίνα Ξηροτύρη-Αικατερινάρη. 
    Το λόγο έχει ο πρώτος επερωτών κ. Κωνσταντίνος Βρεττός. 
    ΚΩΝΣΤΑΝΤΙΝΟΣ ΒΡΕΤΤΟΣ: Κυρίες και κύριοι συνάδελφοι, συζητάμε σήμερα για την πρωτοφανή στάση της Κυβέρνησης να παρουσιάσει ως επιτυχία ένα πρόστιμο της τάξης των 500.000.000 ευρώ, που επιβλήθηκε στη χώρα μας υπό μορφή περικοπής χρηματοδότησης του Γ΄ Κοινοτικού Πλαισίου Στήριξης λόγω πιθανών –και το τονίζω αυτό- ατασθαλιών και προβλημάτων που μπορεί να υπήρχαν στα έργα. 
    Η εκτίμηση του αρχικού προστίμου ήταν 1,5 δισεκατομμύριο ευρώ και τελικά κατέληξε σε 518.000.000 ευρώ, όπως λέει ο κύριος Υπουργός. 
    Το ερώτημα είναι το εξής: Από πού προκύπτει αυτό το 1,5 δισεκατομμύριο ευρώ; 
    Θα ήμασταν πολύ ευτυχείς, κύριε Υφυπουργέ, αν είχαμε μία αιτιολογία πάνω στον αριθμό αυτόν.
      Να μπω τώρα στην ουσία του θέματος και για λόγους ηθικής τάξεως να τονίσω ότι τόσο η διαπραγματευτική αδυναμία της Κυβέρνησης όσο και η εμπάθειά της απέναντι στο ΠΑΣΟΚ είναι παροιμιώδης. 
      Τρία Κοινοτικά Πλαίσια Στήριξης διαχειρίστηκε το ΠΑΣΟΚ, κύριε Υφυπουργέ, και δεν έχασε ποτέ χρήματα ούτε και απειλήθηκε ποτέ με παύση πληρωμών. Η Ελλάδα είναι η χώρα που αποκόμισε τα μεγαλύτερα οφέλη από τα διαρθρωτικά ταμεία της Ευρωπαϊκής Ένωσης. Αυτό δεν έγινε φυσικά μέσα από ένα καθεστώς αναποτελεσματικότητας, κακοδιαχείρισης και αδιαφάνειας, όπως μας κατηγορεί η Νέα Δημοκρατία. Έγινε με πολλή δουλειά, με πολύ κόπο, με πολύ μεράκι και με μεγάλο αποτέλεσμα. Κάναμε ένα τεράστιο έργο στα χρόνια που πέρασαν και γι’ αυτό ο κόσμος επί είκοσι χρόνια μάς είχε στην Κυβέρνηση. 
      Έρχομαι τώρα στην ουσία του θέματος. Η Νέα Δημοκρατία κατάφερε σε ελάχιστο χρονικό διάστημα διακυβέρνησης να καταστήσει τη χώρα μια ανυπόληπτη στην Ευρωπαϊκή Επιτροπή χώρα και τη μόνη που τιμωρήθηκε με ανάλογο πρόστιμο, εξαιτίας της ανικανότητάς της στις διαπραγματεύσεις, αλλά κυριότερα λόγω της αθέτησης των υποχρεώσεών της, που είχαν συμφωνηθεί με την Ευρωπαϊκή Επιτροπή. Το πρώτο εξάμηνο του 2003 η Ευρωπαϊκή Ένωση, μετά από ελέγχους που διενήργησε και με την ενίσχυση των Ευρωβουλευτών της Νέας Δημοκρατίας, που κατέθεταν συνεχώς ερωτήσεις και αναφορές εναντίον της χώρας μας προς την Ευρωπαϊκή Ένωση, επεσήμανε στις ελληνικές αρχές κάποιες ελλείψεις σχετικά με το σύστημα διαχείρισης των κοινοτικών πόρων. 
      Η τότε κυβέρνηση του ΠΑΣΟΚ, όπως θα έκανε και κάθε σοβαρή και υπεύθυνη κυβέρνηση, ξεκίνησε άμεσα διάλογο με την Ευρωπαϊκή Επιτροπή για τη λήψη κοινά αποδεκτών μέτρων βελτίωσης και κατέληξαν σε μια από κοινού συμφωνία, που ονομάστηκε «Σχέδιο Δράσης για τη Βελτίωση του Συστήματος Διαχείρισης του Κοινοτικού Πλαισίου Στήριξης». Η συμφωνία αυτή επικυρώθηκε στις αρχές του 2004 και ορίστηκε ως καταληκτική ημερομηνία ο Σεπτέμβριος του 2004. Μάλιστα, η συμφωνία αυτή επικυρώθηκε και από την Κυβέρνηση της Νέας Δημοκρατίας τον Απρίλιο του 2004.
      Και εδώ, κυρίες και κύριοι συνάδελφοι, αρχίζει ο παραλογισμός. Η Κυβέρνηση -λόγω διοικητικής και συντονιστικής αδυναμίας, λόγω σκοπιμότητας, λόγω και των δύο;- δεν έκανε απολύτως τίποτε. Λειτούργησε εντελώς αλλοπρόσαλλα, αφού από τη μια επιβεβαίωσε με την Ευρωπαϊκή Ένωση το χρονοδιάγραμμα της συμφωνίας και από την άλλη δεν τήρησε τους όρους αυτού του χρονοδιαγράμματος. 
      Είναι προφανές ότι η Νέα Δημοκρατία κυριολεκτικά έσπρωξε την Ευρωπαϊκή Επιτροπή να λάβει μέτρα εναντίον της χώρας μας. Το κείμενο της ανακοίνωσης της Ευρωπαϊκής Ένωσης ήταν εξαιρετικά σαφές. Λέει η ανακοίνωση της  Ευρωπαϊκής Επιτροπής: «Αυτό οφείλεται στο ότι οι υπηρεσίες της Επιτροπής θεώρησαν ότι το σχέδιο δράσης για την ενίσχυση των συστημάτων διαχείρισης και ελέγχου, που είχε συμφωνηθεί με τις ελληνικές αρχές το Μάρτιο του 2004, δεν πραγματοποιήθηκε πλήρως και εντός των προθεσμιών που είχαν συμφωνηθεί». Τεράστια η ευθύνη της σημερινής Κυβέρνησης, την οποία αποδεικνύει η ανακοίνωση της Ευρωπαϊκής Επιτροπής.
      Επίσης, στην απόφαση της Επιτροπής περιέχεται και η εξής εκπληκτική αναφορά. Λέει η Επιτροπή: «Η Επιτροπή είχε προτείνει στην Ελλάδα να πραγματοποιήσει δειγματοληπτικούς ελέγχους αλλά η Ελλάδα απέρριψε την προσέγγιση ως συνεπαγόμενη υπερβολική εργασία. Η Επιτροπή επομένως συμφωνεί ότι μια οριζόντια διόρθωση είναι κατάλληλη». Δηλαδή η Κυβέρνηση αποδέχθηκε κατ’ αποκοπήν πρόστιμο χωρίς να γίνουν έλεγχοι. Αυτή είναι προφανώς η νοοτροπία της Κυβέρνησης, που ευαγγελίζεται συνεχώς «δουλειά, δουλειά, δουλειά». Έτσι μας λέει ο Πρωθυπουργός. Και όταν η Ευρωπαϊκή Ένωση την καλεί να κάνει δουλειά για να αποφύγει το πρόστιμο, λέει ότι δεν μπορεί να κάνει τελικά. Έτσι εξηγούνται τα πράγματα. Δεν μπορούσατε να δουλέψετε. Βέβαια το θέμα δεν είναι αυτό. Το θέμα είναι αυτό που είπαμε στην αρχή και που θα πούμε και στη συνέχεια, ότι θέλατε να συμβεί αυτό.
      Πέραν αυτού όμως, αυτό που έχει σημασία είναι πως αν η Ελλάδα είχε κάνει από μόνη της τους ελέγχους, όπως πρότεινε η Ευρωπαϊκή Ένωση, τα όποια ποσά θα προέκυπταν ως περικοπή θα μπορούσαν να επαναχρησιμοποιηθούν από τη χώρα μας. Θα γινόταν η περικοπή αλλά θα μπορούσαμε αυτά τα χρήματα να τα βάλουμε κάπου αλλού. Αυτό είναι ένα μεγάλο λάθος, για να μην πούμε κάποια άλλη σοβαρότερη λέξη. 
      Και σαν να μην έφθαναν όλα αυτά, όταν πια ήλθε η ώρα του κατ’ αποκοπήν προστίμου, η Κυβέρνηση ανέθεσε στο πλέον ακατάλληλο για το συγκεκριμένο θέμα –και λυπάμαι που το λέω αυτό- πρόσωπο να κάνει τις διαπραγματεύσεις, στον παριστάμενο Υφυπουργό Οικονομίας κ. Φώλια. Και δικαιολογώ άμεσα το χαρακτηρισμό μου υπενθυμίζοντας ότι ο κ. Φώλιας απαντώντας στην ερώτηση εφημερίδας τον Απρίλιο του 2005 εάν έχει δίκιο η κ. Χούμπνερ που μας κατηγορεί, δήλωσε –και διαβάζω ακριβώς τις δηλώσεις του- «Δυστυχώς έχει δίκιο. Το σύστημα ήταν σαθρό, αναξιόπιστο, μακριά από κάθε άλλη αρχή, κανονισμό, διαφάνεια και επενδυτική αξιολόγηση». 
      Επίσης ο κ. Φώλιας ανήκε στην ομάδα των Ευρωβουλευτών της Νέας Δημοκρατίας που συστηματικά κατήγγειλε τη χώρα μας προς την Ευρωπαϊκή Ένωση  με δεκάδες επιστολές και ερωτήσεις. Είναι λοιπόν δυνατόν αυτός ο άνθρωπος με τις συγκεκριμένες απόψεις να έχει την ευθύνη των διαπραγματεύσεων για να μην επιβληθεί πρόστιμο στην Ελλάδα; Τι επιχειρήματα να προβάλει και ποιους να πείσει σε τελευταία ανάλυση; 
      Λυπάμαι που το λέω και είναι παρών. Ίσως δεν θα έπρεπε ο κ. Φώλιας να αντιμετωπίσει τη σημερινή μας επερώτηση. Διότι εάν είναι κάποιος κατηγορούμενος σαν πρόσωπο από την Κυβέρνηση, θα μπορούσαμε να πούμε ότι είναι ο κ. Φώλιας και ολόκληρη η Κυβέρνηση ασφαλώς.
      ΠΡΟΕΔΡΕΥΩΝ (Ιωάννης Τραγάκης): Κατηγορούμενος; 
      ΚΩΝΣΤΑΝΤΙΝΟΣ ΒΡΕΤΤΟΣ: Κατηγορούμενος. 
      ΠΡΟΕΔΡΕΥΩΝ (Ιωάννης Τραγάκης): Δεν είμαστε δικαστήριο εδώ. 
      ΚΩΝΣΤΑΝΤΙΝΟΣ ΒΡΕΤΤΟΣ: Κατηγορούμενος είναι και δεν χρειάζεται να βρίσκεται σε δικαστήριο, κύριε Πρόεδρε, για να κατηγορήσεις κάποιον πολιτικά τουλάχιστον.
      ΠΡΟΕΔΡΕΥΩΝ (Ιωάννης Τραγάκης):  Τώρα αλλάζει. 
      ΚΩΝΣΤΑΝΤΙΝΟΣ ΒΡΕΤΤΟΣ: Θα έπρεπε να του ζητήσουμε να πληρώσει και το πρόστιμο των 518.000.000. Από την τσέπη του το έβγαλε ο κ. Φώλιας και το συμφώνησε σε τελευταία ανάλυση; Είναι κατηγορούμενος ασφαλώς, όπως και όλη η Κυβέρνηση. 
    Αυτό όμως που εντυπωσιάζει περισσότερο είναι γιατί η Νέα Δημοκρατία, η Κυβέρνηση της κάθαρσης, η Κυβέρνηση που τάχα δεν μασά τα λόγια της, η Κυβέρνηση που τάχα δεν λογαριάζει συμφέροντα, η Κυβέρνηση που έχει –υποτίθεται- ως σημαία της τη διαφάνεια, δεν μπόρεσε να βρει έστω και ένα έργο με ατασθαλίες ώστε να καταγγείλει τον υπεύθυνο και να πληρώσει αυτός, ο υπεύθυνος, τις συνέπειες και όχι η χώρα μας. Τόσο δύσκολο ήταν να γίνει ένας αξιόπιστος κατ’ αρχήν μηχανισμός ελέγχου, ώστε να απέφευγε το πρόστιμο η χώρα; ΄Η μήπως τελικά η Κυβέρνηση συνειδητά βλάπτει τη χώρα; Αρκεί να μείνει στον κόσμο η παραπλανητική εντύπωση ότι για ό,τι στραβό φταίει το ΠΑΣΟΚ.
      Πιστεύω ότι αυτό συμβαίνει, κυρίες και κύριοι συνάδελφοι. Γι’ αυτόν το λόγο έγινε η απογραφή, η ανόητη και ταυτόχρονα εκδικητική πράξη της σημερινής Κυβέρνησης. Γι’ αυτόν το λόγο έγινε ο «Βασικός Μέτοχος», που πάγωσε τα έργα για την ανάπτυξη της χώρας μας. Γι’ αυτόν το λόγο πληρώνουμε 518.000.000 δραχμές, λες και τα βγάζετε από την τσέπη σας και τα πληρώνετε, κύριοι της Κυβέρνησης. 
      Η ανευθυνότητα όμως της Κυβέρνησης, κυρίες και κύριοι συνάδελφοι, δεν σταματά μόνο στο θέμα του χειρισμού του σχεδίου δράσης και στην επιβολή του προστίμου. Επεκτείνεται και στο σήμερα. Μπορεί ο Πρωθυπουργός να δήλωνε στη συζήτηση στη Βουλή τον Ιούνιο ότι είναι ικανοποιημένος και ευτυχής για την πορεία υλοποίησης του Γ΄ ΚΠΣ αλλά η πραγματικότητα, όπως απεικονίζεται αρνητικά, είναι εντελώς διαφορετική. Αυτό φάνηκε καθαρά στις προηγούμενες μέρες στις Επιτροπές Παρακολούθησης, τόσο του Γ΄ ΚΠΣ όσο και του Ταμείου Συνοχής.
      Ο Γενικός Γραμματέας του Υπουργείου Οικονομίας και Οικονομικών κατά την ομιλία του στην εβδόμη συνεδρίαση της Επιτροπής Παρακολούθησης του Γ΄ Κοινοτικού Πλαισίου Στήριξης υποστήριξε ότι, για να μη χάσει η Ελλάδα κοινοτικούς πόρους από το Γ΄ Κοινοτικό Πλαίσιο Στήριξης και για να επιτευχθούν τα απαιτούμενα ποσοστά απορρόφησης, θα πρέπει να δαπανούνται μηνιαίως 500.000.000 ευρώ ως το τέλος του 2005. Έχετε τη δυνατότητα, την ικανότητα να χρηματοδοτήσετε τέτοια έργα; Εσείς δεν έχετε έσοδα. Πώς θα τα καταφέρετε αυτά; Δεν έχετε έσοδα και το ξέρετε πολύ καλά. 
      Το ποσό αυτό κρίνεται αρκετά υψηλό ασφαλώς και ο στόχος ανέφικτος, αν αναλογιστεί κανείς ότι από την έναρξη εφαρμογής του Γ’ Κοινοτικού Πλαισίου Στήριξης οι απορροφήσεις κατ’ έτος κυμάνθηκαν μεταξύ 1,67 και 3,2 δισεκατομμυρίων ευρώ. Φαντάζει δε ακόμη δυσκολότερος αυτός ο στόχος, αν αναλογιστεί κανείς ότι, ενώ οι δαπάνες κατ’ έτος 2001 – 2003 αυξάνονταν με ρυθμούς από 36,4% έως 40,2%, το 2004 μειώθηκαν κατά 4% -γι’ αυτό θριαμβολογούσε ο κ. Καραμανλής απ’ ό,τι φαίνεται- και το 2005 ασφαλώς μειώνονται ακόμα περισσότερο. Στην επικίνδυνη ζώνη βρίσκονται επίσης δέκα επιχειρησιακά προγράμματα και συγκεκριμένα τα επιχειρησιακά προγράμματα της «Κοινωνίας της Πληροφορίας», της ανταγωνιστικότητας, του περιβάλλοντος, της εκπαίδευσης, της Στερεάς Ελλάδας, της Ανατολικής Μακεδονίας – Θράκης, του Βορείου Αιγαίου, της Ηπείρου, της Κεντρικής Μακεδονίας, των σιδηροδρόμων. 
      Η αναγκαιότητα αναθεώρησης του Γ΄ Κοινοτικού Πλαισίου Στήριξης κρίνεται επιβεβλημένη πλέον και πρέπει να υποβληθεί προς έγκριση στην Ευρωπαϊκή Επιτροπή έως το τέλος Σεπτεμβρίου. Στα έργα του Ταμείου Συνοχής σοβαρό κίνδυνο να μην υλοποιηθούν λόγω καθυστερήσεων αντιμετωπίζουν δεκαέξι έργα υποδομής κόστους 609.000.000 ευρώ. Η κοινοτική συμμετοχή κάποιων από αυτά, που έχουν προχωρήσει, θα καλυφθεί από τον ελληνικό προϋπολογισμό, αφού πρέπει να επιστραφούν κονδύλια στην Ευρωπαϊκή Ένωση. Και βέβαια από ποιον προϋπολογισμό, αφού εσείς αφαιρέσατε χρήματα από τον προϋπολογισμό για έργα δημοσίων επενδύσεων; 
      Κατά τα άλλα η Κυβέρνηση και ο Πρωθυπουργός δηλώνουν ικανοποιημένοι, βρισκόμενοι προφανώς σε μια -κατά την άποψή μου- αφασιακή κατάσταση. Συμπέρασμα: Η διαρκής αυτοδυσφήμιση της χώρας από την Κυβέρνηση, οι ερασιτεχνικοί χειρισμοί στα θέματα του «Βασικού Μετόχου» και της απογραφής και τα προαναφερθέντα προβλήματα στο Γ’ Κοινοτικό Πλαίσιο Στήριξης έχουν καταβαραθρώσει τη διαπραγματευτική μας δύναμη. 
      Είναι εύηχη μεν η πρωτοβουλία του Α’ Αναπτυξιακού Συνεδρίου και οι γενικόλογες παρεμβάσεις, αλλά χωρίς φερεγγυότητα και αξιοπιστία στην Ευρωπαϊκή Ένωση δεν μπορείς να περιμένεις  πολλά. Ειπώθηκαν διάφορες ιστορίες για το Δ΄ Κοινοτικό Πλαίσιο Στήριξης αλλά η ουσία είναι διαφορετική.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Βέβαια, είναι ευτύχημα για τη χώρα μας ότι στις διαπραγματεύσεις έχουμε έναν κρυφό σύμμαχο, τον Πρόεδρο της Επιτροπής κ. Μπαρόζο, ο οποίος, μεριμνώντας για τη χώρα του, το μερίδιο της οποίας είναι απόλυτα ευθυγραμμισμένο με εκείνο της Ελλάδας, μπορεί να συμπαρασύρει και εμάς. Αλλά αυτό δεν επαρκεί, διότι, όταν χάνεις την αξιοπιστία σου μέσα και έξω από τα σύνορά σου, πλέον η διαπραγματευτική σου δύναμη είναι πολύ μικρή. 
      Θα επανέλθω εκεί που ξεκινήσαμε, κυρίες και κύριοι συνάδελφοι. Μια Κυβέρνηση που πανηγυρίζει, γιατί της επιβλήθηκε πρόστιμο 518.000.000 ευρώ από υπαιτιότητά της, δεν μπορεί παρά να επιδεικνύει μια γελοία συμπεριφορά. Όμως, πολύ καλά γνωρίζετε, κυρίες και κύριοι συνάδελφοι, ότι το πιο επικίνδυνο πράγμα στην πολιτική είναι το γελοίο. Και το θέμα είναι για πόσο ακόμα μπορεί ο κόσμος να ανέχεται τέτοιου είδους συμπεριφορές. Νομίζω ότι έχουν συσσωρευθεί τα σύννεφα, έχουν συσσωρευθεί οι ενδείξεις, πλέον υπάρχει μια πορεία ανάστροφη, μια πορεία που δείχνει ότι ο κόσμος έχει αποφασίσει να καταρρίψει αυτού του είδους την πολιτική, να την αναστρέψει και να φέρει τη χώρα μας σε μια διαφορετική πορεία, μια πορεία που σταμάτησε τον Απρίλιο του 2004 με την έλευση της Νέας Δημοκρατίας στην κυβέρνηση της χώρας.
      Σας ευχαριστώ πολύ, κύριοι συνάδελφοι.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βρεττό.
      Έχω την τιμή να ανακοινώσω στο Τμήμα τα εξής: 
      1. Οι Υπουργοί Ανάπτυξης, Οικονομίας και Οικονομικών, Εξωτερικών και Εθνικής Παιδείας και Θρησκευμάτων και η Αναπληρωτής Υπουργός Πολιτισμού κατέθεσαν σχέδιο νόμου: «Κύρωση της Συμφωνίας επιστημονικής και τεχνολογικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου»
      2. Οι Υπουργοί Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης και Εμπορικής Ναυτιλίας και η Αναπληρωτής Υπουργός Πολιτισμού, κατέθεσαν σχέδιο νόμου: «Κύρωση της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των κρατών-μελών τους, αφ’ ενός και του Τουρκμενιστάν, αφ’ ετέρου».
      3. Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Μεταφορών και Επικοινωνιών, Εμπορικής Ναυτιλίας και η Αναπληρωτής Υπουργός Πολιτισμού, κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και των Ηνωμένων Πολιτειών Μεξικού για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους του εισοδήματος και του κεφαλαίου».
      4. Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Τουριστικής Ανάπτυξης, Μεταφορών και Επικοινωνιών, Εμπορικής Ναυτιλίας και η Αναπληρωτής Υπουργός Πολιτισμού κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και του Βασιλείου του Βελγίου αποσκοπούσα στην αποφυγή της διπλής φορολογίας και στην πρόληψη της φοροδιαφυγής σε σχέση προς τους φόρους επί του εισοδήματος».
      Παραπέμπονται στις αρμόδιες Διαρκείς Επιτροπές.
      Ο κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Εδώ και πολλά χρόνια το εθνικό σύστημα ανάπτυξης στηρίζεται στους εθνικούς πόρους, στις ιδιωτικές επενδύσεις και στους πόρους από το Κοινοτικό Πλαίσιο Στήριξης. Δυστυχώς και τα τρία μεγέθη –λέω δυστυχώς γιατί συμπεριλαμβάνω και το Πρόγραμμα Δημοσίων Επενδύσεων- βρίσκονται σε υστέρηση τους τελευταίους μήνες. Αυτό συμβαίνει ιδιαίτερα με τα περιφερειακά προγράμματα, γεγονός που δεν μας δίνει τη δυνατότητα να μιλάμε για ανάπτυξη στα επόμενα χρόνια.
      Σίγουρα τα Κοινοτικά Πλαίσια Στήριξης ιστορικά αντιμετώπισαν πολλά προβλήματα στην εφαρμογή τους. Από τη μια μεριά οι αυστηροί γραφειοκρατικοί κανόνες των Βρυξελλών και από την άλλη η δομή του κράτους μας και η λειτουργία του, δηλαδή η λειτουργία ενός συγκεντρωτικού κράτους με τους μηχανισμούς κατανομής των κοινοτικών κονδυλίων, δημιούργησαν προβλήματα και τριβές με τα ευρωπαϊκά όργανα. Παρ’ όλα αυτά όμως το τελευταίο γεγονός της απαίτησης επιστροφής ενός τόσο μεγάλου ποσού 500.000.000 ευρώ αποτελεί πρωτοφανές γεγονός στην ιστορία της Ευρωπαϊκής Ένωσης.
      Πολλές φορές έχουμε επιστρέψει χρήματα σε άλφα ή βήτα ποσά γιατί δεν υπήρξε η επαρκής αιτιολογία ή δεν έγιναν οι σωστές διαχειριστικές πράξεις. Πρέπει όμως να σημειώσουμε ότι το πρωτοφανές γεγονός να μας ζητάνε χωρίς συγκεκριμένη αποδεικτική διαδικασία ένα τόσο μεγάλο ποσόν συμβαίνει για μία χώρα, η οποία παρ’ ότι πολλοί πιστεύουν διαφορετικά, είναι η τελευταία στις απάτες του συστήματος ΟΛΑΦ. Πρώτη είναι η Γερμανία και πολλές άλλες βιομηχανικές χώρες.
      Η χώρα μας μπορεί να είχε υστερήσεις λόγω του πολύπλοκου διοικητικού συστήματος ή της κακής νοοτροπίας πολλών ιδιωτών επενδυτών αλλά δεν είναι η χώρα εκείνη η οποία έχει κατασπαταλήσει πόρους και έχει ένα διεφθαρμένο, όπως πιστεύεται, σύστημα.
    Αντίθετα, είναι η τελευταία από τις τελευταίες στον πίνακα κατάταξης των χωρών χαμηλού κύρους. 
    Σήμερα ελέγχουμε την Κυβέρνηση για κάτι συγκεκριμένο, αλλά πρέπει να πούμε ότι η απογοήτευση γίνεται μεγαλύτερη όχι από την απώλεια αυτών των 500.000.000 ευρώ αλλά γιατί μεταξύ της έκτης συνεδρίασης της Επιτροπής Παρακολούθησης και της έβδομης συνεδρίασης της Επιτροπής, δηλαδή μεταξύ του Δεκεμβρίου 2004 και του Ιουλίου 2005, διαπιστώνουμε ελάχιστη πρόοδο. Και δεν το διαπιστώνουμε μόνο εμείς αλλά όλοι οι φορείς. 
    Αντί, όπως δήλωνε ο κύριος Υπουργός το Δεκέμβρη του 2004, να πολλαπλασιάσουμε τους ρυθμούς μας, να τριπλασιάσουμε τις απορροφήσεις, διαπιστώνουμε ότι η πρόοδος σε όλα τα προγράμματα, εκ των οποίων πολλά πλέον κινδυνεύουν, αποτελεί ένα πάρα πολύ σημαντικό θέμα και ιδιαίτερα εξαιτίας αυτής της διαρκούς υστέρησης. 
    Κύριε Πρόεδρε, θα μπορούσα να πω πολλά και να στηρίξω αυτά που λέω με δείκτες, αλλά δεν επαρκεί ο χρόνος. 
    Ωστόσο, θέλω να πω ότι το σημαντικότερο αποτέλεσμα αυτής της συμπεριφοράς, πέρα από τις ευθύνες που έχει η συγκεκριμένη Κυβέρνηση στο χειρισμό του όλου θέματος, όπως ανέπτυξε προηγουμένως και ο εισηγητής μας, έχει σχέση με τη μείωση του κύρους της χώρας στο εξωτερικό, μείωση του κύρους που έχει σχέση με την απογραφή. 
    Και είμαι πολύ περίεργος, κύριοι συνάδελφοι της Νέας Δημοκρατίας, να δω εάν αυτή η παραγγελία με τα F-16 γίνει φέτος ή του χρόνου, πώς θα την εντάξετε μέσα στο δημοσιονομικό μας σύστημα με αυτά που καταφέρατε με την απογραφή, δηλαδή με το πώς θα υπολογίζονται οι στρατιωτικές δαπάνες. 
    Θα ήθελα να κλείσω, κύριε Υπουργέ, λέγοντας ότι η έλλειψη διαλόγου της Κυβέρνησης με τα συνδικάτα δεν μπορεί να είναι και έλλειψη διαλόγου με τα κοινοτικά όργανα. Αναπτύξτε διάλογο με τα κοινοτικά όργανα. Δεν μπορείτε και εσείς και πολλοί άλλοι συνάδελφοί σας να μη λαμβάνετε υπ’ όψιν τις προτάσεις τους, όπως το σχέδιο δράσης για τη βελτίωση του συστήματος διαχείρισης του Κοινοτικού Πλαισίου Στήριξης, το οποίο πέρασε χωρίς αντιδράσεις για ένα μεγάλο χρονικό διάστημα.
    Πιστεύουμε ότι σε όλα αυτά και μέσα από τις αντιφάσεις που υπάρχουν στην Κυβέρνησή σας, αντιφάσεις τις οποίες βλέπουμε καθημερινά -εμείς δεν λέμε ότι δεν θέλετε να προχωρήσει το Γ΄ Κοινοτικό Πλαίσιο Στήριξης με τους ρυθμούς που σχεδιάζετε- διαπιστώνουμε –και δεν το διαπιστώνουμε εμείς ακόμα, αλλά οι επιτροπές παρακολούθησης που έχουμε συστήσει- μια πολύ μεγάλη υστέρηση. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανωμερίτη.
    Το λόγο έχει ο κ. Σαλαγιάννης.
    ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κατά την άποψή μου το συγκεκριμένο θέμα που συζητάμε σήμερα είναι η εκδήλωση αυτού που έχω πει και άλλες φορές, δηλαδή η εκδήλωση ενός συνδρόμου αυτοκαταστροφής που έχει η Κυβέρνηση της Νέας Δημοκρατίας, η παράταξή τους. Και θα τεκμηριώσω αυτό που λέω. 
    Τι λέει αυτό το σύνδρομο; Αυτή η παράταξη δεν μπορεί να αντέξει τη σύγκριση με τη διακυβέρνηση που άσκησε στη χώρα η δημοκρατική παράταξη. Στο τέλος μιας οκταετούς θητείας μέχρι το 1989 προσπάθησε, επειδή ο πήχης ήταν πάρα πολύ ψηλά, να ισοπεδώσει και να μηδενίσει ό,τι πέτυχε η κυβέρνηση του Ανδρέα Παπανδρέου κατασυκοφαντώντας κυριολεκτικά όλη αυτήν την επταετία και τον ίδιον προσωπικά. 
    Το έκανε γιατί δεν μπορούσε να αντέξει τη σύγκριση με μια κυβέρνηση, που κυβέρνησε τον τόπο ουσιαστικά μετά από πενήντα χρόνια. Αποτέλεσμα αυτής της λογικής ήταν η καταστροφική τριετία ’90-’93 και αυτοκαταστροφική για την ίδια τη Νέα Δημοκρατία.
    Ερχόμαστε στη δεύτερη θητεία της κυβέρνησης του ΠΑΣΟΚ 1994-2004. ΜΕ τα συν μας και τα πλην μας έχουμε φτιάξει μεγάλο έργο στην ελληνική κοινωνία, την ελληνική πολιτεία και στη χώρα. Με τα πολλά αρνητικά μας!
      Ερχόμαστε τώρα σ’ αυτήν τη δεκαετία. Εδώ και δεκαεπτά μήνες δεν υπάρχει τίποτα που να έχει γίνει σωστά. Σε όλη τη θητεία της τελευταίας μας οκταετίας υπήρξαν καταγγελίες και παρεμβάσεις στην Κοινότητα στελεχών της Νέας Δημοκρατίας. Σε καμία χώρα δεν υπήρξε τέτοιο κύμα «συκοφαντιών», θα έλεγα εγώ, της χώρας μας από στελέχη πάντα της Νέας Δημοκρατίας στην Κοινότητα. 
      Γιατί γίνονται όλα αυτά; Δεν μπορεί να αντέξει η Νέα Δημοκρατία τον πήχη. Είναι πολύ ψηλά ο πήχυς, δεν μπορεί να τον περάσει. Πρέπει να ισοπεδώσει, να μηδενίσει και ταυτόχρονα να κατασυκοφαντήσει τους πολιτικούς αντιπάλους. Είναι τραγικό για το πολιτικό μας σύστημα, τραγικό και για τη χώρα. Δεν χτίζει πάνω σ’ αυτά που βρήκε, αλλά επιχειρεί να τα ισοπεδώσει, να τα μηδενίσει και να τα γκρεμίσει και να ξεκινήσει από την αρχή. 
      Το ίδιο γίνεται και εδώ. Τι κάνει η Νέα Δημοκρατία; Ξέρει ότι το Γ΄ Κοινοτικό Πλαίσιο Στήριξης είχε ένα σύστημα διαχείρισης πολύπλοκο και προβληματικό για όλες τις χώρες. Το ξέρει πάρα πολύ καλά ο κ. Φώλιας. Ξέρει ότι θα μπορούσε να διαπραγματευτεί, να συνεχίσει αυτό που εμείς είχαμε ξεκινήσει με την Κοινότητα και να μπορέσει, όπως και οι άλλες χώρες, να απαλλάξει τη χώρα μας από τα πεντακόσια ή τα χίλια. Το ενάμισι δισεκατομμύριο που λέει ο κ. Φώλιας, να μας πει πού το βρήκε. Γιατί δεν έκανε αυτό που έκαναν άλλες χώρες; Από ανικανότητα; Όχι. Εγώ λέω ότι ο κ. Φώλιας είναι πάρα πολύ ικανό πρόσωπο. Είχε άλλες προτεραιότητες; Ασφαλώς. Ήθελε να κάνει την απογραφή, να συκοφαντήσει το ΠΑΣΟΚ.. Είχε άλλες προτεραιότητες. Δεν είναι, όμως, αυτή η ουσία. Η ουσία είναι ότι θα έπρεπε να αποδείξει έμπρακτα αυτά που συκοφαντούσε τόσο καιρό. Έπρεπε να αποδειχτεί ότι η χώρα πληρώνει, όπως έλεγε πριν ο κ. Φώλιας και οι άλλοι. 
      Τα 518.000.000, κύριε Φώλια, περίπου 160-170 δισεκατομμύρια δραχμές πήγαν για χάρη της προπαγάνδας της Νέας Δημοκρατίας. Τα πληρώσαμε, όπως πληρώνουμε και άλλα, για να προπαγανδίζει η Νέα Δημοκρατία την ισοπέδωση της λειτουργίας μιας κυβέρνησης δέκα χρόνων, 1994-2004. Είναι κρίμα. Δεν είναι μόνο για τα λεφτά που χάνουμε, είναι γιατί ανοίγουμε παράθυρο, είναι γιατί ανοίγουμε την όρεξη, είναι γιατί συκοφαντούμε τη χώρα μας. Τα ξοδέψατε ως Κυβέρνηση για να αποδείξετε ότι δεν τα κάναμε καλά εμείς. Είναι πραγματικά τραγικό λάθος. 
      Κλείνω την κουβέντα μου λέγοντας ένα πράγμα και μόνο. Πρέπει να ξέρετε ότι στον τομέα των έργων η περιφέρεια πεθαίνει, έχει στεγνώσει. Το δυναμικό της χώρας καταστρέφεται. Ρωτήστε τον κ. Παυλόπουλο να μας πει έστω και ένα έργο που έγινε σε ένα δήμο επί δεκαεπτά μήνες τώρα, που να έχει προκηρυχτεί και άρχισε να εκτελείται. Έχει στεγνώσει κυριολεκτικά η περιφέρεια και η Κυβέρνηση καθεύδει. Νομίζω ότι είναι καιρός να συναισθανθείτε τις ευθύνες σας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαλαγιάννη. 
      Έχω την τιμή να ανακοινώσω προς το Τμήμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις». 
      Ο κ. Κολιοπάνος έχει το λόγο. 
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε. 
      Καταθέσαμε αυτήν την επίκαιρη επερώτηση, διότι η χώρα στερήθηκε πόρων ύψους 518.000.000 ευρώ σε σχέση με την εφαρμογή του Γ’ Κοινοτικού Πλαισίου Στήριξης. Η απόφαση πάρθηκε το 2005 με Κυβέρνηση της Νέας Δημοκρατίας και η περίοδος στην οποία, -υποτίθεται- αναφέρονται όσα κακώς έγιναν, είναι στην περίοδο της διακυβέρνησης της προηγούμενης κυβέρνησης του ΠΑΣΟΚ..
      Πάνω σ’ αυτό ακριβώς, κύριε Πρόεδρε, η Νέα Δημοκρατία τι προσπάθησε να κάνει; 
     Προσπάθησε να κάνει κάτι πολύ απλό, για να δημιουργήσει εντυπώσεις, να πει ότι επρόκειτο να μπει ένα πολύ μεγαλύτερο πρόστιμο, μια μεγαλύτερη περικοπή πόρων –1,5 δισεκατομμυρίου, όπως είπε ο κ. Φώλιας - αλλά εμείς, η Κυβέρνηση της Νέας Δημοκρατίας, διαπραγματευόμενοι σκληρά με την Ευρωπαϊκή Ένωση, για την περίοδο που το ΠΑΣΟΚ εφήρμοζε το Γ΄ Κοινοτικό Πλαίσιο Στήριξης και έκανε κάποια λάθη, παραλείψεις ή ατασθαλίες, κατορθώσαμε και το μειώσαμε. Το κάναμε μόνο 518.000.000. Είναι ένα τεράστιο νούμερο, κύριε Πρόεδρε. 
     Κύριε Φώλια, επειδή είναι και επίκαιρο το θέμα, τα 518.000.000 ευρώ ισοδυναμούν με την αξία δεκατεσσάρων μαχητικών F-16 σαν αυτά που αποφασίσατε χθες στο ΚΥΣΕΑ. Ακριβώς δεκατέσσερα κομμάτια. Αυτή η εντύπωση πέρασε, λοιπόν. Το ΠΑΣΟΚ έκανε τα λάθη εκείνη την περίοδο. Έρχεται η Νέα Δημοκρατία, συζητάει με την Ευρωπαϊκή Ένωση και κατορθώνει να μειώσει αυτήν τη μεγάλη ζημιά για τη χώρα. Είναι, όμως, έτσι; Η αλήθεια είναι εντελώς διαφορετική. Το ξέρετε πολύ καλά. 
     Η αλήθεια είναι εντελώς διαφορετική, γιατί από το πρώτο εξάμηνο του 2003 πράγματι η Ευρωπαϊκή Ένωση επεσήμανε ορισμένες αδυναμίες στην πορεία εφαρμογής του Γ΄ Κοινοτικού Πλαισίου Στήριξης, όχι μόνο στην Ελλάδα αλλά και σε άλλες χώρες. Αφού τις επεσήμανε σε συνεργασία με την ελληνική Κυβέρνηση, όπως έκανε και σε συνεργασία με άλλες κυβερνήσεις ευρωπαϊκών κρατών, κατέληξαν σε μια σειρά δράσεων που θα έπρεπε να αναλάβει και να εκτελέσει η Ελλάδα, προκειμένου να απαλειφθούν αυτές οι αδυναμίες. Αυτές, λοιπόν, οι δράσεις αποτέλεσαν ένα ολοκληρωμένο σχέδιο δράσης. 
     Αυτό το σχέδιο δράσης, κύριε Πρόεδρε, συμφώνησε και αποδέχθηκε και η καινούργια Κυβέρνηση της Νέας Δημοκρατίας. Πώς αλλιώς ήταν δυνατόν να γίνει; Υπάρχει μια συνέχεια. Το αποδέχθηκε αυτό το σχέδιο δράσης. Με ποια έννοια; Με την έννοια να το εφαρμόσει. Ε, λοιπόν, αυτό το σχέδιο δράσης για διάφορους λόγους –δεν καταλογίζω, προφανώς, προθέσεις- δεν το εφήρμοσε η σημερινή Κυβέρνηση της Νέας Δημοκρατίας και οι υπεύθυνοι που ανέλαβαν να το χειριστούν, ενδεχομένως και ο παριστάμενος Υφυπουργός κ. Φώλιας. 
     Για πρώτη φορά τα Χριστούγεννα του 2004 –συγκεκριμένα στις 22 Δεκεμβρίου- η Ευρωπαϊκή Ένωση απειλεί την Ελλάδα για αναστολή πληρωμών. Είναι αλήθεια ή δεν είναι; Είναι έγγραφα. Είναι ντοκουμέντα. Για πρώτη φορά. Γιατί;  Γιατί επικαλείται το εξής ο κ. Μέντοζ. Αναφέρω επί λέξει: «Οι περισσότερες από τις απαιτούμενες δράσεις που συμφωνήθηκαν στο σχέδιο δράσης δεν έχουν υλοποιηθεί ακόμη». Αυτό, κατ’ αρχήν, σημαίνει ότι μπορούσαν να έχουν υλοποιηθεί. Ένα απλό μυαλό αυτό θα σκεφθεί. Αφού δεν έχουν υλοποιηθεί ακόμη, ήταν υλοποιήσιμες. 
     Γιατί αποδεχθήκαμε το σχέδιο δράσης και η Ευρωπαϊκή Ένωση και η Ελλάδα; Διότι ήταν δυνατόν να εφαρμοστεί. Και δεν ήταν δυνατόν να εφαρμοστεί, κύριε Υφυπουργέ, προκειμένου να υπάρξει ένα τελικό πρόστιμο, το οποίο εσείς θα διαπραγματευθείτε και θα μειωθεί. Γιατί μέχρι εκείνη τη στιγμή δεν υπάρχει καμιά λέξη για περικοπή δαπανών, για πρόστιμο και για αναστολή πληρωμών. Καμιά απολύτως! Γίνεται αυτό μετά το «σνομπάρισμα» που έχετε συνηθίσει να κάνετε όλο αυτό το διάστημα προς τις υπηρεσίες της Ευρωπαϊκής Ένωσης. Τις αγνοείτε. Τις θεωρείτε δευτερεύουσες, άσχετα αν κάποια στιγμή οι Υπουργοί μίλησαν με διευθυντές. 
     Έτσι, λοιπόν, λέει: «Δεν έχουν υλοποιηθεί ακόμη». Και συνεχίζει, κύριε Πρόεδρε, ως εξής: «Όχι μόνο δεν έχουν υλοποιηθεί, αλλά υπήρξε από την πλευρά της ελληνικής Κυβέρνησης και παραπλανητική παρουσίαση ορισμένων θεμάτων». 
     Και καταλήγει ο κ. Μέντοζ, κύριε Υφυπουργέ, λέγοντας: «Οφείλω να εκφράσω τη λύπη μου γι’ αυτήν την ενέργεια». Ποια ενέργεια, κύριε Πρόεδρε; Τις ενέργειες που συνέβησαν το 2001, το 2002 ή το 2003, όταν εκτελούνταν έργα του Γ΄ Κοινοτικού Πλαισίου Στήριξης; Όχι. Εκφράζει τη λύπη του για την ενέργεια της μη εφαρμογής της ήδη αποδεχθείσης απ’ όλες –και από την προηγούμενη και από τη σημερινή Κυβέρνηση- του σχεδίου δράσης και επιπλέον και των παραπλανητικών στοιχείων που έδωσε η σημερινή Κυβέρνηση. Αυτή είναι η ενέργεια που εκφράζει τη λύπη. Αυτή είναι η ενέργεια που οδηγεί στην περικοπή των δαπανών. Αυτή είναι η πραγματική ιστορία, κύριε Πρόεδρε, άσχετα τι προσπαθεί να δείξει ο κ. Φώλιας ή η σημερινή Κυβέρνηση. 
    Αυτό ήταν το πλαίσιο. Έτσι συμπεριφέρθηκε από απειρία και από αδιαφορία ή δεν ξέρω για τι άλλο απέναντι στην Ευρωπαϊκή Ένωση, όταν ήδη ήταν όλα στρωμένα με τρόπο ώστε να υπάρξει λύση, ώστε να μην υπάρξει περικοπή, κάτι που δεν έγινε για καμία άλλη χώρα, παρά μόνο στην Ελλάδα, για ένα τεράστιο νούμερο 200.000.000.000 δραχμών. 
    Αυτό είναι το ένα σκέλος που αφορά τη συνεργασία, τη συμπεριφορά και το σνομπάρισμα της ελληνικής Κυβέρνησης προς την Ευρωπαϊκή Ένωση. Το άλλο είναι το γενικότερο, το πολιτικό σκέλος και ανάλογη είναι και η διαδικασία του νόμου που ονομάσαμε «Βασικό Μέτοχο», αλλά κυρίως οι σαφείς ενδείξεις της Κυβέρνησής σας ότι θέλει να απομακρυνθεί πολιτικά από την Ευρωπαϊκή Ένωση με σαφή στροφή, με σαφέστατη στροφή προς τις Ηνωμένες Πολιτείες. Και μάλιστα από καιρό έχετε αφήσει να εννοηθεί ότι για τα νέα εξοπλιστικά προγράμματα θα στραφείτε προς τις Ηνωμένες Πολιτείες, πράγμα που επιβεβαιώθηκε ήδη χθες με την απόφαση του ΚΥΣΕΑ. 
    Αυτή είναι η πραγματικότητα. Και υπάρχει και κάτι άλλο, κύριε Υφυπουργέ. Έχει τελειώσει αυτή η υπόθεση; Το λέω γιατί ο τρόπος με τον οποίο εκτελούνται με το νέο νόμο τα δημόσια έργα στη χώρα, οι εκπτώσεις που ήδη ξεπερνούν το 50% όταν ο ίδιος ο νόμος του κ. Σουφλιά δέχεται ως εύλογο όριο εκπτώσεων το 12% θα εγείρει ενδεχομένως νέες αντιρρήσεις, που θα είναι πλέον ουσιαστικές από πλευράς Ευρωπαϊκής Ένωσης. Και αυτές θα τις σνομπάρετε; Και αυτές θα τις αφήσετε να εξελιχθούν και μετά θα διαπραγματευθείτε για κάποια άλλη περιστολή ή για κάποια άλλη μείωση ή κάποιο άλλο πρόστιμο που ενδεχομένως θα ήταν πολύ μεγαλύτερο; 
    Κύριε Πρόεδρε, η ιστορία αυτή είναι πολύ απλή. Η Κυβέρνηση δεν έκανε το καθήκον της. Δεν πάλεψε αυτό που ήδη είχε αποδεχθεί η Ευρωπαϊκή Ένωση, δηλαδή ελάτε να συζητήσουμε, να κάνουμε τις επί μέρους ρυθμίσεις που απαιτούνται, όπως κάνουν και οι άλλες χώρες και να μην υπάρχει κανένα πρόβλημα. Άντ΄ αυτού έρχεται να μας πει ότι όλα τα κακά που έγιναν τότε –εγώ τα διαπραγματεύθηκα με πολύ καλό τρόπο- και αντί να μας μαλώσουν πάρα πολύ, μας μάλωσαν λίγο. Είναι ένα ψευδεπίγραφο, είναι ένα ψέμα, είναι μια πολιτική που νομίζω ότι θα σας κάνει να ντρέπεστε. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κύριε Κολιοπάνο, θέλω να σας πω ότι εξαντλήσατε και το χρόνο της δευτερολογίας σας.
    Η κ. Διαμαντοπούλου έχει το λόγο.
    ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, η διαχείριση του ευρωπαϊκού Κοινοτικού Πλαισίου είναι μια εξαιρετικά πολύπλοκη διαδικασία και για την Ελλάδα και για τις υπόλοιπες χώρες και αυτό οφείλεται στο ότι στη χώρα μας, μπαίνουν εξαιρετικά μεγάλα κονδύλια σε σχέση με το ΑΕΠ, αλλά και γιατί η χώρα μας όπως και κάθε άλλη χώρα, πρέπει να εναρμονίσει το εθνικό της πλαίσιο κανόνων με το ευρωπαϊκό πλαίσιο κανόνων, το οποίο είναι διαφορετικό, πηγάζει από μια διαφορετική κουλτούρα και ιστορία πεντηκονταετή στην Ευρωπαϊκή Ένωση.
    Έτσι τόσο οι προηγούμενες κυβερνήσεις όσο και η σημερινή αλλά και οι μελλοντικές κυβερνήσεις θα έχουν σημαντικά προβλήματα. Ο κ. Φώλιας σήμερα σηκώνει το σταυρό μιας κυβέρνησης, η οποία δεν είχε αντιληφθεί, όσο ήταν Αντιπολίτευση, την πολυπλοκότητα αυτού του εγχειρήματος και το πρόβλημα. Η μάχη δε του κ. Φώλια δεν ήταν με την Ευρωπαϊκή Ένωση, αλλά με τους Έλληνες Υπουργούς, οι οποίοι και σ’ αυτό τον τομέα όπως και σε όλους τους τομείς από το ΥΠΕΧΩΔΕ, την εκπαίδευση, τις μεταφορές, τις μικρομεσαίες επιχειρήσεις, επέδειξαν την κλασική πλέον άγνοια χειρισμού των ευρωπαϊκών υποθέσεων το τελικό συμπέρασμα ήταν η απόλυτη αδυναμία αντίληψης του τρόπου και διαχείρισης του Κοινοτικού Πλαισίου Στήριξης. 
    Σήμερα η Κυβέρνηση ελέγχεται για τρία θέματα. Το πρώτο είναι η αδυναμία διαχείρισης των προβλημάτων του Γ΄ Κοινοτικού Πλαισίου Στήριξης, τα οποία έχει η Ελλάδα, αλλά και όλες οι χώρες. Το δεύτερο είναι η μείωση της δυνατότητας απορροφήσεων από τη χώρα και το τρίτο είναι ο μεγάλος κίνδυνος να χάσουμε πολλαπλά κονδύλια τα επόμενα χρόνια, που σε συνδυασμό με την οικονομική κατάσταση της χώρας είναι καταστροφικό. 
    Δύο λέξεις για το πρώτο, θέμα  την αδυναμία διαχείρισης κλπ.. Ποιο ήταν το νόημα της διαπραγμάτευσης με την Ευρωπαϊκή Ένωση; Δύο πράγματα  έπρεπε να κάνει η Ελλάδα εφόσον υπήρχαν αναγνωρισμένα προβλήματα. Το πρώτο να εντοπίσει πού είναι τα προβλήματα, να τα κατονομάσει και να τιμωρήσει τους ενόχους και το δεύτερο να δημιουργήσει τους μηχανισμούς εκείνους, οι οποίοι θα ελέγχουν και από εδώ και πέρα θα υπάρχει ένας καλύτερος, πιο αποτελεσματικός μηχανισμός από αυτόν που υπήρχε μέχρι σήμερα γιατί το σύστημα συνεχώς πρέπει να βελτιώνεται.
      Ουσιαστικά η Νέα Δημοκρατία έπρεπε να ανταποκριθεί στους δύο μείζονες στόχους που είχε βάλει η ίδια, την αντιμετώπιση της διαφθοράς και την επανίδρυση του κράτους. Απέτυχε, όμως, οικτρά και στα δύο.
      Τι έκανε αντ’ αυτού; Αντί να εντοπίσει τα προβλήματα, να κατονομάσει τους ενόχους –και όχι να τους κρύψει ή να έχει την αδυναμία να τους εντοπίσει- και να προχωρήσει στην αναδιοργάνωση του προγράμματος, παζάρεψε ουσιαστικά μια οριζόντια μείωση, η οποία κατέληξε στο ποσό των 518.000.000, χωρίς ουσιαστικά να γνωρίζουμε γιατί 518.000.000 και όχι 300.000.000, γιατί 518.000.000 και όχι 800.000.000; Το πρόστιμο έχει μια λογική του παιχνιδιού της κολοκυθιάς, εάν δεν διαπιστώσουμε και δεν μας εξηγήσει η Κυβέρνηση πού οφείλεται αυτή η οριζόντια μείωση.
      Το δεύτερο σοβαρό πρόβλημα είναι η μείωση των απορροφήσεων. Τα στοιχεία του 2005 δείχνουν περαιτέρω επιβράδυνση σε σχέση με τις επιδόσεις του πρώτου εξαμήνου του 2004. Και βεβαίως, πρέπει να εξηγήσουμε ότι κάθε χρονιά που περνάει, επειδή ωριμάζει το Κοινοτικό Πλαίσιο Στήριξης, οι απορροφήσεις πρέπει να είναι πολλαπλά μεγαλύτερες.
      Έτσι, το 2000 το πρόγραμμα μόλις ξεκινούσε, εντάσσονταν τα προγράμματα. Το 2003 άρχιζαν να υλοποιούνται, το 2004 ήταν η πρώτη χρονιά ωρίμανσης και το 2005 έπρεπε να έχουμε ωρίμανση σε όλα τα έργα. Έχουμε, όμως, μείωση. Και όπως προκύπτει από την εξαιρετικά απογοητευτική απόδοση του πρώτου πενταμήνου του Προγράμματος Δημοσίων Επενδύσεων, έχουμε πτώση σε σχέση με πέρσι κατά 40%.
      Θα έλεγα δε ότι το θέμα της μείωσης των απορροφήσεων και της αδυναμίας διαχείρισης του Γ΄ Κοινοτικού Πλαισίου Στήριξης συνοψίζεται στο ερώτημα του κ. Σαλαγιάννη. Πείτε μας ένα έργο σε όλη την περιφέρεια, που ξεκίνησε από τη Νέα Δημοκρατία και που μπορεί πραγματικά να απαντήσει στην άλλη διακήρυξή σας, που ήταν η περιφερειακή ανάπτυξη και η στροφή στην περιφέρεια.
      Το τρίτο θέμα είναι ο κίνδυνος να χαθούν κονδύλια. Εδώ νομίζω ότι είναι το πλέον σημαντικό πρόβλημα, γιατί μιλάμε για το μέλλον. Στις πρόσφατες ανακοινώσεις της Επιτροπής Παρακολούθησης φαίνεται ότι έχει «ανάψει κόκκινο» σε δέκα επιχειρησιακά προγράμματα.
      Μικρομεσαίες επιχειρήσεις στο Υπουργείο Ανάπτυξης, η εκπαίδευση, η Κοινωνία της Πληροφορίας, τέσσερα-πέντε μεγάλα περιφερειακά προγράμματα, προγράμματα του Υπουργείου Μεταφορών. Φαίνεται ότι όλα βρίσκονται σε πλήρη αδυναμία να απορροφήσουν κονδύλια και όχι μόνο αυτό. Γιατί σε αυτήν τη φάση φαίνεται να έχουμε πρόβλημα να αναθέσουμε και να ολοκληρώσουμε την ανάληψη δεσμεύσεων που απαιτεί το Γ΄ Κοινοτικό Πλαίσιο Στήριξης.
      Γιατί ένα από τα σοβαρότερα προβλήματα αυτήν τη στιγμή είναι ότι το μισό Κοινοτικό Πλαίσιο Στήριξης πρέπει να συμβολαιοποιηθεί, δηλαδή να γίνουν οι συμβάσεις, μέχρι το τέλος του 2006. Είμαστε στο 2005, που είναι και ο πιο κρίσιμος χρόνος και δεν έχουμε προχωρήσει στα απαραίτητα συμβόλαια.
      Κύριε Πρόεδρε, νομίζω ότι μέσα από αυτόν το χρόνο και τη σχέση της Νέας Δημοκρατίας με τη διαχείριση αυτού του εξαιρετικά σημαντικού σχεδίου, που είναι το εθνικό Κοινοτικό Πλαίσιο Στήριξης και οι χρηματοδοτήσεις του, αποδεικνύεται η απόλυτη αποτυχία της Νέας Δημοκρατίας σε τρεις διακηρυγμένους στόχους της.
      Ο πρώτος στόχος είναι η αντιμετώπιση της διαφθοράς και η αποκάλυψη όλων αυτών που διαπλέκονται στη χώρα. Ο δεύτερος είναι η επανίδρυση του κράτους, άρα η δημιουργία θεσμών, σχημάτων, κανόνων, ώστε να μπορεί να λειτουργήσει αυτό το κράτος πιο αποτελεσματικά. Και ο τρίτος στόχος είναι η ενίσχυση της περιφέρειας, όπου εδώ βλέπουμε τη μεγαλύτερη αποτυχία κυβέρνησης των τελευταίων χρόνων να μπορέσει να στρέψει, έστω και ένα ευρώ αποτελεσματικά στην περιφέρεια.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Διαμαντοπούλου.
      Το λόγο έχει ο Υφυπουργός Οικονομίας και Οικονομικών κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, ειλικρινά δυσκολεύομαι να κατανοήσω τους λόγους που ώθησαν το 1/3 της Κοινοβουλευτικής Ομάδας του ΠΑΣΟΚ να υπογράψουν τη συγκεκριμένη επερώτηση.
      Είμαι ο τελευταίος που θα αμφισβητούσα το δικαίωμα του κοινοβουλευτικού ελέγχου της Αξιωματικής Αντιπολίτευσης, που συνιστά και όρο για την ορθή λειτουργία του πολιτεύματος. Άλλο, όμως, ο έλεγχος και άλλο η διαστρέβλωση της πραγματικότητας, άλλο οι πολιτικές θέσεις και άλλο οι υβριστικοί προσωπικοί χαρακτηρισμοί, άλλο η, έστω, επίμονη, αλλά καλόπιστη κριτική και άλλο η αντιπολιτευτική εμμονή σε ψευδείς ισχυρισμούς.
      Κατανοώ βεβαίως ότι η απελπισία είναι κακός σύμβουλος στην πολιτική, όπως επίσης κατανοώ ότι η αδυναμία των επιχειρημάτων οδηγεί σε ερμηνευτικές ταχυδακτυλουργίες. Αν θέλετε, κατανοώ ακόμη ότι με βάση τις δηλώσεις και τις αντιδηλώσεις των τελευταίων ημερών το ΠΑΣΟΚ έχει μία κλίση στο παραμύθι και στο παραμύθιασμα. Ειλικρινά, όμως, με εκπλήσσει το γεγονός ότι ανάμεσα στους επερωτώντες συναδέλφους συμπεριλαμβάνονται και πρόσωπα που γνωρίζουν τα κοινοτικά θέματα, πρόσωπα που έχουν εμπειρία και γνώση της ευρωπαϊκής πραγματικότητας και θα έπρεπε, αν μη τι άλλο, να προσέχουν πού βάζουν την υπογραφή τους.
      Στην εισαγωγή της επερώτησής σας υποστηρίζετε ότι η Κυβέρνηση προσπάθησε να παρουσιάσει, ως επιτυχία, τη δημοσιονομική διόρθωση και την αποτροπή της αναστολής πληρωμών του ΕΤΜΑ για τη χώρα μας. Να σας πω κάτι, κυρίες και κύριοι συνάδελφοι; Ήταν επιτυχία. Αλλά να μας έλειπε τέτοια επιτυχία. Δεν θέλουμε τέτοιες επιτυχίες. Για μας επιτυχία είναι να πηγαίνουμε μπροστά και όχι να γυρίζουμε πίσω να συμμαζέψουμε τα ασυμμάζευτα. Όμως γι’ αυτό θα έπρεπε να είχατε εσείς φροντίσει και δεν το πράξατε. Βρεθήκαμε μπροστά σε μία διαμορφωμένη κατάσταση, που ήταν το αποτέλεσμα των δικών σας λαθών και των δικών σας παραλείψεων και θα αναφερθώ αναλυτικά στη συνέχεια σε αυτό:
      Η πολιτική σας ήταν μία και συγκεκριμένη: Όλα τα επώδυνα προβλήματα τα κρύβατε κάτω από το χαλί των ωραιοποιήσεων. Αυτό δεν έγινε μόνο με τα ελλείμματα, δεν έγινε μόνο με το χρέος, δυστυχώς, έγινε και με την κατάσταση στην οποία είχε περιέλθει το Κοινοτικό Πλαίσιο Στήριξης. Και αντί να ζητήσετε συγγνώμη από τον ελληνικό λαό, αντί να κάνετε την αυτοκριτική σας για να πείσετε και τους πολίτες πως πράγματι τα αλλάζετε όλα, εσείς έρχεστε να ζητήσετε και τα ρέστα. Αυτό είναι υποτίμηση της νοημοσύνης του ελληνικού λαού, τον οποίο προφανώς αντιμετωπίζετε σαν νήπιο και επιδιώκεται ακόμα και σήμερα να το νανουρίσετε με παραμύθια. Λοιπόν, ως εδώ το παραμύθι, κυρίες και κύριοι συνάδελφοι. 
      Με τη μικρή ανοχή και του Προεδρείου θα απαντήσω σε όλα τα σημεία της επερώτησής σας, μήπως και κάποια στιγμή αντιληφθείτε και εσείς τις ευθύνες σας και τη ζημιά που προκαλέσατε στη χώρα. 
      Όπως έχει ξαναειπωθεί και τεκμηριωθεί με στοιχεία και επιστολές εδώ στη Βουλή, οι έλεγχοι δεν ξεκίνησαν το πρώτο εξάμηνο του 2003, όπως ανακριβώς αναφέρετε στην ερώτηση που κατατέθηκε, και δεν αφορούσαν απλά κάποιες ελλείψεις, αφορούσαν ουσιαστικά προβλήματα, χρόνια προβλήματα και χρόνιες επισημάνσεις της Ευρωπαϊκής Επιτροπής από την αρχή ακόμα του Β΄ Κοινοτικού Πλαισίου Στήριξης. Αμφιβάλλει κανείς; 
      Επιστολή από Βρυξέλλες με ημερομηνία 28-3-2003: «Η Γενική Διεύθυνση Περιφερειακής Πολιτικής ζητά από τις Ελληνικές Αρχές να επιβεβαιώσουν έως τις 30 Ιουνίου 2003 ότι οι ακόλουθες βελτιώσεις έχουν υλοποιηθεί και τα ακόλουθα διορθωτικά μέτρα έχουν ληφθεί: 
      1. Θα πρέπει να ληφθούν μέτρα για τη διόρθωση των παραβιάσεων της νομοθεσίας περί δημοπράτησης δημοσίων έργων, όπως αυτές εντοπίστηκαν από προηγούμενους ελέγχους της Γενικής Διεύθυνσης Περιφερειακής Πολιτικής και να εγκατασταθούν συστήματα πρόληψης της συνέχισης των παραβιάσεων αυτών. 
      2. Για τα συγχρηματοδοτηθέντα από το Β΄ ΚΠΣ έργα που δεν ολοκληρώθηκαν και τα οποία έχουν ενταχθεί στο Γ΄ ΚΠΣ (τα ονομοζόμενα «έργα-γέφυρες»), θα πρέπει να ενεργοποιηθούν διαδικασίες που να βεβαιώνουν την κανονικότητα της ένταξής τους και να προβαίνουν στις όποιες αναγκαίες διορθώσεις.
      3. Το σύστημα θα πρέπει να προβλέπει την εντατικοποίηση των ποιοτικών ελέγχων του ΕΣΠΕΛ, ώστε το ποσοστό αστοχιών να μειωθεί σε αποδεκτά επίπεδα από αυτό της περιόδου 1994-1999 και να βελτιωθεί η συνέχεια που δίνεται σε αυτές. 
      4. Θα πρέπει να εγκατασταθεί ένα κατάλληλο σύστημα τεχνικής υποστήριξης, αφ’ ενός, των τελικών δικαιούχων, ώστε να αναβαθμίσουν την ικανότητα παραγωγής τεχνικών μελετών και αφ’ ετέρου των Διαχειριστικών Αρχών, ώστε, να εποπτεύουν την ποιότητα των μελετών, ώστε να αποφεύγονται περιττές υπερβάσεις κόστους οφειλόμενες σε αστοχίες μελετών. Οι Ελληνικές Αρχές θα πρέπει να ανταποκριθούν στις συστάσεις για δημιουργία ενός ειδικού για αυτό το σκοπό οργανισμού ποιοτικού ελέγχου. 
      5. Θα πρέπει να ληφθούν μέτρα που να βεβαιώνουν ότι η Αρχή Πληρωμής και η ΕΔΕΛ είναι επαρκώς στελεχωμένες για την εκπλήρωση των υποχρεώσεών τους που αφορούν το Γ΄ ΚΠΣ, ενώ ασχολούνται με το κλείσιμο του Β’ ΚΠΣ».
      Καταθέτω την  επιστολή για τα  Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά την προαναφερθείσα επιστολή, η οποία έχει ως εξής:
      
      (Τα σχετικά κείμενα βρίσκονται στο Τεύχος των Πρακτικών της Βουλής)
      
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Επίσης η επιστολή με ημερομηνία 20-1-2004:
      «Όταν οι ελεγκτές της Επιτροπής διαπίστωσαν ελλιπή πληροφόρηση για όλα τα έργα που διαχειριζόταν η ΔΕΠΑΝΟΜ, διοργανώθηκε επίσκεψη στα γραφεία της για την απόκτησή τους. Οι υπεύθυνοι της ΔΕΠΑΝΟΜ πληροφόρησαν τους παρισταμένους ότι οι αναθέσεις των συμβάσεων μελετών εγίνοντο με βάση την εγγύτητα του μελετητή στην τοποθεσία εκτέλεσης του έργου και παρέδωσαν σχετικά στοιχεία με αυτήν την πρακτική. 
      Συμπερασματικά: Οι έλεγχοι διαδικασιών δημοπράτησης που διεξάγουν οι Διαχειριστικές Αρχές δεν είναι αξιόπιστοι, διότι η έγκριση των ακολουθούμενων διαδικασιών παρέχεται ακόμα και αν δεν υπάρχουν οι απαραίτητες πληροφορίες που να τη στοιχειοθετούν. Η διαδικασία αναθέσεων που ακολουθεί η ΔΕΠΑΝΟΜ παραβιάζει το Κοινοτικό Δίκαιο. 
      Το πρόβλημα των υπερβάσεων κόστους εμφανίζεται ξανά στο Γ΄ ΚΠΣ. Η έκτασή του θα πρέπει να εκτιμηθεί επακριβώς και η αξιολόγηση της νομιμότητας της κάθε περίπτωσης θα πρέπει να ολοκληρωθεί από την Αρχή Πληρωμής, ώστε να διορθωθούν οι όποιες παράτυπες από αυτές. Δεν μπορεί ακόμα να εξαχθεί το συμπέρασμα ότι στο Γ΄ Κοινοτικό Πλαίσιο Στήριξης υφίστανται κατάλληλα μέτρα για την πρόληψη και τον εντοπισμό των παράτυπων υπερβάσεων κόστους». 
      Παρακάτω λέει: «Το σύστημα καταγραφής των ελέγχων πρώτου επιπέδου από τις Διαχειριστικές Αρχές δεν χρησιμοποιείται με συνέπεια, με αποτέλεσμα να μην παρέχεται στην Αρχή Πληρωμής η πληροφόρηση που της είναι αναγκαία για την εκπλήρωση των καθηκόντων της. 
      Ο αριθμός των επιτόπιων ελέγχων που διεξήχθησαν μέχρι τώρα και στα δύο ελεγχθέντα επιχειρησιακά προγράμματα είναι εξαιρετικά περιορισμένος. Αυτό εμφανίζεται σαν γενικότερο πρόβλημα, όπως προκύπτει από άλλες διαθέσιμες πληροφορίες και ιδιαίτερα αυτές του ΟΠΣ». 
      Ακόμα: «Η ΕΔΕΛ αποτυγχάνει να εκπληρώσει τις υποχρεώσεις της, όπως αυτές διατυπώνονται στο άρθρο 10 του Κανονισμού 438/2001, λαμβάνοντας υπόψη τον περιορισμένο αριθμό ελεγμένων προγραμμάτων μέχρι τώρα. 
      Η ΕΔΕΛ δεν έχει μια ελεγκτική στρατηγική που να παράσχει εγγύηση για το ότι οι αδυναμίες θα διορθωθούν και ότι η πλήρης συμμόρφωση με τις απαιτήσεις του άρθρου 10 θα επιτευχθεί σε λογικό χρονικό διάστημα».
      Τα καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Επίσης, η υπόσχεση για λήψη βελτιωτικών μέτρων -και μάλιστα εντός εξαμήνου- ήταν η ουρά από μια σειρά παρατάσεων, όπου η Ευρωπαϊκή Επιτροπή εξάντλησε την ανοχή της. Δεν υπήρξε υποχρέωση σχεδίου δράσης για άλλα κράτη-μέλη όπως υπαινίσσεστε. Η Ελλάδα είχε, δυστυχώς, και σε αυτό το θέμα μια πρωτοτυπία χάρη στη δική σας πολιτική. 
      Το σχέδιο δράσης μετά από διάφορες διαπραγματεύσεις συμφωνήθηκε, όχι στις αρχές του 2004 όπως λέτε γενικά και αόριστα, αλλά στις 5 Μαρτίου του 2004 
–αυτά τα έχουμε καταθέσει ξανά- δηλαδή μόλις δύο μέρες πριν τις εκλογές, όταν ήταν πλέον ξεκάθαρο ότι την υλοποίηση του ανεφάρμοστου σχεδίου δράσης, όπως κατέδειξε και η έκθεση διεθνούς ανεξάρτητου εμπειρογνώμονα, θα αναλάμβανε η Κυβέρνηση της Νέας Δημοκρατίας. 
      Η αποδοχή και η υποχρέωση της υλοποίησης του σχεδίου δράσης της νέας κυβέρνησης αποτέλεσε μονόδρομο μιας και, όπως γνωρίζετε, η Ευρωπαϊκή Επιτροπή δεν κάνει συμφωνίες με κόμματα, αλλά με την ελληνική διοίκηση, η οποία οφείλει να έχει συνέχεια και να τηρεί τις δεσμεύσεις που έχει αναλάβει. 
      Όπως καταλαβαίνετε, η όποια διαπραγματευτική θέση εκ των υστέρων της Ελλάδας, έναντι της επιτροπής, είχε υπονομευθεί βάναυσα από τη στάση ασυνέπειας, που διέκρινε τις κυβερνήσεις του ΠΑΣΟΚ όσον αφορά στη λήψη μέτρων, που θα επίλυαν τα χρονίζοντα προβλήματα που είχαν διαπιστωθεί από τις υπηρεσίες της και από το γεγονός ότι η επιτροπή, φυσικά, σε καμία περίπτωση δεν ήταν διατεθειμένη εκ των υστέρων να αποδεχθεί τίποτα λιγότερο από αυτά που της είχε ήδη προσφέρει, με πολιτική, ή όχι, σκοπιμότητα –δεν μπορώ να το γνωρίζω- η κυβέρνηση του ΠΑΣΟΚ μόλις δύο μέρες πριν τις εκλογές. 
     Η Κυβέρνηση της Νέας Δημοκρατίας τηρώντας τις υποχρεώσεις που απέρρεαν από την υπογραφή του σχεδίου δράσης, έθεσε σε λειτουργία όλους τους εμπλεκόμενους μηχανισμούς και πέτυχε κάτι το οποίο θεωρείτο αδιανόητο κατά το παρελθόν, δηλαδή τη συνεργασία των Υπουργείων Οικονομίας και ΠΕΧΩΔΕ για τη θέσπιση κοινών κανόνων σε ό,τι αφορά το σύστημα παραγωγής και διαχείρισης των δημοσίων έργων. 
     Επίσης, καλό είναι να μη διαβάζονται επιλεκτικά τα κείμενα της Κοινότητας. Θα σας πω ένα παράδειγμα. Ακριβώς η προηγούμενη φράση από αυτήν που επικαλείστε στην επερώτησή σας αναγνωρίζει ότι, σχετικά με το σχέδιο δράσης, σημαντική πρόοδος σημειώθηκε από τις ελληνικές αρχές και η επιτροπή ήταν αρκετά ικανοποιημένη από αυτό. 
     Στην ίδια επιστολή αναφέρονται πολλά θέματα, όπως και σε παλαιότερες επιστολές κατ’ επανάληψη. Τα περί παραπλάνησης, λοιπόν, καλύτερα αφήστε τα στην άκρη, γιατί αποτέλεσαν την πεμπτουσία της δικής σας πολιτικής. Θέλετε αποδείξεις; 
     ΒΥΡΩΝ ΠΟΛΥΔΩΡΑΣ: Η πλήρης, όμως, επιστολή βγάζει άλλο νόημα. 
     ΘΕΟΔΩΡΟΣ ΚΟΛΙΟΠΑΝΟΣ: Η «παραπλάνηση» είναι λέξη που περιλαμβάνεται.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Με την επιστολή της 28ης Μαρτίου 2003 επισημάνθηκαν οι σοβαρές αδυναμίες των συστημάτων διαχείρισης και ελέγχου στην Ελλάδα και ζητήθηκε από τις ελληνικές αρχές να επιβεβαιώσουν έως τις 30 Ιουνίου του 2003 ότι επήλθαν ορισμένες βελτιώσεις και ότι ελήφθησαν επανορθωτικά μέτρα. 
      Με την επιστολή της 1ης Ιουλίου 2003 οι ελληνικές αρχές επιβεβαίωσαν ότι είχαν λάβει τα απαιτούμενα μέτρα σε συνέχεια των ανησυχιών που είχαν εκφραστεί στην επιστολή της 28ης Μαρτίου του 2003.
      Τον Οκτώβριο του 2003 πραγματοποιήθηκε από τις υπηρεσίες της επιτροπής αποστολή ελέγχου για να εξακριβώσει την καταλληλότητα των ληφθέντων μέτρων. Τα αποτελέσματα της αποστολής ελέγχου δεν επιβεβαίωσαν τον ισχυρισμό των ελληνικών αρχών σχετικά με το ότι είχαν εφαρμόσει τα απαιτούμενα μέτρα. Πράγματι η αναφορά ελέγχου που απεστάλη στις ελληνικές αρχές στις 14 Ιανουαρίου του 2004 κατέληγε στο συμπέρασμα ότι: «Παραμένουν σημαντικές ελλείψεις και τα συστήματα δεν παρέχουν ακόμα εγγυήσεις για χρηστή δημοσιονομική διαχείριση του ΕΤΠΑ κατά την περίοδο προγραμματισμού 2000-2006». 
      Με βάση τα πορίσματα του ελέγχου και τη σοβαρότητα των ελλείψεων που εξακολουθούν να υφίστανται, προτάθηκε στις ελληνικές αρχές ένα σχέδιο δράσης, που ζητούσε για μία ακόμη φορά να αντιμετωπίσουν τις ελλείψεις των συστημάτων διαχείρισης και ελέγχου που επισημάνθηκαν με την επιστολή της επιτροπής της 28ης Μαρτίου 2003 και επιβεβαιώθηκαν από τον έλεγχο του Οκτωβρίου 2003.
      Το καταθέτω κι αυτό για τα Πρακτικά.
    (Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Θέλετε να πάμε και παραπέρα; Επιστολή προς τον κ. Μισέλ Μπαρνιέ, μέλος της Ευρωπαϊκής Επιτροπής στις 4 Σεπτεμβρίου του 2000. Καταλήγει: «Η Ελλάδα σύντομα θα είναι σε θέση να διαχειριστεί αποτελεσματικά τους πόρους που θα είναι διαθέσιμοι κατά την προγραμματική περίοδο 2000-2006, μεγιστοποιώντας το ρυθμό απορρόφησης και αποτελεσματικής κατανομής και ελαχιστοποιώντας τις υπερβάσεις στο κόστος και στα χρονοδιαγράμματα. Με εκτίμηση, Κώστας Σημίτης». 
    Καταθέτω και αυτό για τα Πρακτικά.
    (Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Κατά συνέπεια, ποια κυβέρνηση, λόγω ανεπάρκειας, ασυνεννοησίας και άγνοιας ευρωπαϊκών δεδομένων οδήγησε στα αποτελέσματα που ανακάλυψαν οι έλεγχοι; Ποια κυβέρνηση συμφωνούσε κανόνες, χωρίς να αναλαμβάνει την ευθύνη να εναρμονίσει το πλαίσιο με το Κοινοτικό Δίκαιο; Ποια κυβέρνηση αγνοούσε επί σειρά ετών την Ευρωπαϊκή Επιτροπή, μέχρι που έφτασε ο κόμπος στο χτένι; Η Κυβέρνηση της Νέας Δημοκρατίας ή μήπως η δική σας κυβέρνηση, κύριοι συνάδελφοι του ΠΑΣΟΚ;
    Και τι επιχείρημα είναι αυτό ότι η Ευρωπαϊκή Ένωση διαπίστωσε μόνο παρατυπίες; Είναι υπεύθυνη πολιτική στάση; Είναι λίγο, δηλαδή, που λέει η Ευρωπαϊκή Επιτροπή ότι είμαστε παράτυποι; Δηλαδή για κακουργήματα έπρεπε να μας έχουν καταγγείλει, για να αλλάζατε την πολιτική που ακολουθούσατε; Και για ποια ψέματα, λοιπόν, μιλάτε; Ποιος παραπλανούσε τον ελληνικό λαό, πετώντας στον κάλαθο της αδράνειας τις επιστολές της επιτροπής και παριστάνοντας τη στρουθοκάμηλο; 
    Μάλιστα, με κατηγορείτε και προσωπικά, όπως και τους άλλους Ευρωβουλευτές της Νέας Δημοκρατίας εκείνης της περιόδου, ότι καταγγέλλαμε την Ελλάδα. Προφανώς νομίζετε ότι βολεύει ακόμη να κάνετε το άσπρο μαύρο. Μπορεί να είμαι σχετικά νέος στην πολιτική και άλλοι συνάδελφοι, όπως ο κ. Βρεττός ή ο κ. Φλωρίδης που πρώτος υπογράφει το κείμενο της επερώτησης να μετράνε πολύ περισσότερα χρόνια στον πολιτικό στίβο, δεν μπορώ όμως να μη δώσω μία προσωπική απάντηση σε σημεία που με αφορούν προσωπικά: 
    Η εντιμότητα ενός πολιτικού συνίσταται στις αρχές και στις αξίες τις οποίες με συνέπεια και ανιδιοτέλεια υπηρετεί στην απόλυτη εναρμόνιση του πολιτικού λόγου του με τις πράξεις του, στην καθαρότητα και ανωτερότητα της εσώτερης φωνής της συνείδησής του, που υπαγορεύει τη στάση ζωής και τις ενέργειές του. Σας λένε όλα αυτά κάτι, κύριοι συνάδελφοι, ή είναι λέξεις που έχετε διαγράψει από το λεξιλόγιο της προσωπικής σας διαδρομής; Με αυτά τα κριτήρια προσδιόρισα και την παρουσία μου στο Ευρωπαϊκό Κοινοβούλιο. Την αλήθεια υπηρέτησα, κυρίες και κύριοι συνάδελφοι, την αλήθεια που κακοποιήθηκε τόσο βάναυσα από τις κυβερνήσεις σας, αλλά εσείς μάλλον για συνενόχους της πολιτικής σας ψάχνατε, πολιτικής, που σε μία κρίση μεγαλομανίας προφανώς δεν ταυτίζεται με την Ελλάδα. 
    Ε, όχι, κύριοι του ΠΑΣΟΚ. Αυτή δεν είναι η Ελλάδα. Δεν θέλουμε τη γκρίζα Ελλάδα, δεν θέλουμε την Ελλάδα που θα τα παίρνουν λίγοι σε βάρος των πολλών. Δεν θέλουμε την Ελλάδα που θα εμφανίζεται σαν το μαύρο πρόβατο της Ευρώπης. Δεν θέλουμε την Ελλάδα του καραγκιόζη, που θα επιχειρεί να εξαπατήσει τους κουτόφραγκους. Δεν θέλουμε την Ελλάδα με τις αναχρονιστικές παθογένειες, που φράζουν το δρόμο της εθνικής ανάπτυξης και διαιωνίζουν ένα επαχθές, αντιπαραγωγικό και σπάταλο μοντέλο οικονομίας!
    Αν όλα αυτά για σας σημαίνουν αναξιοπιστία, όπως είναι ο χαρακτηρισμός που προσωπικά μου αποδίδετε, με λύπη μου σας λέω ότι έχετε υπερβεί τα σύνορα της κοινής λογικής και δεν μπορώ να σας παρακολουθήσω!
      Άλλωστε έχουμε σπουδαιότερα πράγματα να κάνουμε, να κάνουμε στο ακέραιο το χρέος μας προς την πατρίδα και τις ερχόμενες γενιές. Πεποίθηση ολόκληρης της κοινωνίας είναι σήμερα ότι η πιο βασική προϋπόθεση για ένα καλύτερο αύριο είναι η καθαρή, έντιμη και αποτελεσματική πολιτική βούληση, η βούληση που ενσωματώνει και εκφράζει τον καλύτερο και όχι το χειρότερο εαυτό ενός λαού.
      Με αυτό το πνεύμα συμμετέχουμε και στις διαδικασίες της Ευρωπαϊκής Ενώσεως. Με αυτό το πνεύμα διαπραγματευόμαστε. Με αυτό το πνεύμα πετυχαίνουμε, γιατί αυτό είναι το ελληνικό πνεύμα, το πνεύμα που δεν φοβάται να αντιμετωπίσει την αλήθεια και να σταθεί υπεύθυνα στο ύψος των περιστάσεων, το πνεύμα που δεν δειλιάζει και δεν τρέχει να κρυφτεί πίσω είτε από φθηνές δικαιολογίες είτε από ψευτοπαληκαρισμούς. 
      Για να απαντήσω τώρα με τη σειρά στα ερωτήματα που βάζετε, δεν έγινε ποτέ άρνηση εφαρμογής του σχεδίου δράσης της 5ης Μαρτίου 2004. Όπως φαίνεται και από τις επιστολές που επανακατατίθενται στη Βουλή, οι ελληνικές αρχές απέστειλαν μεταξύ του διαστήματος Μαρτίου και Δεκεμβρίου του 2004 όλα τα στοιχεία προς απάντηση του σχεδίου δράσης εντός των προκαθορισμένων προθεσμιών, τα στοιχεία που περιλαμβάνονταν στο σχέδιο δράσης και δεν απαντήθηκαν πλήρως είτε ήταν ανέφικτα είτε υπήρχε διαφωνία πρακτικής φύσης.
      Αντιστρέφω, όμως, την ερώτηση που κάνετε και ερωτώ εσάς πλέον. Όντως, γιατί έπειτα από είκοσι πέντε χρόνια συμμετοχής της Ελλάδας στην Ευρωπαϊκή Ένωση έχουμε περικοπές κονδυλίων για ασυμβατότητα του εθνικού με το Κοινοτικό Δίκαιο; Ποιος κυβερνούσε; Ποιος είχε υποχρέωση να εναρμονίσει τους κανόνες; Πόσο καιρό μετά τις ατελείωτες παρατάσεις το έκανε; Ποιος είχε υποχρέωση να επιμορφώσει τη Δημόσια Διοίκηση, τα Υπουργεία, τους φορείς; 
      Τα προβλήματα δεν μεγιστοποιήθηκαν. Αντίθετα, όπου υπήρχαν προβλήματα ελαχιστοποιήθηκαν, όπως τα έργα γέφυρες. Ο κίνδυνος για το σύνολο των χρηματοδοτήσεων στα δημόσια έργα ήταν καθολικός και η προσπάθεια ήταν να περιοριστεί στο ελάχιστο δυνατό, πράγμα που επιτεύχθηκε. Από πότε, δηλαδή, αυτός που εντοπίζει το πρόβλημα και το θέτει επί τάπητος για να το επιλύσει είναι και ο υπαίτιος του προβλήματος; Πόσο λογικό είναι να φωνάζει κανείς: «Μα, εμείς τα είχαμε καλά κουκουλωμένα, εσείς γιατί τα ξεσκεπάσατε;». Είναι σοβαρότητα διοίκησης αυτό; Δείχνει στάση σοβαρής διακυβέρνησης;
      Ό,τι ήταν δυνατόν να χρησιμοποιηθεί, ως επιχείρημα, για την υπεράσπιση των συμφερόντων της χώρας, χρησιμοποιήθηκε τόσο από το Υπουργείο Οικονομίας όσο και από το Υπουργείο ΠΕΧΩΔΕ. Λέτε ότι καμία άλλη χώρα δεν υπέστη περικοπές κονδυλίων. Πάλι συλλαμβάνεστε ή αδιάβαστοι ή παραπλανάτε και τούτο διότι και η Ολλανδία με το ευρωπαϊκό Κοινωνικό Ταμείο και η Δανία με το Γεωργικό Ταμείο και η Ισπανία, αλλά και άλλες χώρες–μέλη υπέστησαν περικοπές, αλλά για μεμονωμένες περιπτώσεις και όχι για περιπτώσεις συστημικής φύσεως, όπου ο νόμος έρχεται σε αντίθεση με το Κοινοτικό Δίκαιο. 
      Εντός των δεκαπέντε μηνών διακυβέρνησης το πλαίσιο μελετών, αλλά και ανάθεσης των δημοσίων έργων έγινε πλήρως συμβατό με το Κοινοτικό Δίκαιο και οι νομικές εκκρεμότητες κλείνουν με την άμεση ψήφιση τροπολογίας ανάκλησης του άρθρου 8γ΄ του ν.2940/2001 στα θερινά Τμήματα της Βουλής, του νόμου των επί έλαττον δαπανών.
      Τέλος, θέλω να ενημερώσω το Τμήμα ότι έχουμε λάβει την επιστολή επιβεβαίωσης της συμβατότητας των συστημάτων ελέγχου διαχείρισης του Γ΄ Κοινοτικού Πλαισίου Στήριξης από την Ευρωπαϊκή Επιτροπή, δηλαδή τώρα μόλις διεκπεραιώθηκε μία υποχρέωση που υπήρχε από τους κανονισμούς από την αρχή ακόμη του Γ΄ Κοινοτικού Πλαισίου Στήριξης. Ελπίζω ότι όλοι αντιλαμβάνεστε τη σπουδαιότητα αυτής της επιστολής, η οποία από μόνη της συνιστά την καλύτερη απάντηση στις όψιμες ανησυχίες των συναδέλφων του ΠΑΣΟΚ για την τύχη του Γ΄ Κοινοτικού Πλαισίου Στήριξης.
      Εν πάση περιπτώσει, ερωτώ, κυρίες και κύριοι συνάδελφοι το εξής: Αν οι νομοθετικές ρυθμίσεις που απαιτούντο για τη συμμόρφωση ήταν τόσο απλές και είχατε και το απαραίτητο σχέδιο, γιατί δεν τις κάνατε εσείς; Ποιο ακριβώς είναι το απαραίτητο σχέδιο για το οποίο μιλάτε; Πάλι στα σχέδια είχατε μείνει, όπως τα σχέδια δράσης που συμφωνούσατε και ξέρατε ότι αν εφαρμόζονταν χωρίς τις ρυθμίσεις που διαπραγματευθήκαμε, θα κινδύνευαν όλα τα δημόσια έργα του Γ΄ Κοινοτικού Πλαισίου Στήριξης.
      Βέβαια, συνειδητά επιλέγατε να μένετε στα σχέδια, διότι τα σχέδια δεν έχουν πολιτικό κόστος, δεν οδηγούν στις συγκρούσεις με συμφέροντα, πράγμα που δεν φανήκατε και πολύ πρόθυμοι να κάνετε κατά τη διάρκεια της διακυβέρνησής σας. Ρισκάρατε δισεκατομμύρια ευρώ κοινοτικών κονδυλίων με αόριστες υποσχέσεις και θυμηθήκατε ξαφνικά την Παρασκευή προ των εκλογών στις 5 Μαρτίου να βάλετε οριστικές προθεσμίες για να μεταμορφωθούν ως δια μαγείας και όλα να γίνουν ρόδινα σε ένα εξάμηνο.
    Δυο εξηγήσεις υπάρχουν: Ή είχατε προεξοφλήσει ότι θα χάνατε τις εκλογές και άρα γιατί να διστάσετε να βάλετε την υπογραφή σας σε κάτι που άλλον θα υποχρέωνε να βγάλει τα κάστανα από τη φωτιά ή αιφνιδίως αποκτήσατε υπερβολική εμπιστοσύνη στις πολιτικές σας ικανότητες και αποφασίσατε ότι μπορείτε να κάνετε όσα δεν κάνατε όλα τα προηγούμενα χρόνια. 
    Αν συνέβη το δεύτερο, μάλλον είχατε παρασυρθεί από το προεκλογικό κλίμα των ημερών. Αν συνέβη το πρώτο, ήταν μία ακόμη πολιτική αστοχία. Διαλέξτε ανάμεσα στο μακιαβελισμό και την αφέλεια. Δικό σας είναι το θέμα. 
    Εν κατακλείδι, σε δεκαπέντε μήνες προχωρήσαμε και κάναμε έργο που δεν κάνατε όλα τα προηγούμενα χρόνια. Αποτρέψαμε τα χειρότερα και μπορούμε να κοιτάμε και τον Έλληνα πολίτη και τους Ευρωπαίους εταίρους μας στα μάτια χωρίς να ντρεπόμαστε. 
    Επίσης, καταθέτω ξανά τις επιστολές που ζητάτε με την επερώτησή σας και αν ούτε αυτές σταθούν ικανές να σας πείσουν για την ανάγκη να προχωρήσετε σε γενναία αυτοκριτική, τότε εδώ είμαστε να σας προσφέρουμε στοιχεία πάντα και περαιτέρω βοήθεια προς αυτήν την κατεύθυνση. 
    (Χειροκροτήματα από την πτέρυγα της Νέας Δημοκρατίας)
    (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό.
    Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλωρίδης. 
    ΓΕΩΡΓΙΟΣ ΦΛΩΡΙΔΗΣ: Κύριε Υφυπουργέ, ελπίζω να έχετε αντιληφθεί επαρκώς το περιεχόμενο των επιστολών της Ευρωπαϊκής Επιτροπής που μόλις τώρα αναγνώσατε. Γιατί αν δεν το έχετε αντιληφθεί, σημαίνει ότι έτσι εξηγείται αυτή η πανωλεθρία που υπέστη η Ελλάδα εξαιτίας της ανικανότητας της Κυβέρνησής σας και του Πρωθυπουργού προσωπικά να αντιληφθεί το μέγεθος του προβλήματος, αλλά και τη λειτουργία των κοινοτικών κανόνων. 
    Τι μας διαβάζατε εδώ τόση ώρα; Ο κ. Καραμανλής πριν από λίγες μέρες ωρύονταν από το Βήμα της Βουλής και επαίρονταν ταυτόχρονα ότι μετά από μία σκληρή διαπραγμάτευση με την Ευρωπαϊκή Ένωση απέτρεψε την επιβολή προστίμου ύψους 1,5 δισεκατομμυρίου ευρώ –εσείς την ίδια μέρα παραδόξως είπατε ότι 1.250 δισεκατομμύρια ήταν η ποινή που επαπειλούνταν, δεν ξέρω πώς προκύπτει αυτή η διαφορά, θα σας εξηγήσω, όμως, πού είναι το μεγάλο σας ψέμα- και ταυτόχρονα κατήγγελλε το ΠΑΣΟΚ ότι αυτή η ποινή επιβλήθηκε για λόγους διαπλοκής, κακοτεχνιών, υπερβάσεων, παραβάσεων στα εκτελεσθέντα έργα. 
    Τι μας λέτε, όμως, εδώ εσείς με τις επιστολές που μας διαβάσατε, για να μάθει επιτέλους ο ελληνικός λαός την αλήθεια; Ότι, δηλαδή, οι ενστάσεις της επιτροπής είχαν να κάνουν μόνο με τη βελτίωση του διοικητικού συστήματος λειτουργίας του Κοινοτικού Πλαισίου Στήριξης και τυχόν βελτιώσεις στο σύστημα παρακολούθησης και βεβαίως νομοθετικές ρυθμίσεις εκεί όπου επιβάλλονταν, προκειμένου η ανάθεση των μελετών να γίνεται με καλύτερο τρόπο ή ενδεχομένως οι λεγόμενες επί έλαττον δαπάνες να μην είναι σ’ αυτό το μεγάλο ποσοστό που ήταν στο παρελθόν. 
    Αυτό ήταν το πεδίο των ενστάσεων της Ευρωπαϊκής Επιτροπής. Πουθενά η Ευρωπαϊκή Επιτροπή, στις επιστολές που μας αναγνώσατε, δεν μιλά για κακοτεχνίες, πουθενά δεν μιλά για διαπλοκή, πουθενά δεν μιλά για ύποπτες συναλλαγές, όπως κατά κόρον μας είχατε βομβαρδίσει τα προηγούμενα χρόνια. 
    Αυτό ακριβώς ήταν το σχέδιο δράσης, το οποίο συμφωνήθηκε με την Ευρωπαϊκή Επιτροπή στις 12 Φεβρουαρίου του 2004 και επικαιροποιήθηκε με ελαφρές τροποποιήσεις στις 5 Μαρτίου του 2004 γιατί, κύριε Φώλια, η Ευρωπαϊκή Επιτροπή και η Ευρώπη δεν κατανοεί ότι όταν μία χώρα έχει εκλογές, παύει να λειτουργεί. Οι σχέσεις της συνεχίζουν να υπάρχουν και καλό θα είναι να λειτουργεί με τον υπηρεσιακό της μηχανισμό. Ο Γενικός Γραμματέας υπέγραψε τη συμφωνία...
    ΒΥΡΩΝ ΠΟΛΥΔΩΡΑΣ: Δύο μέρες πριν από τις εκλογές δεν υπογράφουν. 
    ΓΕΩΡΓΙΟΣ ΦΛΩΡΙΔΗΣ: Προσέξτε, κύριε Πολύδωρα, για να μην εκτεθείτε μετά...
    ΒΥΡΩΝ ΠΟΛΥΔΩΡΑΣ: Είναι αδόκιμο. Δύο μέρες πριν από τις εκλογές σε καμία χώρα δεν γίνεται.
    ΓΕΩΡΓΙΟΣ ΦΛΩΡΙΔΗΣ: Λοιπόν, ακούστε με για να μην εκτεθείτε όταν θα μιλήσετε.
    Επανελήφθη η συμφωνία στις 27 Απριλίου του 2004 με τη νέα Κυβέρνηση. Λέει η επιτροπή στο κείμενό της, το οποίο θα καταθέσω κα το οποίο θα αποκαλύψει, επιτέλους, τα μεγάλα σας ψέματα. 
    Άρα είχατε μπροστά σας ένα συμφωνημένο σχέδιο δράσης, το οποίο είχε να κάνει μόνο με συστημικού χαρακτήρα παρεμβάσεις, στο σύστημα υλοποίησης του Κοινοτικού Πλαισίου Στήριξης και τίποτε άλλο. Και σ’ αυτό σταθήκατε απολύτως ανίκανοι, γιατί δεν καταλάβατε τι είναι αυτό, κατ’ αρχήν. Αυτό μπορώ να υποθέσω.
      Το ότι δεν καταλάβατε τι είναι αυτό, προκύπτει από το γεγονός ότι ο κ. Καραμανλής, ως Πρωθυπουργός, μόλις στις 10 Ιανουαρίου του 2005, συγκάλεσε μία κοινή διυπουργική σύσκεψη με τον κ. Αλογοσκούφη και τον κ. Σουφλιά, προκειμένου να λύσει το μείζον πρόβλημα αυτού του σχεδίου δράσης, που ήταν η ψήφιση μίας τροπολογίας τριών σειρών για τον περιορισμό της δυνατότητας να χρησιμοποιούνται οι επί έλαττον δαπάνες στα έργα.
      Και επειδή απέτυχε ο κ. Καραμανλής να επιβάλει τη συνεννόηση των δύο Υπουργών του, χωρίς να μπορεί να κατανοεί και ο ίδιος τι επέρχεται, η Kοινότητα προφανώς μπροστά σ’ αυτήν την αδυναμία, την ανικανότητα, την ανεπάρκεια της Κυβέρνησής σας, αφού είχε απειλήσει για πρώτη φορά για την επιβολή προστίμων το Δεκέμβριο του 2004, προέβη στη συνέχεια σ’ αυτήν την επιβολή.
      Εδώ, λοιπόν, είχαμε έναν καυγά μεταξύ του κ. Αλογοσκούφη και του κ. Σουφλιά. Ο κ. Σουφλιάς είχε γινάτι απέναντι στον κ. Αλογοσκούφη, ο οποίος μετήλθε την τυχοδιωκτική μέθοδο της απογραφής για την οικονομία που στέρησε στον Υπουργό ΠΕΧΩΔΕ μέσα από τη μείωση του Προγράμματος Δημοσίων Επενδύσεων σημαντικά κονδύλια, για να μπορέσει να προχωρήσει το έργο, το οποίο υπερηφάνως το εξαγγέλλει κάθε τόσο.
      Και ο κ. Σουφλιάς έβγαλε το γινάτι του απέναντι στον κ. Αλογοσκούφη, «Μου έκοψες τα λεφτά εσύ; Ωραία, δεν κάνω και εγώ την τροπολογία». Αυτό, όμως, το πλήρωσε ο ελληνικός λαός με περικοπή 200.000.000.000 δραχμών, για μία τροπολογία τριών σειρών, την οποία είστε υποχρεωμένοι τώρα, μετά την απόφαση της επιτροπής, να τη φέρετε στη Βουλή και να την ψηφίσετε. Το γεγονός ότι το αργείτε, είναι για να μπορέσει να μακρύνει ο χρόνος της επιβολής του προστίμου, για να μη συνδεθεί με το πρόστιμο. 
      Και ας μάθει ο ελληνικός λαός ότι καλείται να πληρώσει 200.000.000.000 δραχμές, επειδή ο κ. Σουφλιάς δεν χωνεύει τον κ. Αλογοσκούφη ή και το αντίθετο. Και ο κ. Καραμανλής δεν μπορεί να επιβάλει το στοιχειώδη συντονισμό της Κυβέρνησής του.
      Βεβαίως, πήγατε και μου παραγγείλατε προχθές ως Κυβέρνηση –πρωτοφανές!- χωρίς διεθνή διαγωνισμό, χωρίς προκήρυξη, χωρίς συγκριτικές προσφορές, εξήντα μαχητικά αεροσκάφη και άλλα είκοσι είναι option, την ώρα που οι εισηγήσεις των υπηρεσιακών, των στρατηγών, της Αεροπορίας λένε ότι το πολύ-πολύ θα χρειαστούμε άλλα είκοσι, γιατί ολοκληρώθηκε το μεγαλύτερο εξοπλιστικό πρόγραμμα που είχε η Ελλάδα ποτέ τα τελευταία χρόνια.
      Απ’ αυτά τα 200.000.000.000 δραχμές που χάσατε εξαιτίας αυτής της ανικανότητας που περιγράφω, τα μισά χρήματα είναι γι’ αυτά τα αεροπλάνα, τα οποία δεν τα χρειαζόμαστε. Γιατί μου μη πείτε ότι αυτά τα αεροπλάνα θα χρειαστεί να αμυνθούν απέναντι στα Σκόπια ή την Αλβανία! Φαντάζομαι ότι απέναντι στην Τουρκία τα έχετε πάρει, διότι από εκεί είναι ο κίνδυνος.
      Και πού πήγαν εκείνες οι ψεύτικες ανακοινώσεις πέρυσι του κ. Καραμανλή, ότι, δηλαδή, προχωρούμε στην έκθεση, στη σταδιακή μείωση των εξοπλισμών μετά από συμφωνία που κάναμε με τους Τούρκους; 
      Όχι μόνο σταδιακή μείωση δεν έχουμε, αλλά έχουμε τώρα ένα τερατώδες εξοπλιστικό πρόγραμμα, το οποίο θα επιβαρύνει όλες τις μελλοντικές γενιές σε μία χώρα που δεν χρειάζεται πια αεροπλάνα, γιατί έχει πάρα πολλά. 
      Εν πάση περιπτώσει, οι κουμπαριές τι έγιναν; Προχθές τους είδαμε εκεί στον Έβρο να αγκαλιάζονται, να φιλιούνται. Τώρα, μεσούντος του καλοκαιριού, ετοιμάζεται να πάει ξανά στην Άγκυρα ο κ. Καραμανλής, στον κουμπάρο. 
      ΦΙΛΙΠΠΟΣ ΤΣΑΛΙΔΗΣ: Τον Οκτώβριο θα πάει.
      ΓΕΩΡΓΙΟΣ ΦΛΩΡΙΔΗΣ: Είναι δυνατόν να πας στον κουμπάρο επίσκεψη και, ταυτόχρονα, να αγοράζεις εξήντα μαχητικά και να υποθηκεύεις το μέλλον των επόμενων γενεών, χωρίς να τα χρειάζεσαι;
      ΒΥΡΩΝ ΠΟΛΥΔΩΡΑΣ: Στο θέμα, στο θέμα, κύριε συνάδελφε.
      ΓΕΩΡΓΙΟΣ ΦΛΩΡΙΔΗΣ: Τώρα, λοιπόν, να έρθω ξανά στο θέμα, κύριε Πολύδωρα, γιατί ενοχλεί αυτό το γεγονός που το συνδέω, γιατί τα χρήματα ενιαία είναι, όπως ξέρετε.
      ΒΥΡΩΝ ΠΟΛΥΔΩΡΑΣ: Και η ζωή ενιαία είναι.
      ΓΕΩΡΓΙΟΣ ΦΛΩΡΙΔΗΣ: Ο κουμπαράς του ελληνικού λαού ίδιος είναι.
      Ήρθατε εδώ, δώσατε και μία συνέντευξη, κύριε Φώλια –και ο κ. Καραμανλής στη Βουλή, κατά τη συζήτηση επί της προτάσεως ψήφου εμπιστοσύνης- και μας είπατε ότι ο κ. Καραμανλής είπε ότι 1.500.000.000 ευρώ ήταν η επαπειλούμενη ποινή. Εμείς διαπραγματευτήκαμε σκληρά και το πήγαμε στα 518.000.000 ευρώ. Το ίδιο είπατε και εσείς. 
      Μπορείτε να μου πείτε αν η απόφαση της Ευρωπαϊκής Επιτροπής για το πρόστιμο αυτό λέει ψέματα;
      Θα σας διαβάσω τι λέει. Λέει ότι εν όψει όλων αυτών –είναι ο όρος 65 και μη νομίζετε ότι όλα αυτά δεν θα μπορούσαμε να τα βρούμε- θα πρέπει να επιβληθεί πρόστιμο, περικοπή ίση με το 25%. 
      Εσείς μας λέγατε ότι ξεκινήσατε με μία πρόταση 5%, η επιτροπή αντιπρότεινε 25% και καταλήξατε περίπου στο 10%. 
      Η επιτροπή, λοιπόν, στην τελική της απόφαση λέει ότι η περικοπή που πρέπει να επιβληθεί είναι 25% και το εξηγεί γιατί, διότι, δηλαδή, οι συνολικές δαπάνες που πληρώθηκαν στα δημόσια έργα, εξαιρουμένων των συγχρηματοδοτουμένων, ανέρχεται στο ποσό των 2.728.000.000 ευρώ.
      Το 25% από αυτό, λέει η επιτροπή στο σημείο 67 της απόφασής της, είναι 682.000.000 ευρώ. Επειδή, όμως, η ελληνική Κυβέρνηση πριν από τη διαπραγμάτευση από μόνη της έκανε περικοπή 164.000.000 ευρώ, αυτό που απομένει για την επιβολή του 25% είναι 518.000.000 ευρώ. Ούτε κατά 1 ευρώ υποχώρησε η επιτροπή από την αρχική της απόφαση. Σας είπε 25% και 25% σας επέβαλε. Το 1.500.000.000 ευρώ μπορείτε να μου πείτε από πού προκύπτει; Διότι αν ήταν 1.500.000.000, θα ήταν το 50% των πληρωμών που είχαν γίνει και οριζόντια έκανε την περικοπή. 
      Αλλά πώς θα διαπραγματευθείτε; Σας διάβασε πριν από λίγο ο κ. Κολιοπάνος ότι μεσούσης της διαπραγμάτευσης με την κ. Χούμπνερ, εσείς τον Απρίλιο του 2005, ενώ ήταν στην κορύφωση υποτίθεται οι διαπραγματεύσεις        –ποιες διαπραγματεύσεις; γυμνοί πηγαίνατε εκεί- δώσατε μια συνέντευξη στην εφημερίδα «ΤΑ ΝΕΑ». Και σας ρωτά ο δημοσιογράφος: «Έχει δίκιο η κ. Χούμπνερ που μας κατηγορεί;» Και απαντάτε εσείς: «Δυστυχώς έχει δίκιο. Το σύστημα ήταν σαθρό, αναξιόπιστο, μακριά από κάθε αρχή, κανονισμό, διαφάνεια και επενδυτική αξιολόγηση.» 
      Μας διαβάσατε, λοιπόν προηγουμένως, κύριε Φώλια, ότι η συζήτηση ήταν περί του συστήματος. Εσείς πήγατε να διαπραγματευθείτε και να υπερασπιστείτε το σύστημα για να γλιτώσετε λεφτά. Την ώρα που διαπραγματεύεστε δηλώνετε ότι είναι σάπιο το σύστημα. Μπορείτε να μου πείτε πώς διαπραγματεύεστε, όταν συνομολογείτε δημόσια και πανηγυρικά ότι αυτό που προσπαθείτε εσείς με σκληρή διαπραγμάτευση να γλιτώσετε είναι σάπιο, σαθρό και δεν συμμαζεύεται;
      Αλλά βέβαια αυτό έρχεται σε μια λογική συνέχεια των όσων κάνατε ως Ευρωβουλευτής. Σας είχα πει κατά τη συζήτηση επί των προγραμματικών δηλώσεων εδώ ότι όταν σας είδαν στην επιτροπή να εμφανίζεστε ως εκπρόσωπος της ελληνικής Κυβέρνησης και των ελληνικών συμφερόντων είπαν προφανώς: «καλώς τον μάρτυρα κατηγορίας της Ελλάδος». Γιατί πέρα από το γεγονός ότι είχαν τη συνέντευξη στα χέρια τους που λέτε αυτά που λέτε εναντίον της Ελλάδας και των συστημάτων της, είχαν και τις ερωτήσεις που κάνατε ως Βουλευτής. 
      Νομίζατε ότι δεν θα τις βρούμε, αλλά είναι δημόσιες. Μάρτιος 2003. Είναι η περίοδος των επιστολών που μας διαβάσατε, που μας έστελναν. Κάνετε ερώτηση στην επιτροπή –θα την καταθέσω τώρα για να μη νομίζετε ότι διαβάζω άλλα αντ’ άλλων- και λέτε: «Παρ’ όλη την πρόοδο που πραγματοποιήθηκε τα τελευταία χρόνια στην Ελλάδα στον τομέα των δημοσίων έργων τα οποία συγχρηματοδοτούνται από την Ευρωπαϊκή Ένωση, εν τούτοις οι κακοτεχνίες, οι υπερβάσεις των χρονοδιαγραμμάτων και των προϋπολογισμών, οι συμπληρωματικές συμβάσεις, η ανεπάρκεια του θεσμικού πλαισίου για τις κατασκευαστικές μελέτες κλπ, αποτελούν τον κανόνα.» Φαντάζομαι ότι αυτό θα σας έδειξαν όταν πήγατε και θα σας είπαν: «Τι λέτε τώρα; Έχετε να μας πείτε τίποτα; Έχετε να διαπραγματευθείτε τίποτα;» 
      ΒΥΡΩΝ ΠΟΛΥΔΩΡΑΣ: Επιεικής διατύπωση.
      ΓΕΩΡΓΙΟΣ ΦΛΩΡΙΔΗΣ: Εσείς, όμως, είχατε στα χέρια σας ένα σχέδιο δράσης που το συμφωνήσατε στις 27 Απριλίου ως νέα Κυβέρνηση. Αφήστε το ΠΑΣΟΚ. Διότι θα μπορούσατε να πείτε: «κύριοι, με συγχωρείτε, δεν συμφωνούμε στο σχέδιο δράσης, πάμε σε άλλο». Δέκα σχέδια δράσης αλλάξαμε εμείς με την κοινότητα μέχρι να καταλήξουμε. Ας το τροποποιούσατε. Αλλά επαναλαμβάνω ότι και εκεί ένα μόνο πράγμα ήταν να κάνετε, μια τροπολογιούλα τριών σειρών. Και αυτό, βεβαίως, τους εξόργισε. 
      Αυτό δείχνει την περίφημη άγνοια των κοινοτικών κανόνων, αυτήν που επιδείξατε και στην απογραφή, αυτήν που επιδείξατε και στην υπόθεση του «Βασικού Μετόχου», όπου βγήκατε στο μετερίζι της υπεράσπισης του Συντάγματος, από το οποίο μετερίζι δεν θα υποχωρούσατε ούτε ένα βήμα και μόλις σας ήλθε η επιστολή του κοινοτικού υπαλλήλου που σας λέει: «σας κόβουμε τα φράγκα», πίσω ολοταχώς, πάει και το Σύνταγμα, πάνε και όλα, πάει και η διαπλοκή, ρυθμίζουμε και τα χρέη των μεγάλων καναλαρχών. Αυτά κάνετε. Νταβατζήδες τους λέγατε μέχρι προχθές. Όλα τα τακτοποιείτε τώρα. Δίνουμε και στον Κόκκαλη τη μεγάλη σύμβαση του ΟΠΑΠ για να μη μένει καμιά αμφιβολία ότι και εκεί τα έχουμε βρει, τη σκανδαλώδη σύμβαση της επέκτασης του «Στοιχήματος» και μια χαρά πάει το πράμα.
      Αγαπητοί συνάδελφοι, αυτή η Κυβέρνηση βρήκε την εύκολη δουλειά να καταδιώκει εργαζόμενους, μικρομεσαίους. Καταδιώκει τους εργαζόμενους μέσα από τη ρύθμιση ή την απορύθμιση της ζωής τους, γιατί η ρύθμιση αυτών των σχέσεων οδηγεί στην απορύθμιση της ζωής τους και στη μείωση του εισοδήματός τους.
      Στους εμπόρους επιβάλλετε ένα εξοντωτικό ωράριο και τους οδηγείτε στο να κλείσουν τις επιχειρήσεις τους, διότι αυτές είναι οι επιταγές των μεγάλων πολυεθνικών καταστημάτων που εγκαθίστανται το ένα πίσω από το άλλο στην Ελλάδα. 
      Όμως, κύριοι συνάδελφοι, δεν βρίσκετε καιρό να ασχοληθείτε με τα υπόλοιπα 17.000.000.000 ευρώ του Γ΄ Κοινοτικού Πλαισίου Στήριξης που είναι στη διάθεσή σας, για να ενισχύσετε την ανάπτυξη της Ελλάδας, τη δυνατότητα παραγωγής έργων, για να δώσετε δουλειά στον κόσμο και να κινητοποιήσετε την αγορά. Έχετε εγκαταλείψει το Γ΄ Κοινοτικό Πλαίσιο Στήριξης και μπροστά στις απώλειες που έρχονται τα 518.000.000, δηλαδή τα 200.000.000.000 που χάσατε μέχρι τώρα, θα μοιάζουν ασήμαντα κοντά σε αυτά που πρόκειται να χάσουμε το επόμενο διάστημα, όταν ήδη οι απορροφήσεις του Κοινοτικού Πλαισίου Στήριξης το 2005 είναι τραγικές, γιατί είναι -5% σε σχέση με το αντίστοιχο εξάμηνο του 2004 που και αυτό ήταν καταστροφικό σε σχέση με το 2003.
      Όμως θέλετε να σας πω και κάτι άλλο; Εσείς πώς θα μπορούσατε να επιταχύνετε το πρόγραμμα υλοποίησης του Γ΄ Κοινοτικού Πλαισίου Στήριξης, όταν ο κ. Αλογοσκούφης έχει περικόψει τις δαπάνες που τον συγχρηματοδοτούν; Το 2005 και το 2006 είναι οι χρονιές που θα έπρεπε να κινηθούμε με φανταστικούς ρυθμούς, διότι ωρίμασαν τα πάντα. Όμως αντί να ασχοληθείτε με αυτό, με έναν τεράστιο όγκο χρήματος που δεν είχε ποτέ στην ιστορία της η Ελλάδα, ασχολείστε με το να κυνηγάτε τους εργαζόμενους στις μικρές και μεγάλες επιχειρήσεις, για το εάν θα δουλεύουν δύο ή τρεις ώρες παραπάνω, για το εάν τα καταστήματα δεν θα κλείνουν ποτέ και θα εξοντωθούν οι άνθρωποι που τα έχουν, για το πώς θα μεταφέρετε στο ΙΚΑ τα βάρη των τραπεζιτών. Εύκολες δουλειές. Ασχοληθείτε λίγο και με την ανάπτυξη της χώρας. Δεν σας λείπουν τα λεφτά, όπως λέτε στον ελληνικό λαό. Τα 17.000.000.000 ευρώ του Γ΄ Κοινοτικού Πλαισίου Στήριξης είναι 6.000.000.000.000 δραχμές για τα επόμενα τρία χρόνια και θα μπορούσε η Ελλάδα να κινείται με ρυθμούς απίστευτους όσον αφορά την ανάπτυξή της. 
      Βεβαίως πού να βρει καιρό ο κ. Καραμανλής να ασχοληθεί με αυτά; Ο κ. Καραμανλής ασχολείται με τις μεταρρυθμίσεις, πώς θα βάλει το ένα κομμάτι της ελληνικής κοινωνίας να επιτίθεται εναντίον του άλλου και πώς θα διαλυθεί ο κοινωνικός ιστός αυτής της χώρας ο οποίος απέκτησε μία συνοχή μέσα από τις πολιτικές συνοχής που εμείς ασκήσαμε και με μεγάλες επιτυχίες στην Ευρωπαϊκή Ένωση. Και βέβαια θα μου πείτε: Τι σας νοιάζει εσάς που χάνετε 200.000.000.000 και θα χάσετε άλλα 500 ή 1000; Εσείς καταφέρατε να τα πάρετε αυτά; Είδαμε πως διαπραγματεύεστε για το Δ΄ Κοινοτικό Πλαίσιο Στήριξης. Πήγε ο κ. Καραμανλής στην κρισιμότερη Σύνοδο Κορυφής των Βρυξελλών και ήταν παρατηρητής. Περίμενε σε ένα γραφείο, στο δωμάτιό του στο ξενοδοχείο, για να του πουν τι αποφάσισαν οι μεγάλοι, πόσος θα είναι ο κοινοτικός προϋπολογισμός για να έρθει και να πει «πήρα τόσα».
      ΑΝΔΡΕΑΣ ΛΥΚΟΥΡΕΝΤΖΟΣ: Αφήστε ήσυχο τον Πρωθυπουργό. Μια γενιά θα σας πληρώνουμε.
      ΓΕΩΡΓΙΟΣ ΦΛΩΡΙΔΗΣ: Μας είπε μία συμμαχία, μία διαπραγμάτευση που έκανε; Αυτά τα 518.000.000 ευρώ που χάσατε, τα κέρδισε ο Σημίτης με την επιμονή του την τελευταία, κυριολεκτικά, βραδιά της διαπραγμάτευσης στο Βερολίνο το 1999. Και όμως, αυτά πήγατε και τα χάσατε, διότι δεν κουραστήκατε για να τα κερδίσετε. Τώρα τα πετάτε και είναι εύκολη δουλειά να λέτε ότι φταίει το ΠΑΣΟΚ, αλλά κάποια στιγμή αυτό το παραμύθι τελειώνει.
      Βεβαίως πρέπει να έχετε υπ’όψιν σας ότι δεν πρόκειται να σας αφήσουμε σε χλωρό κλαρί όσον αφορά αυτές τις μεθοδεύσεις που αφορούν την εγκαθίδρυση και τη γιγάντωση της διαπλοκής στην Ελλάδα. Να είστε βέβαιοι ότι συνέχεια θα ακούτε ονοματεπώνυμα, για τα οποία θα πρέπει να απαντήσετε κάποτε στον ελληνικό λαό και όσες επισκέψεις και αν κάνετε στον Άη-Στράτη δεν πρόκειται να τα καλύψετε.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Το δικό μου συμπέρασμα από την επερώτηση, κείμενο και προφορική ανάπτυξη, είναι ότι εκεί που μας χρωστάγανε μας παίρνουν και το βόδι. Δηλαδή, οι υπαίτιοι για το πρόστιμο των 518.000.000 ευρώ σαν κοκοράκια λένε: «Έχετε κάνει δραματικές παραλείψεις στη διαπραγμάτευση, με αποτέλεσμα εξαιτίας της ανικανότητάς σας να πληρώσει η χώρα 518.000.000 ευρώ». Είναι προϊόν θρασύτητας αυτή η υπεραπλούστευση και τίποτα άλλο.
      Διότι θέλω να σας πω, κύριοι συνάδελφοι, ότι ξεχνάτε και την κολοσσιαία αντίφαση που οργανώσατε και με το γραπτό κείμενο και με την προφορική ανάπτυξη. 
      Λένε οι επερωτώντες και λέει και ο κ. Φώλιας ότι συστημική ήταν η έκκληση της Ευρωπαϊκής Ένωσης. Και πώς προήλθε το κόστος και πώς προήλθε το πρόστιμο και αν ήταν 1500 και ήρθε στα 518.000.000 και αν ήταν 25% όπως ανέπτυξε μια παράγραφο ο κ. Φλωρίδης;
      Πρέπει να σας πω ότι αν είναι συστημικό μόνο,  το τακτοποιήσαμε και έχουμε έγγραφο της επιτροπής. Αλλά το συστημικό είχε τη βασική αιτίαση για τη διαπλοκή, για τη διαφθορά, για την κακή ανάθεση, την παράνομη και παράτυπη και μη συμβατή ανάθεση. Και τέλος είχε τη σοβαρότερη ομολογία της δικής σας συμπεριφοράς. 
      Εγώ είμαι παρών εδώ και είμαι για να σας υπενθυμίζω πράγματα. Ήταν τόσο πετυχημένη διαχειριστικά η θητεία σας, κύριοι του ΠΑΣΟΚ, όσον αφορά τα κονδύλια της Ευρωπαϊκής Ένωσης, ώστε ο αρμόδιος κ. Πάχτας απεκλείσθη από τη Βουλή, απεκλείσθη από εσάς, τον αποκλείσατε από το ψηφοδέλτιο. Τέτοια είναι η δραματική ομολογία των ενοχών σας. Ποιος διαχειριζόταν τα κονδύλια; Πώς τα διαχειριζόταν; Και δεν είναι μόνο να εξετάσουμε όλα τα ντοσιέ και εκείνα για τα οποία ασκούσε έλεγχο ο κ. Φώλιας. Φανταστήκατε ότι το θεώρημα της στρουθοκαμήλου να χώνει το κεφάλι της στην άμμο και να νομίζει ότι δεν την βλέπουν, θα ισχύσει μέσα στο ευρωπαϊκό γίγνεσθαι; Δεν επιτρέπονται αυτά. Αφήσατε τον κ. Πάχτα εκτός Βουλής για την τροπολογία….
      ΚΩΝΣΤΑΝΤΙΝΟΣ ΒΡΕΤΤΟΣ: Αυτά είναι μέσα στην επερώτησή μας;
      ΒΥΡΩΝ ΠΟΛΥΔΩΡΑΣ: Βεβαίως. Έχω και άλλες απαντήσεις αλλά δεν μπορώ να πω ότι δεν είναι αυτό μέσα στο πλαίσιο της συζητήσεώς μας για τη διαχείριση των πόρων από την Ευρωπαϊκή Ένωση. Είναι κεφαλαιώδους σημασίας.
      Θέλω να σας πω ακόμα ότι πριν φθάσουμε στα 518.000.000 ευρώ για το πρόστιμο, έχουμε εδώ λογαριασμούς που έχουν έρθει από την Ευρώπη και τους οποίους άλλους χρωστά και άλλους καταβάλλει η Ελλάδα. Και σας θυμίζω, αγαπητέ κύριε Βρεττέ, την Ψυτάλλεια, τον Κουροπητό, το Κτηματολόγιο, την Ολυμπιακή, τον ΟΣΕ κλπ. Παραδείγματος χάρη η Ολυμπιακή έχει κοστίσει με τα τρία εξυγιαντικά προγράμματα γύρω στο 1.000.000.000.000 δραχμές. Αυτό εδώ τώρα είναι της τάξης των 175.000.000.000. Να λογαριάσετε και να δείτε πώς συμποσούνται όλα τα πρόστιμα των ατασθαλιών, των εκκρεμοτήτων, των μη συμβατών πράξεων της Ελλάδος στην απορροφητικότητα και στη διαχείριση των ευρωπαϊκών πόρων και να βγάλετε το πολιτικό σας συμπέρασμα. 
      Πρέπει να σας πω ότι το γραπτό κείμενο έχει μερικές πολύ δραματικές ομολογίες, ότι δεν εγκαλείται. Λέω, κύριοι συνάδελφοι, ότι έλεγχος είναι, δεν είναι κανένας κατηγορούμενος. Αν μιλάμε για εκείνον που είναι ηθικώς κατηγορούμενος, είναι φυσικά το ΠΑΣΟΚ και ήλθε η ετυμηγορία του λαού. Ούτε μπορείτε να μου πείτε ότι συγγράψατε το σχέδιο δράσης στις 5 Μαρτίου. Αυτό είναι πολιτικώς και ηθικώς απαράδεκτο. Έχεις εκλογές, σταματάς να δεις πού βρισκόμαστε και το σχέδιο δράσης είχε μόνο συστημικές προσεγγίσεις. Δεν είχε για λογαριασμούς.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κύριε Φώλια, σας παρακαλώ στη δευτερολογία σας να αποσαφηνίσετε το πώς συμπλέκεται το συστημικό με τους λογαριασμούς. Γιατί το συστημικό από μόνο του δεν επάγεται λογαριασμούς λέει η νομική μου κρίση.
    ΓΕΩΡΓΙΟΣ ΦΛΩΡΙΔΗΣ: Έλα όμως που δεν είναι έτσι!
      ΒΥΡΩΝ ΠΟΛΥΔΩΡΑΣ: Ναι, απαντώ σε εσάς, κύριε Φλωρίδη. Οι λογαριασμοί έχουν μία καταγωγή που έχει να κάνει με τις βασικές αιτίες της διαπλοκής, της διαφθοράς, της κακής ανάθεσης και της κακής εκτέλεσης, είτε το θέλετε είτε δεν το θέλετε. Διότι σε τελευταία ανάλυση, όταν έρχεται η επιστολή που λέει ο κ. Φώλιας ότι συστημικώς και εν σχέσει με τη συμβατότητα είμαστε εντάξει, σήμερα με τις προσπάθειες της Κυβέρνησης, δηλαδή και του Υπουργείου Οικονομικών και του Υπουργείου Χωροταξίας και Δημοσίων Έργων, τότε η υπόθεση του προστίμου είναι παιδικώς απαράδεκτη. Δηλαδή, ούτε ένα παιδί να δεχθεί, «αφού εγώ συμμορφώθηκα σε όλες τις αιτιάσεις τις συστημικές, πώς βγαίνει το πρόστιμο»; Το πρόστιμο βγαίνει γιατί έχει αυτήν την καταγωγή και μόνο που σας λέω. 
      Ύστερα εσείς συνομολογείτε και λέτε  ότι για κάποιες ελλείψεις ήταν οι αιτιάσεις όσον αφορά το σύστημα διαχείρισης. Εσείς το λέτε. 
      Είναι πολύ σοβαρή υπόθεση για να συμπεριληφθεί στο γραπτό κείμενό σας με τον τίτλο «κάποιες ελλείψεις». Είναι εγκλήματα, όπως τα εγκλήματα να σας πω της Μαλακάσας –έχετε ακούσει για το έργο της Μαλακάσας και την κατολίσθηση;- για της Τσακόνας, για τη γέφυρα έξω από τη Θεσσαλονίκη. Αυτά ήταν τα έργα, εκτός από τον τρόπο ανάθεσης των έργων.
      Εγκαλούμεθα, κυρίες και κύριοι συνάδελφοι, διότι λέει η μη εφαρμογή των συμφωνηθέντων αλλαγών –λάθος, πρέπει να πείτε: «των συμφωνηθεισών αλλαγών και ρυθμίσεων»- οφείλεται, κυρίως, στην αδυναμία των Υπουργείων Οικονομίας και Οικονομικών και Περιβάλλοντος και Δημοσίων Έργων, να συνεννοηθούν και να φέρουν την τροπολογία; Είναι σοβαρά πράγματα αυτά; Λυπούμαι γιατί τα υποστηρίζετε. Ούτε μωρά δεν μπορούν να τα ισχυριστούν αυτά. Οι λογαριασμοί ήταν εκεί, το κόστος ήταν εκεί και ο πέλεκυς ήταν η δαμόκλειος σπάθη επί της κεφαλής της Ελλάδος και η διαχείριση ήταν πράγματι από τα 1.500 –μπορεί να είναι και 1.250, δεν είναι αυτό θέμα της συζητήσεως- επέτυχε η Κυβέρνηση 518.000.000 ευρώ. Εσείς έπρεπε να καταφύγετε εις αιδήμονα σιγήν.
      Αντ’ αυτού, συμβαίνει αυτό που σας είπα στην αρχή, δηλαδή, εκεί που μας χρωστάγανε μας πήραν και το βόδι.
      Εγκαλούμεθα, κύριε Πρόεδρε –και κλείνω με αυτό, αφήνω κατά μέρος όλες τις παρεκβάσεις και για τα αεροπλάνα, θα λάβετε πειστικές εξηγήσεις και για τον τρόπο πώς η Κυβέρνηση χειρίζεται χωρίς μεσάζοντες και χωρίς τους λογαριασμούς για τους οποίους είναι εκκρεμής και ζώσα η εξεταστική επιτροπή. Μην τα ξεχνάτε αυτά, είναι εκκρεμής και ζώσα η εξεταστική επιτροπή. Και μιλάμε για λογαριασμούς σοβαρούς, επ’ αυτών θα έχετε εξηγήσεις. Όπως επίσης θα πρέπει να έχετε εξηγήσεις, η ζωή απαιτεί μπορώ να πω, σας εγκαλεί επίμονα και συστηματικά, για το γεγονός ότι ελάβομεν όσα ελάβομεν για είκοσι χρόνια από την Ευρωπαϊκή Ένωση, κονδύλια και πόρους. Μήπως ξέρετε τι τόπο έπιασαν; Σας έχω πει χίλιες φορές. Φτιάχνατε για τα επιμορφωτικά σεμινάρια καταλόγους διδασκόντων που δεν εδίδασκαν και διδασκομένων που δεν παρουσιάζοντο να διδαχθούν. Και όσον αφορά τα έργα τρεις και τέσσερις φορές το κόστος επάνω. 
      Και  μας ζητάτε τώρα δύο πράγματα να συναινέσουμε όχι στην εξαπάτηση  -γιατί δεν εξαπατάται η Ευρώπη- στην αυταπάτη που οργανώσατε. Ε δεν συναινούμε στην αυταπάτη που οργανώσατε.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πολύδωρα, παρακαλώ.
      ΒΥΡΩΝ ΠΟΛΥΔΩΡΑΣ: Ολοκληρώνω. 
      Και όσον αφορά να σας μιμηθούμε στους τρόπους, δεν ξέρουμε ποιους τρόπους. Στους τρόπους όταν διεχειρίζετο ο κ. Πάχτας τα κονδύλια και στο τέλος ετιμωρείτο; 
      Δεν νομίζω ότι είναι κατάλληλος και ιδεώδης τρόπος, για να σας ζηλέψουμε και να σας μιμηθούμε. Ο δρόμος είναι η άριστη σχέση με την Ευρωπαϊκή Ένωση στη βάση της αλήθειας και της εντιμότητας, η μεγιστοποίηση του αποτελέσματος όσον αφορά την αξιοποίηση των ευρωπαϊκών πόρων και τέλος, ό,τι έλεγε ο Σολωμός, «εθνικά ωφέλιμο είναι το αληθές», δηλαδή εθνικό είναι το αληθινό. Έτσι κινείται η Νέα Δημοκρατία και τις επιτυχίες της διακυβερνήσεώς της τις αφιερώνει και ανήκουν στον ελληνικό λαό και όχι στους νεόπλουτους που παραγάγατε εσείς με την εικοσαετή διακυβέρνησή σας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πολύδωρα.
      Το λόγο η κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Επί σειρά ετών τώρα κάνουμε και κοινοβουλευτικό έλεγχο και συζητούμε με την κοινωνία, με τους ενδιαφερόμενους φορείς για το τι φταίει για το ότι η υλοποίηση των κοινοτικών προγραμμάτων δεν πηγαίνει καλά. 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Ξέρω ότι εντυπωσιάζει πάντα ο κ. Πολύδωρας, αλλά...
      ΑΝΝΑ ΔΙΑΜΑΝΤΟΠΟΥΛΟΥ: Γοητεύει.
      ΠΡΟΕΔΡΕΥΩΝ (Σωτήρης Χατζηγάκης): Όλους μας.
      ΒΥΡΩΝ ΠΟΛΥΔΩΡΑΣ: Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Συζητούμε για τα μεγάλα προβλήματα της ορθολογικής διαχείρισης των εθνικών και κοινοτικών πόρων, αλλά και για τις αναπτυξιακές επιλογές σε έργα, προγράμματα και δράσεις.
      Έχουμε επισημάνει επανειλημμένα ότι ο σχεδιασμός και οι μηχανισμοί υλοποίησης των προγραμμάτων παρουσιάζουν τεράστιες αδυναμίες. Το διαχειριστικό πλαίσιο διαχείρισης του Γ΄ Κοινοτικού Πλαισίου Στήριξης ήρθε με μεγάλη καθυστέρηση, για να υποτάξει, τελικά, το σχεδιασμό και τη συμμετοχή στο συγκεντρωτικό σύστημα διαχείρισης. Αντί της αποτελεσματικότητας, της ποιότητας και της διαφάνειας που έπρεπε να επιδιώκεται, με την κακή εμπειρία που είχαμε από το Α΄ και Β΄ Κοινοτικό Πλαίσιο Στήριξης, δημιουργήθηκε ένας γραφειοκρατικός και συγκεντρωτικός μηχανισμός που μετέφερε την όλη διαδικασία σε μηχανισμούς που δεν λογοδοτούσαν σε πολιτικό επίπεδο ή, τουλάχιστον, που δυσκολότατα ελέγχονταν. Φτάσαμε, λοιπόν, στον πέμπτο χρόνο του Γ΄ Κοινοτικού Πλαισίου Στήριξης και η πορεία υλοποίησης είναι πάρα πολύ κακή. 
      Εμείς επιμένουμε ότι υπάρχει μια εξακολουθητική ολιγωρία και ότι συνεχίζεται η διαχειριστική ανεπάρκεια των κυβερνήσεων του ΠΑΣΟΚ και από τη Νέα Δημοκρατία, με αποτέλεσμα να προκαλούνται μεγάλες καθυστερήσεις, απώλεια σημαντικών πόρων από το Β΄ και το Γ΄ Κοινοτικό Πλαίσιο Στήριξης και συνεχώς να επικρέμεται η απειλή της αναστολής των πληρωμών και της απώλειας πόρων. Για να μη χαθούν και άλλα κονδύλια, η χώρα οφείλει να απορροφά από το 2005 ως το 2008 5.500.000.000 ευρώ ετησίως, όταν από το 2000 ως το τέλος του 2004 έχει απορροφήσει συνολικά περίπου 6,5 δισεκατομμύρια ευρώ συμπεριλαμβανομένης και της προκαταβολής του 7%. 
      Η ελληνική, λοιπόν, Κυβέρνηση θα πρέπει να αντιδράσει ουσιαστικά. Οφείλει να μιλήσει με τη γλώσσα της αλήθειας και, κυρίως, βέβαια να επιταχύνει όλη της την προσπάθεια, να ανασκουμπωθεί –εντός εισαγωγικών- κύριε Υπουργέ, γιατί συμπληρώνει ενάμιση χρόνο στο τιμόνι της χώρας και τα πράγματα και στην υλοποίηση του προγράμματος δεν είναι καθόλου καλά. 
      Και βέβαια, κύριοι συνάδελφοι του ΠΑΣΟΚ αλλά και της Κυβέρνησης, είναι, πράγματι, λυπηρό. Αντί να δούμε την κρισιμότητα αυτής της κατάστασης και τις πραγματικές αιτίες που μας οδήγησαν μέχρι τώρα και στην κακοδιαχείριση και στα πρόστιμα, που οδήγησαν στις καθυστερήσεις και στους κινδύνους απώλειας πόρων, θα εξαντλήσουμε τη συζήτηση στο ότι δεν δικαιολογήθηκαν όλες οι παραλείψεις και χάσαμε τα 518.000.000 ευρώ;
Τα έχασε ο ελληνικός λαός, τα έχασε η Περιφέρεια και από τις καθυστερήσεις έχασε ακόμη περισσότερα και από την υπερσυγκέντρωση των έργων στο λεκανοπέδιο της Αττικής έχασε ακόμη περισσότερα. Στην υπερσυγκέντρωση των έργων και στα μεγάλα έργα έχασε κι άλλα από τη διαπλοκή και από τον τρόπο με τον οποίον εκτελέσθηκαν αυτά τα έργα. Να τελειώνουμε μ’ αυτά, να συνεννοηθούμε από δω και πέρα τι θα κάνουμε, διότι τα πράγματα είναι πάρα πολύ κρίσιμα. 
	Η πορεία του Γ΄ ΚΠΣ είναι ιδιαίτερα κρίσιμη. Με τα στοιχεία προόδου που έχει δώσει το Υπουργείο μέχρι 15/6/2005 για το 74% των πόρων δημόσιας δαπάνης, έχουν εκδοθεί αποφάσεις ένταξης και έχουν δεσμευθεί οι ανάλογοι πόροι. Η δημόσια δαπάνη των ενταγμένων έργων για τα οποία αναλήφθηκαν νομικές δεσμεύσεις αντιστοιχεί μόλις στο 51%. 
      Λέτε, λοιπόν, ότι παραλάβατε μία κατάσταση, κύριε Υπουργέ, για το Γ΄ ΚΠΣ με μία κρίσιμη απορροφητικότητα της τάξης μόλις του 20% έως 22% στις αρχές του 2004 από την προηγούμενη κυβέρνηση. Πού βρίσκεστε τώρα; Ο μέσος όρος των απορροφήσεων είναι περίπου 30% έως 32%. 
      Βέβαια, το πρόβλημα είναι τεράστιο στον κανόνα ν+2, διότι μπορεί να λέτε ότι έχετε πετύχει ένα καλό ποσοστό δεσμεύσεων, αλλά με τον κανόνα ν+2, αν δεν απορροφήσετε, τελικά, αυτές οι δεσμεύσεις που έχετε αναλάβει δεσμεύουν και το χρονικό όριο όπου θα πρέπει να γίνει η απορρόφηση. Έτσι τα πράγματα δυσκολεύουν πολύ περισσότερο. 
	Ταμείο Συνοχής. Είναι πάρα πολύ κρίσιμη η κατάσταση στην οποία βρίσκεται το Ταμείο Συνοχής. Βρισκόμαστε, λοιπόν, σε μία κρίσιμη περίοδο κι εμείς καταθέτουμε ερωτήσεις κάθε μήνα σχεδόν για το πώς θα ξεπεράσουμε αυτήν την κατάσταση. 
      Θα δούμε, τελικά, τα πραγματικά αίτια αυτών των καθυστερήσεων; Δε λύνονται ούτε με στείρες αντιπαραθέσεις, ούτε με την πρόσληψη κάποιων ακόμα ειδικών συμβούλων. Υπάρχουν βαθιές αιτίες στη διοίκηση, στα προβλήματα της αποκέντρωσης, της λειτουργίας και της αποτελεσματικότητας των υπηρεσιών και των μηχανισμών υλοποίησης και προγραμματισμού του Γ΄ ΚΠΣ και των άλλων προγραμμάτων και βέβαια μεγάλες ελλείψεις στους φορείς υλοποίησης και, κυρίως, στην Τοπική Αυτοδιοίκηση. 
	Τι γίνεται με την απορροφητικότητα και την κατάσταση το 2005; Είναι γνωστή η προτροπή και η ανάγκη για άμεση απορρόφηση κονδυλίων για να μη χαθούν οι κοινοτικοί πόροι. Σύμφωνα με την επιτροπή παρακολούθησης που συνεδρίασε πριν από ένα μήνα στη Θεσσαλονίκη, η Ελλάδα πρέπει να εισπράξει για το υπόλοιπο του 2005 το ποσό των 2,9 δισεκατομμυρίων ευρώ, δηλαδή 500.000.000 ευρώ θα πρέπει να απορροφώνται από το Γ΄ Κοινοτικό Πλαίσιο Στήριξης μηνιαία, προκειμένου να επιτευχθούν τα απαιτούμενα ποσά απορρόφησης. 
      Συγκεκριμένα, η Ελλάδα, προκειμένου να είναι μέσα στις προβλέψεις για το 2005 και να πραγματοποιήσει είσπραξη 2,9 δισεκατομμυρίων ευρώ, θα πρέπει τον Οκτώβριο να υποβάλει αίτηση πληρωμής 1,2 δισεκατομμυρίων ευρώ, δηλαδή να έχει δαπάνες περί τα 1,7 δισεκατομμύρια ευρώ. 
      Μόλις το πρώτο δεκαπενθήμερο του Ιουλίου υποβλήθηκαν οι πρώτες αιτήσεις πληρωμών για το 2005. Αν φέτος δεν κατανεμηθούν κανονικά οι ως άνω δαπάνες, κινδυνεύει, τελικά, αυτός ο μηχανισμός εκτέλεσης –σαθρός, κλπ, όπως το έχουμε πει τόσες φορές- να καταρρεύσει και, τελικά, να χάσουμε από τον κανόνα ν+2 σημαντικούς πόρους.
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
 	Κύριε Πρόεδρε, τελειώνω σε δύο λεπτά.
	Τα επιχειρησιακά προγράμματα στις περιφέρειες σύμφωνα με την επιτροπή παρακολούθησης Κεντρικής Μακεδονίας, Ανατολικής Μακεδονίας και Θράκης και Αιγαίου βρίσκονται σε άσχημη κατάσταση και κινδυνεύουν από τον κανόνα ν+2. Σύμφωνα πάλι με την έκθεση αυτής της επιτροπής, η Κοινωνία της Πληροφορίας και η διοίκησή της λέει ότι αν δεν προχωρήσουν σε πενήντα, τουλάχιστον, προκηρύξεις και αν δεν απορροφηθούν φέτος 60.000.000 ευρώ –εγώ το βλέπω δύσκολο- πάλι θα έχουμε απώλεια πόρων.
     Το πρόγραμμα της ανταγωνιστικότητας. Τι να πούμε για την προηγούμενη περίοδο; Πόσο απ’ αυτό το πρόγραμμα ανακουφίστηκαν οι μικρομεσαίες επιχειρήσεις; Και τώρα με λύπη μας διαπιστώνουμε ότι και πάλι εξακολουθεί να καθυστερεί αυτό το πρόγραμμα. 
     Τα προγράμματα του περιβάλλοντος; Αυτά και αν είναι. Και κατά κύριο λόγο είναι στο Ταμείο Συνοχής. Ιδιαίτερα ΧΥΤΑ και απαραίτητα έργα για τα οποία υπάρχουν πρόστιμα από την Ευρωπαϊκή Ένωση δεν προχωρούν. Ακόμη δεν έχετε βρει το κλειδί να προχωρήσουν αυτά τα έργα, τα προγράμματα της εκπαίδευσης κ.ο.κ. Δεν τα λέω εγώ. Η επιτροπή παρακολούθησης τα λέει. Το Ταμείο Συνοχής; Σε εκατόν δεκατέσσερα έργα περιβάλλοντος κόστους 300.000.000 ευρώ τα δεκαέξι παρουσιάζουν σοβαρότατο κίνδυνο να μην υλοποιηθούν και τα περισσότερα βρίσκονται στο κόκκινο. 
     Πώς θα γίνει η διόρθωση λόγω του προστίμου, πώς θα γίνει η διόρθωση λόγω των απωλειών πόρων που έχουμε, ποια έργα θα βγουν επειδή καθυστερούν, ποια έργα θα μπουν; Αν θα προλάβουν να μπουν. Και αυτά που καθυστερούν, βέβαια, είναι τα έργα της Περιφέρειας. Γονάτισε η Περιφέρεια με τη μέχρι τώρα υπερσυγκέντρωση πόρων στο Λεκανοπέδιο. 
     Και θα ολοκληρώσω, κύριε Πρόεδρε, λέγοντας ότι με όλα αυτά τα προβλήματα και τις καθυστερήσεις φοβάμαι ότι υπονομεύουμε και δυσκολεύουμε και την ήδη πολύ δύσκολη διαπραγμάτευση του Δ΄ ΚΠΣ. 
     Κύριοι συνάδελφοι, βρισκόμαστε σε καθεστώς κοινοτικής επιτήρησης για τα επόμενα δυο χρόνια. Αλλά σε συνθήκες έντασης της ανεργίας, χαμηλότερης ανάπτυξης, κρίσιμων προβλημάτων στην περιφέρεια σ’ ένα νέο κύμα λιτότητας και αντιλαϊκών μέτρων για τους εργαζόμενους, η χώρα μας δεν έχει κανένα περιθώριο απώλειας ούτε ενός ευρώ, κύριε Υπουργέ. Σε αυτό θέλουμε να μας απαντήσετε και να μας ενημερώσετε σ’ αυτήν τη συζήτηση. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε. Ο κ. Βρεττός έχει το λόγο. 
     ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, ο Υφυπουργός κ. Φώλιας σε μια ηθικοπλαστική παράγραφο της ομιλίας του είπε συγκεκριμένα: «την αλήθεια υπηρέτησα». 
     Να διαβάσω αυτά που λέει ο κ. Καραμανλής στη διαδικασία που είχαμε για την πρόταση μομφής τον προηγούμενο Ιούνιο. Είπε ο Πρόεδρος της Κυβερνήσεως: «στις διαπραγματεύσεις με την Ευρωπαϊκή Ένωση καταφέραμε να αποτρέψουμε τον κίνδυνο αναστολής πληρωμών αλλά και να μειώσουμε στο 1/3, στα 518.000.000 ευρώ, το επαπειλούμενο κοινοτικό πρόστιμο. Ένα έγκλημα διαπλοκής, διαφθοράς και ανεπάρκειας έπεσε και αυτό στις πλάτες μας». 
     Μιλάει για πάνω από 1,5 δισεκατομμύριο ευρώ πρόστιμο ο κ. Καραμανλής. Σας ρώτησα στην αρχή της ομιλίας μου, κύριε Υφυπουργέ, πώς το εκτιμήσατε αυτό και αν αυτό είναι αληθές. Στη συζήτηση που ακολούθησε, ο κ. Φλωρίδης απέδειξε με τον κατηγορηματικότερο τρόπο ότι η επιτροπή είχε υπολογίσει 682.000.000 ευρώ ως το 25% που προέκυπτε ως πρόστιμο. Και απ’ αυτά 164.000.000 ευρώ είχαν ήδη αφαιρεθεί. 
     Εδώ, κύριε Πρόεδρε, προκύπτει ένα μεγάλο ψέμα. Ένα ψέμα το οποίο διετύπωσε ο Πρωθυπουργός της χώρας στη Βουλή των Ελλήνων. Και αν αυτό το ψέμα γίνει παραδεκτό τότε πρέπει ή να ζητήσει συγγνώμη ο κ. Πρωθυπουργός ή, τουλάχιστον, να αποπέμψει εκείνον που του έδωσε τα στοιχεία αυτά. Αυτό είναι το πρώτο, κύριε Πρόεδρε. 
     Το δεύτερο είναι ότι ο κ. Φώλιας μας είπε ότι δεν μπόρεσε η Κυβέρνηση να ακολουθήσει το σχέδιο δράσης γιατί ήταν κατά τη γνώμη της ανεφάρμοστο. Και δεν μας έδωσε ένα παράδειγμα που να αποδεικνύει ότι αυτό το σχέδιο ήταν ανεφάρμοστο. Περίμενα να πει ότι είναι ανεφάρμοστο για το άλφα, για το βήτα, για το γάμα. Τίποτα απ’ αυτά. Εσείς φαίνεστε ότι είστε πρακτικός άνθρωπος. Από πού προέκυψε, κύριε Φώλια, ότι ήταν ανεφάρμοστο το σχέδιο ώστε να καταλήξετε να υποστείτε το πρόστιμο; 
     Θέμα τρίτο. Μας ανέφερε ως τη μεγάλη επιτυχία, τελικά, της διακυβέρνησής του ότι κατάφεραν τα Υπουργεία Εθνικής Οικονομίας και Περιβάλλοντος, Χωροταξίας και Δημοσίων Έργων για πρώτη φορά να συναινέσουν και να συνεργαστούν. 
    Αυτό ήταν το μεγάλο επίτευγμα της Κυβέρνησης. Μα αφού συναίνεσαν και συνεργάστηκαν, γιατί δεν βρήκαν τρόπους να αντιμετωπίσουν το σχέδιο δράσης; Διότι περί αυτού πρόκειται. Γιατί δεν το έκαναν αυτό και, τελικά, υπέκυψαν και τα δύο Υπουργεία στο πρόστιμο;
    Είναι προφανές, κύριε Πρόεδρε, ότι η Κυβέρνηση της Νέας Δημοκρατίας δεν ξέρει τι συμβαίνει, τελικά, σε ό,τι έχει σχέση με τη διαχείριση του Γ΄ Κοινοτικού Πλαισίου Στήριξης. Διαφορετικά, δεν θα μας έφερνε εδώ αυτού του είδους τις σαθρές αιτιολογίες, ότι δηλαδή επειδή η Ευρωπαϊκή Ένωση, επειδή η Ευρωπαϊκή Επιτροπή έστειλε δύο έγγραφα που μιλούσαν για προβλήματα στη διαχείριση, αυτό έπρεπε να πληρωθεί με 520.000.000 ευρώ, τα οποία βεβαίως, θα τα πληρώσει ο ελληνικός λαός, τα οποία, βεβαίως, θα τα πληρώσει η επαρχία όπου δεν γίνονται έργα, τα οποία, βεβαίως, θα τα πληρώσουν άλλοι από εκείνους που προκάλεσαν αυτήν τη ζημιά.
    Είπα και προηγουμένως ότι το να αποδέχεσαι και να γελάς και να χαριεντίζεσαι ένα πρόστιμο 520.000.000 ευρώ είναι μία γελοία συμπεριφορά.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ενοχή είναι.
    ΚΩΝΣΤΑΝΤΙΝΟΣ ΒΡΕΤΤΟΣ: Ενοχή. Είναι μία γελοία συμπεριφορά.
    Το γελοίο, όμως, κύριε Πρόεδρε, είναι ο μεγαλύτερος κίνδυνος για την πολιτική. 
    Φοβάμαι ότι έτσι πορεύεστε. Πορεύεστε με συμπεριφορές γελοιότητας. Δεν χαρακτηρίζω όλη την Κυβέρνηση. Χαρακτηρίζω τις συμπεριφορές, για να είμαι πιο συγκεκριμένος.
    Ο κ. Πολύδωρας προσπάθησε να δικαιολογήσει τα αδικαιολόγητα, διότι σε καμία περίπτωση δεν αναφέρθηκε στην ομιλία του κ. Φώλια. Τον επικαλέστηκε και τον παρακάλεσε να εξηγήσει αυτά που είπε. Διότι αν τα είχε εξηγήσει ο κ. Φώλιας, ο κ. Πολύδωρας «ξύπνιος πονηρός» αμέσως θα τα έπιανε και θα μας τα παρουσίαζε. Αντί γι’ αυτό μας είπε για τον κ. Πάχτα, ότι, δηλαδή, είχαμε τον κ. Πάχτα και ο κ. Πάχτας επειδή δεν ήταν υποψήφιος πάλι, αυτό αποδεικνύει ότι έπρεπε να πληρώσουμε το πρόστιμο. Αυτό μας είπε ο κ. Πολύδωρας. Βέβαια, ο κ. Πολύδωρας είναι ένας ικανός συνήγορος της Κυβέρνησης.
    Κύριε Πρόεδρε, όμως, το ότι η Κυβέρνηση έχει έναν καλό συνήγορο, δεν σημαίνει ότι δεν έχει διαπράξει το έγκλημα. Ποιο είναι το έγκλημα; Το έγκλημα είναι η δολοφονία της εθνικής οικονομίας και ανάπτυξης. Αυτό είναι το μεγάλο έγκλημα που έχει επιτελέσει η Νέα Δημοκρατία. Και κανένας Πολύδωρας και κανένας Αλογοσκούφης και κανένας άλλος δεν μπορεί να αποτρέψει από τη συνείδηση του ελληνικού λαού την πεποίθηση ότι έχει συντελεστεί αυτό το έγκλημα.
    Κύριε Πρόεδρε, δεν πείστηκα με τις απαντήσεις του κ. Φώλια. Εγώ περίμενα κάτι διαφορετικό, κάτι πειστικότερο. Μάλιστα, όταν κατέβηκα από το Βήμα ρώτησα τους συναδέλφους μου αν ήμουν πολύ σκληρός με αυτά που είπα, μήπως οι χαρακτηρισμοί μου ήταν λίγο υπερβολικοί. Μετά από αυτά που άκουσα, όχι μόνο δεν μετανιώνω, αλλά λέω ότι ίσως θα έπρεπε να πω και περισσότερα για τους εξής λόγους:
    Πρώτον, διότι η Κυβέρνηση δεν ξέρει που βαδίζει. Και όταν κάποιος δεν ξέρει που βαδίζει, τότε κανένας δρόμος δεν είναι καλός.
    Δεύτερον, είδα ότι η Κυβέρνηση λέει ψέματα, κύριε Πρόεδρε. Και αυτό δεν είναι πολιτική, αυτό δεν είναι ηθική. Αυτό μας φέρνει πίσω, κύριε Υφυπουργέ μου. 
    Κι ενώ σε προσωπικό επίπεδο δεν έχω τίποτα εναντίον σας, σας θεωρώ σεμνό και σοβαρό άνθρωπο, εντούτοις η παρουσία σας σήμερα τουλάχιστον δεν είναι ικανοποιητική. 
    Τρίτον, βλέπω, κύριε Πρόεδρε, ότι δεν πρόκειται –μα δεν πρόκειται απ’ ό,τι φαίνεται- να αξιοποιήσουμε το Γ΄ Κοινοτικό Πλαίσιο Στήριξης. Χάνουμε χρήματα. Σας παραδώσαμε μία πολύ ισχυρή οικονομία, σας παραδώσαμε υποδομή, σας παραδώσαμε έργα, σας παραδώσαμε συνέχεια. Κι εσείς τελικά τι κάνετε; Εσείς τα εξαφανίζετε όλα αυτά για να πείτε ότι φταίει το ΠΑΣΟΚ; Αυτό κάνετε.
    Πέρα από την ανικανότητα, υπάρχει και αυτού του είδους η υποκρισία, αυτού του είδους η εκδικητικότητα, που δεν συγχωρείται σε τελευταία ανάλυση. Μπορεί να θέλετε να εκδικηθείτε το ΠΑΣΟΚ, αλλά εκδικούμενοι το ΠΑΣΟΚ, εκδικείστε την Ελλάδα τελικά, εκδικείστε την ανάπτυξη της χώρας, την ίδια την πορεία της προς τα εμπρός.
    Κύριε Πρόεδρε, εάν υποβάλλαμε την πρόταση μομφής και γνωρίζαμε αυτό το μεγάλο ψέμα, τότε ίσως θα ήταν διαφορετική η συμπεριφορά μας και η συμπεριφορά ορισμένων Βουλευτών της Νέας Δημοκρατίας σε ό,τι αφορά τη συνείδησή τους.
      Όμως, αυτή η πρόταση μομφής είναι μόνιμη, κύριε Πρόεδρε. Είναι πρόταση μομφής για τη διαχείριση που κάνει η Νέα Δημοκρατία σε όλα τα επίπεδα και δεν πρόκειται να σταματήσει ποτέ μέχρις ότου ο ελληνικός λαός αποφασίσει αυτό που έχει ήδη σκεφθεί, αυτό που ήδη καλλιεργεί στη συνείδησή του: να αλλάξει αυτήν την πολιτική. Και θα την αλλάξει αργά ή γρήγορα.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βρεττέ.
      Ο κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
      Δεν πείστηκα από τα όσα είπε στην ομιλία του ο κύριος Υπουργός. Και θα πω ευθέως γιατί δεν πείστηκα: Γιατί αντίθετα απ’ ό,τι πιστεύετε –κάποιοι είπαν ότι είναι άπειρος- εγώ τον θεωρώ πολύ έμπειρο. Είναι έμπειρος και μάλιστα χειρίστηκε τα θέματα των ερωτήσεων με τη διαπλοκή των Βρυξελλών. Και άξιος ο μισθός του γενικού γραμματέα, εκείνου που έγραφε αυτές τις ερωτήσεις εναντίον των κυβερνήσεων του ΠΑΣΟΚ. Επομένως δεν πείστηκα ότι δεν χάσαμε αυτά τα λεφτά. Τα χάσαμε από λάθη της Κυβέρνησης της Νέας Δημοκρατίας. 
      Υπήρχαν πράγματι οι αιτίες στο διοικητικό σύστημα. Υπήρχαν και στο δεύτερο και στο πρώτο κοινοτικό σύστημα. Κάναμε ό,τι μπορούσαμε. Εδώ, σ’ αυτήν την Αίθουσα, θυμάμαι, φέραμε τη ΜΟΔ, τη Μονάδα Οργάνωσης Διαχείρισης, φέραμε το ΕΛΚΕ, φέραμε πολλούς μηχανισμούς για να μπορέσει πραγματικά ν’ ανατρέξει σ’ ένα καλύτερο κοινοτικό πλαίσιο στήριξης, όπως το Γ΄ Κοινοτικό Πλαίσιο Στήριξης. Και χάρη στις προσπάθειες της κυβέρνησης του ΠΑΣΟΚ το 2000 καταφέραμε να πάρουμε αυτά τα τεράστια ποσά, των οποίων τη διαχείριση ξεκινήσαμε με τους καλύτερους οιωνούς. Σίγουρα το γραφειοκρατικό μοντέλο των Βρυξελλών δημιούργησε και πάλι νέα θέματα και νέα προβλήματα που πρέπει να ξεπεραστούν. Αλλά έπρεπε αυτό το μνημόνιο, το οποίο υπήρχε, αυτή τη συμφωνία, η οποία υπήρχε, να την υλοποιήσει η Κυβέρνηση της Νέας Δημοκρατίας.
      Πιστεύω ότι -με αφορμή αυτήν τη συζήτηση- δεν πήραμε απάντηση και σε δύο ακόμη ερωτήματα. Διάβασα τις χθεσινές δηλώσεις του κυρίου Υπουργού –και το είπε και τώρα στην ομιλία του- ότι στο τέλος του χρόνου θα προσεγγίσουμε το 38% της απορρόφησης των συνολικών δαπανών του προγράμματος. Εγώ μεταξύ της έκτης και της έβδομης Επιτροπής Παρακολούθησης διαπίστωσα ότι δεν έχουμε κάνει εκείνα τα βήματα, τα οποία πέρσι σας έκαναν να λέτε ότι για το τέλος του 2004 θα είχαμε προσεγγίσει το 36%. Διαπιστώνω, δηλαδή, ότι υπάρχει συνεχώς μία υστέρηση σε σχέση με τους στόχους που τίθενται από τις Επιτροπές Παρακολούθησης του Κοινοτικού Πλαισίου Στήριξης. 
      Και μην κάνετε κι εσείς, κύριε Υπουργέ, το λάθος να το λέτε «Κου Που Σου», διότι τα ελληνικά είναι «Κάπα Πι Σίγμα». Σας άκουσα προηγουμένως που το είπατε κι εσείς «Κου Που Σου».
      Πιστεύω, λοιπόν, ότι η επίσπευση του ρυθμού υλοποίησης για τη διασφάλιση των κονδυλίων πρέπει να τρέξει με τέτοιους ρυθμούς γιατί πραγματικά αμφισβητείται η αποτελεσματικότητα του όλου συστήματος και της συνολικής απορρόφησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Σας είπα, επίσης, ότι σαν Κυβέρνηση έχετε στην όλη σας πολιτική πολλές αντιφάσεις. Θα σας θυμίσω μόνο μία, μιας και μιλάμε για κοινοτικά κονδύλια: Όσο ο Υπουργός Γεωργίας, ο κ. Μπασιάκος, τσακωνόταν με τους Νεοδημοκράτες συνεταιριστές-συνδικαλιστές, έλεγε ότι φταίει ο κακός κανονισμός του ΠΑΣΟΚ για το βαμβάκι, προσωποποιώντας το μάλιστα σε μένα. Πριν από λίγες ημέρες πήγε ο κ. Καραμανλής στο Υπουργείο Γεωργίας και είπε ότι η χώρα μας πήρε τα περισσότερα χρήματα από ποτέ για το βαμβάκι, 770.000.000 δραχμές. Και καμαρώνει η Κυβέρνηση γιατί πήραμε τα περισσότερα λεφτά επιδοτήσεων για ένα προϊόν, τη στιγμή που ένας Υπουργός έλεγε ακριβώς τα αντίθετα.
      Πιστεύω ότι αυτές οι αντιφάσεις, τουλάχιστον στα κοινοτικά θέματα και στη διαχείριση αυτών των θεμάτων, δεν πρέπει να υπάρχουν. Διότι, όπως είπα και στην αρχή της πρωτομιλίας μου –και κλείνω- αυτά τα θέματα αφορούν όλους, τα κοινοτικά κονδύλια είναι κομμάτι του εθνικού σχεδίου ανάπτυξης και κανείς δεν μπορεί να προχειρολογεί ή να υπονομεύει το μέλλον της χώρας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ανωμερίτη.
      Ο κ. Σαλαγιάννης έχει το λόγο.
     ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, θα ήθελα να πω μόνο ότι τα όσα ειπώθηκαν –λείπει και ο κ. Πολύδωρας, τον οποίο εκτιμώ ιδιαιτέρως- επιβεβαιώνουν αυτό που είπα από την αρχή: Όλα τα θέματα τα αναγάγουμε στη διαπλοκή, στη διαφθορά, στα μεγάλα τζάκια, στα μικρά τζάκια. Είναι εξευτελισμός του πολιτικού συστήματος και της συζήτησης που γίνεται μέσα στη Βουλή. Επειδή, λοιπόν, εγώ δεν ανήκω σε κανένα τζάκι, ούτε παλαιό, ούτε καινούργιο, έχω τη δυνατότητα να λέω αυτό που πιστεύω. 
     Κύριε Φώλια, τις συστημικές διορθώσεις που τελικά θα φέρετε μετά το πρόστιμο, τις αξιοποιείτε γι’ αυτό ακριβώς το λόγο, για να μπορείτε να κτυπήσετε τους αντιπάλους σας. Είναι τραγικό αυτό. Δεν λέω για σας. Όλη η Κυβέρνηση το κάνει. Θεωρείτε ότι σήμερα δεν υπάρχουν κακοτεχνίες; Θεωρείτε ότι δεν θα υπάρξουν διαπλοκές; Δεν θα υπάρξουν διαφθορές; Τα κλείσαμε αυτά; 
     Εγώ σας λέω ότι τα εκφυλιστικά φαινόμενα που παρουσιάστηκαν σ’ εμάς μετά από τόσα χρόνια διακυβέρνησης, παρουσιάζονται ήδη σήμερα, από τους πρώτους μήνες διακυβέρνησης της Νέας Δημοκρατίας. Με το κεφάλι, με τα μπούνια, μπαίνουν μερικοί  στη διαπλοκή και τη διαφθορά. Αυτό να το έχετε υπ’όψιν σας. 
     Όσο μέσα σε αυτήν τη Βουλή δεν αποφασίζουμε να πάρουμε το παιχνίδι πάνω μας, για να μπορέσουμε να βάλουμε πραγματικούς κανόνες για το πώς γίνονται οι προμήθειες και τα έργα, όσο είμαστε ανίκανοι και δεν θέλουμε να το κάνουμε, τόσο η διαφθορά και η διαπλοκή που υπήρχε, θα υπάρχει και στο μέλλον. 
     Κάτω από εσάς υπάρχει ένα πλέγμα ανθρώπων που πέφτουν ήδη, κύριε Φώλια, ως ακρίδες. Το ξέρετε. Επομένως, αν είμαστε πραγματικά σοβαροί και θέλουμε να προσφέρουμε υπηρεσίες στην πατρίδα, όπως λένε μερικοί –λέει ο κ. Πολύδωρας ότι το αληθινό είναι και εθνικό- ας αποφασίσουμε οι πολιτικοί πως είμαστε μακριά απ’ αυτό. Έχουμε τους κανόνες. Έχουμε τη δυνατότητα. Αλλά στη Βουλή δεν έρχεστε να το κάνουμε αυτό. 
     Τα λέμε στου Μπαραϊκτάρη, τα λέμε στα παραμύθια και στο τέλος «εκεί που φτύναμε, γλείφουμε κιόλας». Είναι τραγωδία και πρέπει έγκαιρα όλο το πολιτικό σύστημα να τη δει κατάματα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Η κ. Διαμαντοπούλου έχει το λόγο.
     ΑΝΝΑ ΔΙΑΜΑΝΤΟΠΟΥΛΟΥ: Ο κύριος Υφυπουργός στην ομιλία του ανέδειξε και αναφέρθηκε με ευλάβεια στην ανάγνωση του ημερολογίου της αλληλογραφίας των Υπουργείων στο παρελθόν και σήμερα με την Ευρωπαϊκή Ένωση. Βεβαίως, τα προβλήματα που συζητούμε στη Βουλή, είναι βαθύτατα πολιτικά, όπως αναδείχθηκε και από τον εισηγητή μας τον κ. Βρεττό και από τον Κοινοβουλευτικό μας Εκπρόσωπο τον κ. Φλωρίδη.
     Οι απαντήσεις, λοιπόν, καλό θα είναι πέρα από την τεκμηρίωση, που είναι απαραίτητη, να έχουν και ένα πολιτικό περιεχόμενο, το οποίο με λανθασμένο τρόπο και κοιτώντας πάλι προς τα πίσω, προσπάθησε ν’ αναδείξει ο κ. Πολύδωρας. Είναι συστημικό το πρόβλημα που έχουμε με την Ευρωπαϊκή Ένωση; Είναι ένα θέμα που μπορεί να διορθωθεί; Είναι ζητήματα που έχουν να κάνουν με τους μηχανισμούς, με την οργάνωση των διαχειριστικών αρχών, με το ρυθμιστικό πλαίσιο το οποίο πρέπει συνεχώς να εξελίσσεται και να βελτιώνεται; Είναι ένα πρόβλημα που αφορά μια τεράστια προσπάθεια που έγινε στα προηγούμενα Κοινοτικά Πλαίσια Στήριξης, αλλά που δεν ολοκληρώθηκε και έχει ακόμη σοβαρές δυσκολίες; 
     Εάν αυτό είναι το πρόβλημα, έρχεται η Κυβέρνηση, κτίζει πάνω σε αυτό που βρήκε, διορθώνει τα λάθη, κάνει τις απαιτούμενες βελτιώσεις, αλλάζει δομές και η χώρα συνεχίζει, χωρίς να χάσει χρήματα, χωρίς να χρειάζεται να δημιουργείται εμφύλιος εσωτερικώς. 
     Αν δεν είναι αυτό το πρόβλημα, τότε το πολιτικό πρόβλημα είναι πολύ μεγαλύτερο. Ο κ. Πολύδωρας είπε επί λέξει «Η καταγωγή του προστίμου είναι η διαφθορά, η διαπλοκή, οι λογιστικές απάτες». 
     Τότε, κύριε Φώλια, πρέπει ν’ απαντήσετε ευθέως. Ονοματεπώνυμα αυτών που διαπλέκονται και που είναι υπαίτιοι της διαφθοράς. Ποιοι εργολάβοι; Πρέπει να απαντήσετε πού, ποια είναι τα έργα στα οποία υπάρχει διαφθορά και διαπλοκή και πότε συνέβησαν αυτά. 
     Εάν δεν απαντήσετε, λοιπόν, σε αυτήν την καταγωγή του προστίμου, τότε ή τα συγκαλύπτετε, ή δεν μπορείτε να τα ανακαλύψετε, ή πρέπει να ζητήσετε συγγνώμη από το ΠΑΣΟΚ και τον ελληνικό λαό για τον τρόπο που αναδείξατε αυτό το θέμα ως κυρίαρχο της ελληνικής πολιτικής σκηνής, ως να μην έχει αυτή η χώρα προβλήματα ανάπτυξης, προβλήματα ειλικρινούς πολιτικού διαλόγου, προβλήματα συναινέσεων, που ξεκινούν από τη βάση ότι τα πολιτικά κόμματα και οι πολιτικοί είναι έντιμοι και θέλουν ουσιαστικά να επιλύσουν, με διαφορετικό όμως τρόπο ο καθένας, τα προβλήματα αυτής της χώρας. 
      Και επειδή στην πολιτική όλα έχουν σχέση με όλα, και το Κοινοτικό Πλαίσιο Στήριξης και η σχέση μας με την Ευρώπη έχει σχέση και με τις  σχέσεις μας με τις Ηνωμένες Πολιτείες, η διαφθορά, η διαπλοκή, η διαφάνεια, δεν είναι κάτι που αφορά μόνο το Κοινοτικό Πλαίσιο Στήριξης, είναι κάτι που αφορά τους αμυντικούς εξοπλισμούς.
      Και επειδή ο κ. Πολύδωρας είπε ότι «θα πάρουμε απάντηση σε όλα», να σας πω ότι στο συγκεκριμένο δεν χρειάζεται καμία απάντηση. Την πήραμε. Η απάντηση είναι η εξής: Σεπτέμβριος του 2004, Έλληνας Πρωθυπουργός: «Κάναμε την πρώτη συμφωνία μείωσης εξοπλισμών με την Τουρκία». Οκτώβριος του 2004, ο κ. Ρουσόπουλος  στο press-room: «Τι είναι αυτή η συμφωνία; Είναι η μείωση μερικών εκατοντάδων εκατομμυρίων ευρώ και από τις δύο χώρες, όσον αφορά τους εξοπλισμούς». Νοέμβριος 2004: Η Τουρκία κάνει τη μεγαλύτερη ποτέ παραγγελία που είχε κάνει στο θέμα της άμυνας με έναν τεράστιο αμυντικό προϋπολογισμό. Ιούλιος 2005: Η Ελλάδα παραγγέλλει μια νέα «αγορά του αιώνα» ενάμισι δισεκατομμυρίου ευρώ. Σεμνά, ταπεινά και με συνέπεια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Διαμαντοπούλου.
      Το λόγο έχει ο Υφυπουργός Οικονομίας και Οικονομικών κ. Χρήστος Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Κυρίες και κύριοι συνάδελφοι, με πολλή προσοχή και με ευλάβεια παρακολούθησα τα όσα ελέχθησαν και τα όσα ακούστηκαν. Πραγματικά έχει πολύ ενδιαφέρον να τα παρατηρήσουμε και να τα αναλύσουμε. Μιλάτε λες και ήσασταν αμέτοχοι, λες και δεν ήσασταν Κυβέρνηση μέχρι πριν από δεκαέξι μήνες. Μιλάτε λες και δικές μας ήταν οι κακοτεχνίες, εμείς τις προκαλέσαμε και δεν μπορέσαμε να συμμαζέψουμε τα οικονομικά. 
      Ρωτάτε ένα προς ένα: Πώς μιλάμε για 1,5 δισεκατομμύρια ευρώ, το οποίο καταφέραμε να το μειώσουμε στα 518.000.000; Κυρίες και κύριοι συνάδελφοι, το διακύβευμα, το ελεγχόμενο ποσό, ήταν τα 5.000.000.000 κοινοτικής συνεισφοράς στα έργα: 2.700.000.000, τα οποία είχαν πληρωθεί μέχρι το τέλος του 2004, συν 2.300.000.000, που είναι το υπόλοιπο του προϋπολογισμού των έργων τα οποία είναι συνεχιζόμενα. Σύνολο, 5.000.000.000. Επί αυτών των 5.000.000.000 διαπραγματευτήκαμε.
      ΚΩΝΣΤΑΝΤΙΝΟΣ ΒΡΕΤΤΟΣ: Εδώ το λέει.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αυτά που έχετε στα χέρια σας και αυτά που λέει η επιτροπή αναφέρονται στις πληρωμές. Κάποιο λογαριασμό έπρεπε να κάνει η επιτροπή, διότι, όταν κάνεις διαπραγμάτευση, από αλλού ξεκινάς, άλλα σου ζητάνε, άλλα προσφέρεις και κάπου καταλήγεις. 
      Τα 5.000.000.000 ήταν τα προς έλεγχο. Τα 5.000.000.000 ήταν για διόρθωση και στα 5.000.000.000 πληρώσαμε 518.000.000. Και όταν ο Πρωθυπουργός μας λέει: «το ένα τρίτο περίπου αυτών που μας ζητούσανε», θέλατε να κάνουμε το κλάσμα επακριβώς; Λογαριασμός: Τρεις φορές τα πεντακόσια είναι ενάμισι. Στο ένα διακόσια πενήντα, τα πεντακόσια δεκαοκτώ πόσα είναι; Αυτός είναι ο λογαριασμός; Αυτό είναι το πρόβλημα; Ένα διακόσια πενήντα ήταν αυτό που είχαμε σαν διακύβευμα και από αυτό κατεβήκαμε στα πεντακόσια δεκαοκτώ. 
      Να σας πω και κάτι άλλο; Ένιωσα πάρα πολύ άσχημα, κυρίες και κύριοι συνάδελφοι, όταν ήμουν αναγκασμένος να διαπραγματευτώ με τους συνεργάτες μου με την Κομισιόν και είχαν πάνω στο τραπέζι των διαπραγματεύσεων καθαρογραμμένη την αίτηση αναστολής πληρωμών προς το Κολέγιο των Επιτρόπων, που σε κάθε αντίδρασή μας έλεγαν: «Εντάξει, δεν πειράζει. Καταθέτουμε την αίτηση αναστολής πληρωμών». Και αν διακόπτονταν οι διαπραγματεύσεις, και αν δεν φτάναμε σε συμφωνία, θα είχε προχωρήσει σε αναστολή πληρωμών η Ευρωπαϊκή Επιτροπή. 
      Ξέρετε τι σημαίνει αυτό; Βεβαίως και ξέρετε. Σημαίνει ότι, μέχρι να στήσουμε ξανά το σύστημα για να είναι αξιόπιστο αυτό το οποίο πραγματοποιήθηκε επιτέλους και αναγνωρίστηκε τώρα, δεν θα έρχονταν κονδύλια κοινοτικά, ό,τι συνεχιζόταν θα το πληρώναμε εξ ιδίων πόρων από το πρόγραμμα δημοσίων επενδύσεων, θα γίνονταν έλεγχοι ένα προς ένα στα έργα και ό,τι προέκυπτε θα το χρεωνόμασταν. Και αφού γίνονταν οι διορθώσεις, μετά τους ελέγχους, μετά από κανένα χρόνο, θα μας έλεγαν: «Τώρα ελάτε να δούμε αν έχετε κάνει τα συστήματα αξιόπιστα, όπως οφείλατε να τα κάνετε από το 2000».
    Και αν τότε τα βρίσκανε εντάξει, τότε θα άρχιζε η ροή των κονδυλίων. Με τι; Με κανένα εξάμηνο υπόλοιπο μέχρι το τέλος του Γ΄ ΚΠΣ, 31.12.2006; Γι’ αυτό διαπραγματευθήκαμε και γι’ αυτό θεωρούμε ότι το να καταλήξουμε υπό αυτές τις συνθήκες με το μαχαίρι στο λαιμό σε μια διαπραγμάτευση από 1,250 εκατομμύρια στα 518.000.000 είναι επιτυχία. Δεν είμαστε ικανοποιημένοι που η Ελλάδα χρεώνεται; 
    ΚΩΝΣΤΑΝΤΙΝΟΣ ΒΡΕΤΤΟΣ: Δεν ξέρει η Ευρωπαϊκή Ένωση…
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν είμαστε ικανοποιημένοι που η Ελλάδα στερείται 518.000.000 ευρώ; Δυστυχώς, όμως, αυτά τα οποία προέκυψαν, ήταν λόγω κακοτεχνιών. 
    Κατηγορείτε την Κυβέρνηση ότι δεν υλοποιήσαμε το σχέδιο δράσης. Το σχέδιο δράσης προέβλεπε, όπως συμφωνήσατε την προπαραμονή των εκλογών, τον έλεγχο του φυσικού αντικειμένου. Δηλαδή συμφωνούσαν να γίνει ο έλεγχος σε τέσσερις χιλιάδες έργα. Ήταν ποτέ δυνατόν αυτό να γίνει; Και πέρα από αυτό, ανεξάρτητος εξωτερικός αξιολογητής, η αξιόπιστη εταιρεία «KPΜG» έκανε έλεγχο του εφικτού της υλοποιήσεως του σχεδίου δράσεως. Είπε ότι δεν είναι εφικτό να υλοποιηθεί. 
    Με κατηγορείτε προσωπικά γιατί έδωσα μία συνέντευξη και είπα ότι είχε δίκιο η Κομισιόν που έλεγε ότι τα έργα μας ήταν σαθρά από όλες τις πλευρές. Αφού είχε δίκιο. Να πω ότι έλεγε ψέματα; Ήταν πράγματα δεδομένα, τα οποία είναι καταγεγραμμένα. Τα έχουμε καταθέσει επανειλημμένα. Τι θέλετε να βγω και να πω; Ότι λέει ψέματα η Ευρωπαϊκή Επιτροπή; Να πω ότι οι αλήθειες δεν είναι αλήθειες; 
    Αυτό που συνηθίσατε εσείς να κάνετε, κυρίες και κύριοι, εγώ δεν το κάνω. 
    Πήγαμε να διαπραγματευθούμε ξεκάθαρα, αντρίκεια, με καθαρές θέσεις και με την αλήθεια μπροστά. Και όποιος έχει την αλήθεια μαζί του, δεν έχει να φοβηθεί τίποτα. Και σας διαβεβαιώ, διότι αυτό είναι στάση ζωής.
    Ήταν σαθρό το σύστημα. Προκύπτει από παντού ότι ήταν σαθρό το σύστημα. Γιατί έχετε καμιά αμφιβολία ότι δεν ήταν; 
    Με κατηγορήσατε ότι σαν Ευρωβουλευτής κατέθεσα ερωτήσεις στο Ευρωπαϊκό Κοινοβούλιο, οι οποίες ήταν καταγγελίες.
    Όταν δεν μπορούσαμε, κυρίες και κύριοι, να μάθουμε την αλήθεια στην ελληνική Βουλή, αναγκαζόμασταν να την αναζητήσουμε στο Ευρωπαϊκό Κοινοβούλιο. Και εκείνο που λέγαμε δεν ήταν τίποτα περισσότερο από την πραγματικότητα. Και μας κατηγορείτε διότι δεν συναινέσαμε και δεν ήμασταν συνένοχοι σ’ αυτά που κάνατε; Και εγώ ήμουν εκείνος ο οποίος έτυχε να διαπραγματευτεί. Το αποτέλεσμα ξέρετε καλά αν είναι καλό ή κακό. 
    Λέτε, επίσης, ότι δεν αξιωθήκαμε να κάνουμε μία τροπολογία τριών γραμμών, διότι δήθεν οι δύο Υπουργοί Οικονομίας και ΠΕΧΩΔΕ δεν συμφωνούν μεταξύ τους. Αφού ήταν μια τροπολογία τριών γραμμών, βρε αδελφέ, γιατί δεν το κάνατε τόσα χρόνια που ήσασταν εσείς Κυβέρνηση; Ήταν κακό να κάνετε εσείς αυτήν την τροπολογία; Πείραζε δηλαδή να αποφύγουμε αυτό που μας λένε για τις επί έλασσον δαπάνες ότι αλλοιώνουν τον ανταγωνισμό στο βαθμό που το εκτελούμενο έργο διαφέρει πολύ από το προκηρυχθέν  και το κατακυρωθέν; Γιατί δίναμε δικαιώματα όταν μόνο τρεις γραμμές ήταν η τροπολογία που χρειαζόταν; Θα έπρεπε ήδη να την είχατε κάνει. 
    Επίσης, υπάρχει επιστολή της αρμόδιας επιτρόπου προς τον κ. Δήμα που λέει ποιο είναι το πρόβλημα. «Οι κανόνες δημοσίων συμβάσεων στην Ελλάδα εξακολουθούν να είναι σε αντίθεση με την κοινοτική νομοθεσία. Εκτίθεται η διοίκηση και η Ευρωπαϊκή Επιτροπή σε κίνδυνο πρακτικών διαφθοράς, αδιαφανών διαδικασιών και διαδικασιών διακριτικής  μεταχείρισης». Δεν τα λέω εγώ αυτά, η Επίτροπος τα λέει.
    Για τον έλεγχο των έργων του Ταμείου Συνοχής αναφέρει: «Οι υπηρεσίες της Επιτροπής είχαν την εξέταση των αιτημάτων τροποποίησης αποφάσεων του Ταμείου Συνοχής, καθώς και αιτήσεων αποπληρωμής. Διαπιστώνουν προβλήματα διαχείρισης των συμβάσεων καθώς και αναντιστοιχία μεταξύ προόδου υλοποίησης του φυσικού και οικονομικού αντικειμένου των έργων. Οι διαπιστώσεις αυτές επιβεβαιώνονται επίσης και από τους ελέγχους της Γενικής Διεύθυνσης και του Ελεγκτικού Συνεδρίου της Ευρωπαϊκής Επιτροπής». 	
    Ξέρετε γιατί μιλάμε; Μιλάμε για το έργο της σιδηροδρομικής γραμμής Πειραιάς-Αθήνα-Θεσσαλονίκη σε πρώτη φάση, το οποίο κουτσουρεύτηκε. Έκοψαν 15.000.000 ευρώ διότι έγιναν απευθείας αναθέσεις σ’ αυτό το ύψος. Άκουσον, άκουσον! Απευθείας αναθέσεις 15.000.000 χωρίς καμιά διαδικασία.
    Επίσης, υπάρχουν εργολαβίες για τις οποίες έχουν υπογραφεί επτά συμπληρωματικές συμβάσεις. 
      Υπάρχει μελέτη η οποία κατακυρώθηκε στα 6,5 εκατομμύρια δραχμές και πληρώθηκε 500.000.000 δραχμές. Υπάρχει το έργο της σήραγγας του Καλλίδρομου που από το σύνολο της συμβάσεως υλοποιήθηκε μόνο το 25% του έργου το οποίο ανατέθηκε. Συστημικό είναι το πρόβλημα; Υπάρχουν και επιστολές προς την Κυβέρνηση από τη Γενική Διεύθυνση της REGIO με ημερομηνία 30.7.2003 που λένε ότι για την κάλυψη του συσσωρευμένου ελλείμματος σε νομικό, οργανωτικό και μεθοδολογικό επίπεδο και για την ανατροπή πρακτικών και συνηθειών που κατά γενική ομολογία δεν εξυπηρετούν το δημόσιο συμφέρον... Γνωρίζετε πάρα πολύ καλά τι σημαίνουν οι πρακτικές που δεν εξυπηρετούν το δημόσιο συμφέρον.
      Και έρχεστε σήμερα φίλες και φίλοι να εγκαλέσετε εμάς, διότι καταφέραμε να μειώσουμε το πρόστιμο στα 518.000.000 ευρώ. Ειλικρινά σας μιλώ και σας κοιτάζω στα μάτια. Εγώ νοιώθω ικανοποιημένος που καταφέραμε να μειώσουμε εκεί το πρόστιμο. Νοιώθω ότι κάναμε μια πολύ σκληρή διαπραγμάτευση με άνισους όρους. Ειλικρινά σας λέω ότι είναι επιτυχία τα 518.000.000 ευρώ. Ξεκινήσαμε από πολύ ψηλά από πλευράς Κομισιόν και πολύ χαμηλά από πλευράς Ελλάδος. Νομίζω ότι αυτό που κάναμε ήταν το καλύτερο που θα μπορούσαμε να έχουμε κάνει.
      Από εδώ και μπρος πρέπει ν’ αφήσουμε το χθες, ν’ ανασκουμπωθούμε, διότι ο λαός περιμένει την αξιοποίηση και του δυναμισμού και του δυναμικού και των κοινοτικών κονδυλίων και των εθνικών κονδυλίων. Είναι καιρός να καλύψουμε τα κενά που έμειναν από το χθες και να δούμε μπροστά με άλλη προοπτική και με άλλες δυνατότητες. 
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑΣΟΚ κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, είδα ότι ο κ. Αλογοσκούφης ήλθε και εξέφρασε τη συμπαράστασή του προς τον κ. Φώλια και μετά τον άφησε μόνο και έρημο εδώ για να υπεραμύνεται μιας υπόθεσης για την οποία το κύριο βάρος της ευθύνης φέρει ο κ. Αλογοσκούφης μαζί με τον κ. Σουφλιά και τον κ. Καραμανλή. Δευτερευόντως και σ’ ένα μεγάλο μέρος φέρει ευθύνη και ο κ. Φώλιας, ο οποίος μας είπε ότι μας άκουσε με ευλάβεια θέλοντας προφανώς να μας πει ότι είναι ευλαβής η Κυβέρνησή του. Θα έλεγα όμως ότι είναι επιβλαβής για την Ελλάδα.
      Ο τρόπος που μιλήσατε τώρα εναντίον της Ελλάδας, κύριε Φώλια, αποδεικνύει ότι ήσασταν ο πλέον ακατάλληλος διαπραγματευτής γι’ αυτήν την υπόθεση. Ακόμη και σήμερα δέχεστε αυτά τα οποία επί τόσα χρόνια με τις ερωτήσεις σας υποστηρίζατε στο Ευρωπαϊκό Κοινοβούλιο, δηλαδή ότι στην Ελλάδα τα πάντα είναι σάπια, ότι είναι σαθρά, ότι είναι ύποπτα κλπ. Και ενώ τα λέγατε αυτά δημόσια πήγατε να διαπραγματευθείτε με την Ευρωπαϊκή Επιτροπή επάνω στις παρατηρήσεις της Επιτροπής γι’ αυτό το πλαίσιο έχοντας συνομολογήσει από πριν ότι δεν υπάρχει αντικείμενο διαπραγμάτευσης. Η επιτροπή όμως δε χρησιμοποίησε ποτέ τέτοια φρασεολογία εναντίον της χώρας μας σαν αυτήν που χρησιμοποιείτε εσείς. Ποτέ η Επιτροπή δεν ισχυρίστηκε σε κανένα έγγραφό της αυτά που λέτε εσείς εναντίον της Ελλάδας. Είναι πολύ προσεκτική κάθε φορά που στέλνει μια επιστολή. Λέει μόνο ότι στο σημείο αυτό υπάρχει ένα ζήτημα που πρέπει να το διορθώσετε ότι πρέπει να δείτε το θέμα των μελετών, ότι πρέπει να δείτε το θέμα της ΕΔΕΛ. Η ΕΔΕΛ είναι η Επιτροπή του Γενικού Λογιστηρίου που χρειάζεται περισσότερο προσωπικό. Είναι έγκλημα καθοσιώσεως να μας κάνουν παρατήρηση να πάρουμε περισσότερο προσωπικό στην ΕΔΕΛ; 
      Εσείς όμως έρχεστε και λέτε ότι αυτός ο τόπος είναι ένας τόπος συμφοράς. Και μετά μας λέτε ότι διαπραγματευθήκατε μαζί με τον κ. Μουσουρούλη, ο οποίος προφανώς ήταν ο συντάκτης ως κοινοτικός υπάλληλος όλων των εναντίον της Ελλάδας αναφορών. Μόλις τον είδαν και αυτόν εκεί θα είπαν καλώς τον και αυτόν. Τον ξέρουν καλά. Και εσείς τον βάλατε ως γενικό γραμματέα. Και εσείς επικεφαλής με μύριες όσες επιθέσεις εναντίον της Ελλάδας τα προηγούμενα χρόνια πήγατε να διαπραγματευθείτε για να ωφεληθεί η Ελλάδα. Πρέπει να μάθετε επιτέλους ότι η διαφορά από την αντιπολίτευση που ασκούσατε σε σχέση με την εξουσία που ασκείτε τώρα ως Κυβέρνηση είναι τουλάχιστον η ανάγκη υπεράσπισης της χώρας και να μην την κατηγορείτε. Και πρέπει να σας πω ότι τα πρακτικά θα συνεχίσουν να πηγαίνουν στην Ευρωπαϊκή Επιτροπή, η οποία τα ψάχνει. Και κάθε φορά που θα θέλει να χρησιμοποιήσει την Ελλάδα σαν πειραματόζωο όπως γίνεται τους τελευταίους δεκαεπτά μήνες με την ιστορία του «βασικού μετόχου» και της απογραφής δεν θα χρειάζεται καμία απολύτως απόδειξη για ό,τι θέλει να επιβάλλει. Θα τα έχει όλα στα χέρια της.
      Θα έχει την καθολική συνομολόγηση της Κυβέρνησης ότι όλα συνεχίζουν να πηγαίνουν στραβά. Ένα από τα πολλά αυτογκόλ που έχετε βάλει, αλλά έχω την αίσθηση ότι δεν αντιλαμβάνεστε τι κάνατε εναντίον της χώρας. 
      Κύριε Φώλια, μπορείτε να μου πείτε, γιατί η Επιτροπή στην απόφασή της για την επιβολή του προστίμου λέει ότι το πρόστιμο που πρέπει να επιβληθεί ανέρχεται στο 25%; Είναι ο όρος 66 της απόφασης. Γιατί, λοιπόν, η Επιτροπή επιμένει στο 25% και δεν αναγνωρίζει το δικό σας 10%; Γιατί η Επιτροπή επιμένει στην απόφασή της στο σημείο 67, ότι το ποσό επί του οποίου θα επιβληθεί η περικοπή του 25% είναι τα 2.728.000.000 ευρώ; Και γιατί δεν κάνει τους δικούς σας υπολογισμούς; Κρυφούς τους έχει; Έχετε άλλους λογαριασμούς εσείς; Αυτή είναι η απόφαση της Επιτροπής που μας επιβλήθηκε αυτό το πρόστιμο. Και κάνει τους υπολογισμούς της και λέει, στην πραγματικότητα ότι 25% είχαμε σκοπό από την αρχή να σας επιβάλουμε, 25% σας επιβάλουμε. Ούτε ένα ευρώ δεν καταφέρατε να γλιτώσετε, παρά τους λεονταρισμούς του κ. Καραμανλή, ότι τάχα διαπραγματεύτηκε.
      Αλλά το πρόβλημα είναι ότι όλη αυτήν την υπόθεση τη «στήσατε» για δύο λόγους, σας τους είπα πριν: πρώτον, γιατί ο κ. Καραμανλής δεν μπόρεσε να λύσει τον καυγά μεταξύ του κ. Αλογοσκούφη και του κ. Σουφλιά και λέει, ας πάει και το παλιάμπελο, τι να κάνω τώρα; Θα διώξω τον κ. Σουφλιά που δεν δέχεται να φέρει τροπολογία; Δεν μπορεί να το κάνει. Ας πληρώσει ο ελληνικός λαός 200.000.000.000 δραχμές. Δεν χάλασε ο κόσμος, αδερφέ! Γιατί εσείς έτσι, πολύ άνετα μιλάτε για νούμερα. 
      Το άλλο θέμα είναι η άγνοια των κοινοτικών κανόνων και της συμπεριφοράς που πρέπει να έχει μία χώρα απέναντι στην Ευρωπαϊκή Ένωση. Ποτέ, καμία χώρα, σ’ ένα σύστημα διαρκούς και σκληρής εσωτερικής διαπραγμάτευσης δεν πηγαίνει παραδομένη στις ορέξεις της οποιασδήποτε επιτροπής. Και βεβαίως, αυτό θα έπρεπε να το έχετε υπ’όψιν σας πολύ περισσότερο, όταν είδατε ότι στη θέση του Μπαρνιέ πήγε η κ. Χόκνερ. Για πρώτη φορά χώρα συνοχής πετυχαίνει να πάρει Επίτροπο σε αυτήν τη θέση. Έπρεπε να ξέρετε επίσης ότι η κ. Χόκνερ έχει πάντοτε στο μυαλό της την Πολωνία από την οποία προέρχεται και τον κανόνα ΝC2 και όλα αυτά, και τα λεφτά που πρέπει να εξοικονομεί από τα πειραματόζωα σαν την Ελλάδα, που την καταντήσατε εσείς, προφανώς θέλει να κόβει χρήματα από παντού. Κι όταν υπάρχει η κυβέρνηση των ευάλωτων και των προθύμων, όπως η δική σας, προφανώς κάνει πολύ εύκολα τη δουλειά της. 
      Έχετε αντιληφθεί απέναντι στο εθνικό συμφέρον, ποια είναι η συμπεριφορά σας; Έχετε αντιληφθεί τι ζημιά κάνατε στην Ελλάδα με όλα αυτά που συνδέονται με την επιβολή του προστίμου των 200.000.000.000 δραχμών ή με την υπόθεση του «βασικού μετόχου» ή με την υπόθεση της απογραφής; Φαντάζομαι ότι δεν το έχετε αντιληφθεί. Γιατί αν το είχατε αντιληφθεί, θα κάνατε αυτό που σας είπα προηγουμένως: θα στρωνόσασταν στη δουλειά. 
      Πρέπει να σας πω ότι όταν ήταν ο κ. Σημίτης Πρωθυπουργός, για τα θέματα του Γ΄ Κοινοτικού Πλαισίου Στήριξης έκανε τουλάχιστον τρεις συσκέψεις το μήνα με τον κάθε ένα συναρμόδιο Υπουργό και τους παρακολουθούσε καθημερινά. 
      Ο κ. Καραμανλής έχει αντιληφθεί ότι το μεγαλύτερο χρηματοδοτικό όπλο που διαθέτει αυτή η χώρα είναι το Γ΄ Κοινοτικό Πλαίσιο Στήριξης; Σας είπα πριν, έχετε 17.000.000.000 ευρώ στα χέρια σας ως υπόλοιπο για να εργαστείτε γι’ αυτόν τον τόπο. Αλλά ο κ. Καραμανλής ασχολείται με άλλα. Πουλάει παραμύθια στον ελληνικό λαό και από την άλλη μεριά κάνει τις μεγάλες αγορές. 
      Κύριε Φώλια, λυπάμαι που σε σας έλαχε ο κλήρος να υπερασπιστείτε αυτήν την άχαρη υπόθεση για την Κυβέρνηση. Αλλά ήταν μία ευκαιρία και για μας να ξεσκεπάσουμε τα μεγάλα ψέματα. Η κ. Διαμαντοπούλου σας είπε χθες ότι η φράση του Ελευθερίου Βενιζέλου για το πλέον βραδυπορούν τμήμα του Έθνους, που την απηύθυνε στην παράταξή σας τότε, θα πρέπει να συμπληρωθεί με τη φράση «και το πλέον ψευδόμενο τμήμα του Έθνους». Γιατί αυτό που κάνατε το χρονικό διάστημα των προηγουμένων δεκαεπτά μηνών είναι να λέτε ψέματα. Κάποια στιγμή πρέπει να ξέρετε ότι τα ψέματα τελειώνουν, έρχεται η ώρα της αποκάλυψης και με όλα όσα κάνετε στον ελληνικό λαό, θα έρθει και η ώρα της πληρωμής. Και η πληρωμή, όπως ξέρετε, για τα πολιτικά κόμματα έρχεται την ώρα των εκλογών. Εκεί, λοιπόν, θα λογαριαστούμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Είπα στη δευτερολογία μου και θα το πω άλλη μία φορά: κατηγορείτε ότι κάναμε διαπραγματεύσεις με αδιαφάνεια. 
Κυρίες και κύριοι συνάδελφοι, έχετε δει πολλές διαπραγματεύσεις να γίνονται στις πλατείες και στα παζάρια; Οι διαπραγματεύσεις γίνονται πίσω από κλειστές πόρτες, διότι η επιχειρηματολογία είναι αυτή η οποία μπορεί να φέρει το αποτέλεσμα υπέρ ή κατά κάποιου. 
     Κάναμε διαπραγματεύσεις εν πλήρει συνειδήσει των ευθυνών μας και εν πλήρει συνειδήσει της καταστάσεως που βρήκαμε και όχι της καταστάσεως που διαμορφώσαμε. 
     Όμως, κύριε Φλωρίδη, έχετε –το είπα και στην πρωτολογία μου και λυπάμαι που το αποδεικνύετε για άλλη μια φορά- μια καθεστωτική αντίληψη, να ταυτίζετε στη δική σας τη φαντασία την Ελλάδα με το ΠΑΣΟΚ. Δηλαδή, οτιδήποτε γίνεται εναντίον της τότε δικής σας κυβερνήσεως θεωρείτε ότι γίνεται εναντίον της Ελλάδας. Επιτέλους, απαλλαχθείτε απ’ αυτήν την εμμονή! Δεν είναι έτσι. 
     Η Ελλάδα είναι Ελλάδα και όλοι καλούμεθα να την υπηρετήσουμε. Μία ο ένας και μία ο άλλος. Δεν είναι δυνατόν να ταυτίζετε, κύριε Φλωρίδη, την Ελλάδα με το δικό σας κόμμα. Ό,τι είναι εναντίον της δικής σας κυβερνήσεως γίνεται μήπως και βγει η αλήθεια και όχι εναντίον της Ελλάδας.
     Είπατε ότι το 25% είναι χρεωμένο πάνω στα 2.700. Για να προκύψει αυτός ο λογαριασμός από την Κομισιόν, αυτή την επιλογή υπολογισμού επέλεξε να κάνει. Σας λέω όμως ότι εάν είχαν υπολογιστεί οι διορθώσεις μόνο στα ήδη πληρωθέντα, δεν θα είχαν αμνηστευτεί και αυτά τα οποία βρίσκονται σε εξέλιξη και τα οποία θα ολοκληρωθούν τα επόμενα χρόνια. Και θα πληρωθούν στα επόμενα χρόνια.
     Αμνηστεύτηκε ό,τι αποτελούσε πραγματικά τον προϋπολογισμό πάνω στον οποίον έγιναν οι διορθώσεις και ο προϋπολογισμός είναι τα 5.000.000.000. Γι’ αυτό τα 518.000.000 ευρώ είναι περίπου το 10% και όχι το 25%, όπως φαίνεται στο λογαριασμό που κάνει η Κομισιόν. 
     Επίσης, θέλω να σας πω ότι πραγματικά έχετε δίκιο να λέτε ότι ήταν άχαρη η υπόθεση για την Κυβέρνηση. Ξέρετε πόσο άχαρο είναι, κυρία και κύριοι συνάδελφοι, να υπερασπίζεσαι αυτά τα οποία άλλοι κατέστρεψαν και να καλούν εσένα να βγάλεις τα κάστανα από τη φωτιά; Ξέρετε πόσο άχαρο είναι να προσπαθείς να υπερασπιστείς, να μάχεσαι και να κάνεις διαπραγματεύσεις για τον τόπο σου με το μαχαίρι στο λαιμό; Ξέρετε πόσο άσχημο είναι άλλος να σπάει και άλλος να καλείται να πληρώσει; Δυστυχώς, μας κληροδοτήσατε αυτό το έργο και αναλάβαμε και το φέραμε σε αίσιο πέρας.
     Είπατε για τις εκφράσεις που χρησιμοποιεί η Κομισιόν. Ξέρετε πάρα πολύ καλά –και άλλοι καλύτερα από σας- ότι η φρασεολογία της Κομισιόν είναι πάντα προσεκτική. Αυτό όμως που υπάρχει σαν έννοια πίσω από τις φράσεις δεν αφίσταται αυτού που λέμε εμείς σε απλά ελληνικά. Εμείς δεν είμαστε Κομισιόν. Εμείς λέμε τα πράγματα με το όνομά τους και λέμε αλήθειες. 
     Είπατε ότι για πρώτη φορά η κ. Χούμπνερ, Επίτροπος χώρας συνοχής, καταλαμβάνει τόσο σπουδαίο πόστο. Επιτρέψτε μου να σας υπενθυμίσω ότι ο πρώτος που ανέλαβε από χώρα συνοχής ήταν ο κ. Βάρης. 
     Λέτε ότι όλα αυτά είναι αποτελέσματα της διαμάχης με τους κυρίους Σουφλιά και Αλογοσκούφη. Σας πληροφορώ ότι σε αντίθεση με αυτό που διαδίδετε εσείς και σε αντίθεση με αυτό που θα θέλατε να συμβαίνει, υπάρχει αγαστή συνεργασία μεταξύ των δύο Υπουργών γι’ αυτό και είχαμε τη δυνατότητα, γι’ αυτό και πήραμε πιστοποίηση από την Ευρωπαϊκή Επιτροπή. Θα ήταν ενδιαφέρον να θυμηθούμε ποια ήταν η συνεργασία μεταξύ ΥΠΕΧΩΔΕ και Οικονομίας και Οικονομικών επί δικής σας θητείας!
     Τέλος, κυρίες και κύριοι συνάδελφοι, είπατε ότι ο τότε Πρωθυπουργός σας κ. Σημίτης έκανε τρεις συσκέψεις το μήνα για το Κοινοτικό Πλαίσιο Στήριξης. Γι’ αυτό μας πήραν τα χαΐρια, επειδή ο κ. Σημίτης έκανε τρεις συσκέψεις το μήνα! 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κηρύσσεται περαιωμένη η συζήτηση επί της υπ’ αριθμ. 4/4/7-7-2005 επίκαιρης επερώτησης Βουλευτών του ΠΑΣΟΚ προς τον Υπουργό Οικονομίας και Οικονομικών, σχετικά με τη χρηματοδότηση του Γ΄ Κοινοτικού Πλαισίου Στήριξης. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 13.27΄ λύεται η συνεδρίαση για την προσεχή Τρίτη 26 Ιουλίου 2005 και ώρα 18.30΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



49

Συνεδρίαση Θερινού Τμήματος 22-7-2005


