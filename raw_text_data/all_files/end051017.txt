ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΙΑ’


Δευτέρα 17 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
‘Αδεια απουσίας των Βουλευτών Μ. Τζίμα και Ν. Χριστοδουλάκη, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 18 Οκτωβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας σχετικά με το διορισμό εκπαιδευτικών στον ΟΑΕΔ κ.λπ., σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη νομιμοποίηση μεταναστών κ.λπ., σελ.
5. Συζήτηση Επίκαιρης Επερώτησης δέκα εννέα (19) Βουλευτών του Πανελλήνιου Σοσιαλιστικού Κινήματος αρμοδιότητας Υπουργείου Υγείας και Κοινωνικής Αλληλεγγύης σχετικά με την πολιτική της κυβέρνησης σε θέματα υγείας, σελ.

ΟΜΙΛΗΤΕΣ
Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΝΑΣΙΩΚΑΣ Ε., σελ.
ΠΑΠΑΪΩΑΝΝΟΥ Μ., σελ.
ΠΑΥΛΟΠΟΥΛΟΣ Π., σελ.

Επί της επίκαιρης επερώτησης:
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΛΙΝΤΖΕΡΗΣ Δ., σελ.
ΝΑΣΙΩΚΑΣ Ε., σελ.
ΣΚΟΥΛΛΑΚΗΣ Ε., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΙΑ΄
      Δευτέρα 17 Οκτωβρίου 2005
     Αθήνα, σήμερα στις 17 Οκτωβρίου 2005, ημέρα Δευτέρα και ώρα 18.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡH ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Έκτορα Νασιώκα, Βουλευτή Λάρισας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη χρηματοδότηση του έργου της ολοκλήρωσης του κλειστού Γυμναστηρίου Θήρας.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Παγκρήτια Οργάνωση Πολυτέκνων ζητεί την αλλαγή των προϋποθέσεων για τα παιδιά των πολυτέκνων κυπρίων οικογενειών όσον αφορά στις μετεγγραφές των Ελληνικών Πανεπιστημίων.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πράσινου ζητεί την ακύρωση και επαναδημοπράτηση του διαγωνισμού για το έργο της ολοκλήρωσης της νέας σιδηροδρομικής γραμμής μεταξύ Σ.Σ. Ευαγγελισμού και Σ.Σ. Λεπτοκαρυάς.
     4) Οι Βουλευτές Β΄ Αθηνών, Β΄ Πειραιώς και Λασιθίου κύριοι ΓΕΩΡΓΙΟΣ ΑΝΩΜΕΡΙΤΗΣ, ΓΡΗΓΟΡΙΟΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία ο κ. Μπενίας Δημήτριος ζητεί να του χορηγηθεί βεβαίωση πολιτικού πρόσφυγα.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το ΕΕΕΕΚ Αγίου Νικολάου ζητεί να κατασκευαστεί νέο κτίριο για τη στέγασή του.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Γυμνασίου – Λυκείου Αθηνών ζητεί την άμεση αντικατάσταση των παλαιών σχολικών οχημάτων του σχολείου.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Μπαχτσεβανίδης ζητεί τη μεταδημότευσή του από το Δήμο Σητείας, στο Δήμο Λεύκης Λασιθίου.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Φορείς του Νομού Λασιθίου ζητούν την ίδρυση τμημάτων της Τριτοβάθμιας Εκπαίδευσης στο Νομό Λασιθίου.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιτάνου Λασιθίου ζητεί να ενταχθεί στα διαδημοτικά έργα του ΘΗΣΕΑ η ασφαλτόστρωση του δρόμου Ζάρκος – Ξερόκαμπος.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τμήμα Εγγείων Βελτιώσεων Κρήτης ζητεί τη χρηματοδότηση της επισκευής του αρδευτικού δικτύου Ζάρκου.
     11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πρασίνου ζητεί την επαναδημοπράτηση του διαγωνισμού για την ολοκλήρωση της σιδηροδρομικής γραμμής Ευαγγελισμού – Λεπτοκαρυάς.
     12) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την καταβολή των αποζημιώσεων του προγράμματος FROST στους ελαιοπαραγωγούς του Δήμου Πτελεού.
     13) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Δημοτικό Διαμέρισμα Γυρίου του Δήμου Αρτεμισίων Ζακύνθου ζητεί τη συντήρηση και αποκατάσταση του οδικού δικτύου του.
     14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στη χρηματοδότηση των αναπτυξιακών έργων του Νομού Πέλλας.
     15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στην πορεία των οδικών έργων του Νομού Πέλλας.
     16) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμαρχος Σφακίων Νομού Χανίων ζητεί τη στελέχωση του Περιφερειακού Ιατρείου της Χώρας Σφακίων και τον εξοπλισμό των αγροτικών ιατρείων του Δήμου του.
     17) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία ο Αγροτικός Σύλλογος Πτελεού Μαγνησίας «Η ΔΗΜΗΤΡΑ» ζητεί καταβολή αποζημιώσεων στους αγρότες της περιοχής του που υπέστησαν ζημιές οι καλλιέργειές τους από τον παγετό του Φεβρουαρίου του 2004.
     18) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος Σπουδαστών και Αποφοίτων Τμημάτων ΙΕΚ με Ειδικότητα «Φύλακας Μουσείων και Αρχαιολογικών Χώρων» ζητεί την ανανέωση των υπαρχόντων συμβάσεων του ΑΣΕΠ  για τους πτυχιούχους ΙΕΚ με ειδικότητα Αρχαιοφύλακα Μουσείων και Αρχαιολογικών Χώρων.
     19) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Νομού Χανίων ζητεί να λειτουργήσουν ολιγομελή τμήματα και να καλυφθούν οι ελλείψεις διδακτικού προσωπικού στα σχολεία του Νομού Χανίων.
     20) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ανεξάρτητη Δημοτική Παράταξη Ηρακλείου, «ΗΡΑΚΛΕΙΑ ΠΡΩΤΟΒΟΥΛΙΑ», εκφράζει τις προτάσεις της σχετικά με την αναβάθμιση του ευρύτερου αρχαιολογικού χώρου της Κνωσού και τη μεταφορά του Βενιζέλειου Νοσοκομείου.
     21) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Θουρίας Μεσσηνίας εκφράζει την αντίθεσή του στην προοπτική λειτουργίας του Αεροδρομίου της 120 ΠΕΑ ως Κέντρου Εκπαίδευσης Ευρωπαίων Πιλότων.
     22) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο ΤΟΕΒ Άμφισσας και Περιχώρων ζητεί οικονομική ενίσχυση για την αποκατάσταση ζημιών του αρδευτικού δικτύου στον ελαιώνα της Άμφισσας.
     B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2400/21-9-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 652/10-10-05 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι κατά δήλωση των αρμοδίων Υπηρεσιών, ουδείς υπάλληλος του Υπουργείου Δικαιοσύνης και των εποπτευόμενων από αυτό φορέων έχει προσφύγει στη Δικαιοσύνη κατά απόφασης επιλογής Προϊσταμένων Διευθύνσεων και Τμημάτων, κατά το χρονικό διάστημα από 7-3-2004 έως σήμερα.
     Ωστόσο, επισημαίνεται ότι κατά της εταιρίας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε», που εποπτεύεται από το Υπουργείο Δικαιοσύνης, έχει ασκηθεί ενώπιον του Μονομελούς Πρωτοδικείου Αθηνών μία αγωγή, κατά της υπ' αριθμ. 157/25-6-2003 απόφασης του Δ.Σ. της εταιρίας, η οποία κατατέθηκε την 1-3-2004 και επιδόθηκε την 15-3-2004.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2. Στην με αριθμό 2324/20-9-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. Β-2119/17-10-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της Ερώτησης με αριθμό 2324/20-09-05, που κατέθεσε στη Βουλή ο Βουλευτής κ. Αγ. Μανωλάκης ,σύμφωνα με το αριθμ. πρωτ. 74738/07-10-05 έγγραφο του Ο.Σ.Ε. πληροφορούμε τα παρακάτω:
     Η χωροθέτηση του Σιδηροδρομικού Σταθμού Ισθμού έγινε στην περιοχή του υφιστάμενου Σιδ. Σταθμού Ισθμού και η διαμόρφωση του περιλαμβάνεται ως υποέργο με προϋπολογισμό 894.700 € στο εγκεκριμένο φυσικό αντικείμενο της Απόφασης C (2001) 621 της Ε.Ε. που αφορά την κατασκευή της νέας διπλής γραμμής Θριάσιο - Κόρινθος. Το χρονοδιάγραμμα κατασκευής του σταθμού συνδυάζεται με την κανονικοποίηση της γραμμής Ισθμός - Λουτράκι για το οποίο ο ΟΣΕ πρόκειται στο άμεσο μέλλον να προκηρύξει την μελέτη.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     3. Στην με αριθμό 2250/19-9-2005 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1092594/5554/Δ.Ε./Β/10-10-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. πρωτ. 2250/19/9/2005 ερώτησης που κατέθεσε στη Βουλή ο βουλευτής Β. Κεγκέρογλου, σχετικά με το παραπάνω θέμα σας γνωρίζουμε τα εξής:
     Όπως προκύπτει από τις διατάξεις του άρθρου 4 του ν.3259/2004 και τις ειδικότερες οδηγίες που δόθηκαν με την 1068824/5195/ΔΕ Β/ΠΟΛ1093/1/9/2004 ερμηνευτική εγκύκλιο εξαιρούνται και δεν υπάγονται στη ρύθμιση μεταξύ άλλων οι υποθέσεις για τις οποίες δεν έχει υποβληθεί μέχρι και τις 31 Δεκεμβρίου του έτους 2003 εμπρόθεσμη ή εκπρόθεσμη αρχική δήλωση φόρου εισοδήματος ή εκκαθαριστική δήλωση Φόρου Προστιθέμενης Αξίας, για κάποια από τις ανέλεγκτες χρήσεις.
     Επίσης με την 1071445/49611 ΔΕ-Β/ΠΟΛ 1105/18/7/2005 απόφαση του Υπουργού Οικονομίας και Οικονομικών προβλέπεται η λήξη της έκδοσης των εκκαθαριστικών σημειωμάτων από τους προϊσταμένους των αρμόδιων Δ.Ο.Υ. κατά την παράγραφο 1 του άρθρου 9 του ν.3259/2004, καθώς και η υποβολή των σημειωμάτων αυτών από τους ενδιαφερόμενους στις 30 Σεπτεμβρίου 2005.
     Θέμα παράτασης της παραπάνω προθεσμίας καθώς και υπαγωγή στις διατάξεις των άρθρων 1-11 του ν.3259/2004 των επιχειρήσεων που υπέβαλλαν εκπρόθεσμα δηλώσεις φόρου εισοδήματος και Φ.Π.Α. δεν αντιμετωπίζεται.
     Ο Υφυπουργός
     ΑΔΑΜ ΡΕΓΚΟΥΖΑΣ»
     4. Στην με αριθμό 2019/13.9.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 3363 Β/7.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σχετικά με την παραπάνω ερώτηση και σε ότι αφορά στις αρμοδιότητες του ΥΠΕΧΩΔΕ, σας ενημερώνουμε ότι :
     1. Η χρηματοδότηση έργων επεξεργασίας λυμάτων είναι επιλέξιμη στα τομεακά και στα περιφερειακά επιχειρησιακά προγράμματα του Γ' ΚΠΣ και στο Ταμείο Συνοχής.
     2. Προκειμένου να δρομολογηθεί η ένταξη ενός τέτοιου έργου θα πρέπει να προηγηθεί πρόσκληση υποβολής αιτήσεων από τις αρμόδιες Ειδικές Υπηρεσίες Διαχείρισης προς τους δυνητικούς τελικούς δικαιούχους, προκειμένου να υποβληθούν οι προτάσεις και να αξιολογηθούν.
     3. Πληροφόρηση και ενημέρωση σχετικά με τις προσκλήσεις (επιλεξιμότητα δράσεων, μεθοδολογία αξιολόγησης κριτήρια αξιολόγησης κ.λπ.) δίδεται από τις κατά τόπους Ειδικές Υπηρεσίες Διαχείρισης, τα δε κείμενα των προσκλήσεων ανακοινώνονται στον Τύπο και στο διαδίκτυο (όλες οι Υπηρεσίες Διαχείρισης διαθέτουν συγκεκριμένη ιστοσελίδα) .
     Όσον αφορά στην ένταξη του συγκεκριμένου έργου στο Επιχειρησιακό Πρόγραμμα ΠΕΡΙΒΑΛΛΟΝ (ΕΠΠΕΡ) 2000-2006, σας ενημερώνουμε ότι την περίοδο αυτή, δεν υπάρχει ανοιχτή πρόσκληση σχετική με έργα διάθεσης και επεξεργασίας λυμάτων-αποχέτευση.
     Το επόμενο διάστημα θα δημοσιοποιηθεί σχετική πρόσκληση στον Τύπο καθώς και στην ηλεκτρονική διεύθυνση www.epper.qr μαζί με πληροφορίες σχετικά με τις επιλεξιμότητες των Πράξεων, τη Μεθοδολογία Αξιολόγησης, τα Κριτήρια Επιλογής Πράξεων και την αντίστοιχη βαθμολογία, τα έντυπα, που είναι απαραίτητο να χρησιμοποιηθούν, τις ημερομηνίες εντός των οποίων, θα πρέπει να υπάρξει ανταπόκριση αλλά και άλλα συναφή θέματα σχετικά με την πρόσκληση .
     Στην περίπτωση που κριθεί από τον τελικό δικαιούχο ότι το προτεινόμενο έργο ικανοποιεί τα κριτήρια αξιολόγησης, θα πρέπει να καταθέσει έγκαιρα τεχνικό δελτίο σύμφωνα με τις αποδείξεις της Πρόσκλησης.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     5. Στην με αριθμό 2089/13.9.05 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 3377 Β/7.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Αναφορικά με το θέμα σας ενημερώνουμε ότι σύμφωνα με το ν. 3333/2005 περί ίδρυσης και λειτουργίας Εμπορευματικών Κέντρων, άρθρο 2 παρ. 3 τα εμπορευματικά κέντρα ιδρύονται και εγκαθίστανται σε εκτάσεις που προσδιορίζονται σύμφωνα με τις κατευθύνσεις εγκεκριμένων Ειδικών ή Περιφερειακών Πλαισίων Χωροταξικού Σχεδιασμού και Αειφόρου Ανάπτυξης ή Ρυθμιστικών σχεδίων.
     Το Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης της Περιφέρειας Πελοποwήσου δεν προβλέπει την ίδρυση εμπορευματικού κέντρου στη Τρίπολη. Αντίθετα προβλέπεται η χωροθέτηση δύο (2) εμπορευματικών κέντρων στην Καλαμάτα και το Άργος.
     Τέλος σημειώνεται, ότι σύμφωνα με το ν. 25451 1997 περί Βιομηχανικών και Επιχειρηματικών Περιοχών (B.E.Π.E.), άρθρο 2 εδάφιο 1 παρ. στ, παρέχεται η δυνατότητα εγκατάστασης συναφών δραστηριοτήτων (διαμετακομιστικών κέντρων, αποθηκών, σταθμών εμπορευματοκιβωτίων για τη διακίνηση πάσης φύσεως προϊόντων) σε Βιομηχανικές και Επιχειρηματικές Περιοχές του νόμου αυτού στις οποίες θα μπορούσε να ενταχθεί η εν λόγω ΒΙ.ΠΕ. για την εξυπηρέτηση κυρίως των εγκατεστημένων σε αυτές επιχειρήσεων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     6. Στην με αριθμό 1866/7-9-05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 3332Β/30-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω σχετική ερώτηση, και όσον αφορά στα θέματα αρμοδιότητας του ΥΠΕΧΩΔΕ, θέτουμε υπόψη σας τα εξής:
     1. Εξοικονόμηση ενέργειας στα κτίρια: Μεταξύ των μέτρων που ορίζει η Κ.Υ.Α. 21475/4707 (Φ.Ε.Κ. 880Β/19.08.98) Περιορισμός των εκπομπών διοξειδίου του άνθρακα, με τον καθορισμό μέτρων και όρων για τη βελτίωση της ενεργειακής απόδοσης των κτιρίων, η οποία είχε εκδοθεί με πρωτοβουλία του Υ.ΠΕ.ΧΩ.Δ.Ε., είναι η σύνταξη του Κανονισμού Ορθολογικής Χρήσης και Εξοικονόμησης Ενέργειας (Κ.Ο.Χ.Ε.Ε.) (Άρθρο 4).
     Η σύνταξη του Κ.Ο.Χ.Ε.Ε., καθυστέρησε λόγω ανάγκης προσαρμογής του στην οδηγία για την «Ενεργειακή απόδοση των κτιρίων» (2002/91/ΕΚ/16.12.02), η οποία μεταξύ άλλων ορίζει ότι ο υπολογισμός της ενεργειακής απόδοσης των κτιρίων, το περιεχόμενο του πιστοποιητικού ενεργειακής ταυτότητας των κτιρίων και οι διαδικασίες επιθεώρησης θα πρέπει να γίνονται σύμφωνα με τα Ευρωπαϊκά Πρότυπα, η σύνταξη των οποίων ανατέθηκε από την Ευρωπαϊκή Επιτροπή στον Ευρωπαϊκό Οργανισμό Προτυποποίησης (CEN).
     Με πρόσφατη απόφαση του Υπουργού Ανάπτυξης (Αρ. Απόφ. Δ6/Β/7461/21.04.05) έχει συγκροτηθεί επιτροπή με αντικείμενο τη μεταφορά της Κοινοτικής Οδηγίας 2002/91/ΕΚ στην ελληνική νομοθεσία. Το αποτέλεσμα των εργασιών της εν λόγω επιτροπής θα αποτελέσει τη βάση για τις απαραίτητες ενέργειες τροποποίησης του Γενικού Οικοδομικού Κανονισμού που θα προωθήσει το Υ.ΠΕ.ΧΩ.Δ.Ε..
     Στα πλαίσια προώθησης της ενεργειακής πολιτικής στον κτιριακό τομέα, το Υ.ΠΕ.ΧΩ.Δ.Ε. χρηματοδοτεί επιδεικτικά έργα κατασκευής κτηρίων με τις αρχές του περιβαλλοντικού σχεδιασμού και αναφέρουμε τη συγχρηματοδότηση για την ανάπλαση δύο συγκροτημάτων κοινωνικής κατοικίας στον Ταύρο και ενός βιομηχανικού κτιρίου στον Ελαιώνα (Αττικής) ιδιοκτησίας της Κ.Ε.Δ.. Παράλληλα στα πλαίσια της ευαισθητοποίησης και ενημέρωσης των πολιτών έχει εκδώσει τον «Οδηγό για εξοικονόμηση ενέργειας στις κατοικίες», βιβλίο με παραδείγματα κτιρίων με οικολογικές αρχές από αρχιτεκτονικό διαγωνισμό με θέμα «Οικολογική κατοικία» καθώς επίσης έχει χρηματοδοτήσει την έκδοση του βιβλίου «Οικολογική Δόμηση».
     2. Πρόοδος πορείας των μέτρων για τον περιορισμό των εκπομπών ενίσχυση των απορροφήσεων αερίων του θερμοκηπίου: Τα μέτρα για την μείωση των εκπομπών αερίων του θερμοκηπίου είναι αυτά που αναφέρονται στο «Εθνικό πρόγραμμα μείωσης εκπομπών αερίων φαινομένου του θερμοκηπίου (2000-2010)», (Π.Υ.Σ. 5/27-2-2003, Φ.Ε.Κ. Α/58/5-3-2003). Τα μέτρα αρμοδιότητας του Υ.ΠΕ.ΧΩ.Δ.Ε. αφορούν στην εξοικονόμηση ενέργειας και προώθηση ανανεώσιμων πηγών στον οικιακό και τριτογενή τομέα και στη διαχείριση των αποβλήτων.
     Νεότερη εκτίμηση της προόδου για το σύνολο των εθνικών πολιτικών και μέτρων θα ολοκληρωθεί σύντομα. Με βάση τα αποτελέσματα αυτής της εκτίμησης, η πολιτική ηγεσία του Υ.ΠΕ.ΧΩ.Δ.Ε. και των συναρμόδιων Υπουργείων, θα λάβει αποφάσεις, εφόσον κριθεί αναγκαίο, σχετικά με την επιτάχυνση εφαρμογής συγκεκριμένων πολιτικών και μέτρων, τη λήψη επί πλέον μέτρων, και πιθανόν τη δημιουργία υποδομών για την υποστήριξη χρήσης των Ευέλικτων Μηχανισμών του Πρωτοκόλλου του Κυότο, προκειμένου να πετύχει η χώρα τον στόχο του +25% στην περίοδο 2008-2012, σύμφωνα με την απόφαση για την από κοινού τήρηση των δεσμεύσεων της Ευρωπαϊκής Ένωσης (Αποφ. 2002/358/ΕΣ/25-4-2002, ΕΕ L130115-5-2002).
     3. Εθνικό Σχέδιο Κατανομής Δικαιωμάτων Εκπομπών (Ε.Σ.Κ.Δ.Ε.): Έχει ολοκληρωθεί και έχει εγκριθεί από την Ευρωπαϊκή Επιτροπή το Ε.Σ.Κ.Δ.Ε. για την περίοδο 2005-2007. Βάσει του σχεδίου Ε.Σ.Κ.Δ.Ε. έχουν εκδοθεί προσωρινές άδειες προς τις επιχειρήσεις που υπάγονται στην Οδηγία 87/2003/ΕΚ (εναρμόνιση με την Κ.Υ.Α. Η.Π. 54409/2632, ΦΕΚ 1931 Β, 27-12-2004). Ήδη προχωράει η διαδικασία για την έκδοση των οριστικών αδειών από το Υ.ΠΕ.ΧΩ.ΔΕ.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     7. Στην με αριθμό 1753/6-9-05 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 1709/11-10-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Σε απάντηση της παραπάνω ερώτησης, σας γνωρίζουμε τα εξής:
     Βασικός στόχος του Υπουργείου μας, είναι η προβολή και προώθηση του ελληνικού τουρισμού, τόσο στο εσωτερικό της χώρας, όσο και διεθνώς.
     Για την προβολή των τουριστικών προορισμών στη χώρα, ο Ε.Ο.Τ. επιδοτεί προγράμματα των Νομαρχιακών Επιτροπών Τουριστικής Προβολής.
     Επισημαίνουμε ότι για το 2004 και 2005 η Νομαρχιακή Αυτοδιοίκηση Θεσσαλονίκης επιδοτήθηκε από τον Ε.Ο.Τ. για το Πρόγραμμα Τουριστικής Προβολής της με το 100% της ζητούμενης επιδότησης, στο ποσοστό που αναλογεί βάσει του Νόμου 2160/93. Για το 2004 επιδοτήθηκε με 305.00 ευρώ και για το 2005 με το ποσό των 400.000 ευρώ, δηλαδή υπήρξε αύξηση 32% περίπου.
     Για την τουριστική προβολή της Θεσσαλονίκης ο Ε.Ο.Τ. διοργανώνει με την HELEXPO πληθώρα εκδηλώσεων και ημερίδων, στα πλαίσια της διεθνούς έκθεσης τουρισμού PHILOXENIA, η οποία αναμφισβήτητα αποτελεί μία από τις σημαντικότερες εκθέσεις της πόλης και ένα άριστο μέσο προβολής της Θεσσαλονίκης αλλά και όλης της Βόρειας Ελλάδας.
     Επιπλέον, ο προϋπολογισμός διαφήμισης στο εξωτερικό (επένδυση σε ΜΜΕ εξωτερικού) ανέρχεται σε 30.000.000 ευρώ, ενώ για πρώτη φορά ,μετά από σειρά ετών, το Υπουργείο μας υλοποίησε πρόγραμμα προβολής για την ενίσχυση του εσωτερικού τουρισμού ύψους 600.000 ευρώ περίπου. Τέλος, επισημαίνουμε ότι το Υπουργείο, μέσω του Ε.Ο.Τ., στήριξε την HELEXPO κατά την περίοδο διεκδίκησης της ΕΧΡΟ, φιλοξενώντας την με περίπτερο ως συνεκθέτη, στις μεγαλύτερες διεθνείς εκθέσεις τουρισμού.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     8. Στην με αριθμό 2561/26-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 99353/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2561/26-9-05 την οποία κατέθεσε ο Βουλευτής κ. Πιπεργιάς Δημήτρης και αφορά στη στελέχωση με εκπαιδευτικό προσωπικό του Γυμνασίου και του Λυκείου Σκύρου, σας γνωρίζουμε τα ακόλουθα:
     Για τη σχολική χρονιά 2005-2006 έγιναν οι παρακάτω διορισμοί μόνιμου εκπαιδευτικού προσωπικού Δευτεροβάθμιας Εκπαίδευσης:
     Από τον πίνακα των εκπαιδευτικών που συμπλήρωσαν στις 30.6.2004 κατά τις κείμενες διατάξεις, πραγματική προϋπηρεσία αναπληρωτή ή ωρομίσθιου εκπαιδευτικού τουλάχιστον 30 μηνών και σε ποσοστό 40% από τον ενιαίο πίνακα αναπληρωτών έγιναν διορισμοί 2.515 εκπαιδευτικών.
     Επίσης, από τους πίνακες του Α.Σ.Ε.Π. το ΥΠ.Ε.Π.Θ. με εγκύκλιο- πρόσκληση υποψηφίων προέβη σε διορισμό 1729 μόνιμων εκπαιδευτικών για τους κλάδους για τους οποίους γνωστοποιήθηκαν τα οριστικά αποτελέσματα του διαγωνισμού, δηλαδή : ΠΕ01, ΠΕ02, ΠΕ03, ΠΕ04,ΠΕ05, ΠΕ06, ΠΕ08, ΠΕ09, ΠΕ1Ο, ΠΕ11 και ΠΕ15, και θα προβεί σε διορισμό 704 και από τους υπόλοιπους κλάδους, μόλις ανακοινωθούν τα οριστικά αποτελέσματα αυτών στις αμέσως επόμενες ημέρες. Συνεπώς, το σύνολο των διοριστέων από τους πίνακες του Α.Σ.Ε.Π. με την ολοκλήρωση των διορισμών θα φτάσει τους 2.433.
     Επιπλέον, διορίστηκαν 397 πολύτεκνοι εκπαιδευτικοί:
     Ειδικότερα ανά κλάδο στο νομό Εύβοιας διορίστηκαν:
     ΠΕ01  1 εκπαιδευτικός
     ΠE02  1 εκπαιδευτικός
     ΠΕ03  3 εκπαιδευτικοί
     ΠΕ04  1 εκπαιδευτικός
     ΠΕ06  2 εκπαιδευτικοί 
     ΠΕ07  2 εκπαιδευτικοί 
     ΠΕ09  3 εκπαιδευτικοί 
     ΠΕ11  2 εκπαιδευτικοί 
     ΠΕ12  6 εκπαιδευτικοί 
     ΠΕ13  1 εκπαιδευτικός 
     ΠΕ14  2 εκπαιδευτικοί 
     ΠΕ15  2 εκπαιδευτικοί
     ΠΕ17  2 εκπαιδευτικοί
     ΠΕ18  6 εκπαιδευτικοί
     ΠΕ19 -20  13 εκπαιδευτικοί
     Επιπλέον στο νομό Εύβοιας προσελήφθησαν 60 αναπληρωτές εκπαιδευτικοί.
     Ειδικότερα, στην περιοχή Γ΄ Ευβοίας τοποθετήθηκαν ανά κλάδο:
     4 εκπαιδευτικοί ΠΕ02.
     4 εκπαιδευτικοί ΠΕ04
     1 εκπαιδευτικός ΠΕ08 
     1 εκπαιδευτικός ΤΕ01
     Τέλος, επισημαίνεται ότι για τυχόν' κενά που δεν έχουν καλυφθεί ακόμη, το ΥΠ.Ε.Π.Θ. μεριμνά για την τοποθέτηση αναπληρωτών ή ωρομίσθιων εκπαιδευτικών αλλά και μονίμων αποσπασμένων από άλλες Διευθύνσεις Δευτεροβάθμιας Εκπαίδευσης ή με διάθεση σε σχολεία άλλης περιοχής της αρμοδιότητας του ίδιου Π.Υ.Σ.Δ.Ε.. Συνεπώς, καταβάλλεται κάθε δυνατή προσπάθεια για την κάλυψη των κενών στα σχολεία του ν. Ευβοίας.
     Ο Υφυπουργός
     ΓΕΩΡΓΙΟΣ ΚΑΛΟΣ»
     9. Στην με αριθμό 2045/13-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 92418/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2045/13-9-2005, την οποία κατέθεσε ο Βουλευτής κ. Βασίλειος Κεγκέρογλου σχετικά με τη λειτουργία του θεσμού της Ενισχυτικής Διδασκαλίας και της Πρόσθετης Διδακτικής Στήριξης, σας γνωρίζουμε τα ακόλουθα:
     Η Πρόσθετη Διδακτική Στήριξη θα υλοποιηθεί στα Ε.Λ. και Τ.Ε.Ε. της χώρας και για το σχολικό έτος 2005-2006. Όπως και κατά το προηγούμενο σχολικό έτος, έτσι για και το 2005-06 το πρόγραμμα «επιχορηγείται από κοινού από το Επιχειρησιακό Πρόγραμμα Αρχικής Επαγγελματικής Κατάρτισης (Ε.Π.Ε.Α.Ε.Κ. II του ΥΠ.Ε.Π.Θ.) τον Τακτικό προϋπολογισμό ή το εθνικό σκέλος του ΥΠ.Ε.Π.Θ.. Οι δαπάνες του προγράμματος Π.Δ.Σ. θα βαρύνουν τον Ειδικό Λογαριασμό του ΥΠΕΠΘ, ο οποίος μπορεί να επιχορηγείται από τον Τακτικό Προϋπολογισμό ή το Π.Δ.Ε. του ΥΠ.Ε.Π.Θ. . Η διαχείριση των δαπανών γίνεται σύμφωνα με τις διατάξεις του Ειδικού Λογαριασμού. Το ύψος των αμοιβών, αποζημιώσεων και λοιπών δαπανών, όπως και κάθε λεπτομέρεια για την υλοποίηση του προγράμματος, καθορίζεται με κοινή Υπουργική Απόφαση των Υπουργών Εθνικής Παιδείας και Θρησκευμάτων και Οικονομίας και Οικονομικών».(Σχετικοί Νόμοι: 3255/22-7 -2004, 3369/6-6-2005).
     Ο προϋπολογισμός του έργου για το έτος 2005-06 ανέρχεται σε 50.000.000 ευρώ (συγχρηματοδότηση του Ε.Π.Ε.Α.Ε.Κ. κατά 23% και των κρατικών πόρων κατά 77% ).
     Η προετοιμασία του προγράμματος για το σχολικό έτος 2005-06 έχει ήδη ξεκινήσει με την αριθ.70713/Γ7/15-07-2005 εγκύκλιο του ΥΠ.Ε.Π.Θ., η οποία αφορά στην «Προετοιμασία Προγραμμάτων Πρόσθετης Διδακτικής Στήριξης και Ενισχυτικής Διδασκαλίας 2005-06» και απευθύνεται προς όλες τις Διευθύνσεις και Γραφεία ΔΕ της χώρας. Με το αριθμ. 99493/Γ7/28-09-2005 έγγραφο του ΥΠ.Ε.Π.Θ. ορίστηκε ως ημέρα έναρξης των προγραμμάτων Π.Δ.Σ. σχολ. έτους 2005-06 η 3η Οκτωβρίου 2005 και εντός των προσεχών ημερών αποστέλλεται στα σχολεία και η αναλυτική Εγκύκλιος για την οργάνωση της Π.Δ.Σ. για το τρέχον σχολικό έτος.
     Τέλος επισημαίνεται ότι το φαινόμενο της μη υλοποίησης προγράμματος Π.Δ.Σ. σε κάποια σχολεία, κατά το προηγούμενο σχολικό έτος, οφείλεται σε διάφορους λόγους, όπως στη μη εκδήλωση ενδιαφέροντος από επαρκή αριθμό μαθητών ή από εκπαιδευτικούς. 
     Υφυπουργός
     ΓΕΩΡΓΙΟΣ ΚΑΛΟΣ»)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Νασιώκα. 
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 18 Οκτωβρίου 2005. 
     Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1.- Η με αριθμό 273/12-7-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με την πρακτική άσκηση σπουδαστών από χώρες εντός και εκτός της Ευρωπαϊκής Ένωσης σε ελληνικές ξενοδοχειακές επιχειρήσεις. 
     Β. ΑΝΑΦΟΡΕΣ – ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
     1.- Η με αριθμό 890/2-8-2005 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Τουριστικής Ανάπτυξης, σχετικά με τη λήψη μέτρων για την τουριστική ανάπτυξη του Νομού Ηλείας και την αξιοποίηση της λίμνης Καϊάφα. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Πρώτη είναι η με αριθμό 100/10-10-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Απασχόλησης και Κοινωνικής Προστασίας, σχετικά με το διορισμό εκπαιδευτικών στον Ο.Α.Ε.Δ. κ.λπ..
     Η επίκαιρη ερώτηση του κυρίου συναδέλφου έχει ως εξής: 
     «Κατά παράβαση του ν. 2190/1994 περί Α.Σ.Ε.Π., ο Υπουργός Απασχόλησης και Κοινωνικής Προστασίας εξέδωσε την υπ. αριθμ. 190698 απόφαση για τον καθορισμό των κριτηρίων διορισμού του εκπαιδευτικού προσωπικού των σχολών Τ.Ε.Ε. του Ο.Α.Ε.Δ.. 
     Η απόφαση αυτή είναι πολιτικά και ηθικά απαράδεκτη, γιατί το μόνο που κάνει είναι να προσδιορίζει ότι οι εκπαιδευτικοί που εργάστηκαν στον Ο.Α.Ε.Δ. την περίοδο 1993-1994 (προσελήφθησαν τότε από την κυβέρνηση Μητσοτάκη) προηγούνται στο διορισμό έναντι των άλλων υποψηφίων. 
     Έτσι, υπάρχουν πολλές περιπτώσεις εκπαιδευτικών, που έχουν πολυετή προϋπηρεσία και στην κατάταξη του συγκεκριμένου διαγωνισμού έχουν μέχρι και δύο χιλιάδες εξακόσια τρία μόρια, να μην προσλαμβάνονται και αντί αυτών να προσλαμβάνονται «τα δικά μας παιδιά» με μόλις επτακόσια τριάντα τέσσερα μόρια στον ίδιο διαγωνισμό. 
     Για όλους αυτούς τους λόγους ερωτάται ο κύριος Υπουργός: 
     1. Αν θα καταργήσει τη συγκεκριμένη υπουργική απόφαση 
     2. Αν θα επαναφέρει στις σχολές του Ο.Α.Ε.Δ. την ισονομία και την αξιοκρατία και εάν θα δικαιώσει και αποκαταστήσει τους αδικηθέντες εκπαιδευτικούς».
     Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, για άλλη μια φορά έρχεται στη Βουλή το δόγμα που διέκρινε το ΠΑ.ΣΟ.Κ. ως Αντιπολίτευση, αλλά και όταν ήταν κυβέρνηση. Πρόκειται για το δόγμα που λέει: «ό,τι δεν μας βολεύει το κρύβουμε και εάν η πραγματικότητα δεν είναι, όπως τη θέλουμε, τότε αλίμονο στην πραγματικότητα!». Αυτό ακολουθεί και ο Βουλευτής κ. Νασιώκας. 
     Γιατί το λέω αυτό; Μιλάει για διορισμούς. Μιλάει δηλαδή για το ν. 2190/1994 και, κύριε Πρόεδρε, το ΠΑ.ΣΟ.Κ. έχει ως σημαία το νόμο αυτό. Βέβαια, η φωτεινή πλευρά του νόμου του Α.Σ.Ε.Π. των πρώτων άρθρων είναι μια φωτεινή δέσμη! Αποσιωπάτε, όμως –γιατί δεν σας συμφέρει- τα υπόλοιπα άρθρα, από το άρθρο 23 και εξής. 
     Άκουσον, άκουσον, κύριε Πρόεδρε: Ο ν. 2190/1994 λέει στο άρθρο 25 ότι μπορεί απολυθέντες κατά το διάστημα 1-1-1990 έως 31-12-1993, μη υπαγόμενοι στις περιπτώσεις αυτές, να επαναπροσλαμβάνονται, γιατί είχαν δυσμενή, διακριτική μεταχείριση, λόγω πολιτικών πεποιθήσεων. Θεμελιώνει πάντα δικαίωμα επαναπρόσληψης με μία απλή αίτηση. Όποιος υπάλληλος έκανε αίτηση ότι είχε δυσμενή πολιτική μεταχείριση διορίστηκε!
     Ουκ έστιν αριθμός διορισμών στις τράπεζες, στις Δ.Ε.Κ.Ο., παντού! Αυτή, λοιπόν, η μη φωτεινή πλευρά του Α.Σ.Ε.Π. πρέπει να σας συνοδεύει χρόνια. Διορίσατε και γεμίσατε πάνω από εκατό χιλιάδες το Δημόσιο με αυτό το νόμο.
     Και έρχεται, λοιπόν, τώρα αυτός ο νόμος και η υπουργική απόφαση του ν. 2190 και τι κάνει; Δίνει το δικαίωμα, κύριε Πρόεδρε, να εφαρμοστεί κοινωνική δικαιοσύνη. Ο νόμος έγινε το 1994. Και λέει ότι γίνεται κατ’ έτος προκήρυξη στα τεχνικά επαγγελματικά εκπαιδευτήρια του Ο.Α.Ε.Δ. για ωρομίσθιους των σχολικών περιόδων 1988-1989 και 1993-1994. Τι κάναμε εμείς, λοιπόν; Πήραμε τον κατάλογο αυτών που ήταν για τα έτη 1988-1989 και 1993-1994.
     Και δεν μου λέτε, κύριε Νασιώκα; Γιατί αυτή η μονομέρεια; Γιατί αυτή η επιλεκτική μεταχείριση; Δύο κατηγορίες πολιτών και ωρομισθίων; Δεν καταλαβαίνετε ότι οι έννοιες ισονομία και αξιοκρατία είναι ταυτόσημες και δεν είναι «τα εμά εμά και τα εσά εμά», δεν είναι «πράσινα» και «μπλε» παιδιά; Αυτό κάνατε. Και επειδή εσείς δεν αντέχετε, εμείς λέμε και 1988-1989 και 1993-1994.
     Και επειδή το ΠΑ.ΣΟ.Κ., πέρα από τα άλλα πλεονεκτήματα, έχει και πολύ καλό Α2 Γραφείο, που ξέρει και μπαίνει στα ποινικά μητρώα και κοινωνικά φρονήματα, που εμείς καταργήσαμε και κάψαμε στην υψικάμινο της «ΧΑΛΥΒΟΥΡΓΙΚΗΣ», εκείνο ξέρει. Θα καταθέσω, λοιπόν, στα Πρακτικά της Βουλής τον πίνακα των διορισμένων, για να βλέπει ότι και του 1988-1989 είναι μέσα. Πού ανήκουν, δεν ξέρω, εμείς φέρνουμε έναν κατάλογο και λέμε «ισονομία». Και εκείνοι, οι οποίοι πραγματικά ήταν στην επετηρίδα 1988-1989 και 1993-1994, θα είναι όπως προβλέπει ο νόμος.
     Και κάτι άλλο. Επειδή αυτές τις μέρες, κύριε Πρόεδρε, πολύς λόγος γίνεται για τους διορισμούς των «γαλάζιων» παιδιών, θέλω να πω «μπράβο» στο ΠΑ.ΣΟ.Κ.. Γιατί μπορεί η Χαριλάου Τρικούπη να μην καταθέτει προτάσεις πολιτικής, καταθέτει όμως χαφιεδίστικη λογική και νοοτροπία και καταγράφει το Α2 ποιος είναι «γαλάζιος» και ποιος είναι «πράσινος». Μπράβο!
     Σας καταθέτω όμως στοιχεία επίσημα και όχι μόνο «θα» και «θα» και όχι μόνο πρακτορικές διασυνδέσεις μεγάλου κόμματος! Εκεί το κατάντησε το ΠΑ.ΣΟ.Κ.! Κύριε Πρόεδρε, ορίστε οι αρχαιρεσίες για τα έτη 2005-2008 της Α.Δ.Ε.Δ.Υ., που ήμουν προχθές στην Καβάλα. Η Π.Α.Σ.Κ.Ε. πήρε 65%. Δεύτερον, η Π.Α.Σ.Κ.Ε. Εφοριακών, επίσημα αποτελέσματα, 57%. Η Π.Α.Σ.Κ.Ε. του Υπουργείου Αγροτικής Ανάπτυξης 68,8%. Αυτά είναι ποσοστά της Π.Α.Σ.Κ.Ε. καθεστωτικής αντίληψης και νοοτροπίας! Μόνο στον Τσαουσέσκου είχαμε τέτοια ποσοστά!
     Αυτά είναι τα ποσοστά, κύριε Πρόεδρε, και έρχονται τώρα εδώ, επικαλούμενοι διορισμούς και προσλήψεις, ποιοι, εκείνοι που είχαν καθεστωτική αντίληψη, που διόριζαν με «πράσινο» διαβατήριο! Και δεν εννοούν ότι σήμερα η νέα Κυβέρνηση αυτό που κάνει είναι να εφαρμόζει το ν. 2190 στα πρώτα άρθρα και όχι επιλεκτικά –επαναλαμβάνω, κύριε Πρόεδρε- όπως ακριβώς το λέει ο ν. 2190…
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε Πρόεδρε, έχει σημασία να τα ξέρει ο ελληνικός λαός.
     ΠΡΟΕΔΡΕΥΩΝ (Σωτήρης Χατζηγάκης): Έχετε και δευτερολογία.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και όχι, κύριε Πρόεδρε, δυσμενής διακριτική μεταχείριση λόγω πολιτικών πεποιθήσεων. Ντροπή σας! Και βάλατε εκατό χιλιάδες κόσμο με πολιτικές πεποιθήσεις. Ν. 2190, άρθρο 23, παράγραφοι 5 και 6!
     (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ορίστε, κύριε Νασιώκα.
     ΕΚΤΟΡΑΣ ΝΑΣΙΩΚΑΣ: Πρώτον, να επιστρέψω το «ντροπή σας» στον κύριο Υφυπουργό και στην Κυβέρνηση και τη Νέα Δημοκρατία. Δεν τα δεχόμαστε αυτά.
     Το δεύτερον, να σας ευχαριστήσω, κύριε Γιακουμάτο, που προβάλατε τις μεγάλες επιτυχίες της Π.Α.Σ.Κ.Ε. στο δημόσιο και στον ιδιωτικό τομέα, που είναι ένα δείγμα της μεταστροφής του ελληνικού λαού.
     Και τώρα, να έρθω στην ουσία και να αφήσουμε αυτά, γιατί εδώ είναι Κοινοβούλιο και δεν είναι τα τηλεοπτικά παράθυρα, κύριε Υφυπουργέ! Απογοητεύσατε τελείως κι εμένα και τη Βουλή, όπως απογοήτευσε η Νέα Δημοκρατία τον ελληνικό λαό.
     Η υπουργική απόφαση του κ. Παναγιωτόπουλου είναι κατάπτυστη, είναι παράνομη –ιδιαίτερα μετά τη συνταγματική κατοχύρωση του Α.Σ.Ε.Π.- και είναι ηθικά και πολιτικά απαράδεκτη. Καταστρατηγεί κάθε έννοια αξιοκρατίας και ισονομίας και χρειάζεται να ανακληθεί άμεσα. Και για αυτό δεν άκουσα τίποτα.
     Είπατε μόνο ότι γινόταν και στο παρελθόν, το 1994, που δεν γινόταν έτσι και θα σας πω γιατί. Αλλά, αν επικαλείστε το παρελθόν, είστε κόμμα του παρελθόντος και οπωσδήποτε δεν μπορείτε να εκφράσετε το μέλλον. Και όντως δεν μπορείτε.
     Ο ν. 2190 ήταν ένα βήμα μπροστά, θεαματικό βήμα μπροστά για την ελληνική κοινωνία και για την αξιοκρατία και την ισονομία. Και βεβαίως αποκατέστησε και αδικίες εκείνης της εποχής.
     Αλλά  εσείς κάνετε αυτό κανόνα το 2005 και μιλάτε γι’ αυτό και υπερηφανεύεστε; Αλλά να ήταν μόνο αυτό; Να σας πω τι άλλο κάνετε στον αμαρτωλό Ο.Α.Ε.Δ., με τον οποίο θα ασχοληθούμε πάρα πολλές φορές, κύριε Υφυπουργέ, και με ερωτήσεις και με επερωτήσεις; Το πρώτο που κάνατε είναι: Υποβαθμίσατε όλους τους εκπαιδευτικούς από αναπληρωτές σε ωρομίσθιους, παρ΄ όλο που έχουν πάνω από χίλιες διακόσιες ώρες διδακτικές, για να παίρνουν λιγότερα λεφτά πριν τους απολύσετε, γιατί θα τους απολύσετε μετά. 
     Δεύτερον, πολύ σημαντικό, έφθασε και στην Ευρωβουλή: Προσλαμβάνετε ως  εργασιακούς συμβούλους –το έφερε ο κ. Παπαδημούλης του Συνασπισμού-  τετρακόσια σαράντα τρία άτομα μόνο με συνέντευξη, με ανυπαρξία κριτηρίων, με σύμβαση έργου, ενώ υποκρύπτεται εξαρτημένη εργασία. 
     Να έλθω και στο σημαντικότερο κύριε Υπουργέ, σ΄ αυτήν την πληθώρα των προγραμμάτων «STAGE». Ξέρετε τι κάνετε; Μεθοδεύετε την πρόσληψη, κάνετε  ανακοίνωση της προκήρυξης μόνο στο διαδίκτυο ή σε μικρής κυκλοφορίας εφημερίδες με περιορισμένο περιθώριο υποβολής αιτήσεων και μ’ αυτόν τον τρόπο επιτυγχάνετε να ενημερωθούν μόνο και έγκαιρα οι κομματικοί σας φίλοι, να μην έχουμε ανταγωνισμό στις προσλήψεις. Τα αποτελέσματα με τα μόρια των υποψηφίων, για ευνόητους λόγους, δεν δημοσιοποιούνται ποτέ και πουθενά και για το λόγο αυτό δεν μπορούν να κάνουν ένσταση οι υποψήφιοι που θεωρούν ότι αδικήθηκαν. Αυτά συμβαίνουν το 2005.
     Ανακαλέστε, κύριε Υπουργέ το «περί ντροπής» και την αμαρτωλή υπουργική απόφαση. Σταματήστε να παρανομείτε για τα «γαλάζια παιδιά». Προσβάλλετε πρώτα απ’ όλα τον ελληνικό λαό, αλλά και τα ίδια τα «γαλάζια παιδιά». Αν δεν το κάνει ο Υπουργός, πρέπει να επέμβει ο Πρωθυπουργός, γιατί ο ίδιος έχει τη μεγάλη ευθύνη. 
     Θα καταθέσω στη Βουλή την υπουργική απόφαση, αλλά και τον κατάπτυστο κατάλογο των υποψηφιοτήτων με τα μόρια, όπου ο πρώτος που έχει δύο χιλιάδες εξακόσια τρία μόρια δεν προσλαμβάνεται και προσλαμβάνεται κάποιος, εκλεκτός για σας, με επτακόσια τριάντα τέσσερα μόρια. 
     (Στο σημείο αυτό ο Βουλευτής κ. Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σας παρακαλώ πολύ ανακαλέστε την απόφαση. Βάλατε και το 1988, 1989 υποκριτικά, για να καλύψετε αυτό που θέλετε, την παρανομία που κάνετε. Ανακαλέστε την απόφαση και αφήστε τους θεατρινισμούς και τις μεγάλες κουβέντες, κύριε Υφυπουργέ. Επί τω έργω: ανακαλείτε την υπουργική απόφαση ή όχι; Αλλιώς είσθε υπόλογος στον ελληνικό λαό. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Όταν δεν υπάρχουν επιχειρήματα, προσφεύγουμε σε άλλα τερτίπια. Στην επίκαιρη ερώτηση ο κ. Νασιώκας μιλάει για τους εκπαιδευτικούς του Ο.Α.Ε.Δ. και βρήκε την ευκαιρία να μιλήσει για «STAGE» και να μιλήσει και για εργασιακούς συμβούλους. Λαμπρό πεδίο, κύριε Νασιώκα, να καταθέσετε ερώτηση, να πάρετε την απάντηση. 
     ΕΚΤΟΡΑΣ ΝΑΣΙΩΚΑΣ: Έχω καταθέσει και άλλη ερώτηση.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Δεν έχετε επιχειρήματα και πήγατε στους εργασιακούς συμβούλους και στο «STAGE». Περιμένω να κάνετε την επίκαιρη ερώτηση, να πάρετε την απάντηση. Όμως, σας είπα ότι ο ν. 2190/1994 θα εφαρμοστεί για όλους με ισονομία και 1988, 1989 και 1992, 1993. Αυτό είναι απόλυτο. Από τον κατάλογο που κατέθεσα στα Πρακτικά, ψάξτε με το Α2 που έχετε στη Χαριλάου Τρικούπη να δείτε ποια είναι τα «πράσινα» και ποια τα «γαλάζια» παιδιά και να μου τα γνωστοποιήσετε και μένα, γιατί εγώ δεν έχω τέτοιο μηχανισμό.
     Το δεύτερο, κύριε Πρόεδρε: Φωνάζει ο κλέφτης,  για να φοβηθεί ο νοικοκύρης. Γιατί το λέω αυτό; «Εμείς δεν δίνουμε σημειώματα», «είναι οικογενειακά οργανωμένος στο ΠΑ.ΣΟ.Κ», να κοπεί γιατί  είναι αμετανόητος δεξιός»,  «να κοπεί για χίλια δυο πράγματα». Αυτά είναι στοιχεία που πρέπει να ντρεπόμαστε για τον πολιτικό μας πολιτισμό. 
     ΕΚΤΟΡΑΣ ΝΑΣΙΩΚΑΣ: Να τα καταθέσετε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι κατατεθειμένα στη Βουλή και από τον Πρωθυπουργό και από παντού. Να παρακολουθείτε, κύριε Νασιώκα, τη Βουλή από κοντά, είναι κατατεθειμένα.
     Σύμφωνα με τα στοιχεία του Υπουργείου Εσωτερικών μόνο το 2000 έως το 2004 εκατόν τριάντα χιλιάδες άτομα διόριζαν κατά μέσο όρο με το Α.Σ.Ε.Π., που τώρα φωνάζουν για το Α.Σ.Ε.Π.. Από 1.1.2004 έως 6.3.2004 δώδεκα χιλιάδες εξακόσια άτομα προσελήφθησαν. 
     Αυτό που θέλω να σας πω, κύριε Νασιώκα, είναι το εξής. Πρέπει εδώ να σφυρηλατήσουμε μία αξιοκρατία και το Α.Σ.Ε.Π., να εφαρμόσουμε τα πρώτα άρθρα.
     ΕΚΤΟΡΑΣ ΝΑΣΙΩΚΑΣ: Καταργήστε την υπουργική απόφαση.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Στη συγκεκριμένη περίπτωση που εφαρμόζουμε το άρθρο 23 του ν. 2190 «περί Α.Σ.Ε.Π.», θέλετε  να πείτε ότι πρέπει να εφαρμοστεί το 1988, 1989 και αυτοί που είναι το 1990, 1993 να μείνουν  απέξω; Σας ερωτώ:
     Πείτε το δημόσια. Πείτε το…
     ΕΚΤΩΡΑΣ ΝΑΣΙΩΚΑΣ: Ούτε για το 1988-1989, ούτε για το 1990-1993. Καταργήστε την υπουργική απόφαση.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Μα, το 1988-1989 είναι νόμος και δική σας υπουργική απόφαση.
     Κύριε Πρόεδρε, εφαρμόζουμε ισονομία για όλους τους Έλληνες, ανεξαρτήτως σε ποιο κόμμα ανήκουν. Κατέθεσα για τα Πρακτικά ποιοι διορίστηκαν, να τα βρει ο κ. Νασιώκας και επειδή το κόμμα του έχει ειδικότητα, να μας πει και ποιου φρονήματος είναι.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΕΚΤΩΡΑΣ ΝΑΣΙΩΚΑΣ: (Δεν ακούστηκε)
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Νασιώκα.
     Κυρίες και κύριοι συνάδελφοι, έχω την τιμή να σας ανακοινώσω πως οι Βουλευτές κ. Μαργαρίτης Τζίμας, Βουλευτής Δράμας της Νέας Δημοκρατίας και κ. Νικόλαος Χριστοδουλάκης, Βουλευτής Χανίων του ΠΑ.ΣΟ.Κ., ζητούν άδεια ολιγοήμερης απουσίας, ο μεν ο κ. Τζίμας την Τρίτη 18, Τετάρτη 19 και Πέμπτη 20 Οκτωβρίου 2005 ο δε κ. Χριστοδουλάκης από τις 21 έως και τις 23 Οκτωβρίου. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Η δεύτερη με αριθμό 112/11-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Αγροτικής Ανάτπυξης και Τροφίμων, σχετικά με την καταβολή των αποζημιώσεων στους βαμβακοπαραγωγούς  για τις ζημιές που υπέστησαν στην παραγωγή από το πράσινο σκουλήκι διαγράφεται λόγω κωλύματος του ερωτώμενου Υπουργού.
     Επίκαιρες ερωτήσεις δευτέρου κύκλου:
     Εισερχόμαστε στη συζήτηση της πρώτης, με αριθμό 97/10-10-2005, επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη νομιμοποίηση μεταναστών κ.λπ..
     Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής: 
     «Στις 23-8-2005 δημοσιεύτηκε ο ν.3386/05 «Είσοδος, διαμονή και κοινωνική ένταξη υπηκόων τρίτων χωρών στην Ελληνική Επικράτεια». Από τη θέση σε ισχύ του νόμου, έχει αρχίσει να εφαρμόζεται το άρθρο 91, το οποίο απευθύνεται σε δύο κατηγορίες αλλοδαπών: α) σε αυτούς των οποίων οι άδειες παραμονής είχαν λήξει και δεν μπόρεσαν να τις ανανεώσουν έγκαιρα και β) σε αυτούς οι οποίοι στερούνται παντελώς νομιμοποιητικών εγγράφων.
     Σε ό,τι αφορά την πρώτη κατηγορία αλλοδαπών, οι άδειες παραμονής παρατείνονται μέχρι την 31-10-05. Γι’ αυτήν την κατηγορία ο νόμος προβλέπει την εξαγορά ενσήμων έτσι ώστε να συμπληρωθούν, εκ μέρους του αλλοδαπού, τα αναγκαία ένσημα να αποκτήσει την άδεια εργασίας του και κατόπιν να προσέλθει στον οικείο Δήμο για να αιτηθεί ανανέωση άδειας διαμονής. Οι αλλοδαποί προσέρχονται στη διεύθυνση εργασίας της νομαρχίας, όπου όμως πληροφορούνται ότι η εγκύκλιος του Ι.Κ.Α. που προβλέπει τη διαδικασία εξαγοράς ενσήμων δεν έχει εκδοθεί (τριάντα πέντε ημέρες μετά τη δημοσίευση στο Φ.Ε.Κ. του νόμου) και άρα δεν μπορούν να εξαγοράσουν τα ένσημα.
     Είναι προφανές ότι η κυβερνητική πρακτική ουσιαστικά οδηγεί στη μη εφαρμογή των σχετικών διατάξεων και σε κάθε περίπτωση σε μια διακωμώδηση της όλης διαδικασίας αφού στην ουσία της δεν αφήνει τα αναγκαία χρονικά περιθώρια στους αλλοδαπούς να προβούν στην εξαγορά των ενσήμων με ευθύνη όχι δική τους αλλά της Κυβέρνησης.
     Ερωτάται ο κύριος Υπουργός:
     1. Είναι στις ειλικρινείς προθέσεις της Κυβέρνησης η εφαρμογή των διατάξεων του άρθρου 91 του ν.3386/05;
     2. Θα εκδοθεί και πότε η σχετική εγκύκλιος του Ι.Κ.Α. και σε κάθε περίπτωση θα παραταθεί η προθεσμία μετά την 31-12-05 για να εκπληρωθεί στην ουσία του ο στόχος του νομοθέτη;»
     Ο Υπουργός κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κύριοι συνάδελφοι, θα ήθελα να ευχαριστήσω τον κ. Παπαϊωάννου για την επίκαιρη ερώτηση που κατέθεσε. Διότι μου επιτρέπει, με αφορμή ενός τόσο σημαντικού ζητήματος, όπως είναι αυτό της μεταναστευτικής πολιτικής, πρώτον, να αποδείξει η Κυβέρνηση την τεράστια διαφορά που υπάρχει σήμερα σε σχέση με το παρελθόν. Και, δεύτερον, με τα στοιχεία που έχει αυτή η επίκαιρη ερώτηση να αποδειχθεί –όχι μόνο γι’ αυτό αλλά και για άλλα θέματα- με πόση προχειρότητα και με τι ανακριβή στοιχεία κατατίθενται επίκαιρες ερωτήσεις. Πράγμα το οποίο αποδεικνύει και πόσα άλλα ανακριβή περιφέρονται, πέραν βεβαίως των μέσων ενημέρωσης, και στο χώρο της Αίθουσας της Βουλής, από την πλευρά του ΠΑ.ΣΟ.Κ. 
     Είναι γνωστό ότι η Κυβέρνηση ψήφισε το ν. 3386/2005, ένα νόμο για τη μεταναστευτική πολιτική ο οποίος, πρώτον, χαράζει μια σύγχρονη μεταναστευτική πολιτική που ουδέποτε υπήρξε στη χώρα μας, μολονότι η προηγούμενη κυβέρνηση διαχειρίστηκε το πρόβλημα για δέκα χρόνια. Και, δεύτερον, ρυθμίζει το ζήτημα τόσο εκείνων οι οποίοι είχαν άδειες, οι οποίες έληξαν και κάποιοι δεν πρόλαβαν να τις ανανεώσουν, όσο και εκείνων που ουδέποτε είχαν νομιμοποιηθεί και διέμεναν παρανόμως.
     Ο νόμος άρχισε να ισχύει από τις 23 Αυγούστου, τυπικά. Είναι η μέρα που δημοσιεύτηκε στην Εφημερίδα της Κυβερνήσεως. Έχει μεταβατικές διατάξεις. Οι επίμαχες διατάξεις, για τις οποίες μιλάει ο κ. Παπαϊωάννου,είναι διατάξεις που άρχισαν να ισχύουν από την 1-10-2005. 
     Για να δείτε ποια είναι η διαφορά αυτής της Κυβέρνησης: Δεκαπέντε μέρες μετά την έναρξη της ισχύος, δηλαδή στις 8 Σεπτεμβρίου, έδωσα συνέντευξη Τύπου στο Υπουργείο Εσωτερικών, Δημόσιας Διοίκησης και Αποκέντρωσης, όπου εκεί έφερα στη δημοσιότητα, επίσης, τα εξής πράγματα, τα οποία καταθέτω στα Πρακτικά. Διότι, φαίνεται, δεν τα ξέρει το ΠΑ.ΣΟ.Κ. Αλλά δεν ενδιαφέρεται ούτε για την πραγματικότητα ούτε για την αλήθεια. Δόθηκε εκείνη την ημέρα, πρώτον, –και κατατίθεται στα Πρακτικά, για να το γνωρίζουμε- η εγκύκλιος εφαρμογής όλου του νόμου, που δείχνει πόσο έτοιμοι ήμασταν.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Δεύτερον, δόθηκε η απόφαση, η δημοσιευμένη στην Εφημερίδα της Κυβερνήσεως, με τα δικαιολογητικά που απαιτούνται. 
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την  προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τρίτον, η αίτηση και το έντυπο, μαζί με όλα τα δικαιολογητικά, προσαρμοσμένο στα στοιχεία της EUROSTAT. Γιατί τα στοιχεία αυτά είναι χρήσιμο να γίνονται αντικείμενο στατιστικής ανάλυσης. 
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τέλος δόθηκε εκείνη την ίδια μέρα, σε συνεργασία με το αρμόδιο Ίδρυμα της Τράπεζας της Ελλάδος, το υδατογραφημένο χαρτί -που ουδέποτε το ΠΑ.ΣΟ.Κ. είχε σκεφθεί να το κάνει- της προσωρινής βεβαίωσης, ώστε να μην είναι δυνατόν να πλαστογραφηθεί. Αυτά σε δεκαπέντε μέρες από την εφαρμογή του νόμου! 
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και τέλος, εκείνη την ημέρα δόθηκαν τα φυλλάδια ενημέρωσης σ’ όλους τους μετανάστες, τα οποία ήταν, εκτός από τα ελληνικά, μεταφρασμένα και στις εξής γλώσσες: Στα αγγλικά, στα γαλλικά, στα αλβανικά, στα βουλγάρικα, στα ρουμάνικα,  στα ρώσικα και στα αραβικά. Ιδού.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα φυλλάδια, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
     Τώρα, για το θέμα που έθεσε ο κ. Παπαϊωάννου. Ο κ. Παπαϊωάννου κατέθεσε την ερώτηση, για την εγκύκλιο η οποία αφορά το θέμα των ενσήμων που πρέπει να πληρώσουν. Την κατέθεσε στις 3 Οκτωβρίου και λέει ότι δεν έχει βγει η εγκύκλιος, γιατί δεν υπήρχε στη νομαρχία! Η εγκύκλιος, κυρίες και κύριοι συνάδελφοι -και την καταθέτω στα Πρακτικά- έχει βγει από τις 27-9-2005! Αυθημερόν είχε πάει σε όλα τα υποκαταστήματα του Ι.Κ.Α. και των οικείων ασφαλιστικών οργανισμών και ήταν στην ηλεκτρονική διεύθυνση του Υπουργείου Απασχόλησης, που ήταν και αρμόδιο να τη βγάλει. Αλλά ο κ. Παπαϊωάννου λέει: «Μα, δεν τη βρήκαν στη νομαρχία»! Τι δουλειά έχει η νομαρχία; Η εγκύκλιος πήγε εκεί, διότι εκεί πληρώνουν οι μετανάστες -όπως έλεγε και η σχετική εγκύκλιος, που το ΥΠ.ΕΣΔ.Α. είχε εκδώσει- τα ένσημα. Η νομαρχία παίρνει τη βεβαίωση που προσκομίζει ο αλλοδαπός ότι πλήρωσε τα ένσημα και, βεβαίως, από εκεί και πέρα ακολουθείται η διαδικασία για τη νομιμοποίησή του.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
     Εδώ φθάσαμε στο σημείο να καταθέτετε επίκαιρες ερωτήσεις, μη ξέροντας ούτε τη διαδικασία ούτε ότι έχει εκδοθεί η εγκύκλιος και ενώ υπάρχει από τότε, όπως θα μπορούσατε να διαπιστώσετε. Με αυτή την αξιοπιστία καταθέτετε επίκαιρες ερωτήσεις και γι’ αυτό και για άλλα θέματα, εδώ μέσα; Επικαλούμενοι γεγονότα ψευδή, ότι δήθεν δεν είχαν βγει οι εγκύκλιοι στις 3 Οκτωβρίου, ενώ είχαν βγει από τις 27-9-2005; 
     Αυτή η Κυβέρνηση έφτιαξε ένα νόμο για τη μετανάστευση, που είναι πρωτοποριακός. Τον είχε έτοιμο για να τον εφαρμόσει και τον εφαρμόζει. Ας όψονται εκείνοι που επί δέκα χρόνια δημιούργησαν τόσα προβλήματα και στην κοινωνία και στους μετανάστες, τα οποία αυτή η Κυβέρνηση τα αντιμετωπίζει με αυτή την επιτυχία, που όλοι ομολογούν σήμερα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Παπαϊωάννου έχει το λόγο.
     ΜΙΛΤΙΑΔΗΣ ΠΑΠΑΪΩΑΝΝΟΥ: Ξέρετε, κύριε Πρόεδρε και κύριοι συνάδελφοι, όταν κάποιος βρίσκεται σε πραγματική αδυναμία να απαντήσει επί της ουσίας, χρησιμοποιεί χαρακτηρισμούς, ανακρίβειες και μεταθέτει το πρόβλημα ή το ζήτημα, το οποίο θέτει ο κάθε Βουλευτής με ξεχωριστό αίσθημα ευθύνης στην Εθνική Αντιπροσωπεία. Αυτό έπραξα κι εγώ.
     Αφήνω τα όσα ανέφερε ο κύριος Υπουργός περί χάραξης μιας σύγχρονης μεταναστευτικής πολιτικής. Καμία νέα μεταναστευτική πολιτική δεν υπήρξε! Η πολιτική για τους μετανάστες, όπως χαράχθηκε από μας από το 1996-1997, η ίδια ακριβώς συνεχίζεται, με ανακολουθίες βέβαια από πλευράς της Κυβέρνησης, σε πάρα πολλά ζητήματα. Το ότι ο κ. Παυλόπουλος, κατά την προσφιλή του μέθοδο, κεφαλαιοποιεί σ’ ένα νέο νόμο προϊσχύουσες διατάξεις, αυτό κατά τον ίδιο είναι πρόοδος και χάραξη μιας νέας πολιτικής! Έλεος, κύριε Υπουργέ! Αυτό το κάνετε παντού.
     Δεύτερο ζήτημα. Εγώ δεν αναφέρθηκα στην εγκύκλιο του Υπουργείου Εσωτερικών. Εγώ αναφέρθηκα στο Ι.Κ.Α. Πήγαιναν οι μετανάστες και πηγαίνουν ακόμα, κύριε Υπουργέ, στα διάφορα μέρη της Ελλάδος και τους απαντούν -σήμερα που σας ομιλώ εδώ, έχω στοιχεία από το Εργατικό Κέντρο Αθήνας και από την περιφέρεια- οι διάφορες υπηρεσίες ότι δεν έχουμε λάβει ακόμη την εγκύκλιο του Ι.Κ.Α..
     Εσείς αναφέρατε σήμερα ότι κατατέθηκε η επερώτηση στις 3 του μήνα –αυτό είναι αλήθεια, μπορεί να είχε σταλεί μία μέρα ή δυο μέρες πριν, δεν έχει καμία αξία αυτό- και ότι εκδόθηκε η απόφαση στις 27 του μήνα. Στις 3 του μήνα, λοιπόν, στη σχετική ιστοσελίδα –και αυτή είναι η αλήθεια- του Υπουργείου Κοινωνικών Υπηρεσιών και του Ι.Κ.Α. δεν υπήρχε η εγκύκλιος! Αν μετά την ερώτηση, όπως συνηθίζετε, προχρονολογίσατε την εγκύκλιο του Ι.Κ.Α., αυτό αφορά εσάς και τις πρακτικές σας και όχι κάποιους άλλους, κύριε Υπουργέ!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι απίστευτο!
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί αν εσείς δηλώνετε ικανοποιημένος ότι βγήκε η εγκύκλιος σαράντα μέρες μετά τη δημοσίευση του νόμου, σ΄ ένα νόμο που είχε προθεσμία ο κάθε μετανάστης να πάει στις υπηρεσίες μέχρι τέλος του χρόνου, άρα του…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα πρέπει να ντρέπεσθε!
     ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς να ντρέπεσθε! Σας επιστρέφω το χαρακτηρισμό! Δεν δέχομαι μαθήματα κοινοβουλευτικού ήθους, που θα μου πείτε να ντρέπομαι!
     Κύριε Πρόεδρε, πρέπει να παρέμβετε!
     ΠΡΟΕΔΡΕΥΩΝ (Σωτήρης Χατζηγάκης): Δεν άκουσα, κύριε Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Σε ποιον λέει ο κύριος Υπουργός να ντρέπεται; 
     ΠΡΟΕΔΡΕΥΩΝ (Σωτήρης Χατζηγάκης): Δεν το άκουσα! Παρακαλώ συνεχίστε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Επειδή ο ίδιος δεν αντέχει το δημόσιο διάλογο και βγαίνει στις τηλεοπτικές κάμερες κάθε μέρα και κατηγορεί έτσι, γενικώς και αορίστως την Αντιπολίτευση, ότι έχει ανακριβή στοιχεία, την ώρα που οργιάζει το ρουσφέτι από τη Νέα Δημοκρατία; Αυτά θέλει ο κ. Παυλόπουλος;
     Εγώ ήρθα εδώ ψύχραιμα και σωστά να λύσω ένα ζήτημα, που αυτή τη στιγμή απασχολεί χιλιάδες οικονομικούς μετανάστες, όταν πάνε στις υπηρεσίες. Είπα να ελέγξετε τις υπηρεσίες που δεν έχουν ούτε την εγκύκλιο του Ι.Κ.Α.! Και ήρθε εδώ ο κ. Παυλόπουλος να το κάνουμε πάλι πολιτικό θέμα για τα τηλεοπτικά παράθυρα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Εδώ η Βουλή δεν είναι για τηλεοπτικά παράθυρα, κύριε Υπουργέ. Εδώ έχετε χρέος να απαντάτε ουσιαστικά και όχι με χαρακτηρισμούς και με επίθετα. Αυτή είναι η αλήθεια. Και η αλήθεια αυτή τη στιγμή είναι ότι ακόμα και τώρα σε περιφερειακές υπηρεσίες υπάρχει πρόβλημα και η δημοσίευση στο site του Ι.Κ.Α. δεν λύνει το πρόβλημα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, κύριε Πρόεδρε. Αφήσατε και τον κύριο Υπουργό να μιλήσει παραπάνω.
     ΠΡΟΕΔΡΕΥΩΝ (Σωτήρης Χατζηγάκης): Κύριε Παπαϊωάννου, σας έδωσα ενάμισι λεπτό επιπλέον. Παρακαλώ! Πείτε την τελευταία σας φράση!
     ΜΙΛΤΙΑΔΗΣ ΠΑΠΑΪΩΑΝΝΟΥ: Και αυτά που αναφέρατε για επτά και οκτώ γλώσσες, αυτά γίνονται από το 1996 όταν τότε, το Υπουργείο Εργασίας με Υπουργό τον υποφαινόμενο, ξεκίνησε τις υπηρεσίες των οικονομικών μεταναστών! Εσείς δεν μπορείτε καν να διαχειριστείτε το ζήτημα, όχι να το λύσετε, κύριε Υπουργέ. Αυτοί είσαστε!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
     Ορίστε, κύριε Υπουργέ, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λυπούμαι, κύριε Πρόεδρε. Λυπούμαι ειλικρινά διότι ο κ. Παπαϊωάννου δεν φθάνει που δεν γνώριζε τη διαδικασία και κατέθεσε ανακριβέστατα μια επίκαιρη ερώτηση. Λέει, και μέσα στην Εθνική Αντιπροσωπεία, ότι εκδόθηκε η εγκύκλιος –παρακαλώ πολύ!- του Υπουργείου Απασχόλησης, που εδώ κατέθεσα, προχρονολογημένη. Να ακούσετε στην ερώτησή του, τι λέει για να καταλάβετε ότι δεν γνωρίζει ούτε τη διαδικασία ούτε τι ρωτάει.
     Γράφει ο κ. Παπαϊωάννου: «Οι αλλοδαποί προσέρχονται στη Διεύθυνση Εργασίας της νομαρχίας όπου όμως πληροφορούνται ότι η εγκύκλιος του Ι.Κ.Α. που προβλέπει τη διαδικασία εξαγοράς ενσήμων δεν έχει εκδοθεί». 3 Οκτωβρίου αυτά. Δεν υπάρχει δυνατότητα προχρονολόγησης, γιατί είναι γνωστό πότε δημοσιεύεται κάτι στην ηλεκτρονική διεύθυνση του Ι.Κ.Α.. Είχε δημοσιευθεί η εγκύκλιος στις 27 Σεπτεμβρίου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Είχε πάει στα υποκαταστήματα; Σας ρωτώ αν είχε πάει! Ποιος λέει ψέματα; 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Παπαϊωάννου!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εστάλη αυθημερόν σε όλα τα υποκαταστήματα του Ι.Κ.Α. και των άλλων ασφαλιστικών οργανισμών!
     Να σας αναφέρω για τη Νομαρχία, που λέει ο κ. Παπαϊωάννου, ότι δεν έχει την παραμικρή αρμοδιότητα, γιατί –ξαναλέω- οι αλλοδαποί εξαγοράζουν τα ένσημα στο Ι.Κ.Α., στα υποκαταστήματά του και στους ασφαλιστικούς οργανισμούς. Στη Νομαρχία πηγαίνουν απλώς και μόνο τη βεβαίωση. Όταν ένας Βουλευτής ή κάποιος, που τον ενημερώνει, απευθύνεται σε υπηρεσία που δεν έχει καμία αρμοδιότητα και αυτό το χρησιμοποιεί για να καταθέσει επίκαιρη ερώτηση στη Βουλή, τότε τι να πω! Η εγκύκλιος του κ. Παναγιωτόπουλου, του Υπουργείου Απασχόλησης, υπάρχει από 27 Σεπτεμβρίου δημοσιευμένη στην ηλεκτρονική διεύθυνση του Ι.Κ.Α.. Και μου λέει ότι είναι προχρονολογημένη! Λυπούμαι πολύ, αλλά η αμηχανία δεν είναι δυνατό να οδηγεί σε τέτοιου είδους παραποίηση της πραγματικότητας. 
     Δεν μπορεί να λέει ένας Βουλευτής στην Κυβέρνηση, όταν μπορεί να αποδειχθεί με πολλούς τρόπους ότι υπάρχει προχρονολόγηση εγκυκλίου, αφού αυτή είναι από τις 27 του μηνός δημοσιευμένη. Το αν ο κ. Παπαϊωάννου δεν το γνώριζε και το αν του είπαν λάθος πληροφορία, αυτό είναι ένα άλλο ζήτημα. Όμως αυτό είπα. Είναι χαρακτηριστικό δείγμα του πώς γίνονται από το ΠΑ.ΣΟ.Κ. οι ερωτήσεις και η κοινοβουλευτική κριτική, με ανακριβή στοιχεία, με απόκρυψη της πραγματικότητας. 
     Τώρα, το ποια είναι η σύγκριση μεταξύ των δύο κυβερνήσεων, σε ό,τι αφορά την εφαρμογή της μεταναστευτικής πολιτικής, ας πάει να δει ο καθένας τι γινόταν στην οδό Θεάτρου και τι γινόταν κάθε φορά που υπήρχε θέμα νομιμοποίησης μεταναστών και να δουν τώρα τι συμβαίνει, τι καθυστερήσεις υπήρχαν τότε και πόσο καλά πάνε τα πράγματα σήμερα. Αυτό αποδεικνύει την αλήθεια.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, η δεύτερη με αριθμό 113/11.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την καθυστέρηση στο διορισμό καθηγητών μουσικών οργάνων στα σχολεία διαγράφεται λόγω κωλύματος της κυρίας Υπουργού.
     Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 9/6/23-9-2005 επερώτηση δεκαεννέα Βουλευτών του ΠΑΣΟΚ των κυρίων Λεωνίδα Γρηγοράκου, Ευάγγελου Βενιζέλου, Έκτορα Νασιώκα, Παρασκευής Χριστοφιλοπούλου, Αντωνίας Αντωνίου, Κωνσταντίνου Γείτονα, Εμμανουήλ Σκουλάκη, Παναγιώτη Αντωνακόπουλου, Ιωάννη Κουτσούκου, Δημητρίου Λιντζέρη, Ιωάννη Μανιάτη, Αριστείδη Μουσιώνη, Ευάγγελου Παπαχρήστου, Αικατερίνης Περλεπέ-Σηφουνάκη, Αθανάσιου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάϊδου και του Αναστασίου Χωρέμη,  προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης σε θέματα υγείας. 
     Πριν δώσω το λόγο στον πρώτο επερωτώντα κ. Γρηγοράκο, θέλω να ανακοινώσω στο Σώμα ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα, ορίζεται Κοινοβουλευτικός Εκπρόσωπος του ΠΑ.ΣΟ.Κ. ο Βουλευτής κ. Έκτωρ Νασιώκας. 
     Το λόγο έχει ο πρώτος επερωτών κ. Λεωνίδας Γρηγοράκος. 
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, μετά από είκοσι μήνες συζητάμε πια για τα τεκταινόμενα στο χώρο της υγείας. Δεν μπορεί κανείς να είναι περήφανος για ό,τι έχει γίνει τον τελευταίο καιρό στο θέμα που απασχολεί τους Έλληνες πολίτες, την υγεία και που είναι ένα από τα δώρα που μας έχει δώσει ο Θεός, το πρώτιστο αγαθό.
     Κύριε Υπουργέ, τα προηγούμενα χρόνια δεχόμασταν ως κυβέρνηση σφοδρότατη κριτική για ό,τι γινόταν στο χώρο της υγείας. Σήμερα, μετά από είκοσι μήνες, όλοι οι Έλληνες παρακολουθούν με δέος, αλλά και με μεγάλο προβληματισμό, παρά την όλη επικοινωνιακή καταιγίδα του Υπουργείου Υγείας, τα τεκταινόμενα στο χώρο της υγείας και της κοινωνικής πρόνοιας. 
     Με την ελπίδα ότι η συζήτηση της σημερινής επερώτησης για την υγεία θα αποδειχθεί πιο παραγωγική από τις προηγούμενες, που είχαμε κάνει –εφόσον βέβαια απαντηθούν αυτή τη φορά τα ερωτήματα που σας έχουμε βάλει στην επερώτησή μας- ξεκινώ την πρωτολογία μου κάνοντας ορισμένες αναγκαίες παρατηρήσεις, για τα πεπραγμένα της σημερινής Κυβέρνησης στον πολύπαθο αυτό χώρο. 
     Είναι γεγονός, κύριε Υπουργέ, ότι τους τελευταίους είκοσι μήνες με ό,τι και να έχετε προσπαθήσει να κάνετε, έχετε καταφέρει να παρουσιάσετε μία επίπλαστη πραγματικότητα στο χώρο της υγείας. Αυτή όμως την καθημερινή πραγματικότητα τη βιώνουν οι Έλληνες πολίτες. Δηλαδή, τη δυσκολία της προσβασιμότητας στις υπηρεσίες υγείας, το ότι πρέπει να έχουν το χέρι τους συνέχεια στην τσέπη για να μπορέσουν να βρουν την υγειά τους και το ότι ψάχνουν συνέχεια να βρουν τον κατάλληλο γιατρό, γιατί δεν έχετε δημιουργήσει την ανάλογη υποδομή ούτως ώστε ο Έλληνας πολίτης να πηγαίνει να βρίσκει το γιατρό που του χρειάζεται. Το τελευταίο εικοσάμηνο βλέπουμε ότι δεν έχετε βάλει ούτε ένα πετραδάκι σ’ αυτό το θεμελίωμα που λέγεται «Εθνικό Σύστημα Υγείας». 
     Φέρνετε στη Βουλή συνέχεια νομοσχέδια, τα οποία θα υλοποιηθούν με υπουργικές αποφάσεις και προεδρικά διατάγματα μετά από τρία ή τέσσερα χρόνια, δηλαδή μετά τις επόμενες εκλογές. Πάνε περίπατο οι δηλώσεις του Πρωθυπουργού στις 28 του περασμένου Ιουλίου, που είχε τονίσει ότι η Κυβέρνηση στηρίζει το δημόσιο χαρακτήρα του Εθνικού Συστήματος Υγείας. 
     Φέρνετε νομοσχέδια, όμως, που τα «φιλέτα» της υγείας τα παραχωρείτε στους ιδιώτες. Υπάρχει τελικά σχέδιο, κύριε Υπουργέ, που όσο και να το αρνείστε και να αποφεύγετε να λέτε την πραγματικότητα στον ελληνικό λαό, η γνώμη που έχει σχηματίσει κάποιος σήμερα είναι ότι διέπεστε από έναν άκρατο φονταμενταλισμό ιδιωτικοποίησης της υγείας, χωρίς καν να φροντίσετε να κρατήσετε έστω και τα προσχήματα για την τοποθέτηση στοιχειωδών δικλείδων ασφαλείας στους βασικούς ελεγκτικούς μηχανισμούς. Αυτά σηματοδοτούν άλλωστε και οι υπενοικιάσεις των κλινών των μονάδων εντατικής θεραπείας του ιδιωτικού τομέα, που πέρα από οποιαδήποτε πρόσκαιρη αποσυμφόρηση που μπορεί να έφεραν αυτό τον καιρό, βλέπουμε ότι μένουν κενά τα εκατόν πενήντα κρεβάτια των μονάδων εντατικής θεραπείας σε όλη την Ελλάδα. 
     Κύριε Υπουργέ, είμαι μάρτυρας ενός γεγονότος χθες το βράδυ στο Νοσοκομείο της Τρίπολης. Πήγα και βρήκα τρία κρεβάτια κενά στη μονάδα εντατικής θεραπείας και όταν ρώτησα γιατί τα κρεβάτια αυτά είναι κενά, όταν όλη η Ελλάδα στενάζει για κρεβάτια εντατικής θεραπείας –και πριν από ένα μήνα το ξέρετε καλά ότι πέθανε ένας άρρωστος πηγαίνοντας από τον Πύργο για να βρει κρεβάτι στα Γιάννενα- μου είπαν: «Ξέρετε, κύριε Γρηγοράκο, τα κρεβάτια αυτά είναι κενά και δεν λειτουργούν διότι δεν έχουμε μόνιτορ». 
     Κύριε Υπουργέ, εδώ έχετε εκατόν πενήντα κρεβάτια κενά, δεν τα λειτουργείτε, είναι πλήρως εξοπλισμένα και το ξέρετε πάρα πολύ καλά. Σας έχουν πει ότι έχουν ανάγκη από μόνιτορ και από μηχανήματα στο Νοσοκομείο Τρίπολης για τρία κρεβάτια μονάδας εντατικής θεραπείας, πλήρως εξοπλισμένα με γιατρούς και νοσηλευτικό προσωπικό και εσείς δεν έχετε μέχρι σήμερα προσπαθήσει να δείτε τι γίνεται με τα προβλήματα των μονάδων εντατικής θεραπείας στην περιφέρεια.
     Προχωράμε, κύριε Υπουργέ, στη σύμπραξη του δημόσιου με τον ιδιωτικό τομέα: Πριν ένα μήνα ο κ. Κακλαμάνης βγαίνοντας από το Μέγαρο Μαξίμου είπε ότι θα φτιάξει τρία μεγάλα νοσοκομεία. Είπε ότι θα φτιάξει ένα μεγάλο μεταμοσχευτικό κέντρο στη βόρεια Ελλάδα, θα φτιάξει ένα νοσοκομείο παίδων στην Αττική και θα φτιάξει και ένα γενικό νοσοκομείο σε κάποιο προάστιο της Αθήνας, όπου βέβαια κρίνει η Κυβέρνηση. Τίποτε δεν έχει γίνει από αυτά. Χωρίς καμία απολύτως δέσμευση, ούτε χρονική ούτε πολιτική, βγαίνουμε και πετάμε επικοινωνιακές κορώνες. Ο κ. Κακλαμάνης κάθε φορά όταν θέλει να επισκιάσει κάτι βγαίνει και αναφέρει και μία παροχή και κάνει μία ανακοίνωση.
     Κύριε Υπουργέ, παίρνοντας το παράδειγμα από την Αγγλία όπου χρησιμοποιήθηκε το μικτό οικονομικό σύστημα, βλέπουμε τους ιδιωτικούς φορείς να ξεδιαλέγουν τα περιστατικά και το ξέρετε καλύτερα, γιατί είστε ένας μάχιμος γιατρός. Ο ιδιωτικός τομέας υγείας στην Ελλάδα είναι κρατικοδίαιτος. Το ξέρετε εσείς καλύτερα από τον καθένα. Ξέρετε ότι αν δεν υπήρχαν τα ασφαλιστικά ταμεία και το κράτος, ο ιδιωτικός τομέας στην Ελλάδα δεν θα υπήρχε. Εμείς δεν είμαστε εναντίον του ιδιωτικού τομέα και το έχουμε ξεκαθαρίσει, αλλά θέλουμε έναν ιδιωτικό τομέα, ο οποίος να είναι συνεργάσιμος με το δημόσιο τομέα. Θέλουμε δηλαδή ο δημόσιος τομέας με τον ιδιωτικό τομέα, κύριε Υπουργέ, να λειτουργεί κάτω από συγκεκριμένα πλαίσια και να υπάρχει μία στρατηγική για όλα αυτά. 
     Έτσι, σήμερα παρατηρούμε ότι υπάρχει σταδιακή αύξηση του μέσου κόστους ανά ασθενή, ραγδαία αύξηση της ζήτησης σε κρεβάτια μονάδων εντατικής θεραπείας, αύξηση της παραμονής των ασθενών στα νοσοκομεία του ιδιωτικού τομέα με συνεπακόλουθο βέβαια το κόστος που πληρώνουν τα ασφαλιστικά ταμεία, αλλά και συγχρόνως της δυσαρέσκειας των Ελλήνων πολιτών, οι οποίοι προσπαθούν να βρουν την υγεία τους και ψάχνουν από γιατρό σε γιατρό και καταλήγουν στον ιδιωτικό τομέα και έτσι βάζουν το χέρι στην τσέπη όλο και πιο βαθιά. 
     Κύριε Υπουργέ, τους είκοσι τελευταίους μήνες έχουμε διαπιστώσει σαν Αξιωματική Αντιπολίτευση ότι δεν υπάρχει όραμα, δεν υπάρχει στόχος. Τα τελευταία είκοσι πέντε χρόνια υπήρχε ένα πρόγραμμα, το οποίο εφάρμοζαν οι εκάστοτε κυβερνήσεις. Και η Κυβέρνηση της Νέας Δημοκρατίας το 1990-1993 εφάρμοσε ένα συγκεκριμένο πρόγραμμα για την υγεία. Είπε, θα κάνω αυτά, θα κάνω το part time κ.λπ.. Είχατε πει εσείς ότι θα σταματήσετε τα ιατρεία των γιατρών, θα κάνετε πάλι το part time των γιατρών, θα κάνετε διάφορες παρεμβάσεις για την καλύτερη λειτουργία των νοσοκομείων, θα διευκολύνετε τους αρρώστους, θα φτιάξετε καλύτερες υπηρεσίες προσβασιμότητας στα τμήματα επειγόντων περιστατικών των νοσοκομείων, αλλά μέχρι σήμερα, κύριε Υπουργέ, είκοσι μήνες δεν έχετε κάνει τίποτα. 
      Η εμπειρία μας; Επισκεπτόμαστε τώρα τελευταία, ως Αντιπολίτευση στα πλαίσια των καθηκόντων του θεσμικού μας ρόλου για να ελέγχουμε τις υπηρεσίες υγείας, να βοηθάμε εκεί που υπάρχουν δυσαρμονίες, να αναδεικνύουμε τα προβλήματα εδώ στο Κοινοβούλιο, διάφορα νοσοκομεία και αυτές τις μέρες διαπιστώνουμε όλοι ότι το τελευταίο εικοσάμηνο δεν έχει γίνει τίποτε, δεν έχει γίνει καμία πρόσληψη νοσηλευτικού προσωπικού. Είχατε βάλει τον κύριο Πρωθυπουργό, όταν πήγατε στο Θριάσιο, και ανακοίνωσε δέκα χιλιάδες προσλήψεις νοσηλευτών. Μέχρι σήμερα δεν έχει γίνει τίποτα. Μας ανακοινώνετε ότι δύο χιλιάδες με τρεις χιλιάδες εργαζόμενοι θα προσληφθούν. Ξέρετε καλύτερα από τον καθένα, εσείς που είστε μάχιμος γιατρός των νοσοκομείων, ότι κάθε χρόνο περίπου χίλιοι με χίλιοι πεντακόσιοι νοσηλευτές βγαίνουν στη σύνταξη και δεν καλύπτετε ούτε καν αυτά τα κενά. Ξέρετε ότι δεν γίνεται δουλειά με το να παίρνουμε με το πρόγραμμα των «STAGE» και με συμβάσεις και με όλα αυτά τα μπαλώματα που κάνουμε στην υγεία. Θέλουμε μόνιμο προσωπικό για να λειτουργήσουν οι μονάδες υγείας όλης της χώρας. Καλές είναι και αυτές οι τονωτικές ενέσεις που κάνουμε με τα προγράμματα της επαγγελματικής εκπαίδευσης της απόκτησης εμπειρίας, καλά είναι και αυτά, βοηθούν στο χώρο της υγείας, αλλά σίγουρα δεν είναι η λύση, κύριε Υπουργέ. 
     Επίσης, έχετε βρει και κάτι άλλο. Αυτά που λέγαμε και έλεγε και ο ελληνικός λαός, τα ράντζα, τώρα εσείς τα ονομάσατε επικουρικές κλίνες. Και ξέρετε καλύτερα από τον καθένα πάλι τι εστί επικουρικές κλίνες, κύριε Υπουργέ. Επικουρικές κλίνες, λέει, είναι τα πρόσθετα κρεβάτια που βάζουμε στους θαλάμους. Πρώτα δηλαδή ένας θάλαμος είχε τέσσερα κρεβάτια τώρα του βάζουμε άλλα δύο, γίνονται έξι, με τα άλλα δύο θα το κάνουμε με οκτώ. Σε όλα τα επαρχιακά νοσοκομεία γίνονται αυτά και αυτά τα κρεβάτια, λοιπόν, που ήταν ράντζα εσείς τώρα τα έχετε ονομάσει «επικουρικές κλίνες» και νομίσατε ότι βάζοντας τα σκουπίδια κάτω από το χαλί το σπίτι είναι καθαρό!
     Θα σας καταθέσω ένα άρθρο με τίτλο «Πού είναι κρυμμένα τα ράντζα». Μπορεί να το είδατε χθες σ΄ ένα δημοσίευμα, σας το δίνω. 
     (Στο σημείο αυτό ο Βουλευτής κ. Λεωνίδας Γρηγοράκος  καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Υπάρχουν, λοιπόν, στο Νοσοκομείο στα Τρίκαλα, στην Καρδίτσα. Σε όλα τα νοσοκομεία της Θεσσαλίας, τα ράντζα ζουν και βασιλεύουν. 
     Εσείς, βέβαια, πιστεύετε ότι τα ράντζα καταργήθηκαν στην Αθήνα, επειδή τα πήγατε στα περιφερειακά νοσοκομεία, αλλά τα ράντζα έχουν γίνει «επικουρικές κλίνες» και έχουν μπει μέσα. Αντί να είναι στο διάδρομο, έχουν μπει μέσα.
     Κύριε Υπουργέ, σήμερα, μετά από είκοσι μήνες, θα περιμένουμε να μας πείτε ποιο είναι το όραμά σας για την υγεία. Πιστεύω ότι οι συνάδελφοί μου εδώ θα σας κάνουν πάρα πολλές ερωτήσεις.
     Εγώ, βέβαια, σας ερωτώ ευθέως το εξής: Συμβαδίζει η οικονομική ενίσχυση που έρχεται με τον προϋπολογισμό του 2006 με το μοντέλο υγείας, που θέλετε να εφαρμόσετε και το οποίο ο κ. Κακλαμάνης επανειλημμένως μας έχει πει από αυτό εδώ το Βήμα; Πώς θα τα καταφέρετε, κύριε Υπουργέ, όταν  οι δαπάνες του 2006 για την υγεία είναι μειωμένες κατά 5%; 
     Τι έχει να πει ο κ. Αλογοσκούφης γι’ αυτά; Μου έκανε εντύπωση που λέει ότι όλα αυτά θα γίνουν πιο καλά από τα προηγούμενα χρόνια, αν και εμείς έχουμε μειώσει τις δαπάνες για την υγεία. Μήπως έχουν, κύριε Υπουργέ, προσημειωθεί και τα οικονομικά της υγείας; Μήπως έχουν και αυτά τιτλοποιηθεί; Θα πρέπει να μας απαντήσετε.
     Εμείς, λοιπόν, ενώ περιμέναμε αύξηση του προσωπικού, αύξηση των προσλήψεων του νοσηλευτικού προσωπικού το 2006, βλέπουμε ότι οι δαπάνες είναι μειωμένες. 
     Όσο για την απορροφητικότητα του Γ’ Κοινοτικού Πλαισίου Στήριξης, αυτή, δυστυχώς, παραμένει πολύ χαμηλή, αν και τα προηγούμενα χρόνια κάθε φορά ακούγαμε από αυτό εδώ το Βήμα κραυγές ότι υπάρχει ανικανότητα στην κυβέρνηση. Συνέχεια φωνάζαμε στον Πάχτα, φωνάζαμε στους γενικούς γραμματείς των Υπουργείων για την απορροφητικότητα του Γ΄ Κοινοτικού Πλαισίου Στήριξης για την υγεία. Και σήμερα, ειδικά σε μερικούς τομείς της υγείας, όπως είναι η ψυχική υγεία, δεν έχει γίνει ούτε μία εκταμίευση. Έτσι, λοιπόν, υπάρχει κίνδυνος να χαθούν τα χρήματα για την ψυχική υγεία.
     Εμείς, κύριε Υπουργέ, έχουμε να σας αποδείξουμε ότι υπάρχει υποχρηματοδότηση του Εθνικού Συστήματος Υγείας, υπάρχει ανεξέλεγκτη εμπορευματοποίηση του δημόσιου αγαθού, που λέγεται «υγεία». Η υγεία είναι ένα δημόσιο κοινωνικό αγαθό, στο οποίο πρέπει όλοι να έχουμε ισότιμη πρόσβαση, όλοι οι πολίτες, οι πολίτες κάθε βαλαντίου.
     Εσείς, υποκινούμενοι από τη νεοφιλελεύθερη ατζέντα και δέσμιοι των χειρίστων οικονομικών επιλογών της Κυβέρνησης, το καταστρατηγείτε, διότι βέβαια δεν κάνατε τίποτε άλλο, παρά κάνατε τη λεγόμενη απογραφή, η οποία σας δέσμευσε, σας έχει δημιουργήσει τεράστια προβλήματα και δεν είστε ευέλικτοι. 
     Σπαταλήσατε δεκαεννέα μήνες, δηλαδή τον περισσότερο από το μισό ωφέλιμο χρόνο μιας κυβέρνησης, απαξιώνοντας ένα τεράστιο έργο, που είχαν κάνει οι προηγούμενες κυβερνήσεις. Πήρατε υπερσύγχρονες μονάδες υγείας. Το έχετε ομολογήσει εξάλλου. Και εμείς το ομολογούμε. Φτιάξαμε πολύ μεγάλα νοσοκομεία με μεγάλες αδυναμίες, δεν μπορέσαμε να τα στελεχώσουμε –αυτό είναι γεγονός- αλλά και εσείς όταν βγαίνατε προεκλογικά, λέγατε ότι όλα την επόμενη ημέρα θα είναι ρόδινα και θα τα έχετε στελεχώσει. Και σήμερα δεν έχετε κάνει καμία, μα, καμία πρόσληψη. 
     ΠΑΝΑΓΙΩΤΗΣ ΑΔΡΑΚΤΑΣ: Πείτε μας μια δήλωση στελέχους, ο οποίος είπε ποτέ «την επόμενη ημέρα». 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε, μη διακόπτετε.
     ΛΕΩΝΙΔΑΣ ΓΡΗΓΟΡΑΚΟΣ: Πρόσφατα πήγαμε στο Νοσοκομείο του Πύργου, όπου υπήρχε μία πρόσληψη διοικητικού, ενός μόνο διοικητικού υπαλλήλου. Από δεκαπέντε γιατρούς που ήταν να πάρετε για το Νοσοκομείο του Πύργου, έχετε πάρει τους πέντε και οι δέκα είναι υπό κρίση. 
     Φέρατε τέσσερις υπουργικές αποφάσεις για να αλλάξετε τα Σ.Κ.Ε.Ι.Ο.Π.Ν.Ι., κύριε Υπουργέ. Κάποτε μας κατηγορούσατε για τις κομματικές κρίσεις των γιατρών. Τουλάχιστον –από την ιστορία και μόνο σας λέω, γιατί και εσείς είστε κριτής- θυμάστε ότι στα συμβούλια κρίσης υπήρχε πλειοψηφία και μειοψηφία. 
     Σήμερα, τα συμβούλια κρίσης ανήκουν καθ’ ολοκληρία σε μία συγκεκριμένη παράταξη, τη δική σας. Δεν έχετε κανένα λόγο να το κάνετε αυτό. Το κάνετε αυτό μόνο για να υποβαθμίσετε την ποιότητα των υπηρεσιών υγείας του Ε.Σ.Υ., βάζοντας μόνο κομματικά παιδιά στο Εθνικό Σύστημα Υγείας. Κανένα λόγο δεν είχατε να το κάνετε αυτό και να αλλάξετε τους νόμους. Έπρεπε να αφήσετε τα συμβούλια κρίσης να είναι ακομματικοποίητα, να είναι συμβούλια τα οποία θα τα έκαναν οι γιατροί από μόνοι τους και θα έβαζαν τους καλύτερους στα νοσοκομεία της Ελλάδας. 
     ΠΑΝΑΓΙΩΤΗΣ ΑΔΡΑΚΤΑΣ: Κοινωνική προσφορά….
     ΛΕΩΝΙΔΑΣ ΓΡΗΓΟΡΑΚΟΣ:  Τα ισοπεδώσατε όλα. 
     Το ξεπεράσαμε αυτό, κύριε Αδρακτά. Όποτε μας καταγγέλλατε, εμείς δεχθήκαμε ότι είναι λάθος και είπαμε ότι το καταργήσαμε.
     ΠΡΟΕΔΡΕΥΩΝ (Σωτήρης Χατζηγάκης):  Μην απαντάτε, κύριε συνάδελφε, σας παρακαλώ.
     ΛΕΩΝΙΔΑΣ ΓΡΗΓΟΡΑΚΟΣ: Το καταργήσαμε. Ας καταργήσετε και εσείς τέσσερις υπουργικές αποφάσεις.
     Έχουμε μάτια και βλέπουμε, ισοπεδώσατε τα πάντα. Και το διαπιστώσαμε όχι μόνο στο Νοσοκομείο Πύργου, αλλά είχαμε πάει πρόσφατα και στο «Αττικό Νοσοκομείο». Βλέπουμε το Νοσοκομείο «Ευαγγελισμός», τη ναυαρχίδα του Εθνικού Συστήματος Υγείας, να παρουσιάζει προβλήματα. Βλέπουμε τα χειρουργεία του να έχουν έξι μήνες αναμονή. Βλέπουμε τα μεγάλα νοσοκομεία της Αθήνας, όπου δεν μπορεί να κάνει κανείς μια ορθοπεδική επέμβαση. Βλέπουμε τους τετράκλινους θαλάμους να γίνονται οκτάκλινοι, για να παίρνουν τις επικουρικές κλίνες, όπως τις λέτε.
     Δεν διστάσατε να πάρετε τους ωφέλιμους χώρους για τους γιατρούς και τους νοσηλευτές από τα διάφορα νοσοκομεία της Ελλάδος, για να βάλετε διοικητικές υπηρεσίες. Με τι προγράμματα, με τι τεχνικές προδιαγραφές, με ποιών τεχνικών υπηρεσιών την άδεια κάνατε τις παρεμβάσεις στα νοσοκομεία της Ελλάδας; Πείτε μου τι έγινε με το κτήριο της αιμοδοσίας, με τη νευροχειρουργική μονάδα και με όλα τα κτήρια των χειρουργείων στο Κρατικό Αθηνών, το «Γεώργιος Γεννηματάς»; Σας έχουμε κάνει πρόσφατα ερώτηση και θέλουμε να μας απαντήσετε.
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Όλοι οι Βουλευτές της Θεσσαλίας περιμένουν να μάθουν τι μέλλει γενέσθαι με τη νέα πτέρυγα του Νοσοκομείου Τρικάλων, τι γίνεται με το Νοσοκομείο της Κατερίνης και με το Νοσοκομείο της Κέρκυρας. Θα μου πείτε, για πέντε μέρες, υπάρχουν δέκα ράντζα στην καρδιολογική κλινική, ο μέσος όρος τα ράντζα φθάνουν στα δεκαεπτά στην ορθοπαιδική κλινική του Νοσοκομείου Τρικάλων. Αυτά είναι τα ράντζα που καταργήσατε στην επαρχία;
     Μας αιφνιδιάσατε πρόσφατα στο «Ασκληπιείο» Βούλας –πιστεύω να το ξέρετε- όπου καταργείτε κλινικές. Καταργείτε την ορθοπεδική κλινική του Ασκληπιείου Βούλας, μια από τις πιο εξειδικευμένες κλινικές των Βαλκανίων. Εσείς την καταργήσατε.
     Είμαι σίγουρος, κύριε Υπουργέ, ότι σήμερα θα πάρετε κάποια μηνύματα από εδώ και θα αναμορφώσετε κάποιες αποφάσεις σας, θα τις ξανασυζητήσετε με το επιτελείο σας και τους επιστημονικούς συνεργάτες. Τι έγινε, δηλαδή, με το «Ασκληπιείο» Βούλας; Γιατί μια τόσο εξειδικευμένη κλινική την καταργείτε; Ενώ ξέρουμε, λοιπόν, ότι συνταξιοδοτούνται δύο χιλιάδες άτομα νοσηλευτικό προσωπικό κάθε χρόνο, εσείς, αν και δεσμευθήκατε ότι θα πάρετε δέκα χιλιάδες, τον τελευταίο καιρό δεν έχετε πάρει τίποτα.
     Θέλω ακόμη να σας πω –θα τα πω βέβαια και στη δευτερολογία μου- ότι δυστυχώς τους διοικητές των νοσοκομείων, όχι μόνο στην Αθήνα, αλλά και στην περιφέρεια, δεν τους περάσατε ούτε από επιτροπή ούτε προκηρύξατε τις θέσεις. Ήταν μια πολιτική σας επιλογή.
     Κύριε Υπουργέ, ασκώντας, όμως, εμείς εδώ το θεσμικό μας ρόλο, θα πρέπει να σας λέμε την αλήθεια. Έχετε κάνει ποτέ έλεγχο; Έχετε ζητήσει να δείτε τη Δευτέρα, Τρίτη, Τετάρτη, Πέμπτη, Παρασκευή, Σάββατο, Κυριακή, αν οι διοικητές των νοσοκομείων είναι στη θέση τους; Το έχετε δει αυτό, κύριε Υπουργέ; Εμείς κάνουμε μια καταγραφή. Σας λέμε, λοιπόν, ότι μόνο το 30% των διοικητών των νοσοκομείων είναι στη θέση τους. Όλοι οι άλλοι απουσιάζουν. Πηγαίνουν δυο φορές τη βδομάδα και παίρνουν τους παχυλούς μισθούς. Μάλιστα, παίρνουν και οδοιπορικά, γιατί ο ένας είναι νομαρχιακός σύμβουλος, ο άλλος δημοτικός σύμβουλος κ.λπ.. Εμείς δεν είπαμε να μην είναι δημοτικοί και νομαρχιακοί σύμβουλοι, αλλά πιστεύω ότι είχατε ανθρώπους οι οποίοι μπορούσαν να ασχοληθούν αποκλειστικά με την υγεία, γιατί αυτοί είναι αποκλειστικής απασχόλησης, πατάνε στα περιφερειακά νοσοκομεία της επαρχίας μόνο μια, δυο φορές τη βδομάδα και έχουν αφήσει όλα τα νοσοκομεία σε δυνάμεις αδρανείας να λειτουργούν στον αυτόματο.
     Κύριε Υπουργέ, τους τελευταίους είκοσι μήνες τα πράγματα στην υγεία έχουν χειροτερεύσει. Ο ελληνικός λαός περίμενε άλλα. Άλλα του είχατε τάξει προεκλογικά. Τώρα, λοιπόν, βρίσκεσθε απέναντι σε μια σκληρή πραγματικότητα, η οποία σας λέει ότι έχετε αποτύχει. Θα περιμένω την απάντησή σας και θα δευτερολογήσω. Πιστεύω ότι δεν έχετε πειστικές απαντήσεις. 
     Για το θέμα των επικουρικών γιατρών, σε μια ερώτηση που είχαμε υποβάλει προχθές, σας είπα ότι έχουν διορισθεί πεντακόσιοι επικουρικοί γιατροί. Μου λέγατε ότι δεν είναι τόσοι. Σήμερα μου ήρθε η απάντηση και πραγματικά είναι πεντακόσιοι επικουρικοί γιατροί. Και με αυτό που κάνατε στα νοσοκομεία της Αθήνας, στο κέντρο δηλαδή, με τους επικουρικούς γιατρούς, καταστρατηγώντας το νόμο που λέει ότι αυτοί οι επικουρικοί γιατροί έπρεπε να είναι για την περιφέρεια και για δυσπρόσιτες περιοχές της Ελλάδος, καταργείτε την αξιοκρατία των γιατρών και εφαρμόζετε το κομματικό κράτος. Θέλετε, λοιπόν, να βολέψετε τα δικά σας παιδιά, διορίζοντας επικουρικούς γιατρούς στην Αθήνα, αφήνοντας αξιόλογους επιστήμονες έξω και αφήνοντας τις κρίσεις των γιατρών για τρία χρόνια υπό «κρίση», δημιουργώντας ένα μεγάλο, λειτουργικό πρόβλημα στα νοσοκομεία του Ε.Σ.Υ. και, επίσης,  πρόβλημα υγείας στον ελληνικό λαό. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γρηγοράκο.
     Η κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, το Μάρτιο του 2004 παραλάβατε το Εθνικό Σύστημα Υγείας και το παραλάβατε μαζί με τα δυνατά σημεία και μαζί με τις αδυναμίες του, κυρίως αδυναμίες στην ποιότητα των υπηρεσιών και στη στελέχωση, αλλά και με τρομερά δυνατά σημεία –τα λέτε και εσείς σε εισηγητικές σας εκθέσεις- στην ανάπτυξή του, στις υποδομές του, στις προοπτικές του, γενικότερα στην παροχή υγείας στον Έλληνα πολίτη, η οποία έχει αναβαθμισθεί τα τελευταία χρόνια. 
     Τι περίμενε να δει ο Έλληνας πολίτης και τι περιμένει σήμερα ο Έλληνας πολίτης από το Εθνικό Σύστημα Υγείας; Καλύτερη ποιότητα υπηρεσιών, περισσότερη φροντίδα, μεγαλύτερη αποτελεσματικότητα, ένα σύστημα που θα αποβεί κάποτε βιώσιμο.
     Τι βλέπει σήμερα, λοιπόν, ο Έλληνας πολίτης μετά από είκοσι μήνες διακυβέρνησης και παρά «τα ψεύτικα τα λόγια τα μεγάλα»; Θα φέρω δυο-τρία παραδείγματα για να δείξω τι βλέπει. Βλέπει ανυπαρξία έργου, κομματικοποίηση και τρομερά προβλήματα στο σύστημα υγείας.
     Παράδειγμα πρώτο, το προσχέδιο του προϋπολογισμού. Τραγική υποχρηματοδότηση. Όχι μόνο πέσαμε στις δαπάνες από το 8,3% το 2003, στο 5,1% το 2004 και σήμερα στο 5%, αλλά αυτές οι δαπάνες, τις οποίες προϋπολογίζετε για το 2006, δεν φθάνουν ούτε για τη μισθοδοσία των δημοσίων νοσοκομείων και για τις εφημερίες.
     Στραγγαλίζετε τα δημόσια νοσοκομεία και ταυτόχρονα τι κάνετε στο ίδιο προσχέδιο του προϋπολογισμού; Οδηγείτε τον κλάδο υγείας και περίθαλψης των ασφαλιστικών ταμείων σε πτώχευση. Πώς το κάνετε αυτό; Στερώντας, συγκεκριμένα, 600.000.000 ευρώ, εκ των οποίων 450.000.000 ευρώ από το Ι.Κ.Α. από την τριμερή χρηματοδότηση στον κλάδο υγείας των ασφαλιστικών ταμείων. Ποιος είναι ο μέγας ωφελημένος; Ο ιδιωτικός τομέας. Όπως σας είπε και ο πρωτομιλητής μας, εμείς δεν είμαστε εναντίον της συνεργασίας, δημόσιου και ιδιωτικού τομέα αλλά η συνεργασία πρέπει να είναι συγκεκριμένη και να ωφελείται απ’ αυτήν το δημόσιο συμφέρον και τελικώς ο Έλληνας φορολογούμενος και ασθενής.
     Δεύτερο παράδειγμα. Θα πείτε ότι φέρατε πολλά νομοσχέδια. Πράγματι. Μερικά από αυτά και διατάξεις άλλων ψηφίσαμε και εμείς, γιατί εμείς ασκούμε δομική αντιπολίτευση. Ειρήσθω εν παρόδω, κανένα από τα νομοσχέδια που φέρατε, δεν αφορούσε την καρδιά του Ε.Σ.Υ., όπως και της πρωτοβάθμιας περίθαλψης, όπως είχατε υποσχεθεί ή του θέματος των προμηθειών και των δαπανών. Δεν φέρατε κανένα από τα καίρια νομοθετήματα. 
     Σήμερα, μετά από είκοσι μήνες, σ΄ αυτά τα δορυφορικά νομοσχέδια που φέρατε, πείτε μου σας παρακαλώ το εξής: Ποια έχουν εφαρμοστεί; Έχει εφαρμοστεί, για παράδειγμα, το νομοσχέδιο περί δημόσιας υγείας, το οποίο ήταν αντιγραφή σε μεγάλο βαθμό –γι’ αυτό και το ψηφίσαμε- του δικού μας νόμου επί Υπουργίας Στεφανή, με το οποίο έδωσε εξετάσεις το σύστημα δημόσιας υγείας κατά τους Ολυμπιακούς Αγώνες και τις πέρασε με άριστα; Βεβαίως, υπήρχε και η δική σας συμβολή των τελευταίων μηνών, αλλά εμείς το είχαμε φτιάξει. 
     Φέρατε, λοιπόν, ένα νόμο για τη δημόσια υγεία, που έφτιαχνε περίπλοκα και πολλαπλά όργανα. Πού είμαστε σήμερα που αντιμετωπίζει η χώρα, όπως αντιμετωπίζει και η Ευρώπη, έναν κίνδυνο; Δεν πρέπει να πανικοβάλλουμε τους πολίτες, αλλά υπάρχει ένας κίνδυνος -και πρέπει να προετοιμαστούμε- εν όψει μιας τυχόν πανδημίας της γρίπης των πουλερικών. Έχουμε μία οδηγία του Υπουργείου Υγείας προς τις Δ.Υ.Πε., ούτως ώστε να εμβολιαστούν οι ομάδες αιχμής στα νοσοκομεία άμεσα με το αντιγριπικό εμβόλιο. Ταυτόχρονα, όμως, ο Ε.Ο.Φ. δεν έχει καν μεριμνήσει για την τροφοδοσία αυτών των νοσοκομείων. 
     Κύριε Υπουργέ, ξέρετε πολύ καλά –και θα περιμένω κάποια απάντηση- ότι υπάρχουν τραγικές ελλείψεις στα αντιγριπικά εμβόλια. Τι γίνεται, λοιπόν; Νομοθετούμε το σύστημα δημόσιας υγείας και δεν κάνουμε καν κάποιες στοιχειώδεις κινήσεις για να το διαχειριστούμε επαρκώς; 
     Ας έρθω στο φάρμακο. Εκεί πια έχουμε την πολυσυζητημένη –διότι εδώ κυβερνούμε δια του επικοινωνείν- κατάργηση της λίστας. Θα καταργήσετε, λέτε, τη λίστα και δημοσιεύετε ένα προσχέδιο νόμου στην ιστοσελίδα του Υπουργείου το οποίο αναφέρει μία άλλη λίστα, την οποία δεν τη λέει «λίστα», αλλά «επιτροπή διαφάνειας». Λέτε ότι την καταργείτε και ταυτόχρονα βάζετε μέσα στην ισχύουσα ακόμα λίστα χίλια επιπλέον φάρμακα. Ο ελληνικός λαός το ξέρει; Ξέρει ότι από τη μία καταργείτε τη λίστα, και από την άλλη βάζετε χίλια καινούργια σκευάσματα μέσα στην υπάρχουσα λίστα και μάλιστα χωρίς να μειώσετε την τιμή τους βάσει της βασικής τιμής αναφοράς; Πού είναι τα λόγια και πού είναι το έργο; Υπάρχει τεράστια αναντιστοιχία, λοιπόν.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Τελευταίο παράδειγμα. Σας είπαν πολλά και θα σας πουν και άλλα οι συνάδελφοι περί διαφάνειας και αντικειμενικότητας στις προσλήψεις, στις κρίσεις και παντού. Έχει γεμίσει το σύστημα από επικουρικούς γιατρούς, αλλά ούτε μία πρόσληψη γιατρού και νοσηλευτού δεν έχει γίνει. Εγώ θα φέρω ένα παράδειγμα διαφάνειας, που είναι ένα κλασικό παράδειγμα συνύπαρξης ελέγχοντος και ελεγχόμενου, πάλι στο χώρο του φαρμάκου. Έχουμε τη μεγάλη «χαρά και ικανοποίηση» στη χώρα μας να έχουμε ως πρόεδρο του Ε.Ο.Φ. τον Πρόεδρο του Πανελληνίου Φαρμακευτικού Συλλόγου, δηλαδή έναν άνθρωπο ο οποίος είναι ταυτόχρονα και φαρμακοποιός. Θέλω να καταθέσω τη δήλωση του ιδίου του κ. Δημητρίου Βαγιωνά προς τον ευρωπαϊκό φορέα φαρμάκων, προς τον Ε.ΜΕ.Α. (European Medicines Agency) όπου λέει ότι δεν έχει κανένα άλλο συμφέρον και καμία σχέση με φαρμακευτικές εταιρείες. Το καταθέτω για τα Πρακτικά της Βουλής.
     (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Δεν έχει καμία σχέση; Δεν έχει φαρμακείο ο κ. Βαγιωνάς; Πώς εκπροσωπεί τη χώρα; Πώς είναι Πρόεδρος του Ε.Ο.Φ.; Είναι φαρμακοποιός και Πρόεδρος του Πανελληνίου Φαρμακευτικού Συλλόγου, είναι ελέγχων και ελεγχόμενος την ίδια στιγμή! Τι επαγγελθήκατε ως Κυβέρνηση και τι κάνετε σήμερα; Είναι ένα μόνο απτό παράδειγμα.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Σκουλάκης.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, για πολλοστή φορά θα συζητήσουμε εδώ τα μεγάλα προβλήματα του χώρου της υγείας, τα οποία κάθε φορά που φέρνουμε μία ερώτηση ή επερώτηση στη Βουλή, αντί να μειώνονται, αυξάνονται και πληθύνονται.
     Κύριε Πρόεδρε, τα προβλήματα της υγείας δεν παραμερίζονται. Τα προβλήματα της υγείας χρειάζονται αποφάσεις, χρειάζονται χρηματοδοτήσεις και δεν λύνονται με ενδοκυβερνητικό συνδικαλισμό. Δεν μπορεί, δηλαδή, ο Υπουργός να βγαίνει και να λέει: «Τι να κάνω, έχω ζητήσει από την Κυβέρνηση να μου δώσει νοσηλευτικό προσωπικό, αλλά δεν ξέρω τι θα κάνει ο κ. Αλογοσκούφης, τι θα κάνει ο κύριος Πρωθυπουργός». Για όνομα του Θεού! 
     Ο ελληνικός λαός σιγά-σιγά βλέπει ότι αυτά τα οποία έλεγε το κόμμα της Νέας Δημοκρατίας προεκλογικά, ήταν ψεύτικες δεσμεύσεις, αλλά το πιο άσχημο είναι ότι βλέπει ότι και αυτά τα οποία είπαν μετεκλογικά και ο κύριος Πρωθυπουργός και ο Υπουργός Υγείας, ήταν λόγια του αέρα. Σε επίκαιρη ερώτηση δική μου στη Βουλή, στις 7.5.2004, απαντά ο Υπουργός Υγείας: «Ταυτόχρονα, έχω ζητήσει μόνιμο προσωπικό, άλλες οκτώ χιλιάδες θέσεις. Την απάντηση την αναμένω μάλλον τη Δευτέρα. Γνωρίζω ότι δεν θα πάρω οκτώ χιλιάδες, αλλά κατ’ εντολή του Πρωθυπουργού, ο χώρος της υγείας έχει προτεραιότητα και πιστεύω ότι θα πάρω ένα σημαντικότατο ποσοστό από αυτές τις οκτώ χιλιάδες». Τα ίδια επαναλαμβάνει και παρακάτω στην ίδια συνεδρίαση. 
     Και ρωτώ, κύριε Πρόεδρε και εσάς και τον παριστάμενο Υπουργό. Αυτές τις οκτώ χιλιάδες, για τις οποίες δεσμεύτηκε ο Υπουργός Υγείας ότι θα πάρει απάντηση εκείνες τις ημέρες, τι απέγιναν; Χάθηκε το 2004. Χάθηκε και το 2005. Η διετία 2004 - 2005 είναι μια χαμένη διετία για την υγεία. Οι μόνες προκηρύξεις που έγιναν, ήταν για χίλιες εξακόσιες χίλιες οκτακόσιες θέσεις νοσηλευτικού προσωπικού. 
     Και φθάνουμε στο σημείο, για να κερδίσουμε πολιτικό χρόνο, κύριε Πρόεδρε, για να κερδίσει η Κυβέρνηση πολιτικό χρόνο, να φέρνει τρεις τροπολογίες για τις προσλήψεις του νοσηλευτικού προσωπικού. Φέρνει τρεις-τέσσερις τροπολογίες για το Σ.Κ.Ε.Ι.Ο.Π.Ν.Ι.. Ας πάμε στα νοσοκομεία. Παραδείγματος χάρη στα Χανιά, στον Πύργο, στο «Αττικό», χαιρετούμε τους διοικητές, οι οποίοι κάνουν φιλότιμες προσπάθειες να καλύψουν την Κυβέρνηση. 
     Για πείτε μας, κύριε διοικητά, οι προσλήψεις του 2003 -δεκαπέντε γιατροί, παραδείγματος χάρη, στον Πύργο και ενενήντα νοσηλευτικό και  άλλο προσωπικό- τι έγιναν; Δώστε μας απάντηση. Είμαστε στο τέλος του 2005. Ένας   σε ιατρικό προσωπικό έχει έρθει στον Πύργο και είναι πέντε γιατροί όλοι και όλοι. Και πού είναι οι προκηρύξεις του 2004, πού είναι οι προκηρύξεις του 2005; Να, γιατί χάθηκε η διετία αυτή εις βάρος της υγείας του ελληνικού λαού. 
     Συμβιβαστήκατε, κύριε Υφυπουργέ. Πρέπει να διεκδικήσετε και να μη λέτε ότι εμείς ζητάμε από την Κυβέρνηση. Την ευθύνη την έχει συνολικά η Κυβέρνηση και πάνω από όλους ο Πρωθυπουργός της χώρας, ο οποίος δεσμεύτηκε για όλα αυτά και, όμως, τίποτα δεν γίνεται. Και φθάνουμε στο σημείο να παίρνουμε ως απάντηση για τον Πύργο, για τον ιατρικό εξοπλισμό, ότι χρειάστηκε ένας ολόκληρος χρόνος για να γίνει επαναξιολόγηση και τώρα λένε ότι θα προτείνουν στο πρόγραμμα 7.000.000 ευρώ για τον υπόλοιπο ιατρικό εξοπλισμό. Αντί να αναπτύσσουμε το νευροχειρουργικό τμήμα -και είδατε το περιστατικό αυτό που χάθηκε μία ζωή- μεταθέτουμε το νευροχειρουργό από τον Πύργο στην Πάτρα. 
     Και δεν είναι μόνο αυτοί οι χώροι του Εθνικού Συστήματος Υγείας που πραγματικά παραμελήθηκαν. Πέραν του ότι λοιδορήθηκαν και προεκλογικά και μετεκλογικά, έγινε μία προσπάθεια απαξίωσης του Ε.Σ.Υ. σε ευαίσθητους χώρους, όπως ο χώρος των ναρκωτικών. Πήγαμε προχθές στον Ο.Κ.Α.Ν.Α. και ρωτήσαμε τον κ. Γιαννάκη, τι απέγιναν οι ενενήντα προσλήψεις που ήταν από τον προϋπολογισμό του 2003; Ακυρώσατε την προκήρυξη. Είχαν υποβληθεί  χίλιες εξακόσιες αιτήσεις, είχε γίνει η αξιολόγηση, είχαν επιλεγεί, ακυρώσατε την προκήρυξη και ακόμη δεν έχουν γίνει οι προκηρύξεις. 
     Το ίδιο έγινε σε πολλούς χώρους και ιδιαίτερα στο ευαίσθητο κομμάτι της ψυχικής υγείας. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Υφυπουργέ, κρούω τον κώδωνα του κινδύνου. Η χώρα θα εκτεθεί ανεπανόρθωτα. Κινδυνεύει να ανατραπεί το πρόγραμμα «ΨΥΧΑΡΓΟΣ». Θα εκτεθούμε, θα κλείσουν μονάδες. Από τα στοιχεία που έχω, δεν έχει καλυφθεί το δεύτερο εξάμηνο του 2005. Στο δε προϋπολογισμό του 2006 ούτε τα μισά κονδύλια δεν έχουν γραφτεί και ανακοινώνει την ίδια μέρα ο Υπουργός ότι θα κλείσει των Χανίων. Δεν κλείνει των Χανίων τόσο εύκολα, παρά το ότι ήλθε και το εξήγγειλε, διότι δεν έχουν ολοκληρωθεί οι εξωνοσοκομειακές δομές, δεν έχουν λειτουργήσει τα ψυχιατρικά τμήματα στα νοσοκομεία της Κρήτης, όπως ακριβώς δεν μπορεί να κλείσει και της Τρίπολης. Προχθές που ήμασταν εκεί, τι διαπιστώσαμε; Ότι δεν έχει γίνει ούτε μία εξωνοσοκομειακή δομή στην περιοχή. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ. Έχετε και δευτερολογία. Θα σας τα συμψηφίσω. 
     ΕΜΜΑΝΟΥΗΛ ΣΚΟΥΛΑΚΗΣ: Ολοκληρώνω, κύριε Πρόεδρε.
     Δεν έχει γίνει ούτε ένα ψυχιατρικό τμήμα στην περιοχή.
      Αυτά τα στοιχεία, κύριε Πρόεδρε, θα τα καταθέσω για να υπάρχουν στη Βουλή, διότι κάποια στιγμή πιθανόν να τα χρειαστούμε. 
     ΠΡΟΕΔΡΕΥΩΝ (Σωτήρης Χατζηγάκης): Θα τα πείτε και στη δευτερολογία  σας, κύριε Σκουλάκη.
     ΕΜΜΑΝΟΥΗΛ ΣΚΟΥΛΑΚΗΣ: Εύχομαι ειλικρινά να μην τα χρειαστούμε, γιατί θα εκτεθεί η χώρα μας.
     (Χειροκροτήματα από την πτέρυγα του ΠΑ.ΣΟ.Κ.)
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Λιντζέρης έχει το λόγο.
     ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, θα έπρεπε η συζήτηση στη Βουλή, όταν αφορά τα θέματα υγείας, παιδείας, άμυνας, να διεξάγεται με όρους συναγωνισμού προσφοράς και όχι ανταγωνισμού φθοράς. Προϋπόθεση, όμως, αυτού είναι η πλειοψηφούσα παράταξη, η Κυβέρνηση, να ασκεί πολιτική που προασπίζει την υγεία, βελτιώνει τα μέτρα του κράτους και βελτιώνει την ποιότητα παροχής υπηρεσιών υγείας προς το λαό. Αν όλα αυτά απουσιάζουν, τότε η Αντιπολίτευση είναι υποχρεωμένη να αποκαλύπτει τα λόγια που δεν έγιναν πράξεις, τις πράξεις που αποδυναμώνουν τα ήδη κεκτημένα, να κρούει τον κώδωνα του κινδύνου και να καλεί την Κυβέρνηση, επιτέλους, να αφυπνιστεί.
     Κυρίες και κύριοι, έχουν περάσει είκοσι μήνες από τότε που μετονομάσατε το Υπουργείο Υγείας σε Υπουργείο Υγείας και Κοινωνικής Αλληλεγγύης. Από τότε, όμως, δεν έχετε κάνει τίποτα, μα τίποτα που να αιτιολογεί αυτήν τη μετονομασία, ίσως γιατί από τη φύση της η κυβερνώσα παράταξη μόνο στα λόγια μπορεί να υπηρετήσει την κοινωνική αλληλεγγύη. Γιατί για να γίνει αυτό, απαιτείται η ανάλογη ιδεολογία και πολιτική φιλοσοφία. Από τις πράξεις της Κυβέρνησης, όμως, αποδεικνύεται ότι αυτό λείπει.
     Βεβαίως είναι γενικότερο θέμα, κύριε Υπουργέ, που υπερβαίνει τις αρμοδιότητες της καθ’  όλα συμπαθούς, αξιοπρεπούς και ευγενούς ηγεσίας του Υπουργείου Υγείας. Αλλά και στον τομέα σας δεν έχετε προβεί σε καμία κίνηση που να αιτιολογεί αυτήν τη μετονομασία. Ούτε στόχους βάλατε ούτε κάποιο μέτρο πήρατε ούτε κάποια πολιτική δρομολογήσατε. Και αναφέρομαι σε μέτρα και ουσιαστικές πολιτικές και όχι σε επικοινωνιακές πολιτικές πομφόλυγες, που σπάνε πολύ γρήγορα, όπως δημιουργούνται.
     Έτσι, λοιπόν, νομίζω ότι δικαιούμαι να πω ότι στην πράξη προΐσταστε σ΄ ένα Υπουργείο αντιμετώπισης της ασθένειας και όχι υγείας και βεβαίως ουδόλως κοινωνικής αλληλεγγύης. Γιατί μπορεί να αλλάξατε όνομα, αλλά δεν αλλάξατε πολιτική. Δεν είδα κανένα μέτρο που να αναπτύσσει την κουλτούρα της υγείας. Καμία εθνική και κοινωνική κινητοποίηση για την προληπτική ιατρική. Καμία προληπτική πολιτική ενάντια στην παχυσαρκία ή υπέρ της μεσογειακής διατροφής. Καμία κινητοποίηση ή έρευνα  για τις επιπτώσεις των ατυχημάτων και βεβαίως καμία ενέργεια ή γενικότερο σχεδιασμό για την ανάπτυξη της πρωτοβάθμιας περίθαλψης.
     Θυμάμαι μία συνέντευξη του Υπουργού Υγείας πριν από ενάμιση χρόνο περίπου, όπου έλεγε ότι σε έξι μήνες θα καταθέσει το αντίστοιχο νομοσχέδιο.
     Έχουν περάσει είκοσι μήνες σχεδόν και ακόμα μετατοπίζεται. Ίσως αυτός ο πολιτικός χρόνος να μη φτάσει ποτέ, γιατί προσεγγίζει ο χρόνος προς τις δημοτικές εκλογές. 
     Και, κύριε Υπουργέ, εσείς τουλάχιστον γνωρίζετε ότι η υγεία μας εξαρτάται μόνο κατά το 10% από τις υπηρεσίες υγείας. Το 70% περίπου εξαρτάται από το τι τρώμε, τι αναπνέουμε, σε ποιο κοινωνικό και -ναι- πολιτικό περιβάλλον ζούμε. Και βεβαίως, το 20% αφορά κληρονομικούς και άλλους βιολογικούς παράγοντες. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω λίγο χρόνο από τη δευτερολογία μου για να ολοκληρώσω.
     Στη νησιωτική Ελλάδα, όχι μόνο δεν έχετε βελτιώσει την ιατρική κάλυψη αλλά ακόμη και η τηλεϊατρική παραμένει μακρινό όνειρο. Και τώρα με την ουσιαστική κατάργηση του επικουρικού γιατρού, στην πράξη όλα αφήνονται στο έλεος του Υψίστου και της ιδιωτικής πρωτοβουλίας. 
     Κύριοι της Νέας Δημοκρατίας, προεκλογικά τάξατε πολλά. Μιλήσατε για μέτρα, μάλιστα, που θα εφαρμόσετε από την πρώτη ημέρα ανάθεσης της εντολής. Είκοσι μήνες μετά, ακόμα αναμένονται. 
     Κύριε Υπουργέ, δεν σας κατηγορώ προσωπικά αφού δεν είστε εσείς εκείνος που κατανέμει τα κονδύλια του προϋπολογισμού. Αλλά τι χρεία έχουμε μαρτύρων, όταν πριν τρία χρόνια οι δαπάνες για την υγεία ήταν 8,5% του Α.Ε.Π. και στον προϋπολογισμό που φέτος θα κατατεθεί, ο κ. Αλογοσκούφης τις φτάνει στο 5%. Είναι ανεπαρκέστατα, λοιπόν. Γι’ αυτό και εκκρεμούν προσλήψεις από το 2004. Μιλούσατε βέβαια για οκτώ χιλιάδες.
     Τις προάλλες, ίσως εν όψει της συζήτησης, αναγγείλατε προκήρυξη για τεσσερισήμισι χιλιάδες περίπου θέσεις μόνιμου προσωπικού του Ε.Σ.Υ., που θα πραγματοποιηθούν το 2006, κάτι που βεβαίως δεν επαρκεί ουδόλως για την κάλυψη του συστήματος. Και επιτρέψτε μου να δώσω μόνο τρία παραδείγματα.
     Προβλέπετε να προσλάβετε διακόσιους ειδικευμένους γιατρούς, αριθμός που δεν επαρκεί ούτε για τη συμπλήρωση των κενών θέσεων που προέκυψαν από τη συνταξιοδότηση. 
     Προβλέπετε εκατό θέσεις ειδικευομένων γιατρών. Σταγόνα στον ωκεανό. Γνωρίζετε το μεγάλο χρόνο αναμονής στις βασικές ειδικότητες και γνωρίζετε τις δέκα χιλιάδες περίπου ανέργους υγειονομικούς που βρίσκονται στους καταλόγους του Ο.Α.Ε.Δ.. 
     Προβλέπετε την πρόσληψη δύο χιλιάδων τριάντα νοσηλευτών, όταν μόλις πριν ένα μήνα, τον Αύγουστο, έληξε η δεκαοκτάμηνη σύμβαση, από τα states του Ο.Α.Ε.Δ., τριών χιλιάδων νοσηλευτών. Ούτε τα κενά που δημιουργούνται στην πράξη, δεν καλύπτετε. Και βεβαίως υπάρχει μεγάλη αντίφαση σχετικά με το άγος του δημοσίου τομέα υγείας, θα έλεγα, όσον αφορά τις Μ.Ε.Θ.. Να υπάρχουν, δηλαδή, εκατόν τριάντα δύο κλίνες Μ.Ε.Θ. δημοσίων νοσοκομείων, μεταξύ των οποίων είκοσι πέντε πλήρως εξοπλισμένες στο «Αττικό Νοσοκομείο», να μη χρησιμοποιούνται λόγω έλλειψης προσωπικού, όταν στο μεταξύ εκμισθώνετε κλίνες από τον ιδιωτικό τομέα. 
     Ακόμη, κύριε Υπουργέ, γνωρίζετε ότι δεν έχει γίνει τίποτε για την πρωτοβάθμια περίθαλψη. Δικές σας διαπιστώσεις ήταν ότι υπάρχουν μόνο χίλιοι τριακόσιοι γενικοί γιατροί, ενώ χρειάζονται έξι χιλιάδες έως επτά χιλιάδες. Στους είκοσι μήνες δεν προσλάβατε κανέναν. Στον υπόλοιπο χρόνο πόσους; Απλή μέθοδος των τριών! 
     Και τέλος, κύριε Υπουργέ, να πω κάποια πράγματα για τη διοίκηση όπως την αντιλαμβάνεστε και να καταθέσω ένα δημοσίευμα της εφημερίδας «ΤΑ ΝΕΑ» όπου αποκαλυπτικά -θα έπρεπε να σας προβληματίσει, ίσως δεν ξέρω, εάν οι διορισμοί γίνονται από σας ή έρχονται από τη Ρηγίλλης- αναφέρει ότι από τα διακόσια πενήντα στελέχη των διοικητικών συμβουλίων που διορίσατε, μόνο ένας στους τρεις είναι σχετικός με την υγεία. Όλοι οι άλλοι είναι συνταξιούχοι. Επιστρέφουμε στην εποχή των συνταξιούχων στρατιωτικών που γίνονταν γενικοί γραμματείς ή άλλα κομματικά στελέχη, τα οποία κάπου πρέπει να βολευτούν.
     Ελπίζω, κύριε Υπουργέ, αυτή τη φορά να απαντήσετε επί της ουσίας. Και είμαι σίγουρος, κύριε Γιαννόπουλε, ότι εσείς θα το επιχειρήσετε. Δεν θα επαναλάβετε το επικοινωνιακό πυροτέχνημα με τον αμίαντο στο «Θριάσειο», στην προηγούμενη επερώτησή μας, που την άλλη μέρα θα πηγαίνατε να βγάλετε τις πλάκες οι οποίες είναι για την υγεία καρκινογόνες, οι οποίες καλά κρατούν και το θέμα το ξεχάσατε.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ και εγώ κύριε συνάδελφε, μόνο που μιλήσατε οκτώμισι λεπτά …
     ΔΗΜΗΤΡΙΟΣ ΛΙΝΤΖΕΡΗΣ: Ναι, κύριε Πρόεδρε, δεν θα κάνω χρήση της δευτερολογίας μου. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Χωρέμης έχει το λόγο. 
     ΑΝΑΣΤΑΣΙΟΣ ΧΩΡΕΜΗΣ: Ο Έλληνας πολίτης, αγαπητοί κύριοι συνάδελφοι, περίμενε αυτό το διάστημα των δεκαεννέα μηνών στο χώρο της υγείας, δεδομένης της προηγούμενης δυναμικής που είχε αναπτυχθεί στο Ε.Σ.Υ., να υπάρξουν περισσότερες υπηρεσίες, καλύτερη ποιότητα υπηρεσιών, να υπάρξει περισσότερη φροντίδα των ασθενών και γενικότερα να υπάρξει η αποτελεσματικότητα σε επίπεδο διοίκησης, κυρίως όμως υπηρεσιών υγείας. 
     Πιστεύω ότι είναι αντικειμενική διαπίστωση, για έναν οποιοδήποτε έντιμο αντικειμενικό παρατηρητή, ότι υπάρχει ανυπαρξία  κυβερνητικού έργου. Και αυτό φαίνεται αυτομάτως με ένα και μοναδικό νούμερο το 5,1% στον  προϋπολογισμό του 2005 για την υγεία σε σχέση με το 5% του προσχεδίου του προϋπολογισμού του 2006 και με εκείνο το 8,2% που υπήρχε τρία χρόνια πριν! Αυτό απαντά πιστεύω στην αδυναμία της ηγεσίας του Υπουργείου Υγείας και Κοινωνικής Αλληλεγγύης, στην αδυναμία της Κυβέρνησης να προσδώσει ποιοτικά χαρακτηριστικά στην παρέμβασή τους στον ευαίσθητο χώρο της υγείας. 
     Ένας αντικειμενικός εκτιμητής της κατάστασης θα διακρίνει πάρα πολύ εύκολα ότι ο μέγας ωφελημένος, αυτής της διαχείρισης των δεκαεννέα μηνών από την Κυβέρνηση στο χώρο της υγείας, είναι ασφαλώς ο ιδιωτικός τομέας. Και είναι πολύ δύσκολο να επιχειρηματολογήσετε, κύριε Υφυπουργέ, για το πώς κάποιος προασπίζει το δημόσιο συμφέρον, όταν υπάρχει αυτή η αναποτελεσματικότητα, αυτή η  κακή ποιότητα των υπηρεσιών και αυτή η ενίσχυση του ιδιωτικού σε σχέση με το δημόσιο συμφέρον. 
     Τονίστηκε από τους συναδέλφους του ΠΑ.ΣΟ.Κ. προηγουμένως ότι ασφαλώς και δεν έχουμε μια αντίληψη άρνησης απέναντι στον ιδιωτικό τομέα, αλλά έχουμε μια αντίληψη ύπαρξης ενός πλαισίου και ασφαλιστικών δικλίδων, κανόνων, δηλαδή, που μέσα από την εποπτεία του κράτους θα λειτουργεί προς όφελος της υγείας του συνόλου, ο ιδιωτικός τομέας. 
     Είκοσι μήνες, λοιπόν, δεν νομίζω ότι μπορεί να έχετε την απαίτηση να αισθάνεστε υπερήφανοι για την πολιτική σας στο χώρο της υγείας. Αντίθετα πρέπει να αισθάνεστε πράγματι ικανοποιημένοι για την υπερκινητικότητα που δείχνετε στα Μ.Μ.Ε. γενικότερα στην επικοινωνιακή σας πολιτική. 
     Δημιουργείτε έτσι μια επίπλαστη πραγματικότητα, αλλά αυτό δεν απαντάει στο όλο και πιο βαθιά «χέρι στη τσέπη» που βάζουν οι Έλληνες πολίτες, προκειμένου να αντιμετωπίσουν τα χρόνια και ακόμη περισσότερο τα οξέα προβλήματα της υγείας τους. 
     Οι μονάδες εντατικής θεραπείας είναι ένα δείγμα γραφής. Ένα παράδειγμα θα σας πω. Παραλάβατε μια τεχνολογική υποδομή στο χώρο της υγείας αξιοθαύμαστη. Παραλάβατε μονάδες εντατικής θεραπείας και αυτές οι μονάδες δεν αξιοποιούνται αντίθετα εκμισθώνουμε συνεχώς κλίνες εκτός Ε.Σ.Υ. και οδηγούμε τους Έλληνες πολίτες στις μονάδες του ιδιωτικού τομέα. Έτσι έχουμε μεγάλη αύξηση του μέσου κόστους και ασφαλώς έχουμε επιβάρυνση των Ελλήνων.
     Μέσα από την εν γένει πολιτική σας, θα έλεγε κανείς, ότι υπάρχει μία διαχειριστική λογική και ασφαλώς δεν υπάρχει όραμα. Ποιο είναι αυτό το όραμα που προκύπτει για την Κυβέρνηση της Νέας Δημοκρατίας, για την Κυβέρνηση του κ. Καραμανλή, για την ηγεσία του Υπουργείου, τη δική σας, του κ. Κακλαμάνη; Ποιο είναι αυτό το όραμα; Ποια είναι η διαχείριση αυτή η οποία εξυπηρετεί αυτό το μεγάλο όραμά σας, έτσι όπως το αναδείξατε πριν δεκαεννέα μήνες ως αντιπολίτευση, όταν μας εγκαλούσατε για τις αδυναμίες του χώρου της υγείας, όταν είχατε βάλει προτεραιότητα στην πολιτική της κατσαρίδας; Και πολύ σωστά σας λέμε ότι η πολιτική της κατσαρίδας σας εκδικείται, γιατί τεράστια προβλήματα αντιμετωπίζετε, και περισσότερα απ’ ό,τι στο παρελθόν, σε σχέση με τις σημερινές αδυναμίες και τα σημερινά προβλήματα των νοσοκομείων. 
     Και μιας και μιλήσαμε γενικότερα, επιτρέψτε μου να σας πω για το Νοσοκομείο Κορίνθου. Παραλάβατε μία επέκταση της νέας πτέρυγας άρτια εξοπλισμένη. Παραλάβατε τη λειτουργία αυτής της νέας μονάδας του Νοσοκομείου Κορίνθου. Τι κάνατε για την παλαιά πτέρυγα, που ήταν προϋπόθεση να φτιάξουμε τη νέα μονάδα, να εκκενωθεί η παλιά, δεκαεννέα μήνες τώρα, που έχετε παραλάβει αυτή τη θετική κατάσταση για την Κόρινθο; Τι έχετε κάνει σε σχέση με την παλιά πτέρυγα, την αξιοποίησή της, το στόχο της, τις μελέτες, τον προϋπολογισμό και το χρονοδιάγραμμα των όποιων παρεμβάσεων; Απολύτως τίποτε. 
     Επιτρέψτε μου, λοιπόν, έτσι εν τάχει και μέσα στον πολύ λίγο χρόνο που έχουμε στη διάθεσή μας, να σας δηλώσουμε τη δυσαρέσκειά μας, την αμφισβήτηση της δυνατότητας να συνεχίσετε να παρεμβαίνετε μ’ ένα θετικό τρόπο στο χώρο της υγείας και το μεγάλο ερωτηματικό μας το βάζουν οι ίδιοι οι Έλληνες πολίτες, ότι στο χώρο της υγείας πρέπει να ανακρούσετε πρύμναν. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χωρέμη. 
     Θα δώσω τώρα το λόγο στον κύριο Υπουργό.
     Ορίστε, κύριε Υπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, άκουσα με μεγάλη προσοχή όλους τους εκλεκτούς συναδέλφους. Και απ’ ό,τι βλέπω όλοι είμαστε γιατροί, πλην μιας ενδεχομένως εξαιρέσεως. 
     Μου έκανε εντύπωση γιατί ούτε λίγο ούτε πολύ έγινε μία συζήτηση και οι χαρακτηρισμοί ήταν το ότι δεν έχουμε όραμα. Και κάνω έτσι ένα ερώτημα στον εαυτό μου, αν μετά τριάντα πέντε χρόνια ζωής μέσα στα νοσοκομεία δεν έχω όραμα εγώ και οι άλλοι συνάδελφοι, ο Υπουργός και ο έτερος Υφυπουργός κ. Κωνσταντόπουλος. 
     Φαίνεται ή λάθος κάνω ή τέλος πάντων έχετε υποεκτιμήσει το έργο μας. Δεν θα μπω στη λογική αυτή, ο καθένας γράφει την ιστορία του και ο καθένας κρίνεται. Άκουσα βέβαια το συνάδελφο και φίλο Μανώλη Σκουλάκη να μιλάει κατά ένα θορυβώδη τρόπο, ασθμαίνοντα. Και θα του έλεγα, ας είναι πιο ήσυχος, ήρεμος, γιατί δεν χρειάζεται τέτοια ένταση και πίεση και μαστίγωμα των στεφανιαίων, για κάτι που μπορούμε να συζητήσουμε ήρεμα, νηφάλια και να λειτουργήσουμε επ’ αγαθώ του χώρου της υγείας. 
     ΕΜΜΑΝΟΥΗΛ ΣΚΟΥΛΑΚΗΣ: Ευαισθησία για το χώρο!
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και βέβαια θα έλεγα στους αγαπητούς συναδέλφους, που έκαναν σχόλιο για το δημόσιο χαρακτήρα της υγείας, ότι εμείς απεμπολούμε το δημόσιο χαρακτήρα της υγείας και ιδιωτικοποιούμε τα πάντα: Θα θυμόσαστε πολύ καλά ότι ο ιδρυτικός νόμος του 1983 με το μακαρίτη Γεννηματά και τον Παρασκευά Αυγερινό, μιλούσε για υπηρεσίες υγείας αναβαθμισμένες και ποιοτικά ίσες σε όλους τους Έλληνες. Από τότε έως τώρα έχουν περάσει -δόξα τω Θεώ- είκοσι δύο χρόνια και βλέπει κανείς διαφορές μεγάλες, θα έλεγα και μεταξύ κέντρου και περιφέρειας, αλλά και πάρα πολλά σημεία έχουμε της διαφοροποίησης των υπηρεσιών υγείας και μέσα ακριβώς στα μεγάλα αστικά κέντρα Αθήνα, Θεσσαλονίκη.
     Άκουσα μετά προσοχής τους συναδέλφους. Θα κάνω μία αναφορά στα σχόλιά τους και θα προσπαθήσω να δώσω κάποιες εξηγήσεις ακριβώς στα θέματα τα οποία σχολίασαν. 
     Αναφερθήκατε στο θέμα των επικουρικών κλινών – ράντζων. Ναι, έχει σχολιαστεί ότι το θέμα αυτό δεν είναι το κορυφαίο στο χώρο της υγείας, αλλά τουλάχιστον είναι κάτι που ντρόπιαζε τον πολιτισμό μας, ντρόπιαζε την ανθρώπινη προσωπικότητα. Και δόθηκαν πραγματικά λύσεις πάνω σ’ αυτό το θέμα.
     Νομίζω ότι η επιχειρηματολογία που αναπτύσσετε ότι οι επικουρικές κλίνες ανεπτύχθησαν μέσα στους θαλάμους δεν είναι αληθής. Τέλος πάντων όμως, εγώ δεν θα μπορέσω να σας μεταπείσω και δεν θα ήθελα να μπω στη λογική του να σηκώσω τον τόνο της φωνής μου για να επιβάλλω το πιστεύω μου. 
     Θα σας έλεγα όμως γι’ αυτό που σχολιάσατε για τα επαρχιακά νοσοκομεία. Θα πρέπει να γνωρίζετε, κύριοι συνάδελφοι, ότι τα επαρχιακά νοσοκομεία έχουν πληρότητα γύρω στο 55% με 60% και υπάρχουν και επαρχιακά νοσοκομεία που δεν θα ήθελα να τα κατονομάσω με πληρότητα και 35%. Και όχι μόνο αυτό, αλλά σε ένα πολύ μεγάλο ποσοστό είναι προκλητική η πλήρωση των νοσοκομείων αυτών για γνωστούς λόγους, διότι πάρα πολλοί ασθενείς παραμένουν στο νοσοκομείο χωρίς να έχουν ανάγκη διαγνωστικής προσέγγισης, αφού έχει ολοκληρωθεί η διάγνωση, παρά μόνο για άλλους κοινωνικούς λόγους. Αυτό είναι χαρακτηριστικό. Και θα έλεγα και το άλλο, ότι αποτελεί και στοιχείο εσόδων όλων αυτών των νοσοκομείων, διότι  η μόνη δυνατότητα πόρων είναι ακριβώς το νοσήλιο. Κρατάμε περισσότερο τους ασθενείς μας, για να εισπράτονται τα νοσήλια, επιβαρύνοντας βέβαια τα ασφαλιστικά ταμεία χωρίς αυτό το φαινόμενο να παρατηρείται πουθενά σε κανένα άλλο ευρωπαϊκό κράτος. 
     Έγιναν κάποια σχόλια για τα νοσοκομεία. Ακούστηκαν τα Νοσοκομεία Τρικάλων, Κερκύρας και Κατερίνης. Επειδή έχει διαπιστωθεί, αγαπητοί συνάδελφοι, ότι είστε ακουστικοί τύποι και ότι θέλετε να ακούτε το έργο σας, θέλω να σας πω ότι κανείς δεν το αμφισβήτησε, κανείς δεν το μηδένισε και κανείς δεν είπε ότι δεν κάνατε, το χρονικό διάστημα που ήσασταν κυβέρνηση, μεγάλα νοσοκομεία. Θα έπρεπε όμως να σκεφθείτε ότι τα νοσοκομεία αυτά σε ένα μαξιμαλιστικό πρόγραμμα που έγιναν θα έπρεπε και να στελεχωθούν και να μπορούν να είναι λειτουργικά. 
     Και επειδή δεν μου αρέσει να κάνω παρελθοντολογία, αλλά είμαι υποχρεωμένος από την αναφορά που κάνατε να σχολιάσω ορισμένα, θα σας πάω ακριβώς στο δικό μου τόπο, στο Νοσοκομείο της Λαμίας. Υπέγραψε  τη χρηματοδότηση ο κ. Σκουλάκης ως Υφυπουργός τότε για το νοσοκομείο το οποίο ήταν τριακοσίων δύο κλινών, και το νοσοκομείο άρχισε να κατασκευάζεται το 1997, ενώ έπρεπε να είχε τελειώσει το 2000 σύμφωνα με τις δεσμεύσεις που υπήρχαν…
     ΕΜΜΑΝΟΥΗΛ ΣΚΟΥΛΑΚΗΣ: Όχι σε τρία χρόνια, σε πέντε. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έτσι ήταν η διακήρυξη. Τέλος πάντων, δεν θέλω να μπω σ’ αυτή τη λογική, αλλά ξέρετε καμιά φορά πρέπει να τα συζητάμε, για να γίνονται κατανοητά και ορισμένα πράγματα, γιατί έτσι θα είμαστε εποικοδομητικοί γι’ αυτά τα οποία έρχονται αύριο. Μια περιπέτεια ολόκληρη. Το 2005 ευτυχώς τελειώνει και είμαστε ευτυχείς. Κανείς όμως δεν πρόσεξε ότι το νοσοκομείο αυτό έχει έναν τέτοιο μαξιμαλιστικό σχεδιασμό. Όταν έχει δεκαεπτά σάλες χειρουργείου για το Νοσοκομείο της Φθιώτιδας, όταν έχει τακτικά εξωτερικά ιατρεία, που το άθροισμα των τεσσάρων μεγάλων νοσοκομείων της χώρας μας –«Ευαγγελισμός», «Κρατικό Αθηνών», «Λαϊκό», «Ιπποκράτειο»- είναι τέσσερις φορές περισσότερο που έχει το Νοσοκομείο της Λαμίας, αυτό, κύριοι συνάδελφοι, σημαίνει ένα τραγικό κόστος. Τέλος πάντων, το νοσοκομείο τελειώνει. Θα τελειώσει, αλλά βεβαίως μη νομίζετε ότι θα λειτουργήσουν δεκαεπτά σάλες χειρουργείων, γιατί θα έπρεπε να κάνουμε εισαγωγή όλων των Ευρωπαίων εδώ, για να τους χειρουργούμε στη Λαμία. 
     Επειδή αναφερθήκατε, κύριε Γρηγοράκο, στα Νοσοκομεία της Κέρκυρας και της Κατερίνης, θέλω να πω ότι αυτά τώρα βρήκαν ένα βηματισμό μετά την ατυχία την οποία είχαν. Η ίδια η εταιρεία η οποία τα είχε πάρει τότε σε διαγωνισμό, στην προκήρυξη που έγινε, τα εγκατέλειψε για συγκεκριμένους λόγους. Δεν θα ήθελα να κάνω αναφορά στο ποια εποχή ήταν, αλλά τέλος πάντων ας ξύσουμε λίγο τη μνήμη μας και να πούμε ότι ήταν ακριβώς η χρηματιστηριακή εποχή που δεν ενδιέφερε τις κατασκευάστριες εταιρείες να τελειώσουν τα έργα. Ενδιαφέρονται για να δείξουν τζίρους, να παίξουν τη μετοχή τους στο Χρηματιστήριο, να κερδίσουν από το Χρηματιστήριο. Έτσι, εγκατέλειψαν τα έργα, όπως τα εγκατέλειψαν.
     Αυτή είναι η ιστορία για τα Νοσοκομεία της Κατερίνης και της Κέρκυρας και ευτυχώς μπήκε στο σωστό δρόμο.
     Όσον αφορά στο Νοσοκομείο Τρικάλων για το οποίο λέτε, είναι ένα καινούργιο νοσοκομείο, τελείωσε, αλλά έχει μία καθυστέρηση όσον αφορά τον ξενοδοχειακό εξοπλισμό, την αποστείρωση και το χώρο εστίασης. Είναι κάτι που εδώ και δύο-τρία χρόνια καθυστέρησε σ’ αυτό το επίπεδο και μπαίνει κι αυτό στη φάση της ολοκλήρωσης. Θα τελειώσει και το νοσοκομείο αυτό, αλλά και τόσα άλλα νοσοκομεία τα οποία επί των ημερών σας έγιναν, όπως ήταν στην Αλεξανδρούπολη, όπως ήταν στα Χανιά, όπως ήταν στη Ρόδο, όπως ήταν στην Άρτα, όπως ήταν στη Λιβαδειά και τόσα άλλα νοσοκομεία.
     Αγαπητοί συνάδελφοι, θα πρέπει να ξέρουμε και να δούμε πώς μπορούμε να λειτουργήσουμε τα νοσοκομεία αυτά με τις συνθήκες που έχουμε και με τις δυνατότητες που διαθέτουμε. 
     Ακούστηκαν πολλά για τις μονάδες εντατικής θεραπείας. Βέβαια, αν άκουγα το θέμα αυτό από άλλους συναδέλφους, πραγματικά θα έλεγα ότι δεν μπορούν να προσεγγίσουν απόλυτα το θέμα λόγω του ότι δεν έχουν ιδιαίτερη αντίληψη της εντατικολογίας. 
     Όμως, θα πρέπει να γνωρίζετε, κύριοι συνάδελφοι, ότι τα εκατόν είκοσι και πλέον κρεβάτια εντατικής θεραπείας πλήρως εξοπλισμένα και μη λειτουργούντα που μπορεί να έχουμε είναι ακριβώς ένα θέμα που κι εμάς μας προβληματίζει και εσάς σας δημιουργεί πάντα το αίσθημα ότι θα πρέπει να κάνετε ερωτήσεις και πολύ καλά κάνετε.
     Σας λέω, όμως, το εξής: Εν όψει αυτής της αδυναμίας που έχουμε να πληρώσουμε τις θέσεις αυτές και να στελεχώσουμε τις μονάδες, έπρεπε να μείνουμε αδρανείς, έπρεπε να χάνουμε ανθρώπινες ζωές καθημερινά για να μείνουμε ακριβώς σ’ αυτήν την τάση του ότι πρέπει να «λειτουργήσουμε» τα κρεβάτια; Αποφασίσαμε κάτι, ότι αντί να μεταβληθούμε σ’ ένα απέραντο «θανατοποιείο», πρέπει να δώσουμε τη δυνατότητα να αγοράσουμε υπηρεσίες υγείας από τον ιδιωτικό τομέα και δεν κάναμε τίποτε άλλο, παρά εφαρμόσαμε την υπουργική απόφαση του 1998 επί υπουργίας Γείτονα, τη 1320. Έγινε μία τεχνοκρατική προσέγγιση πάνω ακριβώς στη διατύπωση αυτής της αποφάσεως και αυτήν ακριβώς την απόφαση εφαρμόσαμε. Αυτό σημαίνει ότι ο μεν άρρωστος δεν πληρώνει απολύτως τίποτα, αλλά πληρώνει το ασφαλιστικό ταμείο. Τι πληρώνει το ασφαλιστικό ταμείο; Αυτά τα οποία θα πλήρωνε στο δημόσιο τομέα, κλειστό, ενοποιημένο νοσήλιο. 
     Έχουμε αυτήν τη στιγμή σε διαθεσιμότητα σαράντα τρία κρεβάτια και παράλληλα έχουμε άλλα τριάντα κρεβάτια από τη σύμβαση που έχουμε υπογράψει με το Νοσοκομείο «Ερρίκος Ντυνάν». Να, λοιπόν, που δίνεται μία νέα δυνατότητα γι’ αυτήν την τραγική, θα έλεγα, κατάσταση που υπήρχε στην πατρίδα μας να έχουμε καθημερινές κλήσεις από το Ε.Κ.Α.Β.. Το ξέρετε πολύ καλά, κύριε Γρηγοράκο. Είχαμε φθάσει να ζητούν κρεβάτια εντατικής θεραπείας είκοσι περιστατικά, είκοσι τέσσερα περιστατικά και τριάντα περιστατικά. Σήμερα, αυτήν τη στιγμή που μιλάμε έχουμε μόνο έξι κλήσεις. Πιστεύω ότι αύριο-μεθαύριο ομαλοποιείται εντελώς το σύστημα και δεν θα έχουμε κανένα πρόβλημα όσον αφορά την ανεύρεση μιας κλίνης εντατικής θεραπείας.
     Βεβαίως, πρέπει να «λειτουργήσουμε» τα κρεβάτια εντατικής θεραπείας του δημόσιου τομέα. Βεβαίως, πρέπει τα είκοσι τέσσερα κρεβάτια στο «Αττικό Νοσοκομείο» να «λειτουργήσουν» και να μη «λειτουργούν» τα τέσσερα με έξι, να «λειτουργήσουν» τα δεκαεπτά που είναι στο «Λαϊκό» και όχι να «λειτουργούν» μόνο τα έξι, αλλά χρειαζόμαστε προσωπικό. Είπαμε ότι το προσωπικό που θα προσλάβουμε τώρα και αυτό που έρχεται από τους διαγωνισμούς του 2002-2003 καθ’ υπεροχή θα στελεχώσει τις μονάδες.
     Επειδή είμαστε όλοι συνάδελφοι -και ιδιαίτερα αναφέρομαι σε σας, κύριε καθηγητά της Εντατικολογίας, κύριε Γρηγοράκο- το πρόβλημα ξέρετε πού εντοπίζεται τώρα; Στο ότι δεν υπάρχουν συνάδελφοι εντατικολόγοι για να στελεχώσουν ακριβώς τις μονάδες. Δεν είναι δυνατό με μίνι προσόντα να βάλουμε συναδέλφους στις μονάδες εντατικής θεραπείας και εννοώ των επαρχιακών νοσοκομείων, όπως είναι η Λιβαδειά, όπως είναι η Καλαμάτα, όπως είναι ο Πύργος.
     Βρήκαμε –και θα ανοίξει- μονάδα στην Ξάνθη με τρία κρεβάτια και σε άλλα νοσοκομεία. Στην Κάλυμνο έχουμε κρεβάτια εντατικής θεραπείας αλλά δεν έχουμε συναδέλφους. Και θα ήθελα εν ηρεμία να αποφασίσουμε κάποια στιγμή μήπως θα πρέπει να ασχοληθούμε ιδιαιτέρως με κάποια κίνητρα που πρέπει να δώσουμε σε συναδέλφους ώστε να πάρουν την εξειδίκευση της εντατικολογίας. Γιατί αλλιώς εσείς θα μας επερωτάτε, εμείς θα σας απαντάμε και βέβαια όλοι θα μένουμε ευτυχείς, διότι όλοι θα έχουμε επιτελέσει το κοινοβουλευτικό μας έργο. Να, λοιπόν, το πρόβλημα πού υπάρχει. 
     ΔΗΜΗΤΡΙΟΣ ΛΙΝΤΖΕΡΗΣ: Γιατί δεν το κάνετε αυτό που λέτε;
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και μπορεί κάλλιστα να αλλάξει η δομημένη νοοτροπία των συναδέλφων. Μέσα σε ένα τέτοιο ψυχοφθόρο περιβάλλον -ξέρετε οι εντατικές μονάδες τι προβλήματα ψυχικά δημιουργούν- δεν μπορεί εύκολα κανείς να μπει στη λογική να πείσει ή και να προτείνει άμεσες λύσεις, σε ένα τέτοιο επίπεδο των μονάδων εντατικής θεραπείας. Εμείς προσπαθήσαμε ακριβώς μ’ αυτήν τη δυνατότητα που μας έδινε η υπουργική απόφαση 1320, να λύσουμε το πρόβλημα αυτό. 
     Και παράλληλα θα πρέπει να γνωρίζετε, κύριοι συνάδελφοι, από τις μαρτυρίες πολλών, γνωστών, φίλων σας, συγγενών σας, το θέμα το οποίο αντιμετώπιζαν τα υπογόνιμα ζευγάρια με τις πολύδυμες κυήσεις, τι πρόβλημα δημιουργείτο στην αναζήτηση ενός κρεβατιού εντατικής θεραπείας νεογνών. Φτάσαμε -και είχαμε πενήντα και εξήντα κλήσεις ημερησίως στο Ε.Κ.Α.Β.- να ζητάμε εναγωνίως ένα κρεβάτι εντατικής θεραπείας στο δημόσιο τομέα, στα μεγάλα νοσοκομεία των Παίδων που έχουμε και να μην το βρίσκουμε. Πουλήθηκαν σπίτια, πουλήθηκαν περιουσιακά στοιχεία για να μπορέσουν νέοι γονείς να έχουν ένα παιδάκι, ένα προωράκι. Και το ξέρετε πολύ καλά εσείς, κύριε Λιντζέρη που το αντιμετωπίζατε συχνά το πρόβλημα αυτό. Δώσαμε τη δυνατότητα σ’ αυτήν την αγωνία, σ’ αυτό το άγχος των νέων γονιών, να μην υπάρχει πλέον αυτή η επιπρόσθετη ταλαιπωρία. 
     Ακούστηκαν για το θέμα το Σ.Κ.Ε.Ι.Ο.Π.Ν.Ι. ότι έχουμε καθυστερήσει, ότι αλλάξαμε τρεις φορές τη σύνθεση των Σ.Κ.Ε.Ι.Ο.Π.Ν.Ι. για να κάνουμε Σ.Κ.Ε.Ι.Ο.Π.Ν.Ι. κομματικοποιημένα στελέχη για να ψηφίσουμε τους δικούς μας και να ελέγξουμε όλους τους συναδέλφους και κατ’ αυτόν τον τρόπο να ικανοποιηθεί το ρηθέν «τα δικά μας παιδιά». 
     Μα κύριοι συνάδελφοι, θέλετε να σας πω κάτι που είναι προσβλητικό για μας τους γιατρούς, για όλους όσους πέρασαν από το Υπουργείο; Και δεν θέλω να σηκώσω τον τόνο της φωνής μου προκειμένου να δημιουργήσω ένα κλίμα όχι ευφορίας, αλλά ένα κλίμα συνεννόησης. Ξεχάσατε ότι όταν γινόταν η εκλογή δήθεν διά ψήφου τραβούσαν τους «κατεψυγμένους» ψήφους οι οποίοι ήταν «παγωμένοι» και ήξεραν ποιοι ήταν αυτοί οι συνάδελφοι στα συμβούλια κρίσεων; Αυτά είναι από μαρτυρίες συναδέλφων συνδικαλιστών και δεν χρειάζεται να κάνουμε αναφορά. 
     Τα Σ.Κ.Ε.Ι.Ο.Π.Ν.Ι. αυτήν τη στιγμή έχουν τριακόσιους φακέλους. Έχουν κριθεί γύρω στους εκατόν ογδόντα- διακόσιοι συνάδελφοι όλων των βαθμίδων –διευθυντές, επιμελητές α΄, επιμελητές β΄- και ήδη έχουν στελεχώσει τις θέσεις αυτές για τις οποίες υπήρχε προκήρυξη. Ήδη προχωράνε οι κρίσεις των Σ.Κ.Ε.Ι.Ο.Π.Ν.Ι. για να μπορέσουν πραγματικά τα νοσοκομεία μας να αποκτήσουν αυτό το στελεχιακό και ιατρικό δυναμικό που θα δώσει τη δυνατότητα της εύρυθμης λειτουργίας. 
     Το άρθρο του ν. 2889, του νόμου του Αλέκου Παπαδόπουλου, όσον αφορά τους επικουρικούς γιατρούς, το είπα και προχθές στην επίκαιρη, ήταν σωστό. Βεβαίως τότε η έννοια του επικουρικού γιατρού είχε επικεντρωθεί στην ηπειρωτική Ελλάδα και στο νησιωτικό χώρο, εκεί που υπήρχαν αδυναμίες στελέχωσης αυτών των νοσοκομειακών μας σχηματισμών και μονάδων. Δόθηκε η δυνατότητα αυτή και ήταν μια πετυχημένη θα έλεγα ενέργεια.
     Βρήκαμε, όμως, τις αδυναμίες του συστήματος -τις οποίες κι εσείς τις έχετε διαπιστώσει και τις διατυπώνετε με ερωτήσεις- ότι σε πάρα πολλά νοσοκομεία του κέντρου υπάρχουν αδυναμίες λειτουργίας λόγω του ότι υπό διάφορες συνθήκες το προσωπικό είτε αφυπηρετεί είτε λόγοι υγείας βγάζουν το προσωπικό εκτός μάχης και παραμένουν κλινικές με πολύ χαμηλό δυναμικό.
     Γι’ αυτό, λοιπόν, ήταν πολύ σωστή η σκέψη του Υπουργού ώστε να επεκτείνει το θέμα των επικουρικών γιατρών και στα νοσοκομεία, εκεί όπου υπάρχουν ανάγκες.
     Αυτήν τη στιγμή έχουν διοριστεί γύρω στους τετρακόσιους εβδομήντα επτά επικουρικοί γιατροί. Το 27% είναι στην Αθήνα, στη Θεσσαλονίκη και στα μεγάλα αστικά κέντρα, στην Πάτρα και στο Ηράκλειο και το υπόλοιπο ποσοστό, το 73% είναι σε απομακρυσμένους σχηματισμούς.
     Κάνω την απλή ερώτηση: Κάθισε ποτέ κανείς να ασχοληθεί με το πού ανήκαν οι συνάδελφοι αυτοί, τι είχαν ψηφίσει, ποιοι ήσαν; Κάθισε ποτέ κανείς να ασχοληθεί με αυτό; Και σας προκαλώ –με την καλή έννοια της λέξεως- να έλθετε στο Υπουργείο, να δείτε τους πίνακες, να δείτε πώς πηγαίνουν. Είναι οι συνάδελφοι, κατά προτεραιότητα, που είναι γραμμένοι στον Ο.Α.Ε.Δ.. Και αφού εξαντληθεί ο πίνακας αυτός, κατά σειρά προτεραιότητος προσλαμβάνονται σε αυτές τις θέσεις, οι οποίες πραγματικά είναι θέσεις αιχμής.
     Διορίσαμε κάποιους επικουρικούς γιατρούς για να καλύψουμε ανάγκες. Διορίσαμε κάποιους νευροχειρουργούς, που είχαμε τη δυνατότητα, διότι τώρα δεν υπάρχουν ούτε νευροχειρουργοί να θέλουν να πάνε σε επαρχιακά νοσοκομεία. Δεν υπάρχουν παιδίατροι να θέλουν να πάνε σε επαρχιακά νοσοκομεία. Επτά παιδίατρους διόρισε ο Υπουργός στην Ικαρία διαδοχικά και αρνήθηκαν και οι επτά να πάνε να αναλάβουν υπηρεσία. Επτά παιδίατρους. Υπάρχει ένας συνωστισμός εδώ. Οι γιατροί είμαστε λιγάκι δύσκολοι. Το ότι μπορεί να αλλάξουμε ορισμένα πράγματα με μία συνεννόηση μέσω κινήτρων και με μοριοδότηση ενδεχομένως επιμελητών Β΄, Α΄ για να πάρουν κάποια θέση σε διευθυντικό επίπεδο, είναι ένα θέμα που θα το συζητήσουμε. 
     Έπρεπε, όμως, να λύσουμε ορισμένα προβλήματα που αναφύονται τώρα. Και ήταν επιτακτική η ανάγκη να λυθούν τα προβλήματα αυτά. Νομίζω, όμως, ότι δεν μπήκαμε σε καμία τέτοια λογική και δεν είχαμε καμία πρόθεση να δημιουργήσουμε αυτό το οποίο εσείς θέλετε –εντέχνως βέβαια- να φέρετε προς τα έξω, ότι και στο χώρο της υγείας ακόμα, που είναι τόσο ευαίσθητος, ξέρετε η Νέα Δημοκρατία κοιτάει τα δικά της παιδιά. Αν είναι δυνατόν ποτέ να το σκεφτεί αυτό.
     Θα σας δώσω, όμως, μία εξήγηση, όπως εγώ την αντιλαμβάνομαι, όσον αφορά αυτήν την πολιτική σας, η οποία κλιμακώνεται κάθε τόσο με θέμα του ποιοι διορίζονται.
     Γνωρίζετε πολύ καλά –το ξέρετε, ασχέτως αν δεν το λέτε- ότι είναι ανακριβής ο αριθμός αυτός που παρουσιάζετε και δηλώνετε. Είναι ακριβώς μία σύγχυση που θέλετε να δημιουργήσετε στην κοινωνία, μία συσπείρωση που επιδιώκετε στις τάσεις μέσα των κομματικών σας φίλων, λέγοντας ότι η Νέα Δημοκρατία ήρθε να αλώσει τα πάντα και μία σύγχυση που θέλετε να δημιουργήσετε και μέσα στο χώρο το δικό μας, πιστεύοντας ότι κατ’ αυτόν τον τρόπο εμείς θα απολογούμεθα. Διότι εφόσον λέτε «διορίστηκαν διακόσιες πενήντα χιλιάδες και είναι δικά σας παιδιά», έρχεται και ο μπάρμπα-Μήτσος ο φίλος μου από τα Μάρμαρα Φθιώτιδας να μου πει «γιατί δεν έβαλες το παιδί μου, αφού έχετε βάλει διακόσιες πενήντα χιλιάδες παιδιά;». 
     Να, λοιπόν, πώς θέλετε να δημιουργήσετε μία έντεχνη σύγχυση, στην οποία δεν θέλω να βάλω επιθετικό χαρακτηρισμό, που μας φέρνει εξήντα χρόνια πίσω.
     Άκουσα επίσης για το θέμα του νέου νομοσχεδίου, τη συνεργασία δημόσιου και ιδιωτικού τομέα, το Σ.Δ.Ι.Τ.. Για το θέμα αυτό θα πρέπει να ξέρετε ότι είναι μία συνεργασία δημόσιου και ιδιωτικού τομέα, νέα νοσοκομεία τα οποία μπορούν να δημιουργηθούν. Και είχε πει, ο κύριος Υπουργός, για το Εθνικό Κέντρο Μεταμοσχεύσεων, ένα μεγάλο νοσοκομείο το οποίο τοποθετείται στο Βορειοανατολικό άξονα της Αττικής, διότι έχει παρατηρηθεί ότι το 5% του πληθυσμού μετακινείται ετησίως προς την περιοχή αυτή και αυξάνουν τα πληθυσμιακά στοιχεία. Αυτοί είναι προβληματισμοί οι οποίοι, πραγματικά, θα ωριμάσουν έχοντας ένα εργαλείο το οποίο δεν είναι τίποτα άλλο παρά ο νόμος περί συνεργασίας δημόσιου και ιδιωτικού τομέα.
     Οι συνεργασίες αυτές υπάρχουν σε όλα τα ευρωπαϊκά κράτη. Δεν βρίσκω ότι είναι τόσο ατυχές το παράδειγμα αυτής της καλής συνεργασίας μεταξύ δημόσιου και ιδιωτικού τομέα. Κάτω από συγκεκριμένες οικονομοτεχνικές μελέτες θα βρεθούν οι φόρμουλες της συνεργασίας αυτής. 
     Όσον αφορά το προσωπικό σχόλιο που έγινε περί ιατρών νοσηλευτικής υπηρεσίας και λοιπού προσωπικού: Ο τελευταίος νόμος προέβλεπε -και προβλέπει βεβαίως- ότι θα υπάρξει επικουρικό προσωπικό, εφόσον, βέβαια, οι Δ.Υ.ΠΕ. έχουν ανάγκη, θα δηλωθούν. Και ποιο είναι το προσόν, το οποίο πρέπει να έχουν για να τοποθετηθούν ως επικουρικό προσωπικό και να μπορέσουμε να λειτουργήσουμε μια μονάδα τεχνητού νεφρού στο Καρπενήσι, να μπορέσουμε να λειτουργήσουμε τη Μονάδα Εντατικής Θεραπείας στην Καλαμάτα; Να είναι γραμμένοι στον Ο.Α.Ε.Δ. και να υπάρχει η ημερομηνία εγγραφής. Αυτά είναι, ακριβώς, τα κριτήρια που μοριοδοτούνται. Βάσει, λοιπόν, αυτής της διαδικασίας προχωράει η όλη κατάσταση. Είναι κι αυτό κολάσιμο; Δεν πρέπει να λειτουργήσουμε αυτές τις μονάδες, τους νοσοκομειακούς σχηματισμούς, γιατί ενδεχομένως θα φοβόμαστε τη δική σας αναφορά ότι έχουμε ιδιαίτερη προτίμηση σε παιδιά, τα οποία ανήκουν στο χώρο το δικό μας; 
     Αγαπητοί συνάδελφοι, πρέπει να σταματήσει αυτό. Κι επειδή οι περισσότεροι εδώ μέσα είμαστε γιατροί, πρέπει να δούμε ακριβώς πού χωλαίνει το σύστημα. Η μηδενιστική τάση που παρουσιάστηκε σήμερα στην επερώτησή σας, ότι επί είκοσι μήνες δεν έκανε τίποτα η Νέα Δημοκρατία, καταλαβαίνω ότι είναι μέσα στα πλαίσια της άσκησης του κοινοβουλευτικού σας δικαιώματος και της πολιτικής γυμναστικής που μπορεί να κάνετε. Θα πρέπει όμως να είμαστε ειλικρινείς και να αναφέρουμε πάρα πολλά, τα οποία έγιναν. Και θα σας αναφέρω ορισμένα στη δευτερολογία μου, ακριβώς, για να διαπιστώσετε τι έχει γίνει στο χώρο της υγείας. 
     Άκουσα τον κ. Γρηγοράκο που είπε ότι παρά το ότι ζητάει απαντήσεις, δεν θα ικανοποιηθούν οι ερωτήσεις, τις οποίες κάνει. Βεβαίως γι’ αυτό δεν θα μπορέσω να σας πείσω τώρα. Αν εσείς έχετε μιαν άλλη άποψη πάνω στο θέμα, το οποίο εγώ με ηρεμία θέλω να σας αναδείξω, μένει σε εσάς να ακούσω τι θα μας πείτε στη δευτερολογία σας. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Νασιώκας. 
     ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριε Υφυπουργέ, καταλαβαίνω πολύ καλά τη σημερινή απουσία του κυρίου Υπουργού, παρ’ όλο που, κύριε Υφυπουργέ, εμένα με καλύπτει απολύτως η δική σας παρουσία και η ομιλία σας και το ύφος της ομιλίας σας. Είναι βέβαιον ότι διευκολύνει τον κοινοβουλευτικό διάλογο και ασμένως θα αντιπαρατεθούμε σ’ αυτό το επίπεδο. Καταλαβαίνω, λοιπόν, τις δυσκολίες που αντιμετωπίζει ο κύριος Υπουργός, που μέχρι τώρα δεν άφηνε ούτε καν επίκαιρη ερώτηση, για να απαντήσει στα αμείλικτα ερωτήματα της πραγματικότητας, στις δικές μας επισημάνσεις και ανησυχίες, που είναι και ανησυχίες του ελληνικού λαού. 
     Άκουσα την ομιλία σας, κύριε Υφυπουργέ, και παρά τη φιλότιμη προσπάθεια, δεν απαντήσατε επί της ουσίας. Αυτό είναι μια απογοήτευση. Η Νέα Δημοκρατία απογοήτευσε, δυστυχώς και αυτή τον ελληνικό λαό γενικότερα σε όλους τους τομείς και εισπράττει τα επίχειρα αυτής της απογοήτευσης. Η δυσαρέσκεια φαίνεται. Άλλα είπε, πολλά είπε, άλλα κάνει. Κανένας δεν θα πει ότι δεν κάνατε τίποτα, κάνατε κάποια πράγματα, αλλά τα περισσότερα τα κάνατε αντίθετα, τα πήγατε απέναντι. Και πολλές φορές τα σημαντικότερα, ιδιαίτερα στην οικονομική πολιτική –εγώ θα προσπαθήσω να το αποδείξω και για την υγεία- είναι εναντίον αυτών που έχουν πραγματικές ανάγκες και υπέρ εκείνων, των εχόντων και κατεχόντων, δηλαδή των οικονομικών συμφερόντων.
     Ο Υπουργός φαίνεται ότι βιάζεται να εγκαταλείψει το σκάφος της υγείας, αφού δημιουργήθηκαν ήδη συνθήκες βέβαιου ναυαγίου, αφού η πολιτική της κατσαρίδας και της γάτας των χειρουργείων εκδικείται. Ο κύριος Υπουργός τρέμει τον απολογισμό του επόμενου Υπουργού της Νέας Δημοκρατίας στον ανασχηματισμό, τότε που δεν θα μπορεί να τα ρίξει στο ΠΑ.ΣΟ.Κ., γιατί αυτό το παραμύθι πλέον θα έχει τελειώσει και ο απολογισμός θα είναι πραγματικός για το διάστημα διακυβέρνησης της Νέας Δημοκρατίας.
     Θα προσπαθήσω, στο χρόνο που μου δίνει ο Κανονισμός, να αποδείξω τέσσερα πράγματα.
     Πρώτον, πραγματικά δεν έχετε παράγει έργο τέτοιο που να προάγει το δημόσιο σύστημα υγείας. Δεν έχετε παράγει και δεν έχετε και προοπτική. 
     Δεύτερον, στις περισσότερες των περιπτώσεων υποβαθμίστηκε ο δημόσιος χαρακτήρας του συστήματος και ανοίχτηκαν αλλού παράθυρα και αλλού πόρτες και λεωφόροι στην ιδιωτικοποίηση.
     Τρίτον και σημαντικότερο, κομματικοποιήσατε πλήρως το σύστημα και σπάσατε κάθε ορμή που υπήρχε στο διοικητικό μηχανισμό. 
     Τέταρτον και πιο ανησυχητικό, είναι ότι δεν υπάρχει προγραμματισμός, ο οποίος να δίνει διέξοδο. 
     Εγώ συγχαίρω τον κύριο Υφυπουργό και για την τόλμη που είχε στην ομιλία του να πει ότι έχουμε μια αδυναμία να ξεκινήσουμε για είκοσι μήνες έστω ένα κρεβάτι εντατικής θεραπείας. Είπε: «Έχουμε αυτήν την αδυναμία, γι’ αυτό και μόνο νοικιάζουμε». Μα ένα κρεβάτι εντατικής θεραπείας είκοσι μήνες;
     Τα προηγούμενα χρόνια, κύριε Υφυπουργέ, πενήντα έως εξήντα κρεβάτια λειτουργούσαν κάθε χρόνο. Αυτή η τόλμη σας χαρακτηρίζει, βεβαίως με την αδυναμία μίας κυβέρνησης που δεν μπορεί να υλοποιήσει ένα πολύ σημαντικό έργο που περιμένει ο ελληνικός λαός, αλλά ίσως αποσείει από πάνω σας και ένα άλλο πιο βαρύ χαρακτηρισμό, ότι, δηλαδή, συνειδητά υποβαθμίζετε το δημόσιο σύστημα υγείας και συνειδητά δεν ξεκινάτε ένα κρεβάτι εντατικής θεραπείας.
     Το έχουν πει πάρα πολλοί συνάδελφοι σε αυτήν τη Βουλή και το έχω πει και προσωπικά εγώ ένα χρόνο πριν. Την ημέρα που θα ξεκινήσετε να λειτουργείτε το πρώτο κρεβάτι εντατικής θεραπείας, να στρώσουμε χαλιά και να πάρουμε μπάντα. Και σήμερα δεν μας το επιβεβαιώσατε μόνο, αλλά παραδεχθήκατε ότι έχετε και πλήρη αδυναμία.
     Το τι συμβαίνει, κυρίες και κύριοι συνάδελφοι, στο δημόσιο σύστημα υγείας, σήμερα το περιέγραψαν τεκμηριωμένα οι συνάδελφοι του ΠΑ.ΣΟ.Κ. από τον πρώτο μας ομιλητή, τον κ. Γρηγοράκο, μέχρι και όλους τους άλλους. Εγώ θα σας έλεγα ότι πέρα από αυτήν την τεκμηριωμένη συζήτηση και πέρα από αυτό που συνήθως ο κόσμος παρακολουθεί στα τηλεοπτικά παράθυρα, για το τι συμβαίνει, ακριβώς, πρέπει να ρωτήσετε πρώτα –εμείς το κάνουμε- τους εργαζόμενους στο χώρο της υγείας και τους ασθενείς, που συνωστίζονται στα εξωτερικά ιατρεία σε ατελείωτες λίστες, οι οποίες επιμηκύνονται και σε χρόνια περιστατικά, που καθυστερούν τώρα ακόμη περισσότερο. Να ρωτήσουμε τους γιατρούς και τους άλλους εργαζομένους της υγείας. 
     Να ρωτήσουμε την Π.Ο.ΕΔΥ.Ν., που τώρα δεν την βλέπετε, κύριε Υφυπουργέ, ενώ στους πρώτους μήνες ο κύριος Υπουργός επισκεπτόταν πρώτα την Π.Ο.ΕΔΥ.Ν. και μετά πήγαινε στο Υπουργείο. Να ρωτήσετε την Ο.Ε.Ν.Γ.Ε. που δεν συναντιέται μαζί σας για να σας ενημερώσει. Να ρωτήσετε τους νοσηλευτές, που τους αντιμετώπισαν οι αστυνομικές δυνάμεις στη Θεσσαλονίκη. Και ο κύριος Υπουργός δεν είχε ένα λεπτό να ακούσει τι ζητάνε οι νοσηλευτές της χώρας μας, που δίνουν τον υπέρ πάντων αγώνα στην αντιμετώπιση του ασθενούς.
     Θα δούμε και τρία πολύ σημαντικά πράγματα για να καταλάβουμε το σύστημα υγείας. Το ένα είναι η χρηματοδότηση, που ανέπτυξαν όλοι οι συνάδελφοι. Μικρότερη αύξηση φέτος σε αυτό το προσχέδιο του προϋπολογισμού, που είναι στον αέρα, γιατί αν δεν σταθεροποιηθεί, ή εάν δεν προχωρήσει η τιτλοποίηση, καταλαβαίνετε πόσο κάτω θα πέσουν στη δημόσια υγεία τα κονδύλια και οι αυξήσεις. Άρα, απόλυτη υποχρηματοδότηση, ακόμα και αν θέλει ο Υπουργός Υγείας.
     Οι συνάδελφοι γιατροί στην πολιτική ηγεσία του Υπουργείου Υγείας δεν στερούνται προσωπικού οράματος, κύριε Υφυπουργέ, και δεν θέλουμε να σας μειώσουμε γι’ αυτό. Η Κυβέρνηση στερείται οράματος. Η Κυβέρνηση στερείται ιεράρχησης. Η Κυβέρνηση δεν δίνει προτεραιότητα στη δημόσια υγεία. Εσείς έχετε όραμα, αλλά ουσιαστικά Υπουργός Υγείας σε όλες τις κυβερνήσεις, και στις προηγούμενες, φοβάμαι και στις επόμενες, θα είναι ο Υπουργός που έχει γραφείο στην πλατεία Συντάγματος, ο Υπουργός Εθνικής Οικονομίας. Ε, λοιπόν, εκεί όχι όραμα δεν δίνεται, αλλά υποβάθμιση και προς τα πίσω ολοταχώς το σύστημα υγείας.
     Δεύτερον, είκοσι μήνες μετά, το συνολικό προσωπικό που λειτουργεί τώρα στο σύστημα υγείας είναι περισσότερο ή λιγότερο από όσο ήταν είκοσι μήνες πριν, σε απόλυτους αριθμούς; Λοιπόν, θα σας φέρω παραδείγματα ότι είναι λιγότερο, κύριε Υφυπουργέ. Είναι λιγότερο τώρα, σε απόλυτους αριθμούς. Φεύγουν στα «STAGE», παραιτούνται, καθυστερούν οι προσλήψεις, δεν προκηρύσσετε καινούργιες, δεν τρέχετε τους γιατρούς. Είναι λιγότερο. Στο Πανεπιστημιακό Νοσοκομείο της Λάρισας είναι κοντά εκατό άνθρωποι λιγότεροι τώρα από όσους ήταν πριν από είκοσι μήνες. Και πώς θα γίνει ανάπτυξη; Μα δεν γίνεται ανάπτυξη του νοσοκομείου και του συστήματος γενικότερα. 
     Τρίτον, έρχομαι στο πρόγραμμα Δημοσίων Επενδύσεων, γιατί είπατε για τα νοσοκομεία και για τις δυσκολίες και σωστά περιγράψατε και αλήθειες είπατε. Αλλά να σας πω; Όπου είναι κοινοτικά προγράμματα υπάρχει μια πρόοδος. Υπάρχει μια πρόοδος και πολύ σημαντική στη Λαμία, υπάρχει μια πρόοδος πάρα πολύ σημαντική ίσως–δεν ξέρω αν είναι πάρα πολύ σημαντική- στην Καβάλα, υπάρχουν και στασιμότητες που δεν προχωρούν με τίποτα, όπως στο Αγρίνιο, στη Ζάκυνθο που θα μπορούσα να σας φέρω ένα παράδειγμα, ένα μεγάλο κατάλογο, γιατί δεν περικόπηκε το πρόγραμμα Δημοσίων Επενδύσεων, όπως σας ανέπτυξαν και οι συνάδελφοι, αλλά στην ουσία ακυρώθηκε ουσιαστικά.
     Είπαν οι κύριοι συνάδελφοι: «Επισκεπτόμαστε τα νοσοκομεία». Θα σας πω για τρεις επισκέψεις, για το «Αττικό Νοσοκομείο», για το Νοσοκομείο «Παπαγεωργίου» και για τον Πύργο. Και στα τρία κοινή συνισταμένη: Ούτε ένα νέο κρεβάτι δεν προχώρησε πουθενά. Δύο κλινικές είχαν μείνει και ήταν έτοιμες να μεταφερθούν στο «Παπαγεωργίου». Παθολογική κλινική: Φανταστείτε να μεταφέρουμε όλες τις κλινικές και να μην μεταφέρουμε την παθολογική κλινική. Και δεν μεταφέρθηκε γιατί ο συγκεκριμένος καθηγητής αρνήθηκε. Ήταν δε προσκείμενος σε εσάς και ως εκ τούτου πίεζε πάρα πολύ για να μην πάει αυτός. Και μένουν τρεις και τέσσερις πανεπιστημιακές κλινικές σε πανεπιστημιακά νοσοκομεία της Θεσσαλονίκης και θέλετε να μεταφέρετε μία πανεπιστημιακή κλινική –δεν ξέρω πού θα καταλήξει στο τέλος- από ένα νοσοκομείο, το οποίο έχει μόνο μία παθολογική κλινική. Βεβαίως αυτό δεν γίνεται και βεβαίως το νοσοκομείο υπολειτουργεί. 
     Δεν προχωράτε τα καινούρια νοσοκομεία. Το είπαμε: Προσωπικό δεν παίρνετε, χρήματα δεν δίνουμε, δημόσιες επενδύσεις δεν έχουμε, λογικό να μην μπορείτε να τα προχωρήσετε. Και χαίρομαι και τονίζω ότι βραβεύω το θάρρος σας να λέτε ότι δεν μπορείτε. 
     Να έρθω, όμως, σ΄ ένα θέμα, το οποίο είναι πάρα πολύ ουσιαστικό και μας διαφοροποιεί. Κάνετε διακηρύξεις –η Νέα Δημοκρατία- υπέρ του δημοσίου συστήματος υγείας. Το κατασυκοφαντήσατε, όταν ήσασταν στην αντιπολίτευση. Τώρα εξ αντικειμένου -εκ προθέσεως;- πλήρη λίμναση. Άρα άνοιγμα προς την ιδιωτικοποίηση. Αυτό όμως είναι ταξική πολιτική που οδηγεί και σε ανακατανομή εισοδήματος και υπηρεσιών υπέρ των ισχυρών και εναντίον των αδυνάτων, υπέρ των λίγων και όχι των πολλών. Ξέρετε ότι το Εθνικό Σύστημα Υγείας είναι το στήριγμα του κάθε ανθρώπου, του συνταξιούχου, του μικροσυνταξιούχου, του ηλικιωμένου. Όπου και αν ζει στην Ελλάδα ξέρει ότι την άλλη στιγμή ένα ασθενοφόρο θα τον μεταφέρει στο παρακείμενο νοσοκομείο και -δόξα τω Θεώ- κάναμε πολλά νοσοκομεία και κάναμε και περισσότερα και πολλές φορές κάναμε και μεγαλεπήβολα σχέδια και κατανομές, όπως δεν έπρεπε, αλλά γίνονταν αυτά και, δυστυχώς, συνεχίζουν να γίνονται. Και τώρα γίνονται και στα καινούρια και αυτό είναι το πρόβλημα. Δεν σταμάτησε ούτε τα τελευταία χρόνια σε εμάς ούτε σε εσάς. Και αυτό είμαστε υπέρ να το συζητήσουμε και να συμφωνήσουμε απολύτως. 
     Ας φέρω δύο μόνο παραδείγματα πού είναι αυτή η ανακατανομή και η ταξική πολιτική. Το ένα είναι οι φαρμακευτικές δαπάνες. Οι φαρμακευτικές δαπάνες –λέει ο Ι.Φ.Ε.Τ.- φέτος θα κλείσουν στα 6,1 δισεκατομμύρια ευρώ, οι συνολικές δαπάνες, τα πάντα που θα πληρωθούν, από την τσέπη μας, από εταιρείες, από ασφάλειες, από τα ταμεία μας, από παντού. Τον προηγούμενο χρόνο ήταν 5,3 δισεκατομμύρια ευρώ. Τον προηγούμενο χρόνο; Ήταν 4,4 δισεκατομμύρια ευρώ. Γιγαντιαία αύξηση. 
     Ξέρετε πόσο είναι το 1,7 δισεκατομμύρια ευρώ; Το επιπλέον, εννοώ. Πού οφείλεται; Σε πάρα πολλά θα μου λέγατε. Εγώ θα σας πω ένα όμως σίγουρα: Στην αλλοπρόσαλλη πολιτική σας. Σε εκείνο το σποτ, κύριε Υπουργέ, που είχατε προεκλογικά που, όταν πήγαινε η νοικοκυρά να αγοράσει πορτοκάλια, έλεγε: «Και τώρα που καταργείται και η λίστα φαρμάκων, θα παίρνω και τα φάρμακά μου», για να υπάρχει ο συνειρμός «όπως τα πορτοκάλια, θα τα παίρνω και φτηνά και θα παίρνω και καλά και δικό μου θέμα είναι» κλπ. Και σε πολλά άλλα αλλοπρόσαλλη πολιτική. 
     Και προχθές ψηφίσατε εδώ μια τροπολογία για αύξηση των τιμών των φαρμάκων –δυστυχώς την ψηφίσατε όλοι, την είχατε υπογράψει και εσείς- που είναι πέρα από τη δική σας πολιτική -εννοώ του Υπουργείου Υγείας- και όμως την ψηφίσατε. Και ξέρετε πόσο θα αυξηθούν; Πάρα πολύ. Άκουσα στα κανάλια να λένε ότι δεν θα αυξηθούν κλπ. Στα δέκα περισσότερο κυκλοφορούντα σκευάσματα, αυτά, δηλαδή, που κάνουν τον τζίρο στην αγορά, η αύξηση είναι δραματική. Και αν υπάρχουν μειώσεις σε κάποια περιθωριακά φάρμακα από πλευράς τζίρου, είναι άνευ σημασίας.
     Η επιβάρυνση σε δύο χρόνια είναι 1,7 δισεκατομμύρια ευρώ. Τι έγινε; Έχουμε καλύτερο φάρμακο; Έχουμε καλύτερη υγεία; Παίρνει φθηνότερο φάρμακο ο ασφαλισμένος; Όχι βέβαια. Έγινε τεράστια ανακατανομή εισοδήματος υπέρ άλλων. Κάποιοι κερδίζουν πολλά και κάποιοι συνεχίζουν να χάνουν. Αυτό είναι λάθος πολιτική. Και δεν είναι ο μόνος λόγος αυτός. Υπάρχουν και άλλοι λόγοι που αυξάνουν τη φαρμακευτική δαπάνη. Αλλά αυτός είναι ο κύριος λόγος.
     Κύριε Υπουργέ, αντί να συζητούμε εδώ –και γι’ αυτό επαίνεσα το ύφος σας- τέτοια θέματα, να φέρετε εδώ ουσιαστική πρόταση και να συμφωνήσουμε και να αντιμετωπιστεί το θέμα. Γιατί σήμερα προπληρώνουν οι νέες γενιές που δεν θα μπορούν να καλύψουν τη φαρμακευτική τους δαπάνη στα επόμενα χρόνια. Γι’ αυτό κανένας κρατικός προϋπολογισμός όσο γενναιόδωρος και να είναι δεν θα μπορεί να το καλύψει έστω και να θέλει. 
     Να σας πω και ένα άλλο που έχει να κάνει με τις κλίνες Μ.Ε.Θ.. Υπάρχει αδυναμία να ξεκινήσουμε έστω και μια κλίνη. Λέει η εταιρεία εντατικολόγων της Ελλάδος «τα τριάντα μόνο κρεβάτια θα μας στοιχίσουν …» -και αυτό είναι βέβαιο, γιατί δεν μπορεί να γίνει κανένας έλεγχος, ανεξάρτητα από το τιμολόγιο είναι και τα συμπαρομαρτούντα στη νοσηλεία ενός ασθενούς πολύ βαρέως σε μονάδα εντατικής θεραπείας- «… ίσα με τη λειτουργία των εκατόν πενήντα». Μα αυτό δεν είναι αδυναμία, αυτό είναι ότι απαρνιόμαστε τη δυνατότητά μας και τη θέλησή μας να περιφρουρήσουμε το δημόσιο χαρακτήρα. Και φυσικά είναι ανακατανομή εισοδήματος υπέρ άλλων.
     Στα μεγάλα θέματα δεν αναφερθήκατε καθόλου, κύριε Υφυπουργέ. Όχι μόνο δεν απαντήσατε, αλλά ούτε επί της ουσίας δεν  μπήκατε. 
     Δεν αναφερθήκατε στην πρωτοβάθμια φροντίδα υγείας. Θα σας πω τρεις κουβέντες, που δεν είναι δικές μου είναι του κ. Κακλαμάνη: «Εγώ θα ξεκινήσω και αυτό θα έπρεπε να είχατε κάνει και εσείς, ψηφίζοντας την πρωτοβάθμια φροντίδα υγείας και κανένα άλλο νομοσχέδιο αν θέλετε να φτιάξετε σύστημα υγείας στην Ελλάδα». Αυτό το έχουμε δει γραμμένο, το έχουμε δει και τηλεοπτικώς στα κανάλια. Δεν θα ψηφίσετε ποτέ. Θέλετε να σας βγάλουμε από το αδιέξοδο;  Πρόταση: Υπάρχει ένας νόμος του κράτους για την πρωτοβάθμια φροντίδα υγείας, που υποχρεούσθε να τον εφαρμόσετε ή να τον αλλάξετε, που ψηφίστηκε πριν τις εκλογές και που στην ουσία εάν εφαρμοστεί θα δώσει διέξοδο και σε κάθε περίπτωση θα έχουμε και την εμπειρία να δούμε τι χωλαίνει για να το διορθώσουμε γιατί κανένας νόμος δεν είναι τέλειος. Παρ’ όλο που είναι και πλουραλιστικός, παρ’ όλο που βάζει όλους τους γιατρούς στο σύστημα, παρ’ όλο που δίνει τη δυνατότητα να εξυπηρετηθούν όλα τα ταμεία χωρίς να κάνουμε συγκεντρωτικούς μηχανισμούς, παρ’ όλα αυτά που είναι στο πνεύμα το τι λένε σήμερα πρωτοβάθμια φροντίδα υγείας σε όλο τον κόσμο, δεν τον ξεκινάτε. 
     Δεν θα ψηφίσετε κύριε Υφυπουργέ. Αλλά και να ψηφίσετε κάποια στιγμή κάποιο σχέδιο νόμου που δεν θα είναι τόσο τολμηρό σαν αυτό, θα είναι λιγότερο ακόμη τολμηρό, δεν θα το εφαρμόσετε ποτέ. 
     Άρα γιατί λέγατε όλα αυτά στον ελληνικό λαό και δεν συμφωνείτε τώρα μαζί να στηρίξουμε την εφαρμογή ενός νόμου για την πρωτοβάθμια φροντίδα υγείας, για να καταλάβει ο ελληνικός λαός ότι εδώ δεν μιλάμε για να χαιρόμαστε εμείς όταν αποτυγχάνετε εσείς ή να μας κατακεραυνώνετε εσείς για κάτι που δεν κάναμε εμείς; Ανησυχούμε για να του κάνουμε πρωτοβάθμια φροντίδα υγείας και θα την κάνουμε όλοι μαζί εφαρμόζοντας αυτό που είναι νόμος του κράτους. Δεν το κάνετε όμως. 
     Να έλθω και σε ένα άλλο ακόμη, που είναι και επίκαιρο; Στην ουσία τα νομοσχέδια που ψηφίζετε είναι επαναλήψεις πολλών διατάξεων, ατέλειωτων διατάξεων με τις ίδιες ακριβώς ρυθμίσεις, με τις ίδιες ακριβώς διατυπώσεις προηγούμενων νομοσχεδίων, τα οποία καταργείτε. Αλλά φτιάχνετε τα νομοσχέδια έτσι που να είναι και αντιλειτουργικά. 
     Έτσι κάνετε και με τη δημόσια υγεία. Πρώτον, δεν προχωρείτε να υλοποιήσετε ένα νομοσχέδιο που είχε ήδη ξεκινήσει. Είχε γίνει το ΔΙΑ.ΣΥ.Δ.Υ., είχαν γίνει δύο περιφερειακά συμβούλια δημόσιας υγείας κλπ. Δεν το προχωρήσατε. Το αλλάξατε. Κατ’ αρχάς δεν το προχωρήσατε καθόλου μετά από τότε. Το αφήσατε. Πάει στην άκρη αυτό. Δεύτερον, σε δύο σημεία το κάνατε αντιλειτουργικό. Δεν βάλατε την περιφέρεια στη λογική και έτσι πήγατε στις Δ.Υ.ΠΕ., άρα καμία εξουσία για να παρέμβει στην Τοπική Αυτοδιοίκηση, καμιά εξουσία να παρέμβει στις επιχειρήσεις, καμιά εξουσία να παρέμβει σε όλα τα άλλα προβλήματα. Και τέλος καταργήσατε το κεντρικό συντονιστικό όργανο, το ΔΙΑ.ΣΥ.Δ.Υ., που ήταν θεσμοθετημένοι γενικοί γραμματείς. 
     Ε, λοιπόν, σήμερα σας λέμε ότι επίκειται πρόβλημα δημόσιας υγείας και ευχόμαστε να μην υπάρξει τίποτα. Δεν έχετε προγραμματισμό, δεν έχετε κάνει ενημέρωση. Δημιουργείτε τεράστια κενά. Σας το είπε η κ. Χριστοφιλοπούλου, σας το είπαν και οι άλλοι συνάδελφοι. Δεν προγραμματίσατε αυξημένο αριθμό εμβολίων. Δεν έχετε επάρκεια TAMIFLU, γιατί δεν προγραμματίσατε. Βεβαίως παραγγείλατε ένα ποσοστό εκ των υστέρων που ευχόμαστε να έλθει εγκαίρως, γιατί μπορεί να υπάρξει πρόβλημα. 
     Δεν θέλουμε να δημιουργήσουμε πρόβλημα, αλλά ήταν γνωστό ότι η πιθανότητα έλευσης της γρίπης των πουλερικών θα ανάγκαζε τον κόσμο, παρ΄ όλο που όλοι γνωρίζουμε ότι δεν τον προφυλάσσει απ’ αυτό ο εμβολιασμός, να ζητήσει πολύ περισσότερα εμβόλια.
     Δεν τα κάνατε όλα αυτά. Είστε υπόλογοι σ’ αυτό, αλλά εμείς είμαστε μαζί σας για να στηρίξουμε την προσπάθεια για να αντιμετωπίσουμε σωστά για τη χώρα το πρόβλημα. Λοιπόν, δεν είμαστε ίδιοι δυστυχώς. Δεν είστε με το σύστημα υγείας, στα πράγματα. Στις διακηρύξεις μπορεί να είστε. Είστε εναντίον. Είστε με τα ιδιωτικά συμφέροντα. Δεν είστε με το δημόσιο χαρακτήρα. Δεν είστε και με τη δημιουργία δυστυχώς. Έχετε άλλες προτεραιότητες. Δεν έχετε προτεραιότητα να ενισχύσετε πραγματικά το δημόσιο σύστημα υγείας και να πάρετε πέντε ή δέκα χιλιάδες νοσηλευτές. Είστε με αυτούς που πιστεύουν ότι είναι καλύτερα να πάρετε δέκα χιλιάδες αγροφύλακες.
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Γρηγοράκος έχει το λόγο. 
     ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, στην πρωτολογία μου δεν άφησε καμία προσωπική αιχμή ούτε για σας, ούτε για άλλους συναδέλφους, ούτε για τον κ. Κακλαμάνη τον Υπουργό Υγείας, ούτε για τον κ. Κωνσταντόπουλο. Όταν έλεγα ότι δεν υπάρχει πρόγραμμα και όραμα για την υγεία, αυτό δεν είχε καμία προσωπική αιχμή. Αναφερόταν στην Κυβέρνηση. Οι συνάδελφοι απέδειξαν προηγουμένως όσο και αν εσείς προσπαθήσατε να ωραιοποιήσετε τα πράγματα ότι το τελευταίο εικοσάμηνο στην υγεία τα πράγματα είναι δύσκολα. 
     Σε ορισμένα που είπατε κατάλαβα τη δύσκολη θέση που είσαστε. Είστε ένας συνάδελφος αξιολογότατος, μάχιμος γιατρός και βλέπετε ότι ενώ τα προηγούμενα χρόνια που κάνατε οξεία αντιπαράθεση και κριτική, τα πράγματα στην υγεία στην Ελλάδα δεν είναι εύκολα. 
     Κύριοι συνάδελφοι, ο κ. Σκουλάκης είπε, προηγουμένως, ότι είστε δέσμιοι του Υπουργού Εθνικής Οικονομίας κ. Αλογοσκούφη. Σας διαβάζω μόνο τι λέει στο φετινό προϋπολογισμό ο κ. Αλογοσκούφης όταν καταθέτει τον προϋπολογισμό του 2006 για την υγεία. Βλέπω τους αξιολογότατους συναδέλφους από τη Νέα Δημοκρατία. Πιστεύω να διάβασαν τον προϋπολογισμό, αλλά εδώ μπορεί να γελάει κανείς όταν ακούει αυτά τα πράγματα. Και δεν χρειάζεται να έχεις τελειώσει κανένα μεγάλο πανεπιστήμιο. Δεν χρειαζόμαστε ούτε Μπέρκλεϋ ούτε Χάρβαρντ. Γράφει ο κ. Αλογοσκούφης, «οι εγγεγραμμένες δαπάνες για το 2006 αποσκοπούν στην εξασφάλιση της αποτελεσματικότερης λειτουργίας των κρατικών νοσοκομείων και στην παροχή υπηρεσιών υψηλότερου επιπέδου υγείας». Από πού, κύριε Υπουργέ μου, όταν οι δαπάνες φέτος είναι μειωμένες από το 8% στο 5%; Από πού, κύριε Υπουργέ μου, όταν οι εφημερίες των νοσοκομείων είναι 330.000.000 και έχουμε 302.000.000 εγγεγραμμένα; Από πού θα τα βρείτε, κύριε Υπουργέ; Πώς θα γίνει πραγματικότητα αυτό που λέει ο κ. Αλογοσκούφης; Γιατί τα λέει αυτά; 
     Κύριε Υπουργέ, τα γνωρίζετε καλά. Ξέρετε ότι είμαστε η τελευταία χώρα μαζί με τη Σλοβακία με ποσοστό του συνόλου των δαπανών για την υγεία 6% όταν ο μέσος όρος της Ευρωπαϊκής Ένωσης είναι 13,6%. Πώς λέμε αυτά τα ωραία πράγματα; Πώς θα βγουν τα νοσοκομεία με τις εφημερίες φέτος; Είναι ο κ. Αδρακτάς εδώ. Έχω πρόσφατα στοιχεία και δεν έχω τίποτα για τον κ. Αδρακτά ούτε για το Νοσοκομείο Πύργου. Θα καταθέσω τις εφημερίες του Νοσοκομείου Πύργου. 
     (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Λένε ότι ο ψυχίατρος παίρνει εννέα ενεργές εφημερίες και τέσσερις μεικτές και οι χειρουργοί τέσσερις ενεργές εφημερίες. Έτσι αξιολόγησε ο διοικητής του Νοσοκομείου Πύργου, ότι ο ψυχίατρος είναι πιο χρήσιμος από τους χειρουργούς και τους καρδιολόγους. Να τα δούμε αυτά, κύριε Υπουργέ. Οι νευρολόγοι και οι καρδιολόγοι τέσσερις μεικτές. Υπάρχει μια ανισοκατανομή στα νοσοκομεία. 
     Στο Νοσοκομείο Χαλκιδικής είδατε πριν από ένα μήνα ότι δεν έβγαιναν οι εφημερίες. Στο «Αττικό Νοσοκομείο» ξέρετε ότι δεν βγαίνουν οι εφημερίες. 
     ΓΕΩΡΓΙΟΣ ΒΑΓΙΩΝΑΣ: Τώρα δεν υπάρχει αυτό. 
     ΛΕΩΝΙΔΑΣ ΓΡΗΓΟΡΑΚΟΣ: Τώρα δεν υπάρχει. Υπήρχε πριν από ένα μήνα. Θα ξαναϋπάρξει, κύριε συνάδελφε, με αυτόν τον προϋπολογισμό. Είναι κατά 32.000.000 ευρώ μειωμένος για τις εφημερίες. Θα μας απαντήσει, ο κύριος Υπουργός σε λίγο. Βλέπουμε, λοιπόν, ότι δεν υπάρχει τίποτα που να είναι πιο γενναιόδωρο στον προϋπολογισμό του 2006 για την υγεία. Οι εφημερίες των γιατρών θα κατακερματιστούν, θα μειωθούν και θα μειωθεί το εισόδημά τους.
     Υπάρχουν γιατροί στο Ε.Σ.Υ. και το ξέρετε πολύ καλά ότι είναι έντιμοι συνάδελφοι. Υπάρχουν, βέβαια και επίορκοι γιατροί που εκμεταλλεύονται τη θέση τους. Αλλά υπάρχουν εντιμότατοι συνάδελφοι που μειώνεται το εισόδημά τους. 
     Να προχωρήσουμε. Βλέπω εδώ από τον κ. Τσούγκα τον ιατροδικαστή Θεσσαλονίκης, από το 2004 λέει ότι δεν μπορεί να βγάλει πέρα τις τοξικολογικές εξετάσεις στο Πανεπιστήμιο Θεσσαλονίκης. Μιλάμε για πολύ μηδαμινό ποσό. Το Υπουργείο Υγείας ποτέ δεν έμαθε γι’ αυτό. Δεν ρώτησε; Δεν υπήρχε μία Δ.Υ.ΠΕ. να σας πει εκεί ότι υπάρχει πρόβλημα; Σας το καταθέτω κι αυτό. Εδώ και ένα χρόνο πρέπει να δοθεί λύση στο τοξικολογικό εργαστήριο του Πανεπιστημίου Θεσσαλονίκης.
     (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Όσο για τους αξονικούς τομογράφους σας λέω επώνυμα ότι πριν δεκαπέντε μέρες παιδί με επιληψία από τις Βιές Λακωνίας ήρθε για να κάνει αξονική τομογραφία μετά από δώδεκα ώρες στο Κρατικό Πειραιά. Κανείς αξονικός τομογράφος από τη Νεάπολη μέχρι την Αθήνα; Να πάμε στον Πύργο. Ούτε στη Σπάρτη ούτε στην Τρίπολη ούτε στην Κόρινθο, αλλά στο Κρατικό Πειραιά. Και ποιος αναλαμβάνει αυτές τις ευθύνες, κύριε Υπουργέ; Μου είχατε πει πριν από έξι μήνες ότι ο αξονικός τομογράφος στο Νοσοκομείο της Σπάρτης θα είναι έτοιμος το Νοέμβριο. Έχετε ρωτήσει το διευθυντή του Νοσοκομείου Σπάρτης πότε θα είναι έτοιμος ο αξονικός τομογράφος; Και γιατί ακυρώσατε το διαγωνισμό που είχε προκηρυχθεί, που ήταν στις ενσφράγιστες προσφορές και η πολιτική σας επιλογή ήταν ότι εμείς δεν θέλουμε αυτό και πάμε σε μια νέα προκήρυξη; Μετά από δύο χρόνια. Όλες αυτές τις ευθύνες ποιος τις αναλαμβάνει σε ένα παιδί δεκαοκτώ χρονών με επιληψία που πρέπει από την άκρη της Πελοποννήσου να φθάσει στην Αθήνα; 
     ΠΑΝΑΓΙΩΤΗΣ ΑΔΡΑΚΤΑΣ: Τόσα χρόνια ποιος αναλάμβανε; 
     ΛΕΩΝΙΔΑΣ ΓΡΗΓΟΡΑΚΟΣ: Δεν υπάρχει, λοιπόν, κανένα τμήμα επειγόντων περιστατικών που είχαν στελεχωθεί για τους Ολυμπιακούς Αγώνες, λειτούργησαν καλά, όλοι είχαμε βάλει πλάτη και δε μίλησε κανείς, γιατί το εθνικό συμφέρον ήταν πάνω από όλα. 
     Οι Ολυμπιακοί Αγώνες πέτυχαν, είμαστε εθνικά υπερήφανοι, μας ανέβασαν την εθνική μας αξιοπρέπεια, αλλά, κύριε Υπουργέ, μετά από είκοσι μήνες τα τμήματα επειγόντων περιστατικών των νοσοκομείων μένουν έρμαια. Δεν λειτουργεί τίποτα και είναι κλειστά. Δεν υπάρχει καμία πρόσληψη. Πάρτε προσωπικό. Εμείς σας δώσαμε την ευκαιρία πέρυσι το καλοκαίρι και τώρα πάλι, να πάρετε με όλες τις εξπρές διαδικασίες νοσηλευτικό προσωπικό. 
     Κύριε Υπουργέ, ως προς τα χρόνια περιστατικά, αυτήν τη στιγμή, και το ξέρετε καλά, μπορεί να κάνει κανείς ιώδιο σε κρατικό νοσοκομείο; Να σας πω εγώ τη λίστα του ιωδίου. Έξι μήνες. Να σας πω, επίσης, για τους ογκολογικούς αρρώστους στα ογκολογικά νοσοκομεία, πότε μπορούν να μπουν, να κάνουν ακτινοβολίες και χημιοθεραπείες; Έξι μήνες. 
     ΠΑΝΑΓΙΩΤΗΣ ΑΔΡΑΚΤΑΣ: Πώς γίνονταν πριν; Είκοσι χρόνια πώς γίνονταν; 
     ΛΕΩΝΙΔΑΣ ΓΡΗΓΟΡΑΚΟΣ:  Τα χρόνια περιστατικά αναβάλλονται για το μέλλον. 
     Όσο για το Ε.Κ.Α.Β., θα τελειώσω μόνο με ένα περιστατικό. Δεν είναι δυνατόν να πηγαίνει ο οδηγός του ασθενοφόρου στον τόπο του ατυχήματος και να είναι μόνος του. Δεν είναι δυνατόν να γίνεται αυτό, κάτι πρέπει να κάνουμε για την προνοσοκομειακή φροντίδα. Για την πρωτοβάθμια μίλησαν συνάδελφοί μου. Κάτι πρέπει να γίνει. Στελεχώστε τις προνοσοκομειακές μονάδες. Δεν μπορεί να πηγαίνει μόνος ο οδηγός του ασθενοφόρου στον τόπο του ατυχήματος. Είναι τραγικά αυτά τα πράγματα που συμβαίνουν. Έχουν αυξηθεί οι ταχύτητες των αυτοκινήτων, είναι πιο καλά τα αυτοκίνητα και πιο καλοί οι δρόμοι. Τα ατυχήματα είναι περισσότερα. Άμα δείτε την έκθεση της Ευρωπαϊκής Ένωσης, λέει ότι η Ελλάδα είναι η χώρα των ατυχημάτων. Κάτι πρέπει να κάνουμε. 
     Τελειώνω με ένα θέμα για το οποίο και ο κ. Γιαννόπουλος, ζήτησε τη δική μας συνεισφορά, που θα την έχει, με τις μονάδες εντατικής θεραπείας. Νομίζω πως ήταν μια καλή κίνηση αυτό που κάνατε με το να νοικιάσετε τις κλίνες των μονάδων εντατικής θεραπείας. Όμως, δεν λύνεται το πρόβλημα, κύριε Υπουργέ, το είπατε προηγουμένως και εγώ συμφωνώ καλόπιστα, γιατί είμαι ένας άνθρωπος ο οποίος έχει δουλέψει πολλά χρόνια στις Μ.Ε.Θ.. Πρέπει να βρούμε λύση με τους γιατρούς, να δώσουμε κίνητρα και νομίζω ότι το ΠΑ.ΣΟ.Κ. και όλη η Αντιπολίτευση συμφωνούν ότι αν μας ζητήσετε τη συνεισφορά μας θα την έχετε. Όμως, πρέπει να κάνουμε την αυτοκριτική μας εδώ, γιατί δεν πάνε γιατροί στις Μ.Ε.Θ.. Υπάρχουν πάρα πολλοί λόγοι και θα πρέπει να πάρουμε θέση όλοι μαζί γι’ αυτούς τους λόγους. Αυτοί οι λόγοι μας ξεπερνάνε κι εμάς εδώ στο Κοινοβούλιο.
     Είναι κάποιοι οι οποίοι νέμονται κάποιους χώρους και θέλουν να τους έχουν ποδηγετημένους για να μπορούν να κυριαρχούν επάνω τους. 
     Πρέπει, λοιπόν, κύριε Υπουργέ, όλοι διακομματικά να πάρουμε θέση γι’ αυτά τα θέματα. 
     Γιατί δεν πάνε οι γιατροί να σπουδάσουν και να τελειώσουν εξειδίκευση στις μονάδες εντατικής θεραπείας; Είμαστε εδώ και θα τα πούμε πάλι!
     Πάντως, εμείς να ξέρετε ότι είμαστε πρόθυμοι να συνεισφέρουμε στη λύση αυτού του προβλήματος. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γρηγοράκο. 
     Το λόγο έχει η κ. Χριστοφιλοπούλου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, δεν πήραμε απαντήσεις ούτε στα συγκεκριμένα ούτε στα γενικά. 
     Κατ’ αρχάς, θέλω και πάλι να σας ρωτήσω το εξής: Υπάρχει σχέδιο; Υπάρχει όραμα; Ποιο είναι το όραμά σας για την υγεία; Εμείς θα περιμέναμε, έστω σήμερα, έστω και είκοσι μήνες μετά, να πείτε στον ελληνικό λαό μέσα στο 2006 και με αυτές τις πολύ λίγες δαπάνες που έχετε προϋπολογίσει, ποια τόσα δα λίγα προβλήματα μπορείτε να λύσετε, όταν –σας το είπαν και οι συνάδελφοι- οι λίστες των χρόνιων περιστατικών μεγαλώνουν, όταν οι νοσηλευτές στενάζουν, όταν τους έχει τελειώσει και το τελευταίο περίσσευμα αυτοθυσίας που είχαν ποτέ, όπως άλλωστε και οι γιατροί;
     Γερνάει το Εθνικό Σύστημα Υγείας και δεν κάνετε τίποτα για να προσθέσετε ένα λιθαράκι, ένα γιατρό, ένα νοσηλευτή. Οι δαπάνες, όπως σας είπα και εγώ και άλλοι συνάδελφοι, στον κλάδο υγείας των ασφαλιστικών ταμείων δεν καλύπτονται με τα λίγα που συνεισφέρετε. Είναι υπέρογκες. Όσον αφορά τη φαρμακευτική δαπάνη, σας τα είπε και ο κ. Νασιώκας, εκτοξεύτηκε. 
     Θα σας πω και κάτι άλλο, γιατί δεν πήρα απαντήσεις ούτε για το φάρμακο ούτε για τίποτα άλλο. Να ρωτήσω, γιατί άραγε δεν παρουσιάστηκαν στην ιστοσελίδα του Ι.Φ.Ε.Τ. τα στοιχεία της φαρμακευτικής δαπάνης για το 2004, ως οφείλουν; Πού είναι; Τα κρύβετε; Πού είναι αυτά τα στοιχεία; Αν ανοίξετε την ιστοσελίδα σήμερα, δεν θα δείτε αυτά τα στοιχεία. 
     Μήπως γιατί με την τροπολογία που έφερε το Υπουργείο Ανάπτυξης και με το νέο σύστημα θα εκτιναχθεί ακόμα περισσότερο και θέλατε να κρύψετε το γεγονός ότι εσείς διογκώσατε τη λίστα που θα καταργούσατε, με αποτέλεσμα να έχει εκτιναχθεί η φαρμακευτική δαπάνη, η οποία θα εκτιναχθεί ακόμη περισσότερο κατόπιν ενεργειών σας, ενώ την ίδια στιγμή λέτε ότι ο Έλληνας ασθενής θα έχει φθηνότερο φάρμακο και θα μπορεί να έχει πρόσβαση σε όλα τα φάρμακα; 
     Εγώ θέλω μια συγκεκριμένη απάντηση γι’ αυτό και θέλω και μια συγκεκριμένη απάντηση για το ποια είναι τα κριτήρια με τα οποία κάνατε τις αντικαταστάσεις. Γιατί ήρθατε εδώ ωραία και καλά και μας είπατε ότι δεν υπάρχουν κομματικές προσλήψεις και κριτήρια, όταν βοά ο χώρος της υγείας. 
     Και ξέρετε, το θέμα για μας δεν είναι αν είναι «μπλε» ή «πράσινος» ή «κόκκινος». Το θέμα είναι αν είναι αυτός που έχει τα προσόντα, για παράδειγμα αν ένας νοσηλευτής με πολλή προϋπηρεσία έχει πάει στα τάρταρα και στη θέση του μπει ένας άλλος με μόνο προσόν τη συνδικαλιστική εμπειρία στη Νέα Δημοκρατία. 
     Με ποια κριτήρια, με ποιο νόμο και με ποιους πόρους εφαρμόσατε αξιοκρατία στη στελέχωση, στις μετατάξεις, στις αντικαταστάσεις; Στελέχωση καινούργια δεν κάνατε, πήρατε τους επικουρικούς -έστω τους επικουρικούς- στις κρίσεις, στις μετατάξεις, στις αντικαταστάσεις του προσωπικού. Βοούν τα δημόσια νοσοκομεία γι’ αυτά που κάνατε. 
     Και επαναλαμβάνω ότι δεν είναι θέμα μόνο το γαλάζιο ή το πράσινο. Είναι θέμα προσόντων, είναι θέμα επιπέδου, είναι θέμα πού βάζετε τον πήχυ, πού μπαίνει ο πήχυς στην αξιοκρατία, στην παροχή υπηρεσιών, στη δυνατότητα του προσωπικού να αντεπεξέλθει με επάρκεια και κύρος στο ρόλο που έχει. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου. 
     Το λόγο έχει ο κ. Σκουλάκης. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αντιλαμβάνομαι τη δύσκολη θέση του Υφυπουργού στα μεγάλα ερωτήματα που του θέσαμε σήμερα και τη δυσκολία να απαντήσει. 
     Στην ουσία δεν απαντήσατε, κύριε Υφυπουργέ. Δεν απαντήσατε διότι δεν μπορείτε να απαντήσετε συνολικά για την κυβερνητική πολιτική. Υπουργός Υγείας είναι ο Υπουργός Οικονομίας. 
     Σήμερα, και η υγεία, δυστυχώς, πληρώνει τα λάθη της Νέας Δημοκρατίας. Λάθος πρώτο, απογραφή. Λάθος δεύτερο, η υπόσχεση ότι θα καταργήσετε το Σ.Δ.Ο.Ε.. Λάθος τρίτο, υποσχεθήκατε και «ξε-υποσχεθήκατε» ότι θα καταργήσετε το Α.Σ.Ε.Π.. Αυτά τα τρία σοβαρά προεκλογικά σας λόγια πληρώνει σήμερα ο ελληνικός λαός, πληρώνει η χώρα, αλλά το πληρώνει βαρύτατα ο χώρος της υγείας. 
     Και προσπαθήσατε, κύριε Υπουργέ, με επικοινωνιακή πολιτική εντάσσοντας την υγεία στο γενικότερο επικοινωνιακό σχεδιασμό της Κυβέρνησης –το δεχτήκατε αυτό, δεν έπρεπε να το κάνετε- να αποπροσανατολίσετε το λαό, να κερδίσετε πολιτικό χρόνο. 
     Και το άσχημο είναι ότι το τηρούν οι εκπρόσωποί σας στο διάφορα νοσοκομεία. Άκουσα προχθές το διοικητή του Νοσοκομείου των Χανίων να υπερηφανεύεται προαναγγέλλοντας –ακούστε με- τη λειτουργία της μονάδας νεογνών μετά από κάποιους μήνες, γιατί λέει καταφέραμε να προσλάβουμε τους γιατρούς!
     Πότε είχαν προκηρυχθεί οι θέσεις των γιατρών; Το Νοέμβριο του 2003. Παγώνουν τις προσλήψεις τρεις φορές και εμφανίζεται ο διοικητής με επικοινωνιακό τρόπο, με τρικ να λέει στο λαό των Χανίων ότι είναι ικανοποιημένος που θα ανοίξει σε τρεις, τέσσερις μήνες η μονάδα. Αυτά τα πράγματα δεν επιτρέπονται στο χώρο της υγείας.
     Κύριε Υπουργέ, δεν μου απαντήσατε καθόλου για τον ψυχιατρικό τομέα. κάποια στιγμή με ειρωνευτήκατε ότι μίλησα με πάθος. Θα σας εξομολογηθώ: Δούλεψα τεσσεράμισι χρόνια μαζί με πολύ κόσμο, συνεχίζοντας το έργο των προηγούμενων συναδέλφων μου πηγαίνοντας κάθε δεύτερο μήνα στη Λέρο για να καταφέρουμε να αποστιγματίσουμε, να κλείσουμε τα κολαστήρια εκείνα. Αποστιγματίσαμε τη χώρα και εκεί, κύριε Υφυπουργέ, όταν εσείς μας κάνατε σκληρή αντιπολίτευση  -καλά κάνατε και μας ελέγχατε- κερδίσαμε το «ΨΥΧΑΡΓΩΣ». Στο ελικόπτερο μέσα ο Φλίν, μου είπε, όταν ήρθε και είδε ότι κλείσαμε τα περίπτερα, «η Ελλάδα μπορεί να κάνει αποασυλοποίηση». Εκεί ξεκίνησε η διαδικασία της έγκρισης του προγράμματος αυτού, κάπου 80.000.000.000. Και σας μιλώ με πόνο ψυχής: Κινδυνεύει όλο το πρόγραμμα. Όταν βλέπω τα οικονομικά στοιχεία, όταν εσείς το 2004 και το 2005 που σας έφερα παράδειγμα δεν κάνατε μια Ψυχιατρική δομή στην περιοχή του Ψυχιατρείου της Τρίπολης, σε επτά νομούς ούτε μία και εξαγγέλλετε ότι θα κλείσετε το Ψυχιατρείο Τρίπολης, χωρίς να έχετε δημιουργήσει τις ψυχιατρικές μονάδες, τμήματα μέσα στα νοσοκομεία, υπάρχει κίνδυνος να ανατραπεί το πρόγραμμα, να γίνει έλεγχος από την Ευρωπαϊκή Ένωση, να ξαναγυρίσουν ασθενείς στα ψυχιατρεία και να μας ζητήσουν πίσω τα χρήματα. Με αγωνία σας το είπα και γι’ αυτό σας κρούω τον κώδωνα του κινδύνου. 
     Ξέρετε τι κάνετε εσείς; Εξαντλείτε την ευαισθησία σας στο χώρο της υγείας προσπαθώντας να ωραιοποιήσετε τα πράγματα, κάνοντας αιτήματα δήθεν στην Κυβέρνηση. Δεν λύνεται το πρόβλημα έτσι. Εμείς σας οπλίζουμε με επιχειρήματα να πιέσετε την Κυβέρνηση να βάλει προτεραιότητες. Επιτέλους ο χώρος της υγείας να εξαιρεθεί από αυτή τη σκληρή λιτότητα. 
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε συνάδελφε.
     ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε, με μία κουβέντα για τον ιδιωτικό τομέα. Εμείς ποτέ δεν αρνηθήκαμε τη συμπληρωματικότητα του ιδιωτικού τομέα. Αλλά ξέρετε τι πάτε να κάνετε; Ανακηρύσσετε σε πρωτεύοντα ρόλο τον ιδιωτικό τομέα και πάτε να δημιουργήσετε συμπληρωματικό τον δημόσιο τομέα. Αυτό κάνετε και με τους επικουρικούς γιατρούς. Το επικουρικό νοσηλευτικό προσωπικό δεν το πήρατε. Με τους επικουρικούς γιατρούς ξέρετε ότι ξεχαρβαλώνεται το σύστημα προσλήψεων, όταν λέτε ότι έχετε προσλάβει τετρακόσιους εβδομήντα γιατρούς οι οποίοι θα εμφανιστούν στις κρίσεις με ένα χρόνο προϋπηρεσίας για επιμελητές Β΄.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκουλάκη. 
     ΕΜΜΑΝΟΥΗΛ ΣΚΟΥΛΑΚΗΣ: Ξέρετε τι προσόν είναι αυτό και τι προτεραιότητα παίρνουν στις μόνιμες προσλήψεις; Για όνομα του Θεού, κύριε Υπουργέ! 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλάκη. 
     Ο τελευταίος από τους ομιλητές, ο κ. Χωρέμης έχει το λόγο. 
     ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, αγαπητοί συνάδελφοι, επειδή αναπόφευκτα όταν συζητάμε για τα ζητήματα της υγείας, πάντοτε τίθενται τα ζητήματα της οικονομίας, επιτρέψτε μου να δώσω μία δική μου νότα σε σχέση με αυτό το μεγάλο ζήτημα της συσχέτισης της υγείας με την εύρωστη ή όχι οικονομία και να πω ότι μία από τις αλλοπρόσαλλες -πραγματικά και πολύ εύστοχα ο Κοινοβουλευτικός μας Εκπρόσωπος τόνισε για το αλλοπρόσαλλο στοιχείο των πολιτικών που ακολουθείτε στο χώρο της υγείας- πολιτικές είναι οι αυξήσεις των προέδρων των μονάδων κοινωνικής μέριμνας.
     Ενώ δηλαδή όλοι οι εργαζόμενοι και οι συνταξιούχοι έχουν αυξήσεις που προσεγγίζουν περίπου τον πληθωρισμό, στην περίπτωση των προέδρων των μονάδων κοινωνικής μέριμνας, οι αυξήσεις είναι της τάξης του 962%! Πώς αυτή η πολιτική που ακολουθείται αλόγιστα στο συγκεκριμένο ζήτημα μπορεί να έχει σχέση με μια συνετή, σοβαρή και υπεύθυνη πολιτική στο χώρο της υγείας, όταν διασπαθίζονται τόσα χρήματα για προέδρους των νοσοκομείων και μάλιστα «με ειδικά προσόντα» -λέει- ενώ, απ’ ό,τι εξετάσαμε, πολύ λίγες περιπτώσεις είναι αυτές των προέδρων με ειδικά προσόντα; 
     Επιτρέψτε μου, επίσης, να κάνω την παρατήρησή μου σε σχέση με αυτό που είπατε, αγαπητέ Υπουργέ, ότι στην πρωτοβάθμια φροντίδα υγείας δεν υπάρχουν βήματα. Ασφαλώς δεν υπάρχουν βήματα. Δεν είναι στη φιλοσοφία σας μια ουσιαστική ανάπτυξη της πρωτοβάθμιας φροντίδας υγείας και, απ’ ό,τι σας άκουσα προηγουμένως, δεν έχετε προφανώς αντιληφθεί τη μεγάλη σημασία που έχει η ειδικότητα της οικογενειακής ιατρικής στην Ελλάδα και παγκοσμίως. 
     Δεν είναι πρότυπο η Ελλάδα. Εφαρμόζεται σε τόσες ευρωπαϊκές χώρες και σε άλλες χώρες ο θεσμός της ειδικότητας της οικογενειακής ιατρικής, που αποτελεί συστατικό στοιχείο μιας σύγχρονης πρωτοβάθμιας φροντίδας, έτσι ώστε ο κάθε Έλληνας πολίτης και στη χώρα μας να έχει τη συνολική μέριμνα και φροντίδα για την υγεία του από τον οικογενειακό γιατρό, χωρίς αυτό, βεβαίως, να σημαίνει ότι δεν θα αναπτύσσονται και άλλες ειδικότητες. 
     Πότε θα έρθει, επιτέλους, το σχέδιο νόμου για την πρωτοβάθμια φροντίδα υγείας; Εμείς περιμένουμε. Περιμένουμε τόσον καιρό. Ασφαλώς σας πιέζουμε, προκειμένου να αντιληφθείτε τη σημασία του μεγάλου αυτού θεσμού, που εμείς το νομοθετήσαμε ενώ εσείς λέτε ότι πρόκειται να φτιάξετε ένα καινούργιο νομοθέτημα. Έχω την εντύπωση ότι μέσα από τις απαντήσεις σας εκτιμήσαμε όλοι μας τους χαμηλούς σας τόνους. Όμως, νομίζω ότι αυτό που συμπεραίνει κανείς είναι η αδυναμία απαντήσεων, η δυσκολία να απαντήσετε, τη στιγμή που πραγματικά ο χώρος της οικονομίας δοκιμάζεται μέσα από τις πολιτικές σας. 
     Η παρενέργεια της πολιτική της απογραφής είναι αισθητή εδώ σήμερα, όπως επίσης και η πολιτική της κατάργησης του Σώματος Δίωξης Οικονομικού Εγκλήματος, που δεν έχει επιτρέψει να έχουμε εκείνα τα έσοδα, ώστε να ενισχύσουμε την οικονομία και μέσω αυτής, φυσικά, το χώρο της υγείας, και ασφαλώς η κομματική επέλαση της Κυβέρνησής σας και στο χώρο της υγείας. Αυτά τα πράγματα είναι αισθητά. Η οποιαδήποτε προσπάθεια ωραιοποίησης δεν οδηγεί πουθενά. Γι’ αυτό σας καλούμε και πάλι να αναλάβετε τις ευθύνες σας. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει για δευτερολογία ο Υπουργός κ. Γιαννόπουλος. 
     Ορίστε, κύριε Υπουργέ. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, μου φαίνεται ότι κατά την πρωτολογία μου οι συνάδελφοι με παρεξήγησαν. Και με παρεξήγησαν, διότι πίστευαν ότι υπάρχει αδυναμία επιχειρηματολογίας ή, αν σήκωνα τον τόνο της φωνής μου, θα μπορούσα κατ’ αυτόν τον τρόπο να τους πείσω, όπως επιχείρησαν πάρα πολλοί. Τέλος πάντων, όμως, δεν θα με παρασύρετε στον τρόπο άσκησης του κοινοβουλευτικού ελέγχου και στο πώς θα μιλήσω εγώ. 
     Ξέρω πολύ καλά πώς θα μιλήσω και πώς θα υπερασπιστώ το Εθνικό Σύστημα Υγείας. Θα ενθυμείσθε, αγαπητοί συνάδελφοι, σε μια τελευταία σύνοδο που έγινε προ τριετίας οι διατελέσαντες Υπουργοί του ΠΑ.ΣΟ.Κ., Γεννηματάς, Κακλαμάνης, Γείτονας -δεν ενθυμούμαι αν ήταν και ο Σκουλάκης- Κρεμαστινός κ.λ.π.- τι σχολιασμό έκαναν για το Εθνικό Σύστημα Υγείας. 
     Το Εθνικό Σύστημα Υγείας το θωρακίζουμε όλοι και το υπηρετούμε όλοι. Να πω και το άλλο; Εμείς το υπηρετήσαμε και το υπηρετούμε. Κάποιοι άλλοι που ήσαν υπέρμαχοι και λάβροι θιασώτες του συστήματος υγείας ήταν ριψάσπιδες και έφυγαν. Δεν μπήκαν καθόλου στο σύστημα! Ας μην ξύνουμε, λοιπόν, πληγές, για να μπορέσουμε να είμαστε εποικοδομητικοί στη συζήτηση. 
     Ακούστηκε για τα κρεβάτια εντατικής θεραπείας. Κύριε Νασιώκα, θυμόσαστε τις δηλώσεις του προϊσταμένου σας Υπουργού το 2002, του Αλέκου Παπαδόπουλου; Έλεγε ότι μέχρι το τέλος του Δεκεμβρίου θα έχετε λειτουργήσει εκατό κρεβάτια εντατικής θεραπείας. Και το 2002 δεν λειτούργησε ούτε ένα κρεβάτι εντατικής θεραπείας.
     Σας είπα το άλλο, ότι πρόθεση δικιά μας είναι να λειτουργήσουμε τα κρεβάτια εντατικής θεραπείας με τις αδυναμίες που έχει το σύστημα. Αλλά δεν θα κάτσουμε στις αδυναμίες. Δεν μπορούμε πια να περιμένουμε το πότε θα στελεχώσουμε τις μονάδες αυτές.
     Και ήδη ξεκινάνε απλά δείγματα, την άλλη βδομάδα θα ξεκινήσουν τρία κρεβάτια στο Νοσοκομείο της Ξάνθης. Αλλά είναι μέλημά μας μέχρι τέλος του έτους, που θα έχει πάει ένας ικανοποιητικός αριθμός νοσηλευτριών και νοσηλευτών στα νοσοκομεία, κατά προτεραιότητα να λειτουργήσουν κρεβάτια εντατικής θεραπείας και στην πατρίδα σας, στη Λάρισα, στο πανεπιστημιακό νοσοκομείο –που έχει είκοσι τέσσερα και λειτουργούν οκτώ με δέκα, θαρρώ- να λειτουργήσουν και στην Αλεξανδρούπολη και στο «Αττικό» και στο «Λαϊκό» και στην Καλαμάτα, με τις αδυναμίες, όπως σας είπα, που έχουν. Αυτά όσον αφορά το θέμα των εντατικών μονάδων.
     Και επειδή ακούστηκε ότι δεν έχουμε πόρους και κάποια πράγματα για τον προϋπολογισμό και το 8% και το 5,1% κ.λπ., σας λέω ότι πρόκληση στο χώρο της υγείας είναι να έχουμε ποιοτικά ίδιες και αναβαθμισμένες υπηρεσίες υγείας με όσο το δυνατόν λιγότερο κόστος. Τι σημαίνει αυτό, αγαπητοί συνάδελφοι; Σημαίνει οικονομία εις βάρος των παρεχομένων υπηρεσιών υγείας; Όχι.
     Σημαίνει ακριβώς ότι δεν πρέπει να υπάρχει αυτή η αδιαφάνεια που υπήρχε στο χώρο της υγείας, την οποία και εσείς ξέρετε και ομολογείτε. Δεν πρέπει να υπάρχει η σπατάλη των πόρων, για την οποία υπήρξε συγκεκριμένη μελέτη του Καποδιστριακού Πανεπιστημίου και μιλούσε για ένα 40%. Και αναφέρθηκε μάλιστα και ο κ. Παπαδόπουλος με επιθετική ονοματολογία κάποιων. Πόροι στο ύψος του 40% σπαταλούνται.
     Αυτούς, λοιπόν, τους πόρους δεν μπορούμε να τους βάλουμε σε μια λογική οικονομίας; Και πετύχαμε πάρα πολλά. Πετύχαμε μέσω των νέων διαγωνισμών και των νέων τιμών μεγάλη μείωση σε υλικά υψηλοτάτου κόστους, όπως είναι τα υλικά αγγειοπλαστικής, οι βηματοδότες, τα υλικά οστεοσυνθέσεως, τα οποία είναι  κόστους δισεκατομμυρίων.
     Όσον αφορά τα νομοσχέδια, κάνατε μια κριτική άδικη για τον Υπουργό και για το Υπουργείο γενικότερα, ότι τα νομοσχέδια τα οποία γίνονται είναι ενδεχομένως για το θεαθήναι ανθρώπων και υγείας. Εάν δεν έχεις ένα νομοθετικό καμβά, πώς θα μπορέσεις να προχωρήσεις σε βήματα, για να στηρίξεις πρωτοβουλίες, τις οποίες πρέπει να πάρεις; Και τόσα χρόνια γιατί, αγαπητοί συνάδελφοι, εσείς δεν κάνατε όλο αυτό το νομοθετικό έργο, το οποίο μέσα σε ένα βραχύτατο χρονικό διάστημα είκοσι μηνών έχουμε αυτή τη στιγμή δημιουργήσει; Άρα, δεν θα πρέπει να μένετε εκεί, αλλά θα πρέπει ακριβώς να επαινέσετε το Υπουργείο για την πρωτοβουλία αυτή, την οποία έχει πάρει.
     Άκουσα πολλά. Συνεχώς σχολιάζετε και είναι φαίνεται αρεστό σε σας να ασχολείστε και λιγάκι με τις κατσαρίδες και τις γάτες. Και επειδή, βέβαια, ξέρω ότι διακατέχεστε από ιδιαίτερη ευγένεια και δεν θέλετε να ονοματίσετε ακριβώς εμένα, επειδή εσείς θεωρείτε ως αυτουργό όλης αυτής της τότε αντιπολιτευτικής πολιτικής απέναντί σας, θα σας πω ένα μόνο πράγμα.
     Κατ’ αρχάς εμείς δεν αναδεικνύαμε τίποτα. Οι αγαπητοί λειτουργοί των Μέσων Μαζικής Ενημέρωσης ήσαν αυτοί που αναδείκνυαν. Εμείς αυτή τη στιγμή τι λέμε; Δεν συγκαλύπτουμε, δεν αποκρύπτουμε όλες αυτές τις αδυναμίες που έχουν οι υποδομές μας. Κάποτε όμως κάποιοι από τους προκατόχους ημών εντέχνως καλλιεργούσαν ένα κλίμα, ότι δήθεν δεν υπάρχει τίποτα.
     Όσον αφορά αυτό που σχολιάσατε, κύριε Γρηγοράκο, για την ιατροδικαστική υπηρεσία, θέλω να σας πω ότι, όπως ξέρετε, η ιατροδικαστική υπηρεσία δεν ανήκει στο Υπουργείο Υγείας. Ανήκει στο Υπουργείο Δικαιοσύνης και στο Πανεπιστήμιο, όσον αφορά το ποσόν των αντιδραστηρίων, που θα μπορούσε κάλλιστα να καλυφθεί από τις δαπάνες, τις οποίες αναφέρατε. Άρα, είναι κάποιοι άλλοι.
     Αυτό, βέβαια, είναι μια γενική πολιτική. Είναι μια παρατήρηση που είχα κάνει κι εγώ παλαιότερα. Το δέχομαι και νομίζω ότι μπορεί να ομαλοποιηθεί. Ούτε τα δάνεια της Αγγλίας είναι το να πάρει κανείς μερικά αντιδραστήρια.
     Κάνατε και ένα σχόλιο για τους διοικητές των νοσοκομείων. Μάλιστα. Πάρα πολλοί διοικητές νοσοκομείων της προηγούμενης κυβέρνησης ήσαν αυτοί, οι οποίοι υπηρετούν και τώρα το σύστημα, διότι πραγματικά, τεχνοκρατικά βλέπουν και υιοθετούν τις απόψεις μας.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Θα ήταν αδιανόητο κάποιοι που δεν μπορούν να ενστερνιστούν το πρόγραμμά μας να είναι πραγματικά σε αυτές τις θέσεις για να εφαρμόσουνε την πολιτική μας. Εμείς ψηφιστήκαμε για συγκεκριμένη πολιτική. Το πρόγραμμά μας είναι συγκεκριμένο. Θα ήταν, λοιπόν, ατυχές αν κάποιοι που δεν πίστευαν στο πρόγραμμα να ήσαν αυτοί που θα το υλοποιούσαν. Καταλαβαίνετε ότι θα υπήρχε μία μεγάλη αντίφαση πάνω σε αυτό το θέμα.
     Άκουσα να μιλάτε συνέχεια για πρωτοβάθμια φροντίδα υγείας. Κύριοι συνάδελφοι, έχουμε σχολιάσει πολλές φορές τι εστί πρωτοβάθμια φροντίδα υγείας και το ξέρετε πολύ καλά. Εσείς  είκοσι χρόνια -αφού είχατε αυτήν την εμμονή στην πρωτοβάθμια φροντίδα υγείας- ποια ήταν ακριβώς η συγκεκριμένη πολιτική σας; Ένα νομοσχέδιο το οποίο έφερε, ο κύριος Υπουργός τη δωδεκάτη, το Φεβρουάριο του 2004 …
     ΑΝΑΣΤΑΣΙΟΣ ΧΩΡΕΜΗΣ: Εσείς κρίνεστε.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε. Εσείς ακουστήκατε με ηρεμία. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και αντί να μπει το νομοσχέδιο, το οποίο ειδικά είχε επεξεργασθεί από την επιτροπή όσον αφορά την εκπαίδευση, τη δωδεκάτη, λοιπόν, μπαίνει ένα κολοβό νομοσχέδιο για πρωτοβάθμια φροντίδα υγείας, το οποίο βεβαίως πόρρω απέχει της πρωτοβάθμιας φροντίδας υγείας. 
     Ποια ήταν η δέσμευση του Υπουργού: Το νομοσχέδιο αυτό θα τύχει μιας ιδιαίτερης μελέτης, όσον αφορά τις ιδιαιτερότητες που παρουσιάζει η χώρα μας σε δομημένες πια αρχές πρωτοβάθμιας φροντίδας υγείας, διότι η Ελλάδα δεν είναι Αγγλία να έχει αυτό το μεγάλο αριθμό των «general practiciens», για να μπορεί να εφαρμόσει ένα πρόγραμμα. Αντιλαμβάνεσθε ότι υπάρχει μία γενικότερη αδυναμία όσον αφορά την εφαρμογή που θέλει πολύ καλή μελέτη. 
     Έχουμε πει και έχουμε δηλώσει ότι περί το τέλος του έτους θα υπάρξει η μορφοποίηση αυτή του νομοσχεδίου για την πρωτοβάθμια φροντίδα υγείας, που πραγματικά σταδιακά, πιλοτικά ενδεχομένως θα εφαρμοσθεί. 
     Κύριοι συνάδελφοι, επειδή μας κατηγορείτε ότι η νομοθετική πρωτοβουλία που λαμβάνεται είναι πρωτοβουλία που παρουσιάζεται για πρώτη φορά θα πρέπει να ξέρετε ότι κάθε νομοσχέδιο έχει την αρχή του και τη βάση του σε μία βιβλιογραφία νομοθετικών πρωτοβουλιών παρελθουσών κυβερνήσεων. Άρα, λοιπόν, δεν νομίζω ότι κανείς είπε πως ό,τι έχει αυτή τη στιγμή σε επίπεδο νομοθετικού έργου δημιουργήσει, ήταν με την επιφοίτηση του Αγίου Πνεύματος και κανένας άλλο ερανισμός, θα έλεγα, νομοτεχνικής γνώσης από το παρελθόν δεν ήταν αυτός που δημιούργησε τις προϋποθέσεις δικού μας νομοσχεδίου.
     Άκουσα επίσης ότι δεν υπάρχει κανένα πρόγραμμα αυτήν τη στιγμή επιχειρησιακό για το θέμα το οποίο τις τελευταίες ημέρες έχει αναφυεί. Έχουμε πάρει μέτρα, κύριοι συνάδελφοι, τα έχετε πληροφορηθεί, τα ξέρετε πολύ καλά. Ήμασταν οι πρώτοι από τα κράτη της Ευρωπαϊκής Ένωσης που είπαμε να έχουμε, σύμφωνα με τις οδηγίες της Παγκοσμίου Οργανώσεως Υγείας, ένα ποσοστό να καλύψουμε σε αντιϊικά φάρμακα. Έχουμε κάνει ακριβώς όλες αυτές τις ενέργειες για να θωρακίσουμε τον πληθυσμό μας. Έχουμε πάρει αυτές τις πρωτοβουλίες με το συναρμόδιο Υπουργείο Αγροτικής Ανάπτυξης, όσον αφορά την υποστήριξη του ζωϊκού κεφαλαίου  και τους ελέγχους στα πτηνοτροφεία. Όμως, μην ξεχνάτε κάποτε, το 2002 ήταν παραμονές Πάσχα, όταν μπήκαμε τότε σε μία φοβική κατάσταση υστερίας με τους κοξακοϊούς στην Ελλάδα και έκλεισαν τα σχολεία. Αυτά να τα ενθυμείσθε απλώς και μόνο για την ιστορία. 
     Και ερχόμαστε, κύριοι συνάδελφοι, στο θέμα κόστους, επειδή άκουσα πάρα πολλά: ότι «θα  επιβαρυνθούν τα ταμεία με το θέμα των εντατικών μονάδων», ότι «ο πρόεδρος της Εταιρείας Εντατικολογίας σχολίασε ότι με το κόστος αυτό το οποίο ενδεχομένως θα είναι για τα περιστατικά τα οποία θα πάνε στον ιδιωτικό τομέα, θα μπορούσε να λειτουργήσει όλο το σύστημα των εκατόν  είκοσι κλινών εντατικής θεραπείας». Απλά μαθηματικά, για να τα καταλαβαίνουμε -και είμαι υποχρεωμένος να το πω αυτό- σας λέω: ήταν όνειρο της ζωής μου να μη χάσουμε αρρώστους γιατί δεν βρήκαμε ένα κρεβάτι εντατικής θεραπείας. Άλλο το ότι μπορεί να χάσουμε έναν άρρωστο μέσα σε εντατική μονάδα.
     Στη ζήτηση μιας κλίνης εντατικής θεραπείας είναι υποχρεωμένη η πολιτεία, είμαστε εμείς υποχρεωμένοι να βρούμε ένα κρεβάτι με οποιαδήποτε έκβαση, αρνητική ή θετική. Αλλά να πεθαίνει ένας άνθρωπος, να πεθαίνει ένας συμπολίτης μας σε ένα κοινό κρεβάτι, περιμένοντας ένα κρεβάτι εντατικής θεραπείας που δεν το έβρισκε, για κανέναν από εμάς –και μιλάω όχι μόνο για τους γιατρούς, αλλά για όλους τους Βουλευτές- δεν ήταν τιμητικό αυτό. 
     Τι κάναμε λοιπόν; Το επαναλαμβάνω. Χωρίς κόστος, διότι αν αντιληφθείτε ότι το κόστος είναι ίδιο με το κόστος που πληρώνει το ασφαλιστικό ταμείο στα δημόσια νοσοκομεία, για πείτε μου ποιο κόστος πληρώνει σε επίπεδο προσωπικού, ιατρικού, νοσηλευτικού, υποδομών; Να, λοιπόν, που η εκτίμηση αυτή των αγαπητών συναδέλφων δεν είναι ορθή. Εμείς απαντήσαμε με πράξεις. Είπαμε ναι στις μονάδες εντατικής θεραπείας των νεογνών και των ενηλίκων. 
     Έρχομαι τώρα στα φάρμακα. Αγαπητοί συνάδελφοι, θα πρέπει να ξέρετε ότι επίσημη συγκεκριμένη επιστημονική τεκμηρίωση φαρμακευτικής πολιτικής δεν υπήρξε στην πατρίδα μας τα τελευταία χρόνια. Και δεν υπήρξε γιατί αόρατες δυνάμεις ήταν αυτές που λειτουργούσαν και καθόριζαν τιμές, ποια φάρμακα θα μπουν, ποια θα βγουν. Θυμόσαστε πολύ καλά όταν έγινε η πρώτη λίστα και το Εθνικό Συνταγολόγιο, τι αποκλεισμοί υπήρξαν τότε και για ποιους λόγους. Δεν θέλω όμως να ξύσω πληγές του παρελθόντος. 
     Αναφερθήκατε στο θέμα της λίστας των φαρμάκων και με την τελευταία παρέμβαση που έγινε στα καινούργια ιδιοσκευάσματα. Ήταν αυτά που είχαν πάρει τιμή το 2002 και τα οποία είχαν αποκλειστεί. Γι’ αυτό ακριβώς μπήκαν μέσα στη φαρμακευτική φαρέτρα, για να μπορέσουμε να έχουμε φάρμακα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Δύο λεπτά, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Θα σας δώσω χρόνο. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα πρέπει να ξέρουμε το εξής. Με τις πρωτοβουλίες που πήραμε, με τη μηχανογράφηση που υπάρχει τώρα σε αρκετά ταμεία και κλιμακώνεται, ώστε όλα τα ταμεία να μηχανογραφηθούν, με το bar code το οποίο έχει γίνει, με την τελευταία εξέλιξη που υπήρξε στις επιστροφές -που εκεί βέβαια θέλει μια μελέτη, γιατί είναι η πλήρης μηχανογράφηση όλου του συστήματος- θα δημιουργηθεί ένα καλύτερο περιβάλλον στη φαρμακευτική αγορά. 
     Θα πρέπει να ξέρουμε ότι το 30% των νοσημάτων αυτή τη στιγμή είναι νεοπλασίες. Τα νέα φάρμακα που έχουμε είναι πανάκριβα. Η φαρμακευτική δαπάνη θα βαίνει αυξανόμενη σε ένα ποσοστό της χρήσεως των καινούριων φαρμάκων. 
     Κανείς δεν μπορεί να αποκλείσει κανέναν, όταν πάει να κάνει χημειοθεραπεία, είτε ηλικιακά να του πει ότι δεν έχει προσδόκιμο επιβίωσης είτε να χρησιμοποιήσει άλλους τρόπους αποκλεισμού. Ένα μόνο μπορείτε να πείτε, ότι θα πρέπει να ελαττώσουμε την προκλητή ζήτηση ιδιοσκευασμάτων, αυτά τα οποία χρησιμοποιούνται κοινόχρηστα, από τη σπατάλη η οποία ενδεχομένως γίνεται. 
     Όσον αφορά την αύξηση κάποιων ιδιοσκευασμάτων που ήταν σε χαμηλή τιμή και αυξήθηκε, αυτό, ναι έπρεπε να γίνει. Και γιατί έπρεπε να γίνει; Είχε επιχειρηθεί και παλαιότερα αν θυμάστε και εσείς, κύριε Σκουλάκη, που ήσασταν τότε Υφυπουργός -και κάναμε σχόλιο πάνω στην αύξηση των φαρμάκων, τα οποία είχαν πολύ χαμηλή τιμή- ότι επιχειρήθηκε στο τελευταίο εξάμηνο της τελευταίας κυβέρνησης και έπρεπε να γίνει, διότι όπως ξέρετε θα αποσύρονταν αυτά τα φάρμακα και θα γινόταν εισαγωγή των ιδίων φαρμάκων με το ίδιο ακριβώς χημικό μόριο με δεκαπλάσια τιμή. Τι συμφέρει, λοιπόν, τη φαρμακευτική αγορά; 
     Αυτό που έχουμε επιχειρήσει εμείς με το νέο νομοσχέδιο που θα έρθει για τη φαρμακευτική πολιτική, με τη μηχανογράφηση των ασφαλιστικών ταμείων σε επίπεδο φαρμακευτικής αγοράς, με το bar code, το οποίο ήδη μπήκε στην τρέχουσα χρήση, δημιουργούνται συνθήκες μιας εξυγίανσης της φαρμακευτικής δαπάνης. 
     Θα έλεγα ότι υπάρχει πλέον διαφάνεια μέσα στον Ε.Ο.Φ.. Δεν υπάρχουν αποκλεισμοί. Δεν υπάρχουν φάκελοι που «πλακώνονται» επί χρόνια και δεν λαμβάνονται υπ’ όψιν για να δει κανείς τι τιμή να βάλει, την κοστολόγηση. Αλλά όπως είπα υπήρχαν κάποιες αόρατες δυνάμεις οι οποίες πιθανόν να υπάρχουν ακόμα και τώρα και να έχουν τις επιδράσεις τους πάνω στη φαρμακευτική δαπάνη. 
     Όσον αφορά το προσωπικό, θα μου επιτρέψετε να πω για το
 «ΨΥΧΑΡΓΩΣ», κύριε Σκουλάκη, που ιδιαιτέρως έχετε ασχοληθεί και λόγω του ότι ήσασταν παλαιότερα  Υφυπουργός -και αναφερθήκατε στην ιδιαίτερη πατρίδα σας, τα Χανιά- ότι, όπως ξέρετε, η πρωτοβουλία που έχει πάρει η Κυβέρνηση είναι ακριβώς, το πρόγραμμα όχι να καταργηθεί, αλλά να ενδυναμωθεί. Από τα δεκαοχτάμηνα πήγαμε στους είκοσι τέσσερις μήνες να έχουμε αυτές τις δομές και, όπως ξέρετε πολύ καλά, το προσωπικό που είναι εκατόν δεκατέσσερα άτομα και ακόμη…
     ΠΡΟΕΔΡΕΥΩΝ (Ιωάννης Τραγάκης): Παρακαλώ, να ολοκληρώσετε, κύριε Υπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ολοκληρώνω.
     Έχουμε, λοιπόν, αυτές τις θέσεις, για να ενδυναμώσουν πραγματικά το στελεχιακό δυναμικό, για να  μπορέσουν να λειτουργήσουν αυτές οι δομές.
     ΕΜΜΑΝΟΥΗΛ ΣΚΟΥΛΑΚΗΣ: Τα στοιχεία λένε άλλα. Την αγωνία μου κατέθεσα.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όπως έχετε εσείς ανησυχίες, έτσι έχουμε κι εμείς. Και καταλαβαίνετε ότι στο θέμα αυτό δεν υπεισέρχεται οποιαδήποτε κομματική αντιπαράθεση. Το «ΨΥΧΑΡΓΩΣ» είναι συγκεκριμένο πρόγραμμα. Το υιοθετήσατε. Το υιοθετούμε, το προχωράμε, το ενδυναμώνουμε, το στηρίζουμε και αύριο θα δείτε οι δομές αυτές πώς θα αυξηθούν, όπως κι έχουν εγκριθεί πάρα πολλές καινούργιες δομές. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Ο Κοινοβουλευτικός Εκπρόσωπος τους Πανελλήνιου Σοσιαλιστικού Κινήματος κ. Νασιώκας έχει το λόγο. 
     ΕΚΤΟΡΑΣ ΝΑΣΙΩΚΑΣ: Κύριε Υφυπουργέ, δεν προσωποποιούμε σ’ εσάς την «πολιτική της κατσαρίδας». Δεν κάνουμε, κατ’ αρχάς, «πολιτική κατσαρίδας» και δεν προσωποποιούμε. Αλλά δεν σας κινούν την περιέργεια -και του ελληνικού λαού- εκείνες οι εξορμήσεις του τότε αρχηγού της αξιωματικής αντιπολίτευσης και σημερινού Πρωθυπουργού; Εγώ θα σας θυμίσω μία, που έγινε ξαφνικά κάποιο πρωί, παρουσία βεβαίως όλων των καναλιών, σ’ ένα μόνο τμήμα ενός νοσοκομείου. Θα σας θυμίσω, λοιπόν, το «Ασκληπιείο Βούλας», που πήγε τότε ο αρχηγός της αξιωματικής αντιπολίτευσης –ήσασταν κι εσείς μαζί, φαντάζομαι, δεν σας θυμάμαι, δεν είμαι βέβαιος, και πάρα πολλοί άλλοι βουλευτές- μαζί με τα κανάλια και επισκέφθηκε μια παλιά αποθήκη, η οποία δεν λειτουργούσε. Δεν επισκέφθηκε την καινούργια πτέρυγα, δεν επισκέφθηκε ούτε καν την παλιά πτέρυγα που λειτουργούσε…
     ΓΕΩΡΓΙΟΣ ΒΑΓΙΩΝΑΣ: Όσον αφορά τη μονάδα τεχνητού νεφρού στο Θριάσιο…
     ΕΚΤΟΡΑΣ ΝΑΣΙΩΚΑΣ: Μιλάω για το «Ασκληπιείο Βούλας». Δεν μιλάω για το Θριάσιο, που επισκέφθηκε ως Πρωθυπουργός, κύριε συνάδελφε.
     Άρα αυτό το έκανε πάρα πολλές φορές, για να αναδείξει την πολιτική της κατσαρίδας και αυτό τώρα τον εκδικείται. Αυτό είπαμε μόνο και δεν προσωποποιούμε σε κανέναν και δεν θέλουμε να μειώσουμε και κανέναν. Και τη δική σας προσωπική προσφορά γνωρίζουμε και όλων των άλλων συναδέλφων και τη θέλησή σας.
     Δεύτερον, για τις Μονάδες Εντατικής Θεραπείας δεν είναι αλήθεια αυτό που είπατε. Το 2002 –έτυχε να είμαι κι εγώ από το τέλος του 2001 στο Υπουργείο ως Υφυπουργός, με τον Αλέκο Παπαδόπουλο,- προγραμματίσαμε πράγματι εκατό Μονάδες. Δυστυχώς δεν λειτουργήσαμε και τις εκατό. Λειτουργήσαμε εξήντα εννιά. Έχω την κατάσταση. Αύριο θα σας τη στείλω. Την είχαμε δώσει και στη δημοσιότητα. 
     Προγραμματίσαμε εβδομήντα Μονάδες για το 2003. Λειτούργησαν πενήντα τρεις. Θα σας θυμίσω: από τη Λαμία, την οποία γνωρίζετε, μέχρι την Πτολεμαϊδα -αν θέλετε να σας πω για τη Σάμο, για τη Ρόδο- όπου δεν υπήρχαν πουθενά. Υπήρχαν πράγματι Περιφέρειες που δεν είχαν ένα κρεβάτι εντατικής. Η Δυτική Μακεδονία δεν είχε ούτε ένα. Η Στερεά δεν είχε ούτε ένα, κ.λ.π. Άρα δεν είναι αλήθεια αυτό που ειπώθηκε. Το να μην μπορούμε όμως να λειτουργήσουμε κανένα δεν είναι μόνο αδυναμία. 
     Τρίτον, το νομοσχέδιο για την πρωτοβάθμια φροντίδα υγείας: Μελετήστε το νόμο. Είναι πάρα πολύ σημαντικός ως νόμος και θα σας βγάλει από αδιέξοδα, αν πραγματικά θέλετε να εφαρμόσετε πρωτοβάθμια φροντίδα υγείας, γιατί αλλιώς δεν θα κάνετε ποτέ, ούτε πιλοτικά ούτε τίποτα άλλο. Αυτός ο νόμος, έργο του κ. Στεφανή προσωπικά, είναι πάρα πολύ σημαντικό όπλο στα χέρια μιας Πολιτείας, συναινετικά να προχωρήσουμε κάτι που είναι «καυτή πατάτα» για όλους και δεν θα το κάνετε.
     Τέταρτον, φαρμακευτική πολιτική υπήρχε τα προηγούμενα χρόνια. Τώρα πιθανόν να μην υπάρχει. Και τότε ήταν πολυδιασπασμένη, κύριε Υφυπουργέ. Και τότε υπήρχαν πολλά υπουργεία και άλλοι παράγοντες, που έβαζαν τη δική τους πολιτική. Εννοώ το Ανάπτυξης, εννοώ το πρώην Εργασίας και Κοινωνικών Ασφαλίσεων -τη Γενική Γραμματεία του-, Απασχόλησης τώρα, εννοώ τον ΕΟΦ, κ.λπ. Αλλά φαρμακευτική πολιτική ξεκαθαρισμένη υπήρχε και απέδιδε, με αδυναμίες. Κανένας δεν θα πει ότι δεν θα αυξάνεται η φαρμακευτική δαπάνη, κύριε Υφυπουργέ. Είναι δυνατόν να μην αυξάνεται η φαρμακευτική δαπάνη, αφού μπαίνουν καινούργια φάρμακα; Αλλά αυτό το άλμα των τελευταίων δύο χρόνων δεν είναι μόνο από τα καινούργια φάρμακα δαπάνη. Και υπάρχουν πολλές μελέτες γι’ αυτό και εξετάστε το. Και αν πείτε απλώς αυτό, τότε καταλαβαίνουμε πού θα φθάσει η φαρμακευτική δαπάνη τα επόμενα χρόνια. Δεν αυξήθηκαν τα φθηνά, παλιά κλασικά φάρμακα μόνον, για τα οποία συμφωνούν οι περισσότεροι από εμάς εδώ. Με την τακτική, όχι τη δική σας, του άλλου Υπουργείου, του Ανάπτυξης, δώσατε μία ώθηση φοβερή στην επιβάρυνση των φαρμακευτικών δαπανών ανεξέλεγκτα και δώσατε υπερκέρδη. 
     Και να έρθω τώρα για τη λίστα. Υπαινιχθήκατε κάποια πράγματα και δεν έχετε δίκιο. Η λίστα, για την οποία μπορώ να μιλήσω αποκλειστικά, είναι η λίστα της αναθεώρησης. Εννοώ η επιτροπή της ανθεώρησης έχει όλα τα χαρακτηριστικά και όλα τα φάρμακα μπαίνουν αυτομάτως, αρκεί να προσαρμόσουν την τιμή εκεί που πρέπει. Και όποιος  την προσάρμοσε, μπήκε αυτομάτως. Και κάλυπτε όλα τα φάρμακα.
     Και όταν ήταν μία η φαρμακευτική ουσία, τότε έμπαινε ανεξαρτήτως τιμής είτε την  προσάρμοζε είτε δεν την προσάρμοζε. Γιατί τώρα μειώνεται μία ομάδα καθηγητών –δε θέλω να αναφέρω τα ονόματά τους εδώ- οι οποίοι έκαναν πολύ μεγάλη δουλειά και την προσέφεραν σε μας, την πήρε ο Παγκόσμιος Οργανισμός Υγείας, την πρότεινε για να στηρίξει τα ανατολικά κράτη, για να λειτουργήσουν πραγματικά μία νέα φαρμακευτική πολιτική σωστή και να κρατήσουμε τις δαπάνες όσο γίνεται. Κυρίως όμως να δώσουμε φθηνό και καλό φάρμακο ποιοτικά σε όλους τους ασθενείς και στους γιατρούς ένα όπλο επιστημονικό πώς θα τα χειρίζονται. Γιατί μεταξύ μας, κύριε Υφυπουργέ, όλοι οι γενικοί γιατροί και οι άλλοι γιατροί που γράφουν όλα τα φάρμακα πρέπει να έχουν και ένα τυφλοσούρτη πολύ σημαντικό γι’ αυτούς τους ίδιους και για τους ασθενείς επιστημονικά.
     Άρα, δεν ήταν το θέμα της μείωσης της τιμής ως πρώτος στόχος της λίστας αλλά ήταν η επιστημονική στήριξη του γιατρού και η ασφάλεια του ασθενούς και της δημόσιας υγείας.
     Η εξέλιξη της μηχανοργάνωσης και το bar code που το είχαμε ξεκινήσει εμείς και ακόμη όμως δεν ολοκληρώθηκε –κάποτε έπρεπε να ολοκληρωθεί- φυσικά συμβάλλει αλλά αυτό δεν είναι πολιτική. Αυτό είναι στήριγμα, καμβάς για να κάνουμε πολιτική.
     Έρχομαι τώρα στο νομοθετικό έργο. Είπατε –και πιάνω τη λέξη «καμβά» που την αναφέρατε και εσείς- για νομοσχέδια. Μα, ποια νομοσχέδια ψηφίσατε; Τη μετονομασία του ΠΕ.Σ.Υ.Π.; Μα, αντιγράψατε το ν.2889 στα περισσότερα και τον κάνατε αντιλειτουργικό. Τι ψηφίσατε; Ας αλλάζατε τρεις διατάξεις ή ας αλλάζατε τα ονόματα, ας κάνατε και τα νοσοκομεία αφού θέλατε Νομικά Πρόσωπα Δημοσίου Δικαίου. Τι άλλο αλλάξατε; Λοιπόν, θα σας στείλω αύριο τους δύο νόμους να δείτε ότι λένε τα ίδια ακριβώς πράγματα με τα ίδια ακριβώς λόγια, με τις ίδιες ακριβώς εκφράσεις. Ποιο νομοσχέδιο ψηφίσατε; Τη δημόσια υγεία; Ακριβώς ό,τι είπα για το ν.2889 ισχύει για τη δημόσια υγεία. Οπότε τι μένει; Τα υπόλοιπα που δεν υλοποιήθηκαν; Με εξαίρεση την Πολυκλινική που ξεκίνησε πριν ένα μήνα και σήμερα δέχεται σαράντα περίπου ασθενείς την οποία θα επισκεφθούμε το επόμενο διάστημα και μιλάμε με το διοικητή και ενημερωνόμαστε για το τι γίνεται, τι άλλο κάνατε; Εσείς νομίζετε ότι η τεχνητή γονιμοποίηση ολοκληρώθηκε με αυτό που ψηφίσατε; Ή θέλετε να μας πείτε για την Ένωση Νοσηλευτών; Η Ένωση Νοσηλευτών έπρεπε έξι μήνες τώρα να κάνουν αρχαιρεσίες για να προχωρήσουν και συνεχίζουν με παρατάσεις επί παρατάσεων εκτός νόμου χωρίς να συμπεριλαμβάνουν όλους τους νοσηλευτές και κυρίως χωρίς να γίνει το εκπαιδευτικό πρόγραμμα για τους μισούς νοσηλευτές που είναι απόφοιτοι Λυκείου και είναι εκτός ΕΝΕ και σήμερα κάνουν όλες τις δουλειές στα νοσοκομεία και εσείς τους έχετε πετάξει με το νομοσχέδιο έξω απ’ την ένωση και δεν ολοκληρώνετε κάτι που δεσμευτήκατε το εκπαιδευτικό πρόγραμμα και την αναβάθμισή τους.
     Άρα, ψηφίζετε νομοσχέδια γιατί πιστεύετε ότι είναι καλύτερο για να δείχνετε κινητικότητα από το να δείχνετε ακινησία, γιατί πρέπει να βαφτίσουμε αυτήν την απραξία ως μεταρρύθμιση αλλά δεν τα υλοποιείτε γιατί δεν σας δίνουν τις πιστώσεις για να τα υλοποιήσετε. Να σας πω ένα θέμα που δεν υλοποιήσατε: Τους γιατρούς κοινωνικής ιατρικής που έχουν να κάνουν με δημόσια υγεία. Αυτό που ψήφισε ο κ. Στεφανής, αυτό που βρέθηκαν οι θέσεις και δεν προχωρήσατε αυτήν την ειδικότητα που τόσο πολύ την έχουμε ανάγκη. Δεν προχωρήσατε ούτε καν αυτό. 
     Δεν τίθεται λοιπόν θέμα ότι κάνατε προσπάθεια κομματικοποίησης αλλά λειτουργήσατε υπό την πίεση του κόμματός σας. Σας είπαμε αφήστε τους κριτές να κληρώνονται στα Σ.Κ.Ε.Ι.Ο.Π.Ν.Ι. γιατί αν ελέγχετε απολύτως –και τώρα τα ελέγχετε απολύτως- τα Σ.Κ.Ε.Ι.Ο.Π.Ν.Ι. τότε υπό την πίεση των γεγονότων είναι βέβαιο ότι θα κάνετε κομματικές προσλήψεις και δεν μπορεί κανένας να αντισταθεί. Γιατί δεν αφήσατε τα απόλυτα αντικειμενικά κριτήρια σε όλα αυτά τα ζητήματα; Θα μου πείτε, γίνονταν όλα άριστα στο παρελθόν; Γιατί υπαινιχθήκατε και κάποια άλλα πράγματα πριν. Κοιτάξτε, αν ο νόμος ήταν καλός και δεν εφαρμόζονταν που δεν εφαρμόζονταν, να τον εφαρμόσουμε καλύτερα. Αν δεν ήταν καλός, να τον αλλάξουμε αλλά όχι να κάνουμε Σ.Κ.Ε.Ι.Ο.Π.Ν.Ι. απόλυτα ελεγχόμενα από τον Υπουργό, πέντε στα πέντε μέλη. Και γι’αυτό ψηφίζατε και ξαναψηφίζετε. Γιατί τα κάνατε περισσότερο ελεγχόμενα και δυστυχώς αναποτελεσματικά όταν περίπου χίλιοι γιατροί ήταν υπό προκήρυξη στις 7 Μαρτίου 2004 και από αυτούς ούτε διακόσιοι δεν πήγαν ακόμη στη δουλειά τους είκοσι μήνες μετά.
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, λίγη ανοχή όπως δώσατε και στον κύριο Υφυπουργό.
     ΠΡΟΕΔΡΕΥΩΝ (Ιωάννης Τραγάκης): Θα σας δώσω χρόνο από την τριτολογία σας.
     ΕΚΤΟΡΑΣ ΝΑΣΙΩΚΑΣ: Εντάξει.
     Τώρα στην κομματικοποίηση: Διορίσατε υποδιοικητές παντού, διορίζετε αντιπροέδρους εμμίσθους παντού σε όλα τα ΠΕ.ΣΥ.Π. που τώρα τα λέτε Δ.Ι.Π.Ε.. Το κάνετε παντού. Άρα, επιβαρύνετε το λειτουργικό κόστος και σας έδωσε ο κύριος συνάδελφος τα στοιχεία που δημοσιεύθηκαν και σε έγκριτη αθηναϊκή εφημερίδα ότι ένας στους τρεις μόνο από αυτούς που διορίσατε σε Διοικητικά Συμβούλια και σε τέτοιες θέσεις ευθύνης έχει κάποια σχέση με την υγεία.
     Στις προσλήψεις των γιατρών σας είπα ότι γι’ αυτό κάνατε αυτήν την προσπάθεια με τους επικουρικούς. Ξέρετε τι διπλή ζημιά κάνατε, κύριε Υφυπουργέ; Τη μια σας την ανέπτυξαν οι συνάδελφοι και κυρίως ο κ. Σκουλάκης που την ανέλυσε στο τέλος. Αλλοιώνετε τα προσόντα των γιατρών για ουσιαστικές κρίσεις. Αφήνετε πολλούς γιατρούς απ’ έξω για μεγάλο διάστημα.
     Το δεύτερο είναι ότι ακυρώνετε τον ίδιο το θεσμό. Θα με ρωτήσετε γιατί και θα σας εξηγήσω. Διότι κανένας επικουρικός δεν θα πάει ποτέ στην Ικαρία, κανένας δεν θα πάει στη Σάμο, κανένας δεν θα πάει στη Ρόδο. Αφού εσείς διορίζετε στο «Ιπποκράτειο», αφού διορίζετε είκοσι στον «Ευαγγελισμό», διορίζετε δεκαπέντε στην Καρδίτσα, φυσικά δεν θα πάει! Από τους δεκαπέντε στην Καρδίτσα –επειδή γνωρίζω πρόσωπα και πράγματα- σας εξηγώ ότι είχαν διοριστεί στην Ικαρία, δεν απεδέχθησαν και πήγαν στην Καρδίτσα, αργότερα. 
     Δεν καταλαβαίνετε λοιπόν ότι ο θεσμός έγινε για να εξυπηρετήσουμε πραγματικές ανάγκες; Και εσείς εξυπηρετείτε γιατρούς. Θα μου πείτε: Στην Καρδίτσα και στη Φλώρινα –βλέπω και τον συνάδελφο τον κ. Κορτσάρη- δεν υπάρχουν ανάγκες; Υπάρχουν, να προχωρήσουμε γρήγορα τις μόνιμες προσλήψεις. Δεν υπάρχει άλλος τρόπος, αλλιώς θα απομονώσουμε αυτές τις περιοχές που έχουν ανάγκη από πρόσληψη. 
     Κλείνω, κύριε Πρόεδρε, γιατί δεν το είπατε σήμερα, το είχε πει όμως ο κύριος Υπουργός. Θα πω τέσσερις κουβέντες για το έργο σας. Στο Βύρωνα εγκαινιάσατε το Κέντρο Υγείας Βύρωνα, αλλά λειτουργούσε και πριν από τις εκλογές του 2004. Τι σημαίνει εν γένει; 
     Ο Υπουργός μίλησε για το Κέντρο Υγείας στον Εύοσμο. Μα, παρέλαβε το διαγωνισμό έτοιμο, όλα τα άλλα φτιαγμένα και είναι ακόμη στο διαγωνισμό. Στο Κέντρο Υγείας Αγίου Παύλου στη Θεσσαλονίκη είχε εγκατασταθεί εργολάβος. Πραγματικά ετέθη θέμα αναμόρφωσης οικοδομικής αδείας, δημιουργήθηκε πρόβλημα και είναι ακόμη εκεί. Και εσείς το είδατε σαν έργο δικό σας, όπως λέτε. Για τον τρόπο των εφημεριών και κλείνω με αυτό. 
     Για τον τρόπο των εφημεριών θα σας πω και για τη Θεσσαλονίκη αλλά και για την Αθήνα. Αν δεν λειτουργούσε το «Παπαγεωργίου¨» με τον τρόπο που το λειτουργήσαμε –δυστυχώς δυο κλινικές έμειναν από εμάς προγραμματισμένες να πάνε και δεν πήγαν, σας τα είπα στην πρωτομιλία μου- το Τ.Ε.Π. στο «Παπανικολάου» και τον εξοπλισμό, το Τ.Ε.Π. στο «Ιπποκράτειο», το Τ.Ε.Π. στο Κεντρικό που λειτουργεί βεβαίως όχι ως ανεξάρτητο, δυστυχώς –γιατί  και εμείς δεν το ξεκινήσαμε και σεις δεν το κάνατε, αλλά με το υπάρχον δυναμικό- πώς θα γινόταν το πρόγραμμα των εφημεριών; Διότι στην ουσία το «Παπαγεωργίου» έδωσε τη δυνατότητα κάποια νοσοκομεία να λειτουργούν και το πρωί. 
     Στην Αθήνα εκείνο το διάστημα το πρόγραμμα των εφημεριών γινόταν με όλα τα ολυμπιακά νοσοκομεία, τα οποία φανταστείτε πώς ήταν την προηγούμενη περίοδο που είχαν ακόμη και εργασίες, δηλαδή μεγάλες κλειστές πτέρυγες εκ των πραγμάτων αφού γίνονταν εργασίες! Φυσικά αφού ολοκληρώθηκαν αυτά τα έργα, δόθηκε η δυνατότητα να μπορούμε να αλλάξουμε ένα οργανωτικό σύστημα εφημεριών. 
     Η ουσία όμως δεν είναι πώς θα αλλάξουμε το οργανωτικό σύστημα. Η ουσία είναι πώς θα δώσουμε πραγματικές προϋποθέσεις ούτως ώστε να νοσηλεύονται περισσότεροι ασθενείς, να χειρουργούνται περισσότεροι, να γίνονται περισσότερες αξονικές, να έχουμε περισσότερες μονάδες γιατί μόνο τότε στην ουσία θα δώσουμε καλύτερη και ποιοτικότερη και περισσότερη νοσηλεία για τους ασθενείς. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     ΠΑΝΑΓΙΩΤΗΣ ΑΔΡΑΚΤΑΣ: Ο αξονικός στον Πύργο πέντε χρόνια ήταν στα κουτιά!
     ΠΡΟΕΔΡΕΥΩΝ (Ιωάννης Τραγάκης): Ορίστε κύριε Υφυπουργέ, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα κάνουμε παρελθοντολογία το τι έγινε και απ’ αυτά τα οποία είπατε τι αστοχίες είχατε. Αυτό που ενδιαφέρει τουλάχιστον εμένα προσωπικά είναι αυτά που υποσχεθήκαμε στον ελληνικό λαό, αυτά που είπαμε να τα υλοποιήσουμε. Πραγματικά, υλοποιούμε πάρα πολλές από τις δεσμεύσεις μας. 
     Είπαμε για κοστολόγηση ιατρικών πράξεων. Κοστολογήσαμε τις ιατρικές πράξεις, όπως σε επίπεδο «GAMA-KNIFE», «X-KNIFE», «PET», εμβολισμούς για να μπορέσουμε να έχουμε τη δυνατότητα αυτή. Αφού δεν έχουμε αναπτύξει αυτές τις υπηρεσίες στο δημόσιο τομέα, τουλάχιστον να σταματήσει η φυγή των περιστατικών στο εξωτερικό με ό,τι αυτό συνεπάγεται –και το ξέρετε πολύ καλά, κύριε Σκουλάκη- από πλευράς κόστους νοσηλείας στο εξωτερικό, για κάτι που μπορούμε να το κάνουμε εδώ. 
     Στον ιδιωτικό τομέα, ναι, κύριοι συνάδελφοι, αγοράζουμε υπηρεσίες υγείας. Μακάρι να είχαμε τη δυνατότητα πρώτοι εμείς στο δημόσιο τομέα να βάζαμε τη ποζιτρονική κάμερα. Δεν μπορέσαμε. Και μην ξεχνάτε και η ιστορία διδάσκει. Ο μακαρίτης Ζαχαρίας Καψαλάκης, ήταν αυτός που πρώτος το 1977 έφερε αξονικό τομογράφο στην Ελλάδα, όταν ούτε το «Memorial» είχε αξονικό τομογράφο εκείνη την εποχή. 
     Έχω πει πάρα πολλές φορές για την αγορά υπηρεσιών υγείας από τον ιδιωτικό τομέα. Δεν αγοράσαμε υπηρεσίες υγείας από τον ιδιωτικό τομέα σε επίπεδο τεχνητού νεφρού, σε επίπεδο αγγειοπλαστικών, σε επίπεδο καρδιοχειρουργικών περιστατικών, σε επίπεδο πακέτων όσον αφορά τις οστεοσυνθέσεις;
     Έχουμε ένα πολύ καλό σύστημα συγκριτικά με αυτούς που κάποιοι τους διαφημίζουν και εννοώ αυτούς του Ηνωμένου Βασιλείου. Πηγαίνετε να χειρουργηθείτε, να δείτε τι χρόνο αναμονής έχετε. Πηγαίνετε να δείτε τι ακριβώς γίνεται με τη συρρίκνωση που έγινε σε εκείνη την υστερική πολιτική του ιδιωτικού τομέα. 
     Μην κατηγορείτε, λοιπόν, τη Νέα Δημοκρατία ότι εκποιεί χώρο του δημόσιου τομέα στους ιδιώτες. Όμως αυτό που εμείς δεν δεχόμαστε και προσωπικά εγώ είναι το να μην αγοράζουμε υπηρεσίες υγείας, κάτι που γίνεται, κάτι που συνηθίζεται, κάτι που γινόταν γιατί έχουμε ιδεοληψίες. 
     Όχι, κύριοι συνάδελφοι. Ο πολίτης πρέπει να βρίσκει αυτομάτως υπηρεσίες υγείας γιατί άμα τον ρωτήσετε τον πολίτη δεν τον ενδιαφέρει αν θα τον πάτε σ’ ένα νομικό πρόσωπο ιδιωτικού δικαίου ή σ’ ένα νομικό πρόσωπο δημοσίου δικαίου, δηλαδή, στο δημόσιο ή στον ιδιωτικό τομέα, αλλά ζητάει να έχει προσέγγιση στις υπηρεσίες υγείας. Αυτό που ζητάει είναι να βρει τη γιατρειά του. Αυτό, λοιπόν, εμείς κάνουμε και προς αυτή την κατεύθυνση κινούμεθα όλοι μαζί. 
     Κύριε Νασιώκα, αδικήσατε τον Πρωθυπουργό στην επίσκεψη που έκανε στο «Ασκληπιείο» της Βούλας. Ήμουνα και εγώ. Δεν επισκέφθηκε μόνον τους χώρους εκεί που ήταν τα πλυντήρια κλπ., αλλά πήγαμε στα εξωτερικά ιατρεία, στην αιμοδοσία, στην εντατική μονάδα καθώς και σε χειρουργική και παθολογική κλινική. Βεβαίως η επίσκεψη ήταν και σ’ αυτούς τους χώρους που ήταν απλοί άνθρωποι, εργαζόμενοι. Να μην βλέπαμε μόνο την Ιατρική και Νοσηλευτική Υπηρεσία, αλλά να βλέπαμε και αυτούς τους ανθρώπους που εργάζονταν υπό άθλιες συνθήκες. 
     Κλείνω λέγοντας ότι το επικουρικό προσωπικό, οι επικουρικοί γιατροί βοηθάνε αυτή τη στιγμή σε κάποια αδυναμία που υπάρχει στο σύστημα. Μέλημά μας όμως είναι η πλήρωση των οργανικών θέσεων από τους γιατρούς.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     ΕΚΤΟΡΑΣ ΝΑΣΙΩΚΑΣ: Ένα λεπτό μόνο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Αυτό θα φέρει αντίλογο.
     ΕΚΤΟΡΑΣ ΝΑΣΙΩΚΑΣ: Δεν θα ξαναζητήσω το λόγο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα να ξαναζητήσετε ...
     ΕΚΤΟΡΑΣ ΝΑΣΙΩΚΑΣ: Δεν θα το ζητήσω και να το είχα. 
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
     ΕΚΤΟΡΑΣ ΝΑΣΙΩΚΑΣ: Ένα λεπτό μόνο, κύριε Υπουργέ, γιατί υπάρχουν κάποιες συγχύσεις. 
     Εμείς είμαστε υπέρ του να ενοικιάσουμε κάποιες υπηρεσίες όταν χρειάζεται. Και αυτό δεν το λέμε με λόγια, το αποδείξαμε στην πράξη γιατί και τις δικές σας διατάξεις τις ψηφίσαμε. Εδώ στη Βουλή τα ψηφίσαμε αυτά. Άρα, μην τα λέτε αυτά προς ημάς γιατί παραβιάζετε ανοικτές πόρτες. 
     Αλλού είναι το θέμα. Εμείς στηρίζουμε τονδημόσιο τομέα, δημιουργούμε εκεί και παράλληλα νοικιάζουμε. Εσείς αφήνετε το δημόσιο τομέα να λιμνάσει για να νοικιάσετε και αυτή είναι μία μεγάλη διαφορά. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, το λόγο.
     ΠΡΟΕΔΡΕΥΩΝ (Ιωάννης Τραγάκης): Έγινε η διευκρίνιση. Θα υπάρξει και η απάντηση στη διευκρίνιση τώρα.
     Ορίστε, κύριε Υφυπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό το λέω προς τον κ. Νασιώκα και στους αγαπητούς συναδέλφους. Πρέπει φαίνεται να πυρποληθούμε στην Πλατεία Συντάγματος για να καταλάβετε ότι αυτό που μας ενδιαφέρει, ακριβώς, είναι η Υγεία του ελληνικού λαού. 
     Είπαμε και πάλι το εξής. Κύριε Νασιώκα, μπορεί να ψηφίσατε τη διάταξη αυτή, μπορεί να ψηφίσατε ακριβώς για τη συνεργασία του Νοσοκομείου του μη κερδοσκοπικού κοινωφελούς χαρακτήρα του «ΕΡΡΙΚΟΣ ΝΤΥΝΑΝ», αλλά έχετε κάποια αδυναμία. Δεν μπορείτε να πιστέψετε ότι αυτή τη στιγμή λύθηκε το κορυφαίο θέμα –και το ομολογώ γιατί έχουμε χάσει αρρώστους …
     ΛΕΩΝΙΔΑΣ ΓΡΗΓΟΡΑΚΟΣ: Συμφωνούμε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Γρηγοράκο, έχουμε χάσει αρρώστους ...
     ΛΕΩΝΙΔΑΣ ΓΡΗΓΟΡΑΚΟΣ: Συμφωνήσαμε και σας δώσαμε τα εύσημα.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αφού συμφωνείτε, γιατί διαφωνείτε λοιπόν; 
     ΛΕΩΝΙΔΑΣ ΓΡΗΓΟΡΑΚΟΣ: Διαφωνούμε στον τρόπο.
     ΠΡΟΕΔΡΕΥΩΝ (Ιωάννης Τραγάκης): Άρα συμφωνείτε διαφωνώντας και δεν διαφωνείτε συμφωνώντας! 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είπαμε ότι κατά προτεραιότητα θα λειτουργήσουν τα κρεβάτια εντατικής θεραπείας. Τι άλλο θέλετε να ακούσετε πλέον;
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Κηρύσσεται περαιωμένη η συζήτηση επί της υπ’ αριθμόν 9/6/23-9-2005 επερώτησης Βουλευτών του ΠΑ.ΣΟ.Κ., προς το Υπουργείο Υγείας και Κοινωνικής Αλληλεγγύης, σχετικά με την πολιτική της Κυβέρνησης σε θέματα υγείας.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 21.20΄ λύεται η συνεδρίαση για αύριο ημέρα Τρίτη 18 Οκτωβρίου 2005 και ώρα 18.00΄ με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     Η  ΠΡΟΕΔΡΟΣ  					ΟΙ  ΓΡΑΜΜΑΤΕΙΣ
ΣΕΛ1                                                                                      ΣΥΝΕΔΡΙΑΣΗ 17/10/05

