(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΜΒ’ 
 Παρασκευή 16 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Λοβέρδου και Ν. Παπαδημάτου, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Κρυονερίου Αττικής, το 7ο Δημοτικό Σχολείο Μυτιλήνης, το 3ο Δημοτικό Σχολείο Σπάρτης, το 8ο και 56ο Δημοτικά Σχολεία Πατρών, το 10ο Δημοτικό Σχολείο Βόλου, το 6ο Διαπολιτισμικό Δημοτικό Σχολείο Ευόσμου Θεσσαλονίκης και Αντιπροσωπεία της Κοινοβουλευτικής Ομάδας Φιλίας Γερμανίας-Ελλάδος, σελ.
4. Επί Προσωπικού Θέματος, σελ.
5. Ο Υπουργός Δικαιοσύνης διεβίβασε στη Βουλή μηνυτήρια αναφορά περί «Ποινικής Ευθύνης των Υπουργών» κατά του Υπουργού Εσωτερικών κ. Π.Παυλόπουλου, του πρώην Υπουργού Εσωτερικών κ. Κ. Σκανδαλίδη, των πρώην Υπουργών Εθνικής Παιδείας και Θρησκευμάτων κ. Μ. Γιαννάκου, Δικαιοσύνης Α. Παπαληγούρα και Δημόσιας Τάξεως κ. Β. Πολύδωρα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 19 Μαϊου 2008, σελ.
4. Συζήτηση επικαίρων ερωτήσεων.
α) Προς τον Πρωθυπουργό i) σχετικά με την πώληση του ΟΤΕ κ.λπ., σελ.  
ii) σχετικά με την εκποίηση των δημοσίων επιχειρήσεων κ.λπ., σελ.
iii) σχετικά με τη συμμετοχή φοιτητών ή αποφοίτων του Αριστοτελείου Πανεπιστημίου Θεσσαλονίκης στο πρόγραμμα πρακτικής άσκησης του ΝΑΤΟ κ.λπ., σελ.
iv) σχετικά με την αντιμετώπιση των προβλημάτων στον τομέα της Υγείας κ.λπ., σελ.
β) Προς τον Υπουργό Εθνικής Παιδείας και Θρησκευμάτων i) σχετικά με τη στελέχωση των ειδικών σχολείων κ.λπ., σελ.
ii) σχετικά με τη νεανική παραβατικότητα και την παροχή βοήθειας από το σχολείο κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης i) σχετικά με τη λειτουργία των υγειονομικών μονάδων στις Κυκλάδες κ.λπ., σελ
ii) σχετικά με τη χορήγηση μεθαδόνης κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με τη νοθεία στο ηλιέλαιο, την προστασία των καταναλωτών κ.λπ., σελ.
ε) Προς τον Υπουργό Επικρατείας, σχετικά με τη διακοπή των εκπομπών «Ρεπορτάζ χωρίς σύνορα» και «Θεματική βραδιά» του Στέλιου Κούλογλου κ.λπ., σελ.
5. Συζήτηση επερώτησης Βουλευτών του Κομμουνιστικού Κόμματος Ελλάδας προς τους Υπουργούς Εσωτερικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων σχετικά με την έλλειψη σχεδιασμού για την αντιμετώπιση των φυσικών φαινομένων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις», σελ.

ΟΜΙΛΗΤΕΣ
Α. Επί Προσωπικού Θέματος:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.


Β. Επί των επικαίρων ερωτήσεων:
ΑΒΡΑΜΟΠΟΥΛΟΣ Δ., σελ.
ΑΛΑΒΑΝΟΣ Α., σελ.
ΑΠΟΣΤΟΛΑΤΟΣ Β., σελ.
ΒΛΑΧΟΣ Γ., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΥΚΟΥΡΕΝΤΖΟΣ Α., σελ.
ΜΑΥΡΙΚΟΣ Γ., σελ.
ΜΠΟΥΓΑΣ Ι., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΤΡΙΑΝΑΚΟΥ Φ., σελ.
ΡΗΓΑΣ Π., σελ.
ΡΟΥΣΟΠΟΥΛΟΣ Θ., σελ.
ΣΟΥΡΛΑΣ Γ., σελ.
ΣΤΥΛΙΑΝΙΔΗΣ Ε., σελ.

Γ. Επί της επερώτησης:
ΑΛΥΣΑΝΔΡΑΚΗΣ Κ., σελ.
ΓΚΑΤΖΗΣ Ν., σελ.
ΚΑΝΤΑΡΤΖΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΙΛΤΙΔΗΣ Κ., σελ.
ΝΙΚΟΛΑΪΔΟΥ Β., σελ.
ΝΤΟΛΙΟΣ Γ., σελ.
ΞΑΝΘΟΠΟΥΛΟΣ Θ., σελ.
ΠΑΠΑΡΗΓΑ Α., σελ.
ΣΚΟΠΕΛΙΤΗΣ Σ., σελ.
ΧΗΝΟΦΩΤΗΣ Π., σελ.

      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΜΒ΄
      Παρασκευή 16 Μαΐου 2008
      Αθήνα, σήμερα στις 16 Μαΐου 2008, ημέρα Παρασκευή και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από το κ. Σπήλιο Λιβανό, Βουλευτή Αιτωλοακαρνανίας, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο κ. Μυρίδης Δαμιανός, καθηγητής Μαθηματικών διαμαρτύρεται για τον τρόπο κρίσης των διευθυντών της μέσης εκπαίδευσης.
2) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  η κ. Χαρά Βηλαρά ζητεί την πρόσληψη γιατρών στο Γενικό Νοσοκομείο Ρεθύμνου.
3) Οι Βουλευτές Β΄ Αθηνών κ. ΜΙΧΑΗΛ ΠΑΠΑΓΙΑΝΝΑΚΗΣ και Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσαν αναφορά με την οποία  ο Πρόεδρος του Αντιπυρηνικού Παρατηρητηρίου Μεσογείου ζητεί την πλήρη ανεξαρτησία της Παγκόσμιας Οργάνωσης Υγείας στους τομείς της έρευνας και των εκδόσεων για την πυρηνική ενέργεια κ.λπ..
4) Ο Βουλευτής Ροδόπης κ. ΑΧΜΕΤ ΧΑΤΖΗ ΟΣΜΑΝ  κατέθεσε αναφορά με την οποία  η Σχολική Εφορεία του 3ου Mειονοτικού Δημοτικού Σχολείου Κομοτηνής καταγγέλλει την έλλειψη συνεργασίας από μέρους του διευθυντή του σχολείου και του προϊσταμένου της Πρωτοβάθμιας Εκπαίδευσης Ροδόπης. 
5) Ο Βουλευτής Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών  Πρωτοβάθμιας Εκπαίδευσης «ΑΛΕΞ.ΔΕΛΜΟΥΖΟΣ»και η Ένωση Συλλόγων Γονέων και Κηδεμόνων Μαθητών Δημοσίων Σχολείων Δήμου Παλλήνης ζητούν να καθιερωθεί η ύπαρξη σχολικού συνοδού, στα δρομολόγια των μισθωμένων λεωφορείων που μεταφέρουν μαθητές των δημοσίων σχολείων.
6) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία   ο κ. Σταθόπουλος Γεώργιος, μέτοχος χρηματιστηριακών εταιριών διαμαρτύρεται για τον τρόπο λειτουργίας της Επιτροπής Κεφαλαιαγοράς.
7) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  το Δημοτικό Διαμέρισμα Καλού Χωριού Δήμου Αγίου Νικολάου Νομού Λασιθίου ζητεί τη μείωση του ποσοστού των αντικειμενικών αξιών που ισχύει για την περιοχή, από 140% σε 20%.
8) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την άμεση πρόσληψη προσωπικού στο Αρχαιολογικό Μουσείο Αγίου Νικολάου.
9) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  ο Δήμαρχος  Νέστορος Νομού Μεσσηνίας ζητεί την ένταξή  των ζημιών που υπέστησαν οι ελαιοκαλλιέργειες  του  Δήμου του από τον παγετό, στο επόμενο πρόγραμμα Π.Σ.Ε.Α..
10) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία  οι κ.κ. Μπαμπάτσικος Ιωάννης, Σωτήρχος Κώστας, Κωστιδάκης Νικος, Γεωργίου Ζωή, Πρίνος Γεώργιος, Πολυμενέα Αγγελική, Κατσιέρη Βασιλική και Κοκκόρης Αναστάσιος ζητούν τη ρύθμιση ζητήματος που αφορά στις μετατάξεις υπαλλήλων σε παραμεθόριες περιοχές.
11) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία  το Ελληνικό Κέντρο Κινηματογράφου ζητεί τη διάθεση στην παραγωγή κινηματογραφικών ταινιών των ποσών που προβλέπει η παράγραφος 1 του άρθρου 7 του ν.1866/89.
12) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Ένωση Πληροφορικών Ελλάδας ζητεί την παροχή δωρεάν πρόσβασης στο σύνολο των ηλεκτρονικών υπηρεσιών του Εθνικού Τυπογραφείου σε όλους τους πολίτες.
13) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Ένωση Πληροφορικών Ελλάδας  ζητεί την ίδρυση Εθνικού Επιμελητηρίου Επικοινωνιών και Πληροφορικής .
14) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία  η κ. Χρυστάλα Χαραλαμπίδου ζητεί τη λήψη μέτρων για την οδική ασφάλεια των πολιτών.
15) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία το Περιφερειακό Γραφείο Θεσσαλονίκης της Πανελλήνιας Ένωσης Πυροτεχνουργών ζητεί την εξίσωση του επιδόματος κινδύνου που χορηγείται στους πυροτεχνουργούς της Ελληνικής Αστυνομίας με το αντίστοιχο των πυροτεχνουργών του Υπουργείου Εθνικής Άμυνας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 8193/11.3.08 και 8194/11.3.08 ερωτήσεις των Βουλευτών κ.κ. Μάρκου Μπόλαρη και Κωνσταντίνου Αϊβαλιώτη δόθηκε με το υπ’ αριθμ. 1046909/2330/Α0010/22.4.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της (α) σχετικής με την οποία ο Βουλευτής κ. Μάρκος Μπόλαρης κατέθεσε στη Βουλή των Ελλήνων την από 4-3-2008 επιστολή των μονίμων κατοίκων της νήσου Μεγίστης (Καστελλόριζο), καθώς και τις (β) και (γ) σχετικές που κατατέθηκαν από το βoυλευτή κ. Κωστή Αίβαλιώτη και μας διαβιβάσθηκαν με τα (δ) και (ε) σχετικά, αναφορικά με διαμαρτυρία των κατοίκων της ν. Καστελόριζου, σας γνωρίζουμε τα εξής:
      Τα νησιά της Δωδεκανήσου μεταξύ των οποίων και η Μεγίστη (Καστελλόριζο) ανήκουν στο Ελληνικό Δημόσιο περιελθόντα σ' αυτό με τη Συνθήκη Ειρήνης της 10-02-1947 μεταξύ των συμμάχων, μεταξύ των οποίων και η Ελλάδα, και η lταλία. Η συνθήκη αυτή κυρώθηκε με το ν.δ.423/1947 και ισχύει από 28-10-1947. Η Μεγίστη καταχωρίστηκε στα βιβλία Δημοσίων Κτημάτων με αριθμό ΒΚ 5242. Το νομικό καθεστώς των Δωδεκανήσων περιγράφεται λεπτομερώς στο αριθμ. Δ.Κ.1986/ ΔIΕΚΠ.1315/6-7-01 έγγραφο της Κτηματικής Υπηρεσίας Δωδεκανήσου το οποίο σας επισυνάπτουμε για πλήρη ενημέρωσή σας. Ειδικότερα για τη νήσο Μεγίστη σας γνωρίζουμε τα παρακάτω:
      Με την παράγραφο 1 του άρθρου 5 του Ν.719/77 «Εις έκαστην οικογένειαν, μονίμως κατοικούσαν κατά την δημοσίευσιν του παρόντος εις τας νησίδας Αγαθονήσιον, Αρκιούς, Μαράνθην και Σαρίαν του Νομού Δωδεκανήσου και στερουμένην στέγης παραχωρείται δωρεάν κατά κυριότητα ανάλογος προς τας ανάγκας αυτής έκτασις κτημάτων του Δημοσίου μέχρις εμβαδού χιλίων (1.000) τετραγωνικών μέτρων, κείμενη εντός των νησίδων τούτων, δι' ανέγερσιν οικοδομής προς στέγασίν της. Διά την εφαρμογήν του παρόντος εδαφίου, ο αρχηγός της οικογενείας δέον να έχη την Ελληνικήν ιθαγένειαν...»
      Με την παράγραφο 3 του ιδίου νόμου «Η κατά τ' ανωτέρω παραχώρησις, ενεργείται δι' αποφάσεως του Νομάρχου Δωδεκανήσου, αποτελούσης τίτλον δεκτικόν μεταγραφής, εκδιδομένης μετά γνώμην της Επιτροπής Δημοσίων Κτημάτων, κατόπιν αιτήσεως παντός ενδιαφερομένου υποβαλλομένης εις τον οικονομικόν Έφορον Δημοσίων Κτημάτων Ρόδου εντός διετίας από της ισχύος του παρόντος νόμου».
      Στη συνέχεια, η παράγραφος 3 του παραπάνω νόμου αντικαταστάθηκε με την παράγραφο 5 του άρθρου 35 του Ν.1473/84 ως εξής: «Σε κάθε νέα οικογένεια που στερείται στέγη και ο ένας τουλάχιστον από τους συζύγους έχει την ελληνική ιθαγένεια, παραχωρείται έκταση του Δημοσίου, με την προϋπόθεση ότι έχει εγκατασταθεί ή θα εγκατασταθεί μόνιμα στις νησίδες της παραγράφου 1 του παρόντος άρθρου και στην νησίδα Καστελλόριζο».
      Με την παράγραφο 1 του άρθρου 17 του Ν.2443/96 «Ακίνητα του Δημοσίου, που κατέχονται αυθαίρετα προ του έτους 1980 στις νησίδες Αγαθονήσι, Αρκιοί, Μαράνθη, Μεγίστη, Ψέριμο και Σαρία του Νομού Δωδεκανήσου, παραχωρούνται δωρεάν και κατά κυριότητα στους αυθαίρετους κατόχους τους κατά τη δημοσίευση του παρόντος... », ενώ με την παράγραφο 2 «Σε κάθε οικογένεια, που κατοικεί μόνιμα στις παραπάνω νησίδες και ο ένας τουλάχιστον από τους συζύγους έχει την ελληνική ιθαγένεια, καθώς και σε κάθε οικογένεια της παραγράφου 3 του άρθρου 5 του Ν.719/77 (ΦΕΚ 301 Α'), όπως αυτή αντικαταστάθηκε με την παράγραφο 5 του άρθρου 35 του Ν.1473/1984 (ΦΕΚ 127 Α'), εφόσον στερείται ακινήτου στις παραπάνω νησίδες ικανού να καλύψει τις στεγαστικές ή επαγγελματικές ή γεωργικές και κτηνοτροφικές ανάγκες της, παραχωρείται δωρεάν και κατά κυριότητα έκταση σύμφωνα με τα οριζόμενα στην παράγραφο 1 του παρόντος άρθρου» .
      Από όλα τα προαναφερόμενα προκύπτει σαφώς ότι η κυριότητα του Δημοσίου στην νήσο Καστελλόριζο είναι αδιαμφισβήτητη. Με το ανωτέρω όμως νομοθετικό πλαίσιο δόθηκε η δυνατότητα για δωρεάν παραχωρήσεις που οι σχετικοί νόμοι προέβλεπαν. Περαιτέρω, σε περιπτώσεις αυθαιρέτων ενεργειών σε βάρος των ακινήτων του Δημοσίου, η Διοίκηση, ως οφείλει, μέσω των αρμοδίων Υπηρεσιών της, (Κτηματικών Υπηρεσιών), λαμβάνει τα απαραίτητα μέτρα που προβλέπονται από την κείμενη νομοθεσία, προς διασφάλιση των συμφερόντων του Δημοσίου.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     2. Στην με αριθμό 9653/3.4.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. οικ.25178/21.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της υπ' αριθ. 9653/3.4.08 ερώτησης, που κατέθεσε ο Βουλευτής κ. Κυριάκος Βελόπουλος, σχετικά με την ανάγκη να περιέλθουν στην κυριότητα του Δήμου Καλαμαριάς Ν. Θεσσαλονίκης, ιδιωτικές και δημόσιες εκτάσεις του παραλιακού μετώπου του ανωτέρω Δήμου, θέτουμε υπ' όψιν σας, κατά λόγο αρμοδιότητάς μας, τα ακόλουθα:
      Το Υπουργείο Εσωτερικών δεν έχει στην κυριότητά του ούτε διαχειρίζεται, για λογαριασμό του Ελληνικού Δημοσίου, δημόσιες εκτάσεις.
      Στο πλαίσιο των αναλαμβανόμενων δράσεων του Υπουργείου Εσωτερικών, θέτουμε υπ' όψιν σας ότι, για την υπoστήριξη των ΟΤΑ της Χώρας στην πραγματοποίηση επενδύσεων τοπικής ανάπτυξης, καθώς και για τη βελτίωση της ποιότητας των υφιστάμενων υποδομών και των παρεχόμενων υπηρεσιών με γνώμονα την αρμονική, ισόρροπη, βιώσιμη ανάπτυξη, καταρτίστηκε και υλοποιείται το αναπτυξιακό πρόγραμμα «ΘΗΣΕΑΣ».
      Στόχοι του προγράμματος «ΘΗΣΕΑΣ», είναι, ο συντονισμός των επιμέρους πολιτικών για την τοπική αυτοδιοίκηση, η ορθολογική αξιοποίηση των χρηματοδοτήσεων των ανωτέρω πολιτικών, και η ενίσχυση της αποτελεσματικότητας των ΟΤΑ.
      Επισημαίνεται ότι ο Δήμος Καλαμαριάς έχει ήδη εντάξει στο πρόγραμμά του, έργα προϋπολογισμού 7,2 εκατομμυρίων Ευρώ, που αφορούν οδοποιία, αναπλάσεις, μελέτες και αvτιπλημμυρική προστασία. Παράλληλα, παρέχεται στο Δήμο η δυνατότητα να προτείνει την ένταξη νέων δημοτικών έργων και μελετών στο Πρόγραμμα «ΘΗΣΕΑΣ», μέσω της τροποποίησης του προγράμματός του.
      Για αναλυτικότερη ενημέρωσή σας επί του θέματος, αρμόδιο είναι το συνερωτώμενο Υπουργείο Αγροτικής Aνάπτυξης & Τροφίμων.
      Ο Υφυπουργός
      ΘΑΝΑΣΗΣ ΝΑΚΟΣ»
     3. Στην με αριθμό 9355/31.3.08 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 25405/22.4.08 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε ότι, στις θέσεις Μπιρμπίτα και Μακαρια των Δ. Καλαμάτας και Μεσσήνης αντίστοιχα, αγοράσθηκε με χρηματοδότηση του Υπουργείου Εσωτερικών από τη Ν.Α Μεσσηνίας, σε συνεργασία με της Δήμους Καλαμάτας και Μεσσήνης έκταση 120 περίπου στρ. για τη στέγαση των τσιγγάνων. Οι δύο Δήμοι χρηματοδοτήθηκαν, το 2002, από τους ΚΑΠ με το ποσό των 146.735 ευρώ (ισόποσα κατανεμημένο) για μελέτες και έργα υποδομής στην παραπάνω έκταση.
      Για να εξευρεθεί άμεση λύση στο θέμα της μετεγκατάστασης, η Νομαρχιακή Αυτοδιοίκηση Μεσσηνίας, ανέλαβε την πρωτοβουλία να υλοποιήσει τα έργα υποδομής στην παραπάνω έκταση και χρηματοδοτήθηκε από τους ΚΑΠ με ποσό 1.000.000,00 ευρώ, τα έτη 2006 και 2007, για κάλυψη επειγουσών επενδυτικών αναγκών, που αφορούν στην κατασκευή έργων υποδομής για την εγκατάσταση τσιγγάνων των Δήμων Καλαμάτας και Μεσσήνης. Επίσης εντάχθηκε για χρηματοδότηση, από το ΠΔΕ (ΣΑΕ 055), το 2008, το έργο «Προμήθεια - τοποθέτηση και ηλεκτροδότηση λυομένων - ξύλινων οικίσκων για τη μετεγκατάσταση των τσιγγάνων» προϋπολογισμού 500.000,00 ευρώ, με φορέα υλοποίησης τη Ν.Α. Μεσσηνίας.
      Σύμφωνα με το υπ' αριθμ. 645/8-4-2007 έγγραφο της Ν.Α Μεσσηνίας εκτελέστηκαν και ολοκληρώνονται τα έργα:
      Βελτίωση - συντήρηση δρόμου Εθνική οδός Ασπρόχωμα - Μεσσήνη (ΚΑΡΥΔΙΑ) μέχρι Παραλία, προϋπολογισμού 1.250.000 ευρώ (ολοκληρώνεται με την Γ΄ Φάση Π/Υ 200.000,00 ευρώ)
      Κατασκευή έργων υποδομής για εγκατάσταση των Αθιγγάνων, Π/Υ 1.200.000 ευρώ (ολοκληρώθηκε)
      Έργα πρόσβασης σε δημόσια έκταση ιδιοκτησίας ΝΑΜ, περιοχή Μπιρμπίτα/Μακαρια, Π/Υ 94.000,00 (ολοκληρώθηκε)
      Υπολείπεται η κατασκευή ξύλινων οικίσκων στη Μπιρμπίτα για τη στέγαση Αθιγγάνων, Π/Υ 930.000,00 ευρώ. Η δημοπράτηση θα πραγματοποιηθεί στις 10.4.2008 και ο χρόνος ολοκλήρωσης ορίζεται σε τέσσερις μήνες από την υπογραφή της σύμβασης.
      Παράλληλα, ξεκινά η διαμόρφωση του νέου οικοπέδου περιοχής Μακαρια για την ολοκλήρωση των εργασιών και στα δύο οικόπεδα της Νομαρχιακής Αυτοδιοίκησης Μεσσηνίας για τη στέγαση των τσιγγάνων, Π/Υ 500.000 ευρώ.
      Με την ολοκλήρωση της κατασκευής των οικίσκων θα γίνει και η μετεγκατάσταση των τσιγγάνων από τη ΒΙΠΕ.
      Επιπρόσθετα, χορηγήθηκαν 33 στεγαστικά δάνεια σε δικαιούχους του Δήμου Καλαμάτας και 67 σε δικαιούχους του Δήμου Μεσσήνης, ύψους 60.000 ευρώ το κάθε ένα, με ευνοϊκούς όρους και με την εγγύηση του Ελληνικού Δημοσίου για την απόκτηση μόνιμης κατοικίας και αναμένεται άμεσα να εγκριθούν 35 νέα δάνεια (17 στο Δήμο Καλαμάτας και 18 στο Δήμο Μεσσήνης).
      Ο Υφυπουργός
      ΘΑΝΑΣΗΣ ΝΑΚΟΣ»
	4. Στην με αριθμό 7957/5-3-08 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. ΔΙ/οικ./6868/21-3-08 έγγραφο από τον Υπουργό Ανάπτυξης  η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Γιάννης Σκουλάς, σχετικά με τις τιμές στα καύσιμα και τα μέτρα που προωθεί το Υπουργείο Ανάπτυξης για τη λειτουργία της αγοράς πετρελαιοειδών προϊόντων σας ενημερώνουμε ότι:
      Με την έκδοση της υπ' αρ. 3006/16.04.2007 (ΦΕΚ 554Β΄/18.04.2007) Υπουργικής Απόφασης για την κανονιστική παρέμβαση στον κλάδο την αγοράς και εμπορίας πετρελαιοειδών προϊόντων, ολοκληρώθηκε η πρώτη σειρά μέτρων που προωθεί το Υπουργείο Ανάπτυξης και η Κυβέρνηση με σκοπό την εύρυθμη λειτουργία του ανταγωνισμού στην αγορά πετρελαιοειδών και την καλύτερη εξυπηρέτηση των καταναλωτών αλλά και των επαγγελματιών που δραστηριοποιούνται στο χώρο αυτό.
      Όσον αφορά στις τιμές των πετρελαιοειδών προϊόντων στην ελληνική αγορά και στις διεθνείς τιμές πετρελαίου αναφέρονται τα εξής: Από τις αρχές του 2004 μέχρι την Παρασκευή 07 Μαρτίου 2008, που έγινε η τελευταία πανελλαδική καταγραφή τιμών σε πρατήρια καυσίμων, η τιμή της αμόλυβδης έχει αυξηθεί κατά 52,94% ενώ το ίδιο διάστημα η τιμή του brent αυξήθηκε κατά 238,87% και η διεθνής τιμή της βενζίνης (ΡLATTS FOB ΜΕD) έχει συνολικά αυξηθεί κατά 190,4%.
      Επισημαίνεται ότι τους τελευταίους δεκατέσσερις μήνες, που σημειώνεται άνοδος της διεθνούς τιμής της βενζίνης (ΡLATTS FOB ΜΕD) κατά 91,79%, η μέση τιμή της αμόλυβδης στη χώρα μας έχει μεταβληθεί κατά 22,59%.
      Όσον αφορά στις τιμές υγρών καυσίμων στην Κρήτη, έχουμε να παρατηρήσουμε ότι όπως προκύπτει, με βάση τα εβδομαδιαία στοιχεία τιμοληψίας, τα οποία δημοσιεύονται στην ιστοσελίδα του Υπουργείου Ανάπτυξης, η ποσοστιαία διαφορά απόκλισης μεταξύ των ημών διάθεσης αμόλυβδης βενζίνης στην Κρήτη και  πανελλαδικά δεν έχει μεταβληθεί από τις αρχές του 2007.
Ο Υπουργός
ΧΡΗΣΤΟΣ ΦΩΛΙΑΣ»
      5. Στην με αριθμό 7655/3-3-08 ερώτηση των Βουλευτών κυρίων Νικολάου Καραθανασόπουλου, Λιάνας Κανέλλη, Νικολάου Μωραΐτη και Χαράλαμπου Χαραλάμπους  δόθηκε με το υπ’ αριθμ. Φ900α/5784/9547/27-3-08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 7655/03-03-2008 ερώτησης της Βουλής των Ελλήνων, που κατέθεσαν οι Βουλευτές κ. Νίκος Καραθανασόπουλος, κα Λιάνα Κανέλλη, κ. Νίκος Μωραιτης και ο κ. Μπάμπης Χαραλάμπους σχετικά με τον έλεγχο εργαζομένων στο εργοστάσιο του Άραξου για χρήση ουσιών, σας γνωρίζουμε τα ακόλουθα:
           Το ΥΠ.ΕΘ.Α. και η Πολεμική Αεροπορία (Π.Α.) έχουν θέσει ως πρωταρχικό στόχο κατά την υλοποίηση του έργου τους την πρόληψη κάθε είδους ατυχήματος. Στο πλαίσιο της επίτευξης αυτού του στόχου συμπεριλήφθηκαν στα προληπτικά μέτρα δειγματοληπτικοί έλεγχοι κατανάλωσης αλκοόλ και χρήσης ναρκωτικών ψυχοτρόπων ουσιών, οι οποίοι αποσκοπούν στην πρόληψη των επαγγελματικών κινδύνων, στην προστασία της ασφάλειας και της υγείας, στην εξάλειψη των συντελεστών κινδύνου των εργατικών ατυχημάτων καθώς και στην ενημέρωση του προσωπικού για τους κινδύνους που ελλοχεύουν για την υγεία και την ασφάλειά του.
      Η ΠαΔ 10-2/2007 δεν προσβάλλει, κατ' ουδένα τρόπο, τα ατομικά και προσωπικά δικαιώματα των εργαζομένων καθώς δεν αποδεικνύεται συγκεκριμένα ο μη σεβασμός και η μη προστασία της αξίας του ανθρώπου ούτε η απαγόρευση άσκησης του δικαιώματος για την ελεύθερη ανάπτυξη της προσωπικότητας και την ελεύθερη συμμετοχή στην κοινωνική, οικονομική και πολιτική ζωή της χώρας (άρθρα 2 παρ. 1 και 5 του Συντάγματος), ούτε προκύπτει ότι η εφαρμογή της εν λόγω διαταγής έχει ως σκοπό την προσβολή της ανθρώπινης αξιοπρέπειας ή την άσκηση ψυχολογικής βίας κατά ατόμων ή την οποιαδήποτε είδους μεταχείριση τιμωρητικού χαρακτήρα (άρθρο 7 του Συντάγματος). Αντιθέτως, λαμβάνονται τα προληπτικά εκείνα μέτρα που εξασφαλίζουν τον σεβασμό όλων των ανωτέρω συνταγματικών διατάξεων.
      Πιο συγκεκριμένα, σε ότι αφορά τις ομάδες ελέγχου, η σύσταση και ο έλεγχος αυτών είναι ευθύνη του κάθε Διοικητή, η δε διασφάλιση των προσωπικών ιατρικών δεδομένων προκύπτει από την ανωνυμία η οποία εξασφαλίζεται μέσω της χρήσης ειδικού προγράμματος αλγορίθμων και χορήγησης ειδικού κωδικού αριθμού για τον κάθε εξεταζόμενο. Η συσχέτιση κωδικών και ονομάτων είναι γνωστή μόνο στους Διοικητές των Μονάδων και τους υπεύθυνους ιατρούς. Όλα τα αποτελέσματα των ελέγχων κατανάλωσης αλκοόλ και χρήσης ναρκωτικών ψυχοτρόπων ουσιών (αρνητικά και θετικά) τίθενται στους ατομικούς ιατρικούς φακέλους των εξεταζομένων και τηρούνται στις υγειονομικές υπηρεσίες των Μονάδων. Αποτελούν έγγραφα που διέπονται από τη νομοθεσία περί ιατρικού απόρρητου.
      Επιπρόσθετα, προς εξασφάλιση της εγκυρότητας των ελέγχων για χρήση ναρκωτικών ψυχοτρόπων ουσιών, κάθε εξεταζόμενος που εντοπίζεται θετικός, παραπέμπεται (μαζί με το δείγμα) άμεσα στο 251 Γενικό Νοσοκομείο Αεροπορίας (ΓΝΑ) για περαιτέρω έλεγχο, ενώ το δείγμα αποστέλλεται και στο τοξικολογικό εργαστήριο του Πανεπιστημίου Αθηνών προς εξέταση της ουσίας που έχει ανιχνευθεί.
      Αναφορικά με τη δυνατότητα εκτέλεσης των ελέγχων κατά τις ετήσιες περιοδικές εξετάσεις του προσωπικού από τα Στρατιωτικά Νοσοκομεία ή Δημόσιες Μονάδες, σας κάνουμε γνωστό ότι ο συγκεκριμένος έλεγχος δεν δύναται να εκτελεσθεί, διότι με αυτό τον τρόπο θα επηρεαστεί σαφώς η αποτελεσματικότητα του μέτρου το οποίο αποβλέπει στην αποτροπή χρήσης ψυχοτρόπων ουσιών. Ο χρήστης γνωρίζοντας τον χρόνο εξέτασης δύναται να προχωρήσει σε προσωρινή αποχή και κατόπιν να συνεχίσει στη χρήση ψυχοτρόπων ουσιών έως το επόμενο έτος όταν θα προγραμματισθεί ξανά για έλεγχο.
      Από τα άρθρα 180 και 183 του Κ.Π.Δ (αυτοψία και πραγματογνωμοσύνη αντίστοιχα) προκύπτει αβίαστα ότι πρόκειται για δικονομικές ποινικές διαδικασίες οι οποίες διατάσσονται από τα κατά νόμο αρμόδια όργανα για να βεβαιωθούν η τέλεση και οι περιστάσεις τελεσθέντος εγκλήματος. Δεν πρόκειται για διαδικασίες οι οποίες εφαρμόζονται για τη λήψη μέτρων εντός στρατιωτικών μονάδων με σκοπό την ασφάλεια.
      Εκτός αυτού, η μεν χρήση αλκοόλ δεν αποτελεί ποινικό αδίκημα, η δε χρήση ναρκωτικών ουσιών αποτελεί μεν ποινικό αδίκημα, πλην όμως, αφενός στην πλειονότητα των περιπτώσεων αφήνει τον χρήστη ατιμώρητο (άρθρο 29 παρ. 3 Ν. 3459/2006), αφετέρου δημιουργεί την υποχρέωση στην πολιτεία να επιθυμεί την καλή υγεία των πολιτών, πολλώ δε μάλλον εκείνων εξ' αυτών που έχουν ως κύρια αποστολή την άμυνα και ασφάλεια της χώρας (Α.Π. 2011/04 Π.Χρ. 2005.262 με σχετ. σημείωμα και Ανδρουλάκης, Γεν. Μ, 2006 σ. 361.). Η πολιτεία δεν αποδέχεται την άποψη του χρήστη περί δικαιώματός του να διαχειρίζεται τη ζωή και τον θάνατό του αγνοώντας τη δυναμική των σχέσεων της κοινωνίας (Χ. Γιανναράς «Εμείς και τα Ναρκωτικά» Τ. 12, 1995 σ. 14 καθώς και Α. Κονταξής «Η ποινική αντιμετώπιση των ναρκωτικών», Α. Σάκκουλας 2007, σ. 206 και 207).
      Προς επίρρωση των παραπάνω, η υγεία δεν αναγνωρίζεται από το δικαιικό μας σύστημα μόνον ως θεμελιώδες ατομικό και κοινωνικό δικαίωμα αλλά και ως θεμελιώδες δημόσιο καθήκον (Π.Δ. 16/00, ΠΔ 133/02, ΠΔ. 53/03, Ν. 3421/05) για την εκπλήρωση του οποίου το κράτος οφείλει (και επιτρέπεται) να λαμβάνει μέτρα (άρθρα 5 παρ. 2, 25 παρ. 1 γ και 4 Σ., άρθρο 2 ΕυρΣΔΑ), υπόκειται δε σε ορισμένους περιορισμούς στην περίπτωση που ο σεβασμός της αυτονομίας του ατόμου θέτει σε κίνδυνο τη ζωή ή την υγεία άλλων, στο μέτρο που το δικαίωμα κάθε ανθρώπου να διαθέτει ελεύθερα τα έννομα αγαθά του περιορίζεται από τα δικαιώματα των άλλων (Α. Κονταξής, ό.π., σ. 207).
      Από τα παραπάνω προκύπτει ότι ουδεμία σχέση έχουν με την πραγματικότητα και την εφαρμογή της ανωτέρω Πάγιας Διαταγής οι όποιες αιτιάσεις οι οποίες αντικρούονται εμπεριστατωμένα και αιτιολογημένα, ενώ επισημαίνεται η ιδιαίτερη βαρύτητα που δόθηκε στη συγκεκριμένη περίπτωση στην προστασία των προσωπικών δεδομένων (Ν. 2472/97 έτσι όπως τροποποιήθηκε με τον Ν. 3471/2006) και του ιατρικού απορρήτου (Β.Δ. 25-5/6-7-1955).
      Τέλος, και κατόπιν των ανωτέρω, η ΠΑ με τις διαδικασίες που περιγράφονται στην Πάγια Διαταγή (ΠαΔ/1/0-2/2007) έχει διασφαλίσει την τήρηση των δικαιωμάτων των εργαζομένων και ως εκ τούτου κρίνεται ότι δεν υφίσταται λόγος ανάκλησής της.
      Ο Υπουργός
      ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΪΜΑΡΑΚΗΣ»
      6. Στην με αριθμό 7589/29-2-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 28154/ΙΗ/17-3-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7589/29-2-08 την οποία κατέθεσε ο Βουλευτής Κυριάκος Βελόπουλος, σχετικά με φαινόμενα βίαιης συμπεριφοράς στα σχολεία, σας γνωρίζουμε τα ακόλουθα:
      Το ΥΠ.ΕΠ.Θ. έχει θέσει ως βασικό στόχο τη διαπαιδαγώγηση των νέων και την καλλιέργεια του πνεύματός τους με ανθρωπιστικά ιδανικά, στοχεύοντας όχι μόνο στην απόκτηση γνώσεων αλλά και σε πρότυπα ζωής και αγάπης για το συνάνθρωπο, προκειμένου να αντιμετωπιστεί σε προληπτικό επίπεδο η οποιαδήποτε βίαιη συμπεριφορά των νέων χωρίς να χρησιμοποιηθούν κατασταλτικά μέτρα τα οποία θα έφεραν αντίθετα αποτελέσματα.
      Ι. Τα φαινόμενα βίαιης συμπεριφοράς στα Δημοτικά Σχολεία από μαθητές, αντιμετωπίζονται σε επίπεδο σχολείου, όπου λαμβάνονται παιδαγωγικά μέτρα, ώστε η βία να προλαμβάνεται και να αντιμετωπίζεται:
      α) από τους εκπαιδευτικούς, οι οποίοι επιτηρούν τους μαθητές κατά τα διαλείμματα στον αύλειο χώρο.
      β) από τους εκπαιδευτικούς στην τάξη, οι οποίοι με τις παιδαγωγικές τους γνώσεις, ενισχύουν τις θετικές μορφές συμπεριφοράς περιορίζοντας τις αρνητικές εκδηλώσεις που σχετίζονται με τη βία.
      γ) με την ευαισθητοποίηση των μαθητών στο συγκεκριμένο θέμα, αξιοποιώντας διδακτικές ευκαιρίες ή εκπονώντας σχέδια εργασίας.
      Στο πλαίσιο, επίσης, της πρόληψης βίαιης συμπεριφοράς και της αντιμετώπισής της, εάν αυτή εκδηλωθεί, οι εκπαιδευτικοί συνεργάζονται με το Σχολικό Σύμβουλο και την οικογένεια, σκιαγραφώντας τις σχέσεις και τους ρόλους, διερευνώντας τις αιτίες και προτείνοντας τρόπους για την από κοινού αντιμετώπισή της. Όπου κρίνεται απαραίτητο μπορεί το σχολείο και η οικογένεια να συνεργάζονται με τοπικούς ή κοινωνικούς φορείς (ψυχολόγους και κοινωνιολόγους), προς το συμφέρον των μαθητών.
      Σε επίπεδο εκπαιδευτικού συστήματος στην πρόληψη και καταπολέμηση της βίας στα δημοτικά σχολεία οι διατάξεις της παρ.. 8 του άρθρου 13 του Π.Δ. 201/98 (ΦΕΚ 161, τ.Α΄) αναφέρουν ότι: «...Προβλήματα συμπεριφοράς αποτελούν αντικείμενο συνεργασίας μεταξύ του διευθυντή και των εκπαιδευτικών με τους γονείς και με τους σχολικούς συμβούλους, για την καλύτερη δυνατή παιδαγωγική αντιμετώπιση του θέματος.
      Σε κάθε περίπτωση και πριν από οποιαδήποτε απόφαση, λαμβάνεται σοβαρά υπόψη η βασική αρχή του σεβασμού της προσωπικότητας και των δικαιωμάτων του παιδιού.
      Οι σωματικές ποινές δεν επιτρέπονται.
      Η αλλαγή περιβάλλοντος του μαθητή είναι μέτρο παιδαγωγικού ελέγχου και μπορεί να γίνει με απόφαση του συλλόγου διδασκόντων, όταν πρόκειται για αλλαγή τμήματος ή με τη συναίνεση του γονέα, όταν πρόκειται για αλλαγή σχολείου.»
      ΙΙ. Όσον αφορά στην Β/θμια Εκπαίδευση σύμφωνα με τις διατάξεις των άρθρων 27 και 28 του Π.Δ. 104/79 (ΦΕΚ 23/07-02-1979 τ.Α') η συμπεριφορά μαθητή ο οποίος παρεκκλίνει από την προσήκουσα διαγωγή, νοούμενη ως έμπρακτη συμμόρφωση προς τους κανόνες που διέπουν τη σχολική ζωή και τις ηθικές αρχές του κοινωνικού περιβάλλοντος μέσα στο οποίο ζει, αποτελεί αντικείμενο παιδαγωγικού ελέγχου και αντιμετωπίζεται με την επιβολή σχολικών κυρώσεων.
      Τέλος, σχετικά με τη χρήση κινητών τηλεφώνων, σας γνωρίζουμε ότι σύμφωνα με την αριθμ. 132328/Γ2/7-12-2006 εγκύκλιο του ΥΠ.Ε.Π.Θ., για την εύρυθμη λειτουργία των σχολείων, « οι μαθητές δεν επιτρέπεται να έχουν στην κατοχή τους κινητά τηλέφωνα εντός του σχολικού χώρου. Στην εξαιρετική περίπτωση που ο μαθητής έχει στην κατοχή του κινητό τηλέφωνο υποχρεούται, καθ' όλη τη διάρκεια της παραμονής του εντός του σχολικού χώρου, να το έχει εκτός λειτουργίας και μέσα στην τσάντα του.»
      Κάθε παρέκκλιση από τα ανωτέρω αποτελεί αντικείμενο παιδαγωγικού ελέγχου και αντιμετωπίζεται με τις προβλεπόμενες από το Π.Δ. 104/79 σχολικές κυρώσεις.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      7. Στην με αριθμό 7250/26-2-08 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 29148/20-3-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7250/26-02-2008 ερώτηση που κατατέθηκε στη Βουλή από το Βουλευτή κ. Γ. Ι. Παπαγεωργίου σχετικά με τους κινδύνους από τα τοξικά ιατρικά απόβλητα, σας γνωρίζουμε τα εξής:
      Σύμφωνα με την Κ.Υ.Α Η.Π. 37591/2031/01-10-2003 «Μέτρα και όροι για τη διαχείριση των ιατρικών απoβλήτων από υγειονομικές μονάδες», υπόχρεος φορέας για τη διαχείριση των Ιατρικών Aπoβλήτων (ΙΑ) είναι ο παραγωγός των απoβλήτων ενώ σύμφωνα με το άρθρο 8 της ίδιας ΚΥ Α, για την επεξεργασία των επικίνδυνων ιατρικών απoβλήτων (ΕΙΑ) εντός ή εκτός των Υγειονομικών Μονάδων (ΥΜ), πρoβλέπoνται δύο εναλλακτικές μέθοδοι η αποτέφρωση και η αποστείρωση.
      Η επιλογή μεθόδου επεξεργασίας των ιατρικών απoβλήτων από τις Υγειονομικές Μονάδες εξαρτάται από τα ποιοτικά χαρακτηριστικά των απoβλήτων. Συγκεκριμένα για τα Ιατρικά Aπόβλητα Αστικού Χαρακτήρα (ΙΑ-ΑΧ) που προσομοιάζουν με τα οικιακά απορρίμματα η μέθοδος διαχείρισης που πρoβλέπεται από την κείμενη Νομοθεσία είναι η Υγειονομική Ταφή. Για τα Επικίνδυνα Ιατρικά Aπόβλητα (ΕΙΑ) - Αμιγώς Μολυσματικού Χαρακτήρα Aπόβλητα (ΕΙΑ-ΜΧ) η μέθοδος διαχείρισης που πρoβλέπεται είναι η αποτέφρωση και η αποστείρωση. Για τα Aπόβλητα που έχουν ταυτόχρονα Μολυσματικό και Τοξικό Χαρακτήρα (ΕΙΑ-ΜΤΧ) η μέθοδος διαχείρισης που πρoβλέπεται είναι η αποτέφρωση. Ενώ, για τα Aπόβλητα Αμιγώς Τοξικού Χαρακτήρα (ΕΙΑ- ΤΧ) η μέθοδος διαχείρισης που πρoβλέπεται είναι η Αποτέφρωση.
      Σε εφαρμογή των ανωτέρω και σύμφωνα με τα απολογιστικά στοιχεία του Ενιαίου Συνδέσμου Δήμου και Κοινοτήτων Αττικής (Ε.Σ.Δ.Κ.Ν.Α) για το έτος 2007, διακόσιες εβδομήντα δύο (272) Υγειονομικές Μονάδες έχουν συνάψει σύμβαση με τον ΕΣΔΚΝΑ προκειμένου να οδηγούνται τα απόβλητά τους προς αποτέφρωση στον Αποτεφρωτήρα των Άνω Λιόσιων. Οι υπόλοιπες Υγειονομικές Μονάδες εφαρμόζουν ως μέθοδο διαχείρισης, την αποστείρωση. Η αποστείρωση διενεργείται είτε αυτόνομα είτε με κινητές μονάδες, κατόπιν σύμβασης με ανάδοχο φορέα ο οποίος έχει λάβει τις πρoβλεπόμενες άδειες σύμφωνα με την ανωτέρω ΚΥΑ.
      Όσο αφορά την έρευνα που διεξήχθη από το εργαστήριο τοξικών και επικίνδυνων απoβλήτων του Πολυτεχνείου της Κρήτης σε Νοσοκομείο του Νησιού, σχετικά με το τοξικό υπόλειμμα της τέφρας που βρέθηκε με υψηλές συγκεντρώσεις βαρέων μετάλλων, μετά από την διαδικασία της αποτέφρωσης, διαπιστώθηκε ότι ο Kλίβανoς δεν πληρούσε τους όρους και τις προϋποθέσεις της κείμενης νομοθεσίας με αποτέλεσμα την παύση λειτουργίας του. Αξιοσημείωτο είναι ότι το ίδιο πρόβλημα υπάρχει και με τον κλίβανο του Ενιαίου Συνδέσμου Δήμου και Κοινοτήτων Αττικής. Το υπόλειμμα της τέφρας που μένει δηλαδή τα στερεά κατάλοιπα της καύσης έχουν τοξικό φορτίο. Η Μονάδα Αποτέφρωσης του Ενιαίου Συνδέσμου Δήμων και Κοινοτήτων Αττικής (Ε.Σ.Δ.Κ.Ν.Α.) έχει άδεια Έγκρισης Περιβαλλοντικών Όρων μόνο για τη καύση επικίνδυνων ιατρικών απoβλήτων αμιγώς μολυσματικού χαρακτήρα από τις υγειονομικές μονάδες, με απαγόρευση της καύσης οποιωνδήποτε τοξικών και μεικτού χαρακτήρα επικίνδυνων απoβλήτων. Σήμερα, η θερμοκρασία της συγκεκριμένης μονάδας αποτέφρωσης δεν υπερβαίνει τους 880-920° C. Για την επεξεργασία των επικίνδυνων ιατρικών απoβλήτων (ΕΙΑ-ΜΤΧ) μεικτού χαρακτήρα (ταυτόχρονα μολυσματικού-τοξικού) και (ΕΙΑ- ΤΧ) τοξικού χαρακτήρα η εγκατάσταση απαιτείται να ανεβάζει θερμοκρασία καύσης άνω των 1100° C.
      Αποτέλεσμα όλων των ανωτέρω είναι ότι, στην Ελλάδα δεν υπάρχει Kλίβανoς ο οποίος να μπορεί να επεξεργαστεί τοξικά ιατρικά απόβλητα. Έτσι, οι υγειονομικές μονάδες για την συγκεκριμένη κατηγορία απoβλήτων (τοξικά) συμβάλλονται με ανάδοχους φορείς οι οποίοι έχουν τις κατάλληλες άδειες από το Υ.ΠΕ.ΧΩ.ΔΕ. προκειμένου να συλλέγουν και να μεταφέρουν τα τοξικά απόβλητα με ειδικά οχήματα στο εξωτερικό σε εξειδικευμένες εγκαταστάσεις για περαιτέρω διαχείριση και επεξεργασία.
      Επίσης, σύμφωνα με στοιχεία του Ε.Σ.Δ.Κ.Ν.Α., ο Σύνδεσμος βρίσκεται σε διαδικασία μελέτης (διεξάγεται από το Βέλγους) για την αναβάθμιση των λειτουργικών παραμέτρων της εγκατάστασης (παροχές αέρα καύσης, ρυθμός περιστροφής κλιβάνου κ.α.) ώστε να επιτευχθεί θερμοκρασία στον θάλαμο μετάκαυσης άνω των 1/100°C, προκειμένου να επεξεργάζεται και τοξικά απόβλητα. Επιπρόσθετα, ο Σύνδεσμος δήλωσε την προμήθεια και εγκατάσταση εξατμιστή όπως επίσης και το γεγονός ότι, έχει πάρει άδεια για μεταφορά 300 τόνων τοξικής τέφρας στη Γερμανία για περαιτέρω διαχείριση και επεξεργασία.
      Τέλος, τονίζεται ότι το ΥΠΕΧΩΔΕ έχει αναθέσει σε ανάδοχο φορέα στα πλαίσια του Προγράμματος «Περιβάλλον» το έργο με τίτλο «Εθνικός Σχεδιασμός Διαχείρισης Aπoβλήτων από τις εγκαταστάσεις στον Τομέα της Υγείας». Το αντικείμενο του έργου είναι: ο εθνικός σχεδιασμός για τη διαχείριση των ιατρικών απoβλήτων (ΙΑ) σύμφωνα με την ισχύουσα σχετική κοινοτική και εθνική νομοθεσία. Το έργο αφορά το σύνολο της χώρας και όλες τις υγειονομικές μονάδες που παράγουν και διαχειρίζονται ιατρικά απόβλητα, καθώς και όλους τους φορείς (εγκαταστάσεις, επιχειρήσεις) που διαχειρίζονται ΙΑ.
      Επιπλέον, οι θέσεις του Υπουργείου Υγείας και Κοινωνικής Αλληλεγγύης αναπτύχθηκαν την Πέμπτη 14-2-08 κατά τη διάρκεια συζήτησης της αρ. 596/11-2-08 επίκαιρης ερώτησης.
      Ο Υπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     8. Στην με αριθμό 7213/26-2-08 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 37134/ΙΗ/14-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7213/26-2-08, την οποία κατέθεσε ο Βουλευτής κ. Μάρκος Μπόλαρης και μας διαβίβασε το Υπουργείο Πολιτισμού με το ανωτέρω σχετικό έγγραφό του αναφορικά με την πληρωμή εκπαιδευτικών Δευτεροβάθμιας Εκπαίδευσης, σας γνωρίζουμε τα ακόλουθα:
     Α) Για την κάλυψη της δαπάνης των ωρομίσθιων εκπαιδευτικών για το έτος 2007 έχουν μεταβιβαστεί από τον προϋπολογισμό του ΥΠ.Ε.Π.Θ. στους προϋπολογισμούς των Διευθύνσεων Δευτεροβάθμιας Εκπαίδευσης πιστώσεις ύψους 22.385.060 ευρώ, προκειμένου να καλυφθεί στο σύνολό της η ανωτέρω δαπάνη.
     Επιπλέον, με την αριθ. 7175/IΒ/18.1.2008 Υπουργική Απόφαση μεταβιβάστηκαν από τον προϋπολογισμό του ΥΠ.Ε.Π.Θ. στους προϋπολογισμούς των Διευθύνσεων Δευτεροβάθμιας Εκπαίδευσης πιστώσεις ύψους 17.903.000,00 ευρώ για την κάλυψη τυχόν ανεξόφλητων υποχρεώσεων έτους 2007, καθώς και για την πληρωμή των ωρομισθίων εκπαιδευτικών κατά το πρώτο εξάμηνο του 2008.
     Παράλληλα προωθήθηκε αίτημα στο Γενικό Λογιστήριο του Κράτους για τη χορήγηση ποσοστού διάθεσης 100% και την έκδοση της προβλεπόμενης από τις διατάξεις του Ν.2362/95 απόφασης του Πρωθυπουργού και του Υπουργού Οικονομίας και Οικονομικών για την έγκριση πληρωμών παρελθόντος οικονομικού έτους.
     Β) Η Πράξη Υπουργικού Συμβουλίου για την πληρωμή των προσληφθέντων αναπληρωτών εκπαιδευτικών έχει ήδη υπογραφεί και άμεσα ολοκληρώνονται οι διαδικασίες για την πληρωμή του συνόλου των εν λόγω εκπαιδευτικών
     Γ) Τα δεδουλευμένα όλων των απασχολούμενων εκπαιδευτικών (ωρομισθίων, αναπληρωτών, μονίμων) στο πρόγραμμα της Πρόσθετης Διδακτικής Στήριξης σε όλη την Ελλάδα, πρόκειται να καταβληθούν άμεσα, δεδομένου ότι έχουν γίνει εκ μέρους του ΥΠΕΠΘ όλες οι απαιτούμενες ενέργειες προς την εξασφάλιση και. την αποδέσμευση των απαραίτητων κονδυλίων για την αποπληρωμή όλων των εκκρεμοτήτων του εν λόγω προγράμματος.  
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     9. Στην με αριθμό 9243/28-3-08 ερώτηση του Βουλευτή κ. Πέτρου Τατούλη δόθηκε με το υπ’ αριθμ. 40014/ΙΗ/11-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώνtας στην ερώτηση με αριθμό 9243/28-3-08, την οποία κατέθεσε ο Βουλευτής κ. Πέτρος Τατούλης σχετικά με τα Ναρκωτικά στο Νομό Αρκαδίας, και στα θέματα της αρμοδιότητάς μας, σας γνωρίζουμε τα ακόλουθα:
     Η συνεργασία του Υπουργείου Υγείας και Κοινωνικής Αλληλεγγύης, του Υπουργείου Εθνικής Παιδείας και Θρησκ/των και του Οργανισμού Κατά των Ναρκωτικών (ΟΚΑΝΑ) είναι απαραίτητη, ώστε η υλοποίηση των προγραμμάτων πρόληψης στα σχολεία να είναι αποτελεσματική. Τα Κέντρα Πρόληψης και Καταπολέμησης των Ναρκωτικών υπάγονται στον ΟΚΑΝΑ, για τον οποίο αρμόδιο είναι το Υπουργείο Υγείας και Κοινωνικής Αλληλεγγύης.
     Από πλευράς ΥΠΕΠΘ προβλέπεται η συνεργασία με φορείς του Δημοσίου τόσο στις Υπουργικές Αποφάσεις για τις Σχολικές Δραστηριότητες, όπου περιλαμβάνεται η Αγωγή Υγείας (Γ1/377/865/ΦΕΚ 577/Τ.Β΄/23-9-1992 και Γ2/4867/ΦΕΚ 629/Τ.Β΄/23-10-1992) όσο και στο έργο των Συμβουλευτικών Σταθμών Νέων του ΥΠΕΠΘ (Γ2/806/ΦΕΚ134/τ.Β΄/5-3-1993).
     Επίσης, στο άρθρο 7, «Υπηρεσίες Σχολικής Υγείας» του Ν. 2519/ΦΕΚ 165/21-1-1997 του Υπουργείου Υγείας και Κοινωνικής Αλληλεγγύης, αναφέρεται ότι με κοινή απόφαση των Υπουργών Παιδείας και Υγείας καθορίζεται το πλαίσιο συνεργασίας των υπηρεσιών σε θέματα Αγωγής Υγείας.
     Το Π.Ι., στα Προγράμματα Αγωγής Υγείας Πρωτοβάθμιας και Δευτεροβάθμιας Εκπαίδευσης, τα οποία έχουν εγκριθεί με τις Πράξεις 17/4-12-2001 του Τμήματος Α/θμιας, 21/24-09-2001 του Τμήματος Β/θμιας και 24/6-09-2001 του Τμήματος Τ.Ε.Ε. και έχουν διαβιβαστεί στα σχολεία μέσω του ΥΠ.Ε.Π.Θ., στην ενότητα οδηγίες για την εφαρμογή προγραμμάτων Αγωγής Υγείας καθορίζει και τη συνεργασία με το Υπουργείο Υγείας Πρόνοιας και Κοινωνικής Αλληλεγγύης και τον ΟΚΑΝΑ καθώς και άλλους εξειδικευμένους φορείς σε θέματα Αγωγής Υγείας.
     Το ΥΠΕΠΘ, έχει δημιουργήσει για θέματα πρόληψης και προαγωγής της υγείας των μαθητών/τριών, δίκτυο Υπευθύνων Αγωγής Υγείας Α/θμιας και Β/θμιας Εκπαίδευσης όλης της χώρας που αποτελείται από 140 περίπου Εκπαιδευτικούς οι οποίοι αποτελούν τον σύνδεσμο μεταξύ του Υπουργείου και των Εκπαιδευτικών των Σχολικών Μονάδων ευθύνης τους.
     Έργο τους είναι να προτρέπουν τους Εκπαιδευτικούς να εφαρμόζουν προγράμματα πρόληψης και προαγωγής της υγείας των μαθητών μεταξύ των οποίων είναι τα εξής:
     -Σχολική Βία- Αντικοινωνική συμπεριφορά
     -Κοινωνικός αποκλεισμός- Ίσες Ευκαιρίες
     -Ψυχική υγεία- Διαπροσωπικές σχέσεις
     -Ρατσισμός - Ξενοφοβία
     -Ισότητα των 2 φύλων
     Επιπρόσθετα, το ΥΠΕΠΘ έχει δημιουργήσει εκπαιδευτικό υλικό στις πιο πάνω θεματικές ενότητες, το οποίο έχει ως εξής:
     -«Στηρίζομαι στα πόδια μου» από το Κέντρο Εκπαίδευσης για την Πρόληψη της χρήσης ναρκωτικών και της Προαγωγής της Υγείας του Ερευνητικού Πανεπιστημιακού Ινστιτούτου Ψυχικής Υγιεινής (ΕΠΙΨΥ), για τα ηλικιακά επίπεδα 11 έως 14 και 15 έως 18 ετών σε 4.000 αντίτυπα.
     -«Προάγοντας την ψυχική και συναισθηματική υγεία» της Kathrine Weare και Gay Grey του Πανεπιστημίου Southampton και του τοπικού γραφείου της Παγκόσμιας Οργάνωσης Υγείας( Π.Ο.Υ.) σε μετάφραση από τις Εκδόσεις «Ελληνικά Γράμματα» σε 1.000 αντίτυπα.
     -«Οδηγός Αγωγής και Προαγωγής της Υγείας» από το Ινστιτούτο Υγείας του Παιδιού (ΙΥΠ) στις Εκδόσεις Ελληνικά Γράμματα σε 2.000 βιβλία και με τίτλο « Ή Ποτό ή Μοτό» σε 2.000 βιντεοκασέτες για το ηλικιακό επίπεδο 11 έως 14 ετών.
     -«Αλκόολ και Υγεία» της Συστέμα Πληροφορική σε 850 CD-ROM για το ηλικιακό επίπεδο 11 έως 14 ετών.
     -«Ο κήπος με τις 11 γάτες» από το Κέντρο Θεραπείας Εξαρτημένων Ατόμων (ΚΕΘΕΑ) σε 2.000 αντίτυπο.
     -«Ψυχική υγεία- Διαπροσωπικές σχέσεις» από το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ), για το ηλικιακό επίπεδο 15 έως 18 ετών (Λύκεια) σε 5.000 πακέτα (κάθε πακέτο περιέχει 3 βιβλία).
     Τα εκπαιδευτικά υλικά βρίσκονται στους Υπεύθυνους Αγωγής Υγείας και σε Σχολικές Μονάδες.
     Επίσης, σας ενημερώνουμε ότι το ΥΠΕΠΘ συνεργάζεται με ειδικούς επιστημονικούς φορείς όπως ο ΟΚΑΝΑ, το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ), το Κέντρο Θεραπείας Εξαρτημένων Ατόμων (ΚΕΘΕΑ), το Ινστιτούτο Υγείας του Παιδιού (ΙΥΠ), το 18 ΑΝΩ Κ.ά., μεταξύ των οποίων είναι και το Κέντρο Πρόληψης του Ν. Αρκαδίας. Κάθε χρόνο πραγματοποιούνται πάνω από 6.000 προγράμματα στα πλαίσια του Γ ΚΠΣ και των «Νομαρχιακών» προγραμμάτων.
     Τέλος, το ΥΠΕΠΘ έχει ιδρύσει 60 Συμβουλευτικούς Σταθμούς Νέων (ΣΣΝ) σε όλες τις Διευθύνσεις Εκπαίδευσης. Έργο των ΣΣΝ είναι η πρόληψη της χρήσης Ναρκωτικών και Εξαρτησιογόνων Ουσιών, η δημιουργία Προγραμμάτων Ψυχικής Υγείας και η παροχή Συμβουλευτικής στην εκπάιδευτική κοινότητα.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
      10. Στην με αριθμό 10173/10-4-2008 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 256/21-4-2008 έγγραφο από τον Υφυπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 10173/10-4-2008 εγγράφου σας με το οποίο μας διαβιβάσθηκε ερώτηση του Βουλευτή κ. Ι. Μαγκριώτη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Μέσα στο δυναμικά αναπτυσσόμενο και ιδιαίτερα ανταγωνιστικό περιβάλλον της λιμενικής βιομηχανίας, όπως καθορίζεται από τις διεθνείς και ευρωπαϊκές εξελίξεις, πολιτική του ΥΕΝΑΝΠ για το λιμένα της Θεσσαλονίκης αποτελεί η δημιουργία ευνοϊκών συνθηκών για την προσέλκυση φορτίων και επιβατών μέσω του εκσυγχρονισμού και της ενίσχυσης του λιμένα, καθώς επίσης και η προσφορά υψηλής ποιότητας λιμενικών υπηρεσιών σε ανταγωνιστικές τιμές.
      2. Η υλοποίηση των επενδυτικών προγραμμάτων που σχεδιάζονται θα έχει πολλαπλά οφέλη για τον ίδιο τον Οργανισμό, όσο και για το σύνολο των επιχειρήσεων που δραστηριοποιούνται στην περιοχή της Βορείου Ελλάδος, καθώς και για την εθνική οικονομία. Στα πλεονεκτήματα αυτά συγκαταλέγονται, μεταξύ άλλων, η πλήρης ανάληψη του κόστους επένδυσης από τον επενδυτή και η εξασφάλιση σημαντικού οικονομικού ανταλλάγματος για τον Οργανισμό και το Δημόσιο, η δημιουργία νέων θέσεων εργασίας στο λιμένα και στην ευρύτερη περιοχή, η αύξηση των εισοδημάτων όσων δραστηριοποιούνται στο ευρύτερο περιβάλλον της λιμενικής βιομηχανίας, η επίτευξη πολλαπλασιαστικών αποτελεσμάτων, η βελτίωση του ανταγωνισμού, ή μείωση του μεταφορικού κόστους και του χρόνου εξυπηρέτησης, με όλα τα θετικά που συνεπάγονται για τις επιχειρήσεις και τους καταναλωτές και η λειτουργική αναβάθμιση του Οργανισμού ως αποτέλεσμα των επενδύσεων και της μεταφοράς τεχνογνωσίας.
      3. Στο πλαίσιο αυτό, το ΥΕΝΑΝΠ καταβάλλει κάθε δυνατή προσπάθεια για την εξομάλυνση των όποιων θεμάτων δημιουργήθηκαν από τις απεργιακές κινητοποιήσεις των λιμενεργατών. Ήδη, μετά από συντονισμένες ενέργειες του Ο.Λ.Θ. Α.Ε. η κατάσταση στο λιμένα Θεσσαλονίκης έχει βελτιωθεί.
      Ο Υφυπουργός
      ΠΑΝΟΣ ΚΑΜΜΕΝΟΣ»
      11. Στην με αριθμό 10732/17-4-08 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 27460/6-5-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ’ αριθ. 10732/17.4.08 ερώτησης, που κατέθεσε η Βουλευτής κ. Χρύσα Αράπογλου, σχετικά με την ανάγκη λήψης των απαραίτητων μέτρων, προκειμένου να αντιμετωπιστούν τα προβλήματα μείωσης της εμπορικής κίνησης που αντιμετωπίζουν πολλές επιχειρήσεις στο κέντρο της Θεσσαλονίκης και, ειδικότερα, αυτές που πλήττονται εξαιτίας των έργων κατασκευής του Μετρό, σας γνωρίζουμε, κατά λόγο αρμοδιότητάς μας, τα ακόλουθα:
      Από την κείμενη περί Δήμων και Κοινοτήτων νομοθεσία δεν παρέχεται δυνατότητα απαλλαγής των ανωτέρω επιχειρήσεων από τα προβλεπόμενα δημοτικά τέλη. Επισημαίνεται δε, ότι το ενιαίο ανταποδοτικό τέλος καθαριότητας και φωτισμού, επιβάλλεται με απόφαση του δημοτικού ή κοινοτικού συμβουλίου για την αντιμετώπιση των δαπανών καθαριότητας και φωτισμού, καθώς και κάθε άλλης δαπάνης από παγίως παρεχόμενες δημοτικές υπηρεσίες ανταποδοτικού χαρακτήρα.
      Περαιτέρω, σας γνωρίζουμε ότι το Υπουργείο αντιλαμβάνεται το πρόβλημα που έχει ανακύψει, πλην όμως η ανάληψη σχετικών πρωτοβουλιών, χωρίς μάλιστα προηγούμενη πρόταση της ΚΕΔΚΕ, οι οποίες οδηγούν σε μείωση των εσόδων των ΟΤΑ, δεν συνάδει με την πάγια διακηρυγμένη επιδίωξη της διασφάλισης στους ανωτέρω, των αναγκαίων και προβλεπόμενων πόρων για την εκπλήρωση της εκ του Συντάγματος αποστολής τους και την απρόσκοπτη άσκηση των απονεμημένων προς τούτο αρμοδιοτήτων τους.
      Σε ό,τι αφορά, τέλος, αναγκαίες παρεμβάσεις του Δήμου στο κέντρο της πόλης, όπως χωροθέτηση θέσεων στάθμευσης, συντήρηση και επέκταση πλακοστρώσεων, πεζοδρομήσεις κ.λπ., που είναι δυνατόν να συμβάλουν στην τόνωση της εμπορικής κίνησης, επισημαίνεται ότι ο Δήμος Θεσσαλονίκης έχει τη δυνατότητα να προτείνει την ένταξη σχετικών έργων, στο Πρόγραμμα «ΘΗΣΕΑΣ», μέσω τροποποίησης του προγράμματός του.
      Κατά τα λοιπά, καθ’ ύλην αρμόδια να σας ενημερώσουν αναφορικά με τα θέματα που θίγονται στην ερώτηση, είναι τα συνερωτώμενα Υπουργεία Οικονομίας και Οικονομικών και Ανάπτυξης.
      Ο Υφυπουργός
      ΘΑΝΑΣΗΣ ΝΑΚΟΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθεί η Αντιπροσωπεία της Κοινοβουλευτικής Ομάδας Φιλίας Γερμανίας-Ελλάδος.
      Τους καλωσορίζουμε στην Ελλάδα και στη Βουλή των Ελλήνων.
      (Χειροκροτήματα από όλες τις πτέρυγες της Βουλής)
      Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 19 Μαΐου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 912/13-5-2008 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εσωτερικών, σχετικά με τον αριθμό των υπηρετούντων υπαλλήλων στο δημόσιο τομέα κ.λπ..
      2. Η με αριθμό 899/13-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τον Ενεργειακό Σχεδιασμό της χώρας κ.λπ..
      3. Η με αριθμό 910/13-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το επικείμενο κλείσιμο εργοστασίων του ομίλου «ΚΛΩΝΑΤΕΞ» στη Νάουσα κ.λπ..
      4. Η με αριθμό 901/13-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καταχώριση στον τύπο διαφήμισης του Υπουργείου και την επάρκεια του συστήματος καταγραφής των εκπομπών αερίων θερμοκηπίου στη χώρα μας κ.λπ..
      5. Η με αριθμό 925/13-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Πολιτισμού, σχετικά με τα κρούσματα ντόπινγκ στον εφηβικό αθλητισμό κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 895/13-5-2008 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Υγείας και Κοινωνικής Αλληλεγγύης, σχετικά με την κάλυψη ολόκληρης της Εύβοιας από το δίκτυο των υπηρεσιών του Ε.Κ.Α.Β. κ.λπ..
      2. Η με αριθμό 900/13-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αναβάθμιση του κλάδου θεατρικών σπουδών κ.λπ..
      3. Η με αριθμό 917/13-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη βελτίωση του Εθνικού οδικού δικτύου που συνδέει την Αμφιλοχία με τη Λευκάδα κ.λπ..
      4. Η αριθμό 903//13-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Εθνικής Άμυνας, σχετικά με τις επιπτώσεις της πώλησης του Ο.Τ.Ε. για την εθνική άμυνας της χώρας μας.
      5. Η με αριθμό 926/13-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό της Φοιτητικής Οργάνωσης Συναγερμού, που πρόσκειται στο ΛΑ.Ο.Σ., από τις φοιτητικές εκλογές στη Νομική Σχολή Αθηνών κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση
      ΤΩΝ ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 927/13-5-2008 δεύτερη κατά σειρά επίκαιρη ερώτηση του Προέδρου του Πανελλήνιου Σοσιαλιστικού Κινήματος και Αρχηγού της Αξιωματικής Αντιπολίτευσης κ. Γεωργίου Παπανδρέου προς τον Πρωθυπουργό, σχετικά με την πώληση του Ο.Τ.Ε. κ.λπ..
      Η επίκαιρη ερώτηση προς τον Πρωθυπουργό έχει ως ακολούθως:
      «Ο Ο.Τ.Ε. αποτελεί την πιο διεθνοποιημένη, στρατηγικού χαρακτήρα, κερδοφόρο επιχείρησης της Ελλάδας με έντονη δραστηριοποίηση και επενδύσεις σε τεχνολογίες αιχμής στην Πληροφορική και τις Επικοινωνίες, σημαντική παρουσία και πρωταγωνιστικό ρόλο στην αγορά τηλεπικοινωνιών της Νοτιοανατολικής Ευρώπης, ακίνητη περιουσία και υποδομές που ξεπερνούν τα 20.000.000.000 ευρώ.
      Η Κυβέρνηση, αφού πρώτα προχώρησε σε μια σειρά ενεργειών που υποβάθμισαν τον Ο.Τ.Ε., επέλεξε το Δεκέμβριο του 2006 να καταργήσει τις ρυθμίσεις που διασφάλιζαν το δημόσιο έλεγχο και προέβλεπαν, αφ΄ενός ότι το Δημόσιο ΔΕΝ επιτρέπεται να κατέχει ποσοστό μικρότερο από του 1/3 του μετοχικού κεφαλαίου του Ο.Τ.Ε. (Ν. 2843/00) και αφ΄ετέρου ότι ιδιώτης επενδυτής με ποσοστό μεγαλύτερο του 5% ΔΕΝ έχει δικαίωμα παράστασης και ψήφου στη γενική συνέλευση πέραν του 5% (ν. 2257/94). Στη συνέχεια μείωσε ακόμα περισσότερο το ποσοστό συμμετοχής του Ελληνικού Δημοσίου στο μετοχικό κεφάλαιο του Ο.Τ.Ε. καθιστώντας τον εύκολο στόχο για κάθε επίδοξο επενδυτή.
      Η Κυβέρνηση προχωρά, κατά παρέκκλιση των διαδικασιών αποκρατικοποίησης, με αδιαφανείς διαδικασίες στην εκχώρηση της διοίκησης του ΟΤΕ στην «Deutsche Telekom», μέσω της διαμεσολάβησης ιδιώτη επενδυτή, αναλαμβάνοντας το ρόλο του εγγυητή του υπερτιμήματος που αυτός καρπώνεται από τη διαδικασία. 
      (Στο σημείο αυτό εισέρχεται στην Αίθουσα του Κοινοβουλίου ο Πρόεδρος της Κυβέρνησης κ. Κωνσταντίνος Καραμανλής. Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      Η Κυβέρνηση εκποιεί τον Ο.Τ.Ε. και παραδίδει τη διοίκηση του Οργανισμού έναντι πινακίου φακής σε μια ξένη, ουσιαστικά κρατική, τηλεπικοινωνιακή επιχείρηση, χωρίς να εξηγεί ούτε τους λόγους ούτε τα πιθανά οφέλη για τον Ο.Τ.Ε., για τους καταναλωτές και για την ελληνική οικονομία. 
      Κατόπιν αυτών, ερωτάται ο κύριος Πρωθυπουργός:
      1) Γιατί η Κυβέρνηση ακολούθησε τη συγκεκριμένη διαδικασία, για τη μεγαλύτερη τηλεπικοινωνιακή επιχείρηση των Βαλκανίων με θυγατρικές και συμμετοχές σε πέντε χώρες, χωρίς να προασπίζει το δημόσιο συμφέρον; 
      2) Γιατί καταργεί με την επικείμενη συμφωνία το δημόσιο έλεγχο και υπονομεύει το δημόσιο συμφέρον;».
      Το λόγο έχει ο Πρωθυπουργός κ. Κωνσταντίνος Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η συμφωνία για τη στρατηγική συμμαχία του ΟΤΕ με έναν από τους μεγαλύτερους και πιο αξιόπιστους τηλεπικοινωνιακούς οργανισμούς της Ευρώπης συνιστά, πριν απ’ όλα, ανταπόκριση σε ρητή προεκλογική δέσμευση και προεκλογική εξαγγελία της Κυβέρνησης. Το κυβερνητικό μας πρόγραμμα ρητά αναφέρει ότι «ποσοστό της συμμετοχής του κράτους στον ΟΤΕ μεταβιβάζεται σε κατάλληλο χρόνο, ώστε η εταιρεία να λειτουργήσει στη νέα απελευθερωμένη αγορά σε στρατηγική συμμαχία, αλλά και με το κατάλληλο μάνατζμεντ, το οποίο θα οδηγήσει σε μεγαλύτερη ανάπτυξη των δραστηριοτήτων της». 
      Από το 2006, όταν ξεκίνησε η διαδικασία για την εφαρμογή της συγκεκριμένης αυτής δέσμευσης, είχαμε ανακοινώσει ότι αναζητούμε ως στρατηγικό σύμμαχο μεγάλο ευρωπαϊκό τηλεπικοινωνιακό οργανισμό. Καταστήσαμε, έτσι, σαφές ότι αναζητούσαμε στρατηγικό σύμμαχο που να συμβάλλει, με τεχνογνωσία και νέες επενδύσεις, στην επέκταση του ΟΤΕ σε νέες αγορές και νέες υπηρεσίες· στρατηγικό σύμμαχο που να διασφαλίζει το μέλλον του Οργανισμού, προς το συμφέρον της οικονομίας, των καταναλωτών, αλλά και των εργαζομένων του. Αυτή ήταν η ξεκάθαρη, η σταθερή, η δημόσια δέσμευσή μας. Αυτό είπαμε προεκλογικά και αυτό πράξαμε! 
      Υπογραμμίζω ότι από το 2002, όταν η μείωση της συμμετοχής του Δημοσίου στο μετοχικό κεφάλαιο του ΟΤΕ, είχε πέσει κάτω από το 50%, η θέση του Δημοσίου στη διατήρηση του ελέγχου της εταιρείας ήταν επισφαλής. Και αυτό γιατί δεν αποκλειόταν να σχηματισθεί, σε Γενική Συνέλευση του ΟΤΕ πλειοψηφία που θα έδινε τη διοίκηση σε άλλους μετόχους. Το Δημόσιο διατηρούσε τα δικαιώματα διοίκησης για έναν απλούστατο λόγο: ότι δεν είχε εκδηλωθεί επιθετική κίνηση για την απόκτηση της πλειοψηφίας του Οργανισμού. 
      Οι «πόρτες», ωστόσο, για ένα τέτοιο ενδεχόμενο είχαν ανοίξει από το 2002. Διευκρινίζω λοιπόν: Ο ΟΤΕ δεν πωλήθηκε με την προχθεσινή συμφωνία. Ο στόχος της συμφωνίας που έγινε δεν είναι ταμειακός και δεν έχει καμία σχέση με την εκτέλεση του Προϋπολογισμού, όπως κάποιοι ισχυρίζονται! Ξέρουμε όλοι ότι τα έσοδα από τις αποκρατικοποιήσεις δεν μειώνουν το έλλειμμα, αλλά το δημόσιο χρέος. Εκείνο που συμφωνήθηκε είναι μια στρατηγική συμμαχία, έτσι ώστε ο Οργανισμός να ενισχύσει ακόμη περισσότερο την ανταγωνιστικότητά του, να αποκτήσει στρατηγικό ρόλο στην ευρύτερη περιοχή της Νοτιοανατολικής Ευρώπης, να πρωταγωνιστήσει στην Κοινωνία της Πληροφορίας. Με συνέργειες στην έρευνα, την ανάπτυξη και τη διάθεση νέων προϊόντων, με συνέργειες που εξοικονομούν γύρω στα 2 δισεκατομμύρια ευρώ, ο ΟΤΕ μπορεί να προσφέρει καλύτερες και φθηνότερες υπηρεσίες. Διασφαλίζεται -ανάμεσα στ’ άλλα- και η περαιτέρω επιτάχυνση της ευρυζωνικότητας. Και επειδή κάποιοι προσποιούνται ότι ξεχνούν, θυμίζω ότι η διείσδυση της ευρυζωνικότητας το 2004 ήταν στο 0,1%. Και αυτό εξαιτίας της έλλειψης στρατηγικής, και της εξάρτησης του Οργανισμού. Διασφαλίζεται η συνεργασία του Οργανισμού με έναν ευρωπαϊκό κολοσσό, η οποία θα τον ενισχύσει με σημαντικά διοικητικά, τεχνολογικά, οικονομικά και στρατηγικά πλεονεκτήματα.
      Ένα από αυτά είναι και η πραγματοποίηση σημαντικών επενδύσεων εκσυγχρονισμού, απαραίτητων στο σημερινό ανταγωνιστικό περιβάλλον των τηλεπικοινωνιών. Ο ΟΤΕ θα επωφεληθεί από την τεχνογνωσία του στρατηγικού συμμάχου σε νέες υπηρεσίες και σε τεχνολογίες αιχμής, που μπορεί να αποτελέσουν νέα πηγή κερδοφορίας για τον Οργανισμό. Θα ωφεληθεί, όμως, και από τη βελτίωση της ποιότητας των υφισταμένων προϊόντων και υπηρεσιών που προσφέρει στους πελάτες του.
      Ο ΟΤΕ ισχυροποιείται σημαντικά σε θέματα εξεύρεσης κεφαλαίων για την ανάπτυξή του. Ακόμα και οι επενδύσεις στη Νοτιοανατολική Ευρώπη πρόκειται να βρεθούν σε πλεονεκτικότερη θέση, αφού θα γίνουν αποδοτικότερες. Η συμφωνία θα μπει σε εφαρμογή μετά την ψήφισή της από τη Βουλή, την έγκρισή της από την Ευρωπαϊκή Επιτροπή, καθώς και μετά την έγκρισή της από τις εθνικές ρυθμιστικές Αρχές των χωρών στις οποίες δραστηριοποιούνται οι δύο εταιρείες. 
      Σε όλα τα στρατηγικά θέματα -οικονομικά, επιχειρηματικά, εταιρικά-, καθώς και σε όλα τα θέματα εθνικής ασφάλειας, εθνικής άμυνας και δημόσιας τάξης, το Ελληνικό Δημόσιο θα έχει τον τελευταίο λόγο. Θα έχει αυξημένα και ισχυρά δικαιώματα αρνησικυρίας στις βασικές αποφάσεις του Οργανισμού. Η τιμολογιακή πολιτική είναι και θα παραμείνει, σε κάθε περίπτωση, ζήτημα για το οποίο τον τελικό λόγο έχει η Εθνική Επιτροπή Τηλεπικοινωνιών και Ταχυδρομείων, η οποία είναι Ανεξάρτητη Αρχή. Η χρήση του δικτύου -για την οποία ακούγονται διάφορες αιτιάσεις- είναι επίσης αρμοδιότητα της ίδιας Εθνικής Επιτροπής, που ορίζει, με βάση το Κοινοτικό και το Εθνικό Δίκαιο, τους όρους και τις προϋποθέσεις για τη διάθεσή του. Για εργασιακά θέματα -συλλογικές συμβάσεις και αλλαγές του κανονισμού του προσωπικού- προβλέπονται διαδικασίες διαβούλευσης της εταιρείας με την Κυβέρνηση. Σε όλες άλλωστε τις περιπτώσεις -και αυτό είναι αυτονόητο- ισχύουν η ελληνική εργατική νομοθεσία και οι κανονισμοί προσωπικού του ΟΤΕ. Δημιουργούνται, ταυτόχρονα, οι κατάλληλες συνθήκες για την καλύτερη εκπαίδευση και αξιοποίηση του ανθρώπινου δυναμικού του. 
      Με τη συμφωνία, κυρίες και κύριοι συνάδελφοι, εξασφαλίστηκε μια ισορροπημένη μετοχική σύνθεση και ένα ισορροπημένο διοικητικό σχήμα, ανάμεσα στο ελληνικό Δημόσιο και το στρατηγικό σύμμαχο. Με την ενεργοποίησή της, κάθε πλευρά θα έχει το 25%, συν μία μετοχή. Το νέο Διοικητικό Συμβούλιο θα έχει δέκα μέλη, από τα οποία τα πέντε θα προτείνονται από το Ελληνικό Δημόσιο και τα υπόλοιπα από το στρατηγικό σύμμαχο. Το Ελληνικό Δημόσιο αφενός θα προτείνει τον Πρόεδρο του Οργανισμού και, αφετέρου, θα έχει δικαίωμα βέτο, μέχρι δύο φορές, σε ονόματα που θα προτείνονται από την άλλη πλευρά για τη θέση του Διευθύνοντος Συμβούλου. Η συμφωνία, ουσιαστικά, ισχύει στο διηνεκές. Εάν ο στρατηγικός σύμμαχος μειώσει το ποσοστό του κάτω από το 25%, το Ελληνικό Δημόσιο αποκτά την πλειοψηφία του Δ.Σ. και ορίζει τον Διευθύνοντα Σύμβουλο. 
      Εάν το Ελληνικό Δημόσιο αποφασίσει να πωλήσει, έως το τέλος του 2011, μέρος από το ποσοστό του, έως και 15%, έχει διασφαλίσει αφενός συγκεκριμένο υπερτίμημα και αφετέρου τα δικαιώματα που συμφωνήθηκαν.
      Επαναλαμβάνω πάντως -παρότι έχει διευκρινισθεί κατ’ επανάληψη από τον αρμόδιο Υπουργό- ότι δεν είναι στις προθέσεις της Κυβέρνησης να προχωρήσει σε περαιτέρω μείωση της συμμετοχής του Δημοσίου στον ΟΤΕ.
      Με μία φράση, κυρίες και κύριοι συνάδελφοι, η στρατηγική συμμαχία προσφέρει στον ΟΤΕ τη δυνατότητα να βελτιώσει την ανταγωνιστικότητά του, να αντιμετωπίσει αποτελεσματικότερα τις προκλήσεις των καιρών, να θεμελιώσει την εξωστρέφειά του και να προσφέρει καλύτερες υπηρεσίες στις χαμηλότερες τιμές. Διασφαλίζεται το Ελληνικό Δημόσιο όσον αφορά το ρόλο του στον Οργανισμό. Διασφαλίζονται τα δικαιώματα των καταναλωτών. Διασφαλίζονται τα συμφέροντα των εργαζομένων. 
      Ας μη δημαγωγεί, λοιπόν, η Αξιωματική Αντιπολίτευση. Δεν την ωφελεί να προσποιείται άγνοια του παρελθόντος της. Δεν την ωφελεί να διαστρεβλώνει συστηματικά και ενσυνείδητα το παρόν. Δεν την ωφελεί να υπονομεύει το μέλλον του Τόπου. 
      (Χειροκροτήματα από την πτέρυγα της Νέας Δημοκρατίας.)
      
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι ένας μαθητές και μαθήτριες και δύο συνοδοί δάσκαλοι από το 1ο  Δημοτικό Σχολείο Κρυονερίου Αττικής.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Αρχηγός της Αξιωματικής Αντιπολίτευσης, κ. Γεώργιος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κύριε Πρόεδρε, αγαπητοί συνάδελφοι, χρειάζεται σήμερα να δώσουμε παράσημα στους εθνικούς μας ευεργέτες της Κυβέρνησης Καραμανλή, που ολοκλήρωσε τις άοκνες προσπάθειες της κυβέρνησης Μητσοτάκη, να ξεπουληθεί ο εθνικός μας οργανισμός τηλεπικοινωνιών και όλες οι υποδομές του.
      (Χειροκροτήματα από την πτέρυγα του ΠΑ.ΣΟ.Κ.)
      Ακούστε, κυρίες και κύριοι συνάδελφοι, κατάφερε η Κυβέρνηση, με τη σκληρή της διαπραγμάτευση, να παραδώσει στα νέα μας αφεντικά, την «DEUTSCHE TELEΚOM», τις τηλεπικοινωνιακές μας υποδομές, να παραδώσει τη διοίκηση ενός οργανισμού, χρηματιστηριακής αξίας πάνω από 11.000.000.000 ευρώ, ενός κερδοφόρου οργανισμού, του μεγαλύτερου τηλεπικοινωνιακού οργανισμού στα Βαλκάνια, αντί ενός πινακίου φακής.
      Τα νέα αφεντικά μας, μας έδωσαν, αγαπητοί συνάδελφοι, το ποσό των 140.000.000 ευρώ, ως υπερτίμημα. Πήραμε, δηλαδή, λιγότερα από τα κέρδη τριών μηνών του Ο.Τ.Ε., που έβγαλε 660.000.000 ευρώ κέρδη το 2007. Μπράβο μας!
      (Χειροκροτήματα από την πτέρυγα του ΠΑ.ΣΟ.Κ.)
      Όμως, θίχτηκα προσωπικά, ως Έλληνας, έθιξε το φιλότιμό μου, την αξιοπρέπειά μου αυτή η ρήτρα, να γνωρίζει το νέο αφεντικό τη γλώσσα μας. Διότι, πέρα από το εθνικό έγκλημα, μας κοροϊδεύετε, κύριε Καραμανλή, και από πάνω, αφού αφελληνίσατε τον Οργανισμό. Μας μεταχειρίζεστε ως ιθαγενείς και την Ελλάδα ως αποικία σας με αυτή τη συμφωνία, όπως μεταχειρίζεστε τους εκατόν δώδεκα χιλιάδες μικροεπενδυτές του Ο.Τ.Ε., που αγνοείτε και αδικείτε με τη συμφωνία. Δεν δίνετε λόγο σε κανέναν. Η Ελλάδα αποικία σας. Αυθαιρεσία και παρεμβάσεις παντού: στη Δικαιοσύνη, στην Αστυνομία, στο ασφαλιστικό, στις «γαλάζιες» συνεντεύξεις, στις προσλήψεις, με τη λογοκρισία της Ε.Ρ.Τ., με τον κ. Στέλιο Κούλογλου. Eurovision και παντεσπάνι για συγκάλυψη. Παντού χειραγώγηση και ψέματα. 
      Λέτε ότι θα γίνει ο Ο.Τ.Ε. παίκτης στην Ευρωπαϊκή Ένωση. Ψέμα. Παίκτες γίνονται οι Γερμανοί κι εμείς γινόμαστε θυγατρική. Λέτε ότι συνεχίζετε την πολιτική του ΠΑ.ΣΟ.Κ., όπως βολεύει να το λέει βεβαίως και το Κομμουνιστικό Κόμμα και ο ΣΥ.ΡΙΖ.Α., προς ικανοποίηση βεβαίως της Κυβέρνησης. Ψέμα. Ανατρέπετε την πολιτική μας. Ανοίξαμε δρόμο στα Βαλκάνια και αλλού. Την «COSMOTE» την αλλάξαμε και αλλάξαμε το τοπίο στην κινητή τηλεφωνία. Με την πολιτική μας ωφελήθηκε ο Ο.Τ.Ε., οι εργαζόμενοι, μικρομέτοχοι, Έλληνες επιχειρηματίες, το δημόσιο ταμείο, με έσοδα για το δημόσιο την περίοδο 1996 – 2004 να ξεπερνούν τα 9.000.000.000 ευρώ, με καλύτερες και σύγχρονες τηλεπικοινωνιακές υπηρεσίες και τεχνολογίες. Αυτόν τον Ο.Τ.Ε. σας παραδώσαμε.
      Και σας παραδώσαμε έναν Ο.Τ.Ε. που ήταν υπό τον έλεγχο του ελληνικού δημοσίου. Και εσείς, με τη σειρά σας, αντί να τον αναπτύξετε, τον παραδίδετε στην «DEUTSCHE TELEΚOM». Λέτε ότι κινηθήκατε με διαφάνεια. Ψέμα. Γιατί δεν κάνατε δημόσια προσφορά εξαγοράς για το σύνολο των μετοχών, όπως σας λένε οι ενώσεις μικρομετόχων; Κρύβεστε πίσω από τη διαδικασία των αποκρατικοποιήσεων. Γι’ αυτό αλλάξατε την κοινοτική οδηγία; Και τότε, γιατί δεν κάνατε ανοικτές διαγωνιστικές διαδικασίες; Και γιατί πουλάτε, μέσω ενός διαμεσολαβητή, ζημιώνοντας με αυτόν τον τρόπο το ελληνικό δημόσιο, με 800.000.000 ευρώ;
      Και επειδή ακούγεται το περίφημο ότι οι προμήθειες μπορούν τώρα να πάνε στη «SIEMENS» χωρίς μίζες, απαιτώ για άλλη μια φορά να συμφωνήσετε για τη σύσταση εξεταστικής επιτροπής για τη «SIEMENS», για να βρούμε τι ακριβώς έγινε και για τη «SIEMENS» και για το Χρηματιστήριο και για οτιδήποτε άλλο.
      (Χειροκροτήματα από την πτέρυγα του ΠΑ.ΣΟ.Κ.)
      Λέτε ότι προστατεύσατε και προστατεύετε το δημόσιο συμφέρον, τον Ο.Τ.Ε., από επιθετική αγορά. Ψέμα. Καταργήσατε, ναι ή όχι, όλες τις ασφαλιστικές δικλίδες, που εμείς είχαμε θεσπίσει, την υποχρέωση του δημοσίου να κατέχει, τουλάχιστον, το 33% του Οργανισμού, τη διάταξη που περιόριζε τα δικαιώματα μετόχων που είχαν πάνω από 5%; Λέτε ότι αυτή η πολιτική ιδιωτικοποιήσεων είναι ευρωπαϊκή και συμφέρουσα. Ψέμα. Καμμία υποχρέωση δεν είχαμε να πουλήσουμε τον Ο.Τ.Ε., για να γίνει, απλώς, ο Οργανισμός ενός άλλου κράτους. Σε αυτό, συνηγορεί αυτές τις ημέρες και η ίδια η αγορά.
      Και δεν απαντάτε τελικά, κύριε  Καραμανλή, στο πιο απλό, αδυσώπητο ερώτημα που θέτει ο Έλληνας πολίτης. Για ποιο λόγο να πουλήσουμε μία κερδοφόρα, αξιόπιστη, στρατηγικής σημασίας, ελληνική δημόσια υπηρεσία –επιχείρηση, που είναι κυρίαρχη στα Βαλκάνια;
      (Χειροκροτήματα από την πτέρυγα του ΠΑ.ΣΟ.Κ.)
      Δεν περιμένω απαντήσεις απ’ αυτά που είπατε, κύριε  Καραμανλή. Μόνο υπεκφυγές, μόνο μεγάλα λόγια περί μεταρρυθμίσεων, στρατηγικών συμμαχιών δημοσίου συμφέροντος που στην πράξη, τίποτα, μα τίποτα δεν σημαίνουν. Η δικαιολογία σας είναι πια αλάτι στις πληγές που έχετε ανοίξει στον ελληνικό λαό. Θα θίγουν ακόμη περισσότερο τη νοημοσύνη μας, τη νοημοσύνη κάθε Έλληνα πολίτη.
      Γι’ αυτό, θα βρείτε μπροστά σας το θεσμικό μας έλεγχο. Εφόσον προχωρείτε σε αυτόν το δρόμο, θα βρείτε μπροστά σας την πρότασή μας για τη σύσταση προανακριτικής επιτροπής για απιστία, για να δώσει κάθε υπεύθυνος λόγο για τη βλάβη του δημοσίου συμφέροντος που ενσυνείδητα και απροκάλυπτα προκαλείτε.
      (Χειροκροτήματα από την πτέρυγα του ΠΑ.ΣΟ.Κ.)
      Δεν το κάνουμε για λόγους κομματικού φανατισμού, αλλά για να ριχτεί άπλετο φως, για να περιορίσουμε την εθνική ζημιά. Ως παράταξη ευθύνης κινούμεθα, διότι πληγώνετε την Ελλάδα, κύριε  Καραμανλή, μικραίνετε την Ελλάδα. Και απέναντι σε μια Κυβέρνηση επικίνδυνη, που βλέπει τον Έλληνα υπήκοο ως ιθαγενή, που καλλιεργεί την υποτακτικότητα, την αίσθηση στο μέσο Έλληνα ότι δεν έχει στον ήλιο μοίρα και ότι χρειαζόμαστε τον Κινέζο, το Ρώσο, το Γερμανό, τον Ευρωπαίο, για να μπορούμε να πάμε μπροστά αντιπαραθέτουμε εμείς, το ΠΑ.ΣΟ.Κ., την Ελλάδα της αυτοπεποίθησης, της ελευθερίας, των οραμάτων, της ευημερίας των πολιτών και όχι των υπηκόων, αλλά των πολιτών με δικαιώματα, με αξιοπρέπεια.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ο Πρωθυπουργός, κ. Κώστας Καραμανλής, έχει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Αξιωματική Αντιπολίτευση επιχειρεί σήμερα βαθιά βουτιά στο χειρότερο, στο απώτερο, στο καταδικασμένο παρελθόν της. Αυτή είναι η πραγματικότητα.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Εσείς επιβεβαιώνετε το δικό σας παρελθόν.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Λαϊκίζει, αντιφάσκει, δημαγωγεί!
      (Χειροκροτήματα από την πτέρυγα της Νέας Δημοκρατίας.)
      Διαστρεβλώνει, απαξιώνει, δυσφημεί! Δεν καταφέρνετε ούτε καν να αρθρώσετε ενιαίο λόγο- αυτή είναι η αλήθεια!
      (Χειροκροτήματα από την πτέρυγα της Νέας Δημοκρατίας.)
      Άλλα έκανε ως Κυβέρνηση, άλλα γράφει στο πρόγραμμά της, άλλα υποστηρίζει σήμερα.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Απαντήσεις, κύριε  Καραμανλή.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Οι πολίτες όμως θυμούνται πολύ καλά ότι ξεκινήσατε από τη θέση ότι «στον ΟΤΕ υπάρχει μόνο μία “χρυσή” μετοχή» και ότι «η μετοχή αυτή δεν διαιρείται και δεν πωλείται».
      (Χειροκροτήματα από την πτέρυγα της Νέας Δημοκρατίας.)
      ΝΙΚΟΛΑΟΣ ΣΗΦΟΥΝΑΚΗΣ: Απαντήστε, κύριε  Καραμανλή.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Θυμούνται οι πολίτες ότι από το 1996 είχε ξεκινήσει να διαιρεί και να πωλεί τη μετοχή του ΟΤΕ, θυμούνται ότι μέχρι το 2002 είχε περιορίσει η Κυβέρνηση του ΠΑΣΟΚ τη συμμετοχή του Δημοσίου στο 34% των μετοχών του Οργανισμού. 
      Αυτή είναι η αλήθεια. Και από αυτή την αλήθεια, κυρίες και κύριοι συνάδελφοι, απαιτείται να ξεκινάει η συζήτηση.
      Η Αξιωματική Αντιπολίτευση ήταν εκείνη που ως Κυβέρνηση ξεκίνησε, αλλά και έφτασε την αποκρατικοποίηση του ΟΤΕ στο 66% των μετοχών του. Ήταν εκείνη που ως Κυβέρνηση προχώρησε στην πώληση του 64,5% των Ελληνικών Πετρελαίων, του 49% σχεδόν του ΟΠΑΠ, του 48,5% της ΔΕΗ, του 39% σχεδόν της ΕΥΔΑΠ, του 25,5% σχεδόν του ΟΛΠ, του 26% σχεδόν του ΟΛΘ. Ήταν εκείνη που προχώρησε στην πλήρη αποκρατικοποίηση της Ιονικής, της ΕΤΒΑ, της Τράπεζας Κρήτης, της Τράπεζας Μακεδονίας-Θράκης. Πώλησε και το ίδιο το Χρηματιστήριο, την Ανώνυμη Εταιρεία «Ελληνικά Χρηματιστήρια», τα Ναυπηγεία Σκαραμαγκά.
      Ισχυρίζεται, τώρα, ότι η ένστασή της δεν είναι στη μετοχοποίηση, αλλά στη στρατηγική συμμαχία του ΟΤΕ!
      Και ερωτώ: Δεν ήταν η ίδια εκείνη που προέβλεψε, αλλά και ξεκίνησε, την αναζήτηση στρατηγικού επενδυτή στον ΟΤΕ;
      Δεν είναι οι ίδιοι που αποφάσισαν, στη Διυπουργική Επιτροπή Αποκρατικοποιήσεων τον Οκτώβριο του 2000, «τη διερεύνηση της διεθνούς αγοράς για την εξεύρεση στρατηγικού συμμάχου του ΟΤΕ»;
      Δεν είναι οι ίδιοι που ανακοίνωναν, μέσα από τον Προϋπολογισμό του 2001, ότι «εισέρχεται στην τελική φάση η σύναψη στρατηγικής συμμαχίας του ΟΤΕ με διεθνή τηλεπικοινωνιακό φορέα»;
       Αναφέρουν -ναι ή όχι;- στο πρόγραμμά τους ότι έχουν ως στόχο «την προώθηση ιδιωτικοποιήσεων και στρατηγικών συμμαχιών»;
      Και όμως, σήμερα η Αξιωματική Αντιπολίτευση διαμαρτύρεται για την επίτευξη στρατηγικών συμμαχιών από οργανισμούς του Δημοσίου. Τόση συνέπεια!
      (Χειροκροτήματα από την πτέρυγα της Νέας Δημοκρατίας.)
      Ξεχνά ότι η ίδια, ως Κυβέρνηση, επεξεργαζόταν σχέδια που προέβλεπαν αλλού την πλήρη παραχώρηση κρατικών επιχειρήσεων στον ιδιωτικό τομέα και αλλού τη σύναψη στρατηγικών συμμαχιών, με πλήρη ανάθεση της διοίκησής τους σε στρατηγικούς εταίρους. Ενδεικτικά θυμίζω μόνο τα σχέδιά τους για την ανάθεση σε στρατηγικό εταίρο της διαχείρισης της ΕΛΒΟ, της ΕΤΒΑ, της ΕΑΒ, της Διεθνούς Έκθεσης Θεσσαλονίκης.
      Η αναφορά που κάνατε, ακόμη μία φορά, στον περιορισμό του 5% για την απόκτηση δικαιωμάτων ψήφου στον ΟΤΕ, δείχνει ότι έχετε παντελή άγνοια των ευρωπαϊκών δεδομένων. Ο περιορισμός αυτός ήταν πλήρως ασύμβατος με την κοινοτική νομοθεσία και, σε καμία περίπτωση, δεν ήταν δυνατόν να εφαρμοστεί. Θα έπρεπε να το γνωρίζετε αυτό. Και πιθανώς να το γνωρίζετε, αλλά ψεύδεσθε συνειδητά!
      (Χειροκροτήματα από την πτέρυγα της Νέας Δημοκρατίας.)
      ΝΙΚΟΛΑΟΣ ΣΗΦΟΥΝΑΚΗΣ: Η Οδηγία είναι εδώ. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Η Ευρωπαϊκή Επιτροπή εγείρει ερωτηματικά ακόμα και για τον περιορισμό του 20% στην απόκτηση δικαιωμάτων ψήφου σε επιχειρήσεις στρατηγικού χαρακτήρα -αυτό που νομοθετήσαμε πρόσφατα-, ο οποίος δεν συνιστά απαγόρευση, αλλά προϋποθέτει την έγκριση του Ελληνικού Δημοσίου.
      Πώς είναι δυνατόν, λοιπόν, να μπορεί να εφαρμοστεί ο περιορισμός για το 5%, όταν εγείρονται ερωτηματικά από την Επιτροπή για πολύ ηπιότερες ρυθμίσεις; 
      Αυτοί όμως είστε: είτε δεν γνωρίζετε τα θέματα είτε υποκρίνεστε ότι δεν τα γνωρίζετε. 
      (Χειροκροτήματα από την πτέρυγα της Νέας Δημοκρατίας.)
      Κυρίες και κύριοι συνάδελφοι, σ’ ένα τηλεπικοινωνιακό περιβάλλον σύγκλισης των τεχνολογιών, σ’ ένα περιβάλλον εντεινόμενου ανταγωνισμού, σ’ ένα περιβάλλον συγκέντρωσης και ανάπτυξης στρατηγικών συμμαχιών, η συμφωνία που επιτεύχθηκε δίνει στον ΟΤΕ τη δυνατότητα να βελτιώσει την ανταγωνιστικότητά του, να αντιμετωπίσει αποτελεσματικά τις προκλήσεις των καιρών, να θεμελιώσει την εξωστρέφειά του, να προσφέρει καλύτερες και φθηνότερες υπηρεσίες σε όλους τους πολίτες. 
      Κάνουμε τώρα ένα σημαντικό βήμα: Οδηγούμε τον ΟΤΕ στην πρωτοπορία για ολόκληρη την ευρύτερη περιοχή. 
      ΑΠΟΣΤΟΛΟΣ ΚΑΚΛΑΜΑΝΗΣ: Προς όφελος τίνος;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Η συμφωνία ρητά προβλέπει ότι ο στρατηγικός σύμμαχος υποχρεούται να μην έχει ανταγωνιστική προς τον ΟΤΕ δραστηριότητα στις χώρες όπου ο ΟΤΕ έχει σημαντική παρουσία. 
      (Θόρυβος από την πτέρυγα του ΠΑΣΟΚ.)
      Σε ό,τι αφορά τους ισχυρισμούς σας για τη MIG...
      ΠΡΟΕΔΡΟΣ (Δημήτριος Σιούφας): Κύριοι συνάδελφοι!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Πρώτον, αγόρασε από το Χρηματιστήριο μετοχές του ΟΤΕ που είχαν πωλήσει, κυρίως, κυβερνήσεις του ΠΑΣΟΚ τα προηγούμενα χρόνια. Αυτή είναι η πραγματικότητα. 
      (Χειροκροτήματα από την πτέρυγα της Νέας Δημοκρατίας.)
      Δεύτερον, η Κυβέρνηση είχε καταστήσει σαφές –μάλιστα δημόσια- ότι δεν ήθελε τη MIG ως στρατηγικό εταίρο για τον ΟΤΕ. 
      Τρίτον, η Deutsche Telekom, όπως η ίδια έχει ανακοινώσει, είχε συμφωνήσει να αγοράσει το 20% των μετοχών του ΟΤΕ που κατείχε η MIG, μόνον εφόσον επερχόταν συμφωνία με το Ελληνικό Δημόσιο -και αυτό, γνωρίζοντας τη δημόσια εκφρασμένη προτίμησή μας για συμμαχία με μεγάλο ευρωπαϊκό Οργανισμό. 
      Τέταρτον, η συμφωνία που επιτεύχθηκε αποτρέπει καιροσκοπικά παιχνίδια σε βάρος του Οργανισμού· διασφαλίζει στον Οργανισμό μια νέα προοπτική σιγουριάς και ανάπτυξης. 
      Σχετικά με τις αναφορές για, δήθεν, «υποταγή» του ΟΤΕ σ’ έναν άλλο κρατικό οργανισμό, επαναλαμβάνω: πρώτον, η συμφωνία εξασφαλίζει στο Ελληνικό Δημόσιο τον έλεγχο για μια σειρά από οικονομικά, επιχειρηματικά και εταιρικά ζητήματα, όπως και για ζητήματα, προφανώς, εθνικής ασφάλειας, δημόσιας τάξης και εθνικής άμυνας της Χώρας·
      και δεύτερον, στη Deutsche Telekom η άμεση συμμετοχή του γερμανικού κράτους είναι 15%· είναι δηλαδή πολύ μικρότερη από τη συμμετοχή του Ελληνικού Δημοσίου στον ΟΤΕ. 
      Σε ό,τι αφορά τους ισχυρισμούς για την ευρωπαϊκή πρακτική, είναι προφανές ότι στο ΠΑΣΟΚ είτε δεν έχετε ιδέα είτε προσποιείστε πως δεν ξέρετε τι γίνεται στην Ευρώπη! 
      (Χειροκροτήματα από την πτέρυγα της Νέας Δημοκρατίας.)
      Διευκρινίζω λοιπόν: 
      - Η αποκρατικοποίηση του βασικού τηλεπικοινωνιακού οργανισμού είναι πλήρης ή σχεδόν πλήρης στην Ισπανία, τη Βρετανία, την Ιρλανδία, την Ολλανδία, την Πορτογαλία. 
      -Δύο άλλοι εταίροι μας, η Σουηδία και η Φινλανδία, έχουν κοινό τηλεπικοινωνιακό οργανισμό. 
      -Η ισπανική Telefonica έχει σημαντικό μερίδιο στην Telecom Italia. 
      Τελικά, ένα είναι περισσότερο από βέβαιο: Κυρίες και κύριοι συνάδελφοι, η έλλειψη θέσεων, ο ανταγωνισμός με τα κόμματα της Αριστεράς, η αδυναμία χάραξης συγκροτημένης πολιτικής οδηγούν το ΠΑΣΟΚ σε ανακρίβειες και υποσχέσεις που κοστίζουν τεράστια κονδύλια και είναι αδύνατον να υλοποιηθούν. Εκτρέπουν το λόγο του ακόμη και σε απειλές εναντίον των ξένων επενδυτών. Οδηγούν την Αξιωματική Αντιπολίτευση σε τριτοκοσμικές πρακτικές. 
      (Χειροκροτήματα από την πτέρυγα της Νέας Δημοκρατίας.)
      Το μόνο, τελικά, που της εξασφαλίζουν είναι το ιδιότυπο προνόμιο του… ακαταλόγιστου! Η συμφωνία…
      (Έντονες διαμαρτυρίες από την πτέρυγα του ΠΑΣΟΚ.)
      Η συμφωνία είναι προς όφελος του Οργανισμού…
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι. 
      (Έντονες διαμαρτυρίες από την πτέρυγα του ΠΑΣΟΚ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν λέγονται αυτά από έναν Πρωθυπουργό!
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι, μη θορυβείτε!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): …είναι προς όφελος των Ελλήνων καταναλωτών…
      ΙΩΑΝΝΗΣ ΔΡΙΒΕΛΕΓΚΑΣ: Ντροπή, ντροπή!
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι. Μη θορυβείτε!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): …είναι προς όφελος ολόκληρης της ελληνικής κοινωνίας. 
      (Χειροκροτήματα από την πτέρυγα της Νέας Δημοκρατίας.)
      ΑΠΟΣΤΟΛΟΣ ΚΑΚΛΑΜΑΝΗΣ: Τόση απώλεια ψυχραιμίας, κύριε Πρωθυπουργέ;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Δύο κουβέντες μόνο για τους ισχυρισμούς ότι μετά τις εκλογές το ΠΑΣΟΚ, ως Κυβέρνηση, θα εξαντλήσει κάθε δυνατότητα για να ανακτήσει το Δημόσιο τον έλεγχο του ΟΤΕ. Είναι δικαίωμά σας να ονειρεύεστε· δεν είναι όμως δικαίωμά σας να ψεύδεσθε, να παραπληροφορείτε ενσυνείδητα, να εμπαίζετε τους πολίτες. 
      (Χειροκροτήματα από την πτέρυγα της Νέας Δημοκρατίας.)
      Πρώτα μετοχοποιήσατε τον ΟΤΕ διαθέτοντας το 66% των μετοχών του. Μετά ψάχνατε -και μάλιστα επί τρία χρόνια- στρατηγικό επενδυτή. Τώρα που βρέθηκε στρατηγικός επενδυτής –ο οποίος είναι μάλιστα από τους μεγαλύτερους οργανισμούς της Ευρώπης-, μας κατηγορείτε και μιλάτε με τρόπο που επαναφέρει τον «Μεσαίωνα των επανακρατικοποιήσεων»!
       Είστε σε διαρκή και πλήρη σύγχυση (το πρόβλημα είναι ότι η κατάστασή σας επιδεινώνεται, και μάλιστα συνεχώς)! Φτάσατε στο σημείο να μιλάτε για «απιστία»! Και το κάνετε αυτό για μια ξεκάθαρη συμφωνία. Ξέρετε πολύ καλά ότι δεν υπάρχει παρασκήνιο, δεν υπάρχει καμία άγνωστη συμφωνία. 
      (Θόρυβος από την πτέρυγα του ΠΑΣΟΚ.)
      Ξέρετε ότι δεν θέλαμε ως στρατηγικό σύμμαχο τη MIG. Ξέρετε ότι αναζητούσαμε συμμαχία με μεγάλο ευρωπαϊκό οργανισμό, που θα φέρει τεχνογνωσία και νέες υπηρεσίες για τους πολίτες και τους καταναλωτές, και επενδύσεις. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Βγενόπουλος ξέρει καλύτερα από τον Πρωθυπουργό. 
      (Θόρυβος από την πτέρυγα του ΠΑΣΟΚ.)
      ΠΡΟΕΔΡΟΣ (Δημήτριος Σιούφας): Κύριε Πρόεδρε, παρακαλώ πολύ. Δεν μπορείτε να διακόπτετε τον Πρωθυπουργό! 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ξέρετε ότι με τη μετοχοποίηση που εσείς προωθήσατε, ο έλεγχος του ΟΤΕ μπορούσε να χαθεί. 
      (Χειροκροτήματα από την πτέρυγα της Νέας Δημοκρατίας.)
      Τι  θα λέγατε αν αφήναμε τα πράγματα να εξελιχθούν ανεξέλεγκτα; Στόχος μας είναι –και το αποδεικνύουμε- η καλύτερη εξυπηρέτηση των συμφερόντων του Δημοσίου, της οικονομίας, των καταναλωτών, με σοβαρότητα και υπευθυνότητα- έννοιες, προφανώς, άγνωστες σ’ εσάς! 
      Αυτό που πραγματικά όμως σας ενοχλεί,  κυρίες και κύριοι συνάδελφοι, είναι ότι, ενώ προσπαθήσατε να κάνετε ό,τι ακριβώς κάνουμε τώρα εμείς, εσείς αποτύχατε. Αυτό είναι που σας ενοχλεί, ότι πετύχαμε αυτό που δεν καταφέρατε εσείς. 
      (Χειροκροτήματα από την πτέρυγα της Νέας Δημοκρατίας.)
      Το ξέρετε, το σιγοψιθυρίζετε. Το παρελθόν σας, όμως, δεν διαγράφεται με μια μονοκοντυλιά! Σήμερα μιλάτε για εκχώρηση του μάνατζμεντ του ΟΤΕ σε μια από τις μεγαλύτερες και πιο αξιόπιστες τηλεπικοινωνιακές εταιρείες της Ευρώπης -του κόσμου θα έλεγα-, η οποία επενδύει πάνω από τρία δις ευρώ στον ΟΤΕ. Μπορεί όμως να ξεχάσει ο ελληνικός λαός ότι εσείς εκχωρήσατε το μάνατζμεντ της Ολυμπιακής Αεροπορίας σε μια παντελώς άγνωστη εταιρεία, τη Speedwind, η οποία είχε εν λευκώ το μάνατζμεντ από τον Απρίλιο του 1999 μέχρι τον Ιούλιο του 2000, χωρίς να επενδύσει ούτε ένα ευρώ στην Ολυμπιακή, και οδήγησε στην επιδείνωση της οικονομικής της κατάστασης, χωρίς καμία επίπτωση για την  ίδια την εταιρεία; 
      (Χειροκροτήματα από την πτέρυγα της Νέας Δημοκρατίας.)
      Αυτή ήταν η πολιτική σας, κυρίες και κύριοι συνάδελφοι του ΠΑΣΟΚ. Δώσατε το  μάνατζμεντ -χωρίς κανένα εχέγγυο, χωρίς να επενδυθεί ούτε ένα ευρώ- σε κάποιον που, αφού λαφυραγώγησε την Ολυμπιακή, έφυγε χωρίς συνέπειες. Και αυτό ήταν ένα ακόμα επεισόδιο της ανεύθυνης, της τυχοδιωκτικής πολιτικής που εφαρμόσατε στην Ολυμπιακή ειδικότερα, στις δημόσιες επιχειρήσεις γενικότερα. 
      (Χειροκροτήματα από την πτέρυγα της Νέας Δημοκρατίας.)
      Συμπέρασμα: Ως Κυβέρνηση αποτύχατε παταγωδώς να αντιμετωπίσετε τα σοβαρά θέματα. Και ως Αντιπολίτευση, σήμερα, είστε ανίκανοι να παρουσιάσετε σοβαρά επιχειρήματα, σοβαρές προτάσεις. Αυτή την ανικανότητα δεν μπορεί να την καλύψουν ούτε η υποκριτική διγλωσσία ούτε οι ακραίες εκφράσεις των στελεχών σας. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.) 
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, ο κύριος Πρωθυπουργός μίλησε είκοσι δύο λεπτά! 
      ΠΡΟΕΔΡΟΣ (Δημήτριος Σιούφας):  Κύριε Σηφουνάκη, επειδή δείχνετε το ρολόι, θα μου επιτρέψετε να σας πω ότι στη συζήτηση στην ώρα του Πρωθυπουργού το Προεδρείο δεν κρατά χρόνο για κανέναν από τους Αρχηγούς. Όπως και πριν μίλησε επί δέκα λεπτά…
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Παρακαλώ,  κύριε Σηφουνάκη! 
      Το ίδιο γίνεται και με τον Πρωθυπουργό. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Σας παρακαλώ! 
      Κυρίες και κύριοι συνάδελφοι, η δεύτερη επίκαιρη ερώτηση που απευθύνεται στον Πρωθυπουργό είναι η με αριθμό 921/59/13-5-2008 τέταρτη κατά σειρά επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την εκποίηση των δημοσίων επιχειρήσεων κ.λπ.. 
      Η επίκαιρη ερώτηση του κυρίου Αλαβάνου έχει ως εξής:
      «Διευρύνεται συνεχώς από την Κυβέρνηση το κύμα ιδιωτικοποιήσεων με σαφή και προφανή στόχο να εκποιήσει ό,τι το δημόσιο στη χώρα. Αιχμή αυτής της προσπάθειας σήμερα είναι ο Ο.Τ.Ε., η Δ.Ε.Η., τα δύο μεγάλα λιμάνια της χώρας (Πειραιάς - Θεσσαλονίκη), τα ΕΛ.ΤΑ., το Ταχυδρομικό Ταμιευτήριο, ο Ο.Σ.Ε., η Ολυμπιακή και άλλες επιχειρήσεις που η Κυβέρνηση προσπαθεί να ξεπουλήσει σε αλλοδαπές δημόσιες επιχειρήσεις ή σε ιδιωτικά κεφάλαια.
      Οι δηλώσεις της Κυβέρνησης ότι δήθεν εξασφαλίζει μέσα από τις συμφωνίες πώλησης ελάχιστες εγγυήσεις υπέρ του δημοσίου και του δημόσιου συμφέροντος είναι ανυπόστατες, αφού έχει δημιουργηθεί αρνητικό νομικό προηγούμενο στην Ευρωπαϊκή Ένωση για την απόκτηση ειδικών προνομίων υπέρ των κρατικών μειοψηφικών συμμετοχών στο κεφάλαιο επιχειρήσεων. 
      Οι ενέργειες αυτές της Κυβέρνησης βρίσκουν κατηγορηματικά αντίθετους όλους τους εργαζόμενους σ’ αυτές τις επιχειρήσεις αλλά και την πλειοψηφία του ελληνικού λαού που πλέον αντιτίθεται στο ξεπούλημα δημόσιων επιχειρήσεων και οργανισμών και στη συρρίκνωση του δημόσιου χώρου.
      Ο Συνασπισμός Ριζοσπαστικής Αριστεράς είναι απολύτως αντίθετος με την ιδιωτικοποίηση δημόσιων επιχειρήσεων, πολύ περισσότερο επιχειρήσεων σε κρίσιμους τομείς, όπως αυτές που αναφέραμε ανωτέρω.
      Παρά ταύτα, ερωτάται ο κύριος Πρωθυπουργός:
      1. Συναισθάνεται ότι σε μια εποχή παγκόσμιας χρηματοπιστωτικής κρίσης η Ελλάδα καταλήγει άοπλη, αφού εγκαταλείπει τα βασικά δημόσια εργαλεία παρέμβασης στον πιστωτικό τομέα, στις τηλεπικοινωνίες, στις μεταφορές και σε άλλα στρατηγικά πεδία για την οικονομία μας;
      2. Το Ελληνικό Δημόσιο είναι ανίκανο να διαχειριστεί τα λιμάνια της χώρας και τα παραχωρεί σε κινεζική κρατική επιχείρηση; Είναι ανίκανο να διαχειριστεί τον Ο.Τ.Ε. και τον εκποιεί σε γερμανική κρατική επιχείρηση; Αυτή είναι η επανίδρυση του Κράτους που υποσχέθηκε η Νέα Δημοκρατία;»
      Το λόγο έχει ο Πρωθυπουργός κύριος Κωνσταντίνος Καραμανλής.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, απαντώ ευθέως.
      Ξεκινώ από το ερώτημα για την ικανότητα του Κράτους να λειτουργεί ως επιχειρηματίας και τη δέσμευσή μας για την επανίδρυσή του. Πολλές φορές ως τώρα, έχω πει ότι το Κράτος είναι «ο μεγάλος ασθενής» στον τόπο μας: πολλές φορές περισσεύει εκεί που δεν έχει λόγο ύπαρξης και σε πολλές περιπτώσεις λείπει από εκεί που το χρειάζεται ο πολίτης.
      Η δέσμευση που αναλάβαμε είναι ξεκάθαρη και γίνεται πράξη, μέρα με τη μέρα. Αφορά στην ενίσχυση της Αποκέντρωσης και της Αυτοδιοίκησης· αφορά στην ενίσχυση του επιτελικού, του ρυθμιστικού και εποπτικού ρόλου της Κεντρικής Διοίκησης· αφορά στη σταδιακή μετάβαση σ’ ένα κράτος αποτελεσματικότερο, υπεύθυνο, πραγματικά κοινωνικό· αφορά και στην εξυγίανση του ευρύτερου δημόσιου τομέα. 
      Οι μετοχοποιήσεις είναι βασικό εργαλείο στη στρατηγική αυτή. Οι στρατηγικές συμμαχίες είναι ένα επιπλέον βήμα. 
      Στόχος μας είναι η αναβάθμιση των υπηρεσιών που παρέχονται στους πολίτες, η ενίσχυση του υγιούς ανταγωνισμού, η βελτίωση της παραγωγικότητας, η απελευθέρωση των αγορών, η αύξηση της απασχόλησης. Στόχος είναι να βάλουμε τέλος στην παραγωγή και διαρκή αναπαραγωγή ελλειμμάτων, που μεταφέρονται στις πλάτες των φορολογούμενων πολιτών, να προσελκύσουμε κεφάλαια και τεχνογνωσία, να επωφεληθούμε από οικονομίες κλίμακος, να μεγιστοποιήσουμε τα έσοδα του Δημοσίου, να εντάξουμε κρίσιμες επιχειρήσεις και υπηρεσίες στην παγκόσμια αγορά. Η πολιτική των αποκρατικοποιήσεων και των στρατηγικών συμμαχιών είναι σημαντικό μέσο άσκησης οικονομικής πολιτικής, που υιοθετείται από το σύνολο των ευρωπαϊκών χωρών. 
      Στο πλαίσιο αυτό, η Κυβέρνηση, εφαρμόζοντας το πρόγραμμα που επέλεξαν οι πολίτες, πραγματοποίησε και πραγματοποιεί σειρά αποκρατικοποιήσεων με απόλυτη διαφάνεια και με μοναδικό κριτήριο το δημόσιο συμφέρον. Η γενική αρχή –θέλω να το τονίσω και πάλι αυτό- που διέπει αυτή την πολιτική δεν είναι ταμειακή· αποβλέπει στην υιοθέτηση των μεθόδων εκείνων που είναι σε θέση να αυξήσουν τα οφέλη για την οικονομία, το Δημόσιο, τους πολίτες. Οι θέσεις της Κυβέρνησης σχετικά με την αξιοποίηση των δημόσιων επιχειρήσεων της Χώρας είναι γνωστές μέσα από το κυβερνητικό μας πρόγραμμα, και οι πολιτικές που εφαρμόζουμε χαρακτηρίζονται από συνέπεια, σταθερότητα, υπευθυνότητα και διαφάνεια. 
      Σε ό,τι αφορά τα λιμάνια: Στόχος μας είναι η ανάπτυξη στρατηγικών συμμαχιών με παγκόσμιους διαχειριστές, έτσι ώστε να αποτραπεί ο κίνδυνος απομόνωσης και απαξίωσής τους, να υπάρξει δυναμική αναβάθμισή τους και να διασφαλιστεί η περαιτέρω αξιοποίηση των τερματικών τους σταθμών. 
      Επιδίωξή μας είναι να προλάβει η Xώρα τους διεθνείς ανταγωνιστές της, να αξιοποιήσει τα γεωπολιτικά της πλεονεκτήματα και να γίνει κόμβος θαλάσσιου διαμετακομιστικού εμπορίου. 
      Οι ισχυρισμοί ότι «ξεπουλιέται» η δημόσια περιουσία δεν συνιστούν παρά μόνο διαστρέβλωση και ανεύθυνη δημαγωγία, διότι η ιδιοκτησία των λιμανιών παραμένει στο Δημόσιο. Επιδιώκονται συμβάσεις παραχώρησης αυστηρά καθορισμένου χρόνου. Αυτή είναι η αλήθεια. 
      Σε  ό,τι αφορά την Ολυμπιακή, το πρόβλημα είναι υπαρκτό εδώ και πάρα πολλά χρόνια. Οι θέσεις μας είναι, επίσης, γνωστές εδώ και χρόνια. Θέλουμε μια «νέα Ολυμπιακή», που να ανταποκρίνεται στον ανταγωνισμό, να μην παράγει ελλείμματα, να μη δημιουργεί κανενός είδους αβεβαιότητα. Θέλουμε λύση σταθερή, νομικά σωστή, οικονομικά βιώσιμη· λύση συμβατή με τις κοινοτικές υποχρεώσεις της Χώρας, που να διασφαλίζει τον υγιή ανταγωνισμό, την εξυπηρέτηση των νησιών μας, τα δικαιώματα  των εργαζομένων. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Πρωθυπουργού.)
      Σε ό,τι αφορά τα ΕΛΤΑ και επειδή ακούγονται διάφορα για, δήθεν, απαξίωση των δημόσιων επιχειρήσεων, θέλω να υπενθυμίσω ότι αυτή τη στιγμή βρίσκεται σε εξέλιξη το μεγαλύτερο επενδυτικό πρόγραμμα της επιχείρησης, που ξεπερνά τα 250 εκατ. ευρώ. Δημιουργούνται σύγχρονες υποδομές, με αυτοματοποιημένα κέντρα διαλογής, με ηλεκτρονικές πληρωμές και νέες υπηρεσίες δικτύου. 
      Στη φάση αυτή, αναζητείται στρατηγική συνεργασία μόνο για τη θυγατρική εταιρεία  «Ταχυμεταφορές ΕΛΤΑ».
      Σε ό,τι αφορά τον ΟΣΕ: Άξονες της πολιτικής μας είναι η εναρμόνισή του με τις κοινοτικές Οδηγίες, η οικονομική εξυγίανσή του και ο εταιρικός μετασχηματισμός του. Σχεδιάζουμε την απόλυτη διάκριση ανάμεσα στη διαχείριση της υποδομής και την παροχή υπηρεσιών μεταφοράς επιβατών και φορτίων. Σχεδιάζουμε την προώθηση έργων για την επέκταση και τον εκσυγχρονισμό του δικτύου, με τη σύμπραξη δημόσιου και ιδιωτικού τομέα, έτσι ώστε τα έργα αυτά να προχωρήσουν πιο γρήγορα, αλλά και με την εξοικονόμηση πόρων για το Δημόσιο. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Πρωθυπουργού.)
      Σχεδιάζουμε την αξιοποίηση της περιουσίας του ΟΣΕ, προκειμένου να αντιμετωπιστούν αποτελεσματικότερα τα οικονομικά προβλήματά του. Σχέδια ή σκέψεις για αποκρατικοποίηση της «TΡΑΙΝΟΣΕ» δεν υπάρχουν. 
      Σε ό,τι αφορά τη ΔΕΗ: Προέχει η ομαλή εξέλιξη της πορείας της απελευθέρωσης της αγοράς ηλεκτρικής ενέργειας, σε όφελος των νοικοκυριών και των επιχειρήσεων. «Το Κράτος διατηρεί τη μετοχική πλειοψηφία στην εταιρεία και διασφαλίζει την ανταγωνιστική λειτουργία της αγοράς». 
      Αυτό είπαμε με το κυβερνητικό μας πρόγραμμα· και αυτό που είπαμε ισχύει στο ακέραιο. Στόχος μας είναι μια ΔΕΗ ισχυρή, αξιόπιστη και ανταγωνιστική, τόσο σε εθνικό όσο και σε διεθνές επίπεδο. 
      Βέβαια, στην αγορά ενέργειας υπάρχει θέση και ρόλος και για τον ιδιωτικό τομέα. Αυτή είναι η διεθνής πραγματικότητα, αυτή είναι και η πολιτική μας. 
      Σε ό,τι αφορά το Ταχυδρομικό Ταμιευτήριο: Δεν υπάρχει καμία απόφαση για περαιτέρω αποκρατικοποίηση του Ταχυδρομικού Ταμιευτηρίου. Το Δημόσιο δεν ευνοεί ούτε συνεργασίες ούτε την απόκτηση μετοχών του Ταχυδρομικού Ταμιευτηρίου από άλλους τραπεζικούς οργανισμούς. Στηρίζουμε την αυτόνομη πορεία του και τη διατήρηση του χαρακτήρα του. 
      Σε κάθε περίπτωση, κυρίες και κύριοι συνάδελφοι, ακολουθούμε διαδικασίες απόλυτης διαφάνειας. Σε κάθε περίπτωση προχωρούμε με σεβασμό στους εργαζόμενους. Οι αρμόδιοι υπουργοί έχουν αναπτύξει κατ’ επανάληψη τη δέσμευσή μας να διασφαλίσουμε πλήρως τα δικαιώματα των εργαζομένων. Οι στρατηγικές συμμαχίες, σε τομείς οικονομικής δραστηριότητας στους οποίους δραστηριοποιούνται επιχειρήσεις του Δημοσίου, αποδίδουν ιδιαιτέρως σημαντικά οφέλη για όλους τους εμπλεκόμενους: για την εταιρεία, για τους πολίτες, για την εθνική οικονομία. 
      Η εταιρεία επωφελείται από την απόκτηση σύγχρονης τεχνογνωσίας· ενισχύεται η κεφαλαιακή δομή της· ισχυροποιείται η θέση της στην εγχώρια αλλά και στις διεθνείς αγορές· εκσυγχρονίζεται ως προς τις οργανωτικές της δομές και τις λειτουργίες της. 
      Οι πολίτες, ως τελικοί καταναλωτές, επωφελούνται από την εξασφάλιση περισσότερων επιλογών σε προϊόντα και υπηρεσίες, αλλά και από την εγγύηση καλύτερης ποιότητας και ανταγωνιστικής τιμολόγησης. 
      Τέλος, η οικονομία ευνοείται από την ανάπτυξη της επιχειρηματικότητας, την προσέλκυση επενδυτικών κεφαλαίων, την αύξηση της απασχόλησης. 
      Το όφελος, λοιπόν, είναι για το σύνολο της οικονομίας, για το σύνολο της κοινωνίας. 
      (Χειροκροτήματα από την πτέρυγα της Νέας Δημοκρατίας.) 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, θέλω να καλωσορίσω τους Γερμανούς συναδέλφους και να πω πως πιστεύω και εγώ πως δεν είναι συμβολική η παρουσία τους σήμερα εδώ πέρα. 
      Όμως, θέλω να πω ότι γεννιέται ένα ερώτημα, το οποίο θέλω να θέσω προς τον κ. Καραμανλή για να το σκεφθεί. Έχετε χρόνο να το σκεφθείτε, κύριε Πρωθυπουργέ, αφού δεν έχει έρθει στη Βουλή η συμφωνία προς την «DEUTSHE TELECOM». 
      Αφού η Κυβέρνηση της Νέας Δημοκρατίας και εσείς προσωπικά πιστεύετε ότι η χώρα μας είναι ανίκανη, είναι «Ψωροκώσταινα», είναι «κακομοίρα» και δεν μπορεί να έχει το μάνατζμεντ, τη διαχείριση του τηλεπικοινωνιακού της Οργανισμού και χρειάζεται κάποιος «Γερμανός» για να κάνει το μάνατζμεντ, σας ρωτάω το εξής: Γιατί να δώσουμε και τον Ο.Τ.Ε. και δεν βάζετε και έναν Γερμανό Υπουργό; 
      (Διαμαρτυρίες από την πτέρυγα της Νέας Δημοκρατίας)
      Γιατί δεν βάζετε έναν Γερμανό Υπουργό; Και θα σας έλεγα και για τα λιμάνια να βρείτε και έναν Υπουργό από το Ντουμπάι! Αυτή πρέπει να είναι η σύνθεση της Κυβέρνησης της Νέας Δημοκρατίας! Αυτά μας λέτε εδώ πέρα. Μας λέτε ότι δεν μπορούμε να διαχειριστούμε έναν Οργανισμό! Αλλάξτε την Κυβέρνησή σας! Και φυσικά, καταλαβαίνω ότι για μέλη της Κυβέρνησής σας, όπως ο κ. Αλογοσκούφης, θα υπάρξει εργασιακό πρόβλημα. 
      Γιατί, κύριε Αλογοσκούφη, δεν στέκεστε ούτε σε συνοικιακό σούπερ μάρκετ ως διαχειριστής! Και ξέρετε γιατί δεν στέκεστε! 
      (Θόρυβος-Διαμαρτυρίες από την πτέρυγα της Νέας Δημοκρατίας)
      ΗΛΙΑΣ ΦΩΤΙΑΔΗΣ: Μα…(δεν ακούστηκε)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε Φωτιάδη!
      ΗΛΙΑΣ ΦΩΤΙΑΔΗΣ: Μα, κύριε Πρόεδρε….
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Φωτιάδη, εσείς συνήθως…
      (Θόρυβος-Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Φωτιάδη, σας παρακαλώ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Γιατί, κύριε Αλογοσκούφη, εσείς ξέρετε πολύ καλύτερα από εμάς τα ιδιωτικοοικονομικά κριτήρια και πώς λειτουργούν οι ιδιωτικές επιχειρήσεις και πώς μέσα σε ένα πλαίσιο σκληρού –όντως- διεθνούς ανταγωνισμού στις τηλεπικοινωνίες, μία επιχείρηση κρίνεται από την ικανότητά της να αντέξει, από την ικανότητά της να επεκταθεί! Αυτά είναι τα δικά σας κριτήρια! 
      Και εσείς, κύριε Αλογοσκούφη, πουλάτε! Δικά σας είναι; Από τον πατέρα σας τα πήρατε; Από το θείο σας; Real Estate παίζετε; Σε επιχειρήσεις είστε; Ο «μεγάλος ασθενής» δεν είναι το κράτος μόνο. Είναι το κράτος, αλλά και η Κυβέρνηση της Νέας Δημοκρατίας, η οποία είναι ανίκανη να αντιμετωπίσει τις σημερινές προκλήσεις και τις μεγάλες δυνατότητες που υπάρχουν. 
      Και ξέρετε, κύριε Πρωθυπουργέ, τι κάνετε; Κάνετε κήρυγμα εμφυλίου πολέμου. Αυτό κάνει η παράταξή σας και εσείς προσωπικά! Δεν είναι μόνο εμφύλιος, αλλά κήρυγμα εμφυλίου προς το λαό, ο οποίος αισθάνεται ιδιοκτήτης της δημόσιας περιουσίας, την οποία εσείς δεν έχετε δικαίωμα να εκποιείτε, χωρίς καν  αυτό να περιλαμβάνεται στο Πρόγραμμά σας! 
      Και απορώ: Δεν θα υπάρξουν ένας, δύο, τρεις Βουλευτές της Νέας Δημοκρατίας να συναισθανθούν την ευθύνη τους έξω από το πρόγραμμά τους, βλέποντας να εκποιείται η δημόσια περιουσία και μάλιστα η κορυφαία της έκφραση, που είναι ο Ο.Τ.Ε.;
      Μας γυρίζετε στον εμφύλιο πόλεμο. Δεν λειτουργείτε απλώς ως Κυβέρνηση της Δεξιάς, αλλά ως Κυβέρνηση της εποχής εκείνης. Διότι το 1949, με το νόμο ν. 1049 έγιναν οι τηλεπικοινωνίες δημόσιος οργανισμός, κρατικοποιώντας και τη γερμανική «AETE» και την εγγλέζικη «CABEN WIRELESS», οι οποίες ήταν οι ιδιωτικοί διαχειριστές κατά τη διάρκεια του εμφυλίου πολέμου, κατά τη διάρκεια της ναζιστικής κατοχής, κατά τη διάρκεια του μεσοπολέμου, κατά τη διάρκεια που η Ελλάδα ήταν σχεδόν αποικία των Μεγάλων Δυνάμεων. Και εκεί, η δική σας Κυβέρνηση αντί να σκεφθεί τι θα γίνει το 2010, το 2020, το 2030, μας γυρίζει στο 1949 και στο 1944 και στο 1930! Αυτά έχετε να προσφέρετε! Και σε ποιο τομέα; 
      Είπαμε, πουλάτε τις επιχειρήσεις. Έχετε βγει σε γενικό πούλημα. Γυρνάτε στους δρόμους από το Ντουμπάι, τη Σαουδική Αραβία, την Κίνα, την Κορέα, τη Γερμανία κ.λπ. και πουλάτε! 
	Πουλάτε τις επιχειρήσεις που έχουν ελλείμματα και έχετε ευθύνες που έχουν ελλείμματα. Όπως επίσης έχετε γονατίσει την Ολυμπιακή Αεροπορία. 
	Πουλάτε τις επιχειρήσεις που έχουν κέρδη: Τα λιμάνια. Στους Κινέζους ο Πειραιάς. Στο Ντουμπάι ή στους Κινέζους πάλι η Θεσσαλονίκη. Τα ΕΛ.ΤΑ. Τον Ο.Π.Α.Π.. 
	Όμως, εδώ με τον Ο.Τ.Ε. έρχεστε και πουλάτε την επιχείρηση εκείνη που είναι στον πιο κρίσιμο τεχνολογικό τομέα για την ανάπτυξη μιας χώρας. Όχι μόνο γιατί είναι ο τομέας με τις πιο εξελισσόμενες και προωθημένες τεχνολογίες. Όχι μόνο γιατί κάθε χώρα εκεί, στις τηλεπικοινωνίες, αναμετριέται, όπου υπάρχει μία γιγαντιαία βιομηχανία σε παγκόσμια κλίμακα 2,5 τρισεκατομμύρια δολάρια. Όχι μόνο γιατί είναι η καρδιά κάθε παραγωγικής διαδικασίας, αφού οι τηλεπικοινωνίες καθορίζουν τη δυνατότητα μιας χώρας να συμμετέχει σε αυτές τις διεργασίες: Πώς εργαζόμαστε, πώς πουλάμε, πώς ερευνούμε, πώς κοινωνικοποιούμαστε, πώς διασκεδάζουμε και γενικά πώς ζούμε. 
      Όλα αυτά η Νέα Δημοκρατία τα εκχωρεί στον ιδιωτικό τομέα και στους ξένους με αστεία επιχειρήματα. Δεν ήθελα να μιλήσω καν για τιμή. Διότι είναι άτιμο να πουλήσεις τον Ο.Τ.Ε. και να εκχωρήσεις αυτή τη βασική επιχείρηση, αλλά είναι και αστεία η κατάσταση του να δίνεις τιμή. Το 1/5 όσων θα δώσει στο δημόσιο η «Deutsche Telekom» θα το πάρει μέσα σε λίγες μέρες από τα μερίσματα. Η  COSMOTE, η οποία πουλιέται πακέτο με τον Ο.Τ.Ε. –δύο σε ένα- έχει αγοράσει μία επιχείρηση –τον «ΓΕΡΜΑΝΟ»- σε μια βρόμικη συμφωνία σε τριπλάσια τιμή απ’ αυτά τα οποία θα πάρει από τη «Deutsche Telekom». 
	Μας παρουσιάζετε τη γλώσσα. Δεν μας δίνετε το κείμενο. Έχουμε εδώ τον Πρωθυπουργό, τους Προέδρους των Κοινοβουλευτικών Ομάδων. Συζητάμε για μια τέτοια συμφωνία και δεν έχουμε το κείμενο! Γιατί είναι στα αγγλικά το κείμενο. Ξέρουμε αγγλικά. Έχουμε πάρει lower, κύριε Αλογοσκούφη! 
(Γέλωτες στην Αίθουσα)
	Δώστε το κείμενο! Να ξέρουμε τι γίνεται. Γιατί τα κρύβεται όλα αυτά; 
	Μας λέτε ανοησίες εικοσιτέσσερις μήνες! Ότι δεν θα αλλάξει η επωνυμία και το εμπορικό σήμα. Το καταφέρατε αυτό εικοσιτέσσερις μήνες; Συγχαρητήρια, κύριε Αλογοσκούφη! 
	Ο ρόλος του δημοσίου είναι ανοικτός. Κανείς δεν ξέρει! Είναι ασανσέρ πια ο ρόλος του δημοσίου. Και όλα αυτά γιατί ανεβάζετε τον Ο.Τ.Ε. στην πρώτη κατηγορία, επειδή έχει στρατηγική συμμαχία με την «Deutsche Telekom».
	Ποιοι άλλοι έχουν στρατηγική συμμαχία με την «Deutsche Telekom»; Ανοίχτε την ιστοσελίδα της. Η «T-SLOVAK TELEKOM», της Σλοβακίας. Η «Τ-MAGYAR TELEKOM», της Ουγγαρίας. Η «T-HRVATSKI TELEKOM», της Κροατίας. «Η T- SANAGORSKI TELEKOM», του Μοντενέγκρο. 
	Επίσης, η  «Deutsche Telekom» συμμετέχει στην «ORBITEL», της Βουλγαρίας, στην «COMBRITZ», της Ρουμανίας, στην «MACEDONSKI TELEKOM», την πρώην Γιουγκοσλαβικής Δημοκρατίας της Μακεδονίας. Όλες οι χώρες που βγήκαν μέσα από μία καταστροφή, μέσα από μια κατάρρευση και ξέρουμε τις συνθήκες που επικρατούν και μας φέρνετε εδώ τις πολιτικές Γέλτσιν. Αυτό εφαρμόζετε: τις πολιτικές Γέλτσιν σε μία Ελλάδα που είχε άλλες δυνατότητες!
	Μας λέτε για τεχνολογία. Θα μας δώσει τεχνολογία η Γερμανία. Βεβαίως, τεχνολογία θα μας δώσει η Γερμανία. Πρέπει να πάρουμε τεχνολογία. Πρώτα απ’ όλα, βέβαια, πρέπει να αναπτύξουμε τη δική μας τεχνολογία και να βάλουμε το Πολυτεχνείο και το Ι.Τ.Ε., τα δημόσια πανεπιστήμια που ο κ. Στυλιανίδης τα θεωρεί ενόχληση. Πού είναι αυτά τα οποία στήριξαν, στηρίζουν και θα στηρίξουν το δημόσιο τομέα; 
	Θα συνεργαστούμε και με τους ξένους, με τους Ευρωπαίους, με τους συντρόφους μας στην Ευρωπαϊκή Ένωση. Ποιος δίνει τεχνολογία στη «Deutsche Telekom»; Ποιος είναι από τους βασικούς παρόχους τεχνολογίας της «Deutsche Telekom»; Η επιχείρηση «NOKIA-SIEMENS». 
	Η επιχείρηση αυτή έχει αναλάβει τα Digital Subscriber Lines, δηλαδή τα DSL, τις πιο προωθημένες διαδικτυακές επικοινωνίες και τα Broadband Remote Access Servers, δηλαδή τα ευρυζωνικά δίκτυα. 
     Με τη «SIEMENS», δεν είναι το θέμα ότι δεν μπορούσαμε να τα βρούμε, αλλά ξέρουμε πώς συνεργαστήκαμε με τη «SIEMENS» και ξέρουμε τι γίνεται σ’ αυτού του είδους τις διεργασίες και ότι δεν χρειαζότανε να προχωρήσουμε σε τέτοιες κινήσεις. 
     Και εδώ μπαίνει ένα ερώτημα, κύριε Πρωθυπουργέ. Τι σχέση μπορεί να έχει η εν σπουδή εκποίηση του Ο.Τ.Ε. με την υπόθεση «SIEMENS», τη στιγμή που «SIEMENS» και η «Deutsche Telekom» είναι διαπλεκόμενοι; Μπορεί να υπάρχουν ανταλλάγματα; Μπορεί να δώσαμε υποσχέσεις; Μπορεί να δείξαμε την καλή μας πίστη; Μπορεί να ζητάμε να μην ανοίξουν φάκελοι; Μπορεί να ζητάμε να μην αποκαλυφθούν στελέχη ενδεχομένως και κορυφαία των πολιτικών κομμάτων;
     (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς)
     Δεν έχετε δικαίωμα να προχωρήσετε μέχρι να εκκαθαριστεί η υπόθεση «SIEMENS». Και οφείλετε στην υπόθεση «SIEMENS» να προχωρήσετε στην εξεταστική επιτροπή. Η συμφωνία που μας λέτε, είναι εκκρεμής, δεν στέκεται, είναι στο αέρα όσον αφορά το ευρωπαϊκό δίκτυο. Διότι υπάρχουν επανειλημμένες αποφάσεις του Δικαστηρίου των Ευρωπαϊκών Κοινοτήτων, όπου δεν δέχονται μέσα από καταστατικά ή συμφωνίες ή νομικές πράξεις ιδιαίτερα δικαιώματα έξω από τη μετοχική σύνθεση σε σχέση με τα θέματα, τις θέσεις στη διοίκηση μιας επιχείρησης, όσον αφορά το ρόλο του δημοσίου ή το δικαίωμα βέτο.
     ΠΡΟΕΔΡΟΣ (Δημήτριος Σιούφας): Ολοκληρώστε, κύριε Πρόεδρε.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ολοκληρώνω, κύριε Πρόεδρε.
     Καταθέτω τις αποφάσεις του Ευρωπαϊκού Δικαστηρίου, γιατί μας δουλεύετε άσχημα, εναντίον της Ιταλίας για την υπόθεση «ΑΕΜ» και «EDISON» και εναντίον της Γαλλίας για την υπόθεση «ELF», όπου καταργεί αυτά τα δικαιώματα, τα οποία εσείς μας τα πλασάρετε ως επιτυχία. 
     (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πριν καταλήξω να πω, κύριε Αλογοσκούφη, ότι φωνάζατε εδώ μέσα επί ΠΑ.ΣΟ.Κ. γιατί δεν έρχεται ο Υπουργός Εθνικής Άμυνας να εξηγήσει τι γίνεται με αυτή την αλλαγή σύνθεσης, την αρνητική που έκανε το ΠΑ.ΣΟ.Κ., που άνοιξε επικίνδυνους δρόμους. Πού είναι ο Υπουργός Εθνικής Άμυνας; Γιατί είναι εδώ ο Υπουργός Εσωτερικών και υπεύθυνος για θέματα δημόσιας ασφάλειας μόνο για να χειροκροτήσει τον Πρωθυπουργό και δεν ήταν στη διυπουργική επιτροπή; Τι επιδράσεις θα έχει στις τηλεπικοινωνίες μας; 
     ΠΡΟΕΔΡΟΣ (Δημήτριος Σιούφας): Ολοκληρώστε, κύριε Πρόεδρε. Έχετε πάρει σχεδόν επτά φορές περισσότερο χρόνο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ολοκληρώνω, κύριε Πρόεδρε. Αλλά σας άκουσα και σας πήρα κατά λέξη ότι δεν κρατάτε ρολόι στους πολιτικούς Αρχηγούς.
     Για να κλείσω, να πω ότι πουλάτε κάτι που δεν είναι δικό σας. 
     Εμείς καλούμε εδώ τον ελληνικό λαό να κινητοποιηθεί για να πέσει όσο το δυνατόν πιο γρήγορα αυτή η Κυβέρνηση. Καλούμε όλους τους Βουλευτές και τους Βουλευτές της Νέας Δημοκρατίας, να αφήσουν τη συνείδησή τους και το εθνικό συμφέρον να υπερισχύσει. Και πιστεύουμε…
     ΠΡΟΕΔΡΟΣ (Δημήτριος Σιούφας): Κύριε Πρόεδρε, έχετε εξαντλήσει κάθε περιθώριο χρόνου και ανοχής από το Προεδρείο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Πιστεύουμε ότι το μεγάλο κίνημα για το δημόσιο χώρο, για το δημόσιο τομέα είναι παρόν, δίνει την παρουσία του σήμερα, ξανά για τα πανεπιστήμια και θα δώσει την παρουσία του και τον τελικό λόγο και στα άλλα μεγάλα ζητήματα, όπως ο Ο.Τ.Ε..
     Ευχαριστώ πολύ.
     (Χειροκροτήματα από την πτέρυγα του Συνασπισμού Ριζοσπαστικής Αριστεράς ) 
     ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, να ξεκαθαρίσουμε κατ’ αρχάς ένα πράγμα: Η πολιτική αντιπαράθεση είναι ένα ζήτημα σεβαστό, ακόμη και η οξεία· όμως το να μετέρχεται κανείς ύβρεις, αγοραίες ενίοτε ύβρεις, είναι η απόλυτη δημαγωγία, η απόλυτη ανευθυνότητα, ο απόλυτος λαϊκισμός! 
     (Χειροκροτήματα από την πτέρυγα της Νέας Δημοκρατίας.)
     Και αυτό είναι η πλήρης απόδειξη της παντελούς έλλειψης επιχειρημάτων, της αδυναμίας έκφρασης πολιτικού λόγου -είναι επώδυνα αποκαλυπτικός για όποιον τον εκστομίζει. Αλλά αυτά δεν με αφορούν τόσο πολύ.
     ΑΠΟΣΤΟΛΟΣ ΚΑΚΛΑΜΑΝΗΣ: Το «ακαταλόγιστο» είναι ευγενικός όρος;
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Εκείνο που με ενδιαφέρει είναι ότι αυτά ζημιώνουν τη Χώρα, ζημιώνουν τον Τόπο. Και για πρώτη φορά θα πω ότι φοβούμαι πως αυτό γίνεται συνειδητά και σχεδιασμένα.
     (Χειροκροτήματα από την πτέρυγα της Νέας Δημοκρατίας.)
     Κυρίες και κύριοι συνάδελφοι, στην έλλειψη σοβαρών επιχειρημάτων προστέθηκε ένα ακόμη, ότι δεν δημοσιοποιήθηκε το κείμενο της συμφωνίας. Η κριτική ακούστηκε πριν καλά-καλά μπουν οι τελικές υπογραφές των αρμόδιων υπουργών, που δημοσιοποίησαν, παρ’ όλα αυτά, όλες τις λεπτομέρειες από την πρώτη στιγμή.
      Η σύμβαση, κυρίες και κύριοι συνάδελφοι, θα κατατεθεί στη Βουλή. Θα τεθεί προς έγκριση στη Βουλή. Θα συζητηθεί στη Βουλή.
(Χειροκροτήματα από την πτέρυγα της Νέας Δημοκρατίας.)
      Είναι, ως εκ τούτου, αδιανόητο να γίνονται υπαινιγμοί ότι η σύμβαση που θα κατατεθεί στη Βουλή θα περιέχει οτιδήποτε διαφορετικό από αυτά που ήδη γνωστοποιήθηκαν, δηλαδή το πραγματικό περιεχόμενο.
      Κυρίες και κύριοι συνάδελφοι, όλοι οι πολίτες ξέρουν τόσο για τα ελλείμματα πολλών δημόσιων οργανισμών, όσο και για την ποιοτική ανεπάρκεια των υπηρεσιών που παρέχουν. Ξέρουν ότι το κόστος αυτό πέφτει στις πλάτες τους. Ξέρουν ότι για τον εκσυγχρονισμό οργανισμών και επιχειρήσεων του Δημοσίου απαιτούνται τεράστιοι πόροι και ότι οι πόροι αυτοί δεν μπορεί να αφαιρούνται από τον Προϋπολογισμό. Ξέρουν τόσο τις πρακτικές που ακολουθούνται στο σύγχρονο ανταγωνιστικό κόσμο, όσο και τις υποχρεώσεις της χώρας μας στο πλαίσιο της Ευρωπαϊκής Ένωσης.
      Πολιτικές δυνάμεις που προσποιούνται άγνοια της πραγματικότητας, άγνοια των αναγκών που δημιουργούνται, άγνοια των υποχρεώσεων που έχουμε ως Χώρα, κάνουν τεράστιο λάθος. Δεν μπορεί από τη μια να καταγγέλλουν νοσηρά φαινόμενα και, από την άλλη, να εναντιώνονται σε κάθε μεταρρύθμιση που αποβλέπει στην αντιμετώπισή τους. Δεν μπορεί από τη μια να καταγγέλλουν την ακρίβεια και, από την άλλη, να αντιτάσσονται σε κάθε αλλαγή που αποβλέπει στην ενίσχυση του υγιούς ανταγωνισμού. Και ούτε, βέβαια, ισχύουν οι ισχυρισμοί ότι οι αποκρατικοποιήσεις θα επιφέρουν, δήθεν, επιδείνωση υπηρεσιών και αύξηση τιμών.
      Η αλήθεια είναι ότι διασφαλίζεται το ακριβώς αντίθετο: Η απελευθέρωση των αγορών ενισχύει τον υγιή ανταγωνισμό, αυξάνει τις θέσεις εργασίας, βελτιώνει την ποιότητα των υπηρεσιών, συγκρατεί τις τιμές. Όταν λειτουργεί ο υγιής ανταγωνισμός, υπάρχουν χαμηλότερες τιμές και καλύτερη ποιότητα αγαθών και υπηρεσιών.
      Οφείλουμε, λοιπόν, όλοι να έχουμε και να παίρνουμε ξεκάθαρες θέσεις. Οφείλουμε -και οφείλουμε όλοι- να βλέπουμε και να αντιμετωπίζουμε τα προβλήματα στη ρίζα τους. Το συμφέρον της κοινωνίας δεν βρίσκεται στις μικροπολιτικές σκοπιμότητες και στο εφήμερο παιχνίδι των εντυπώσεων. Το συλλογικό συμφέρον απαιτεί συνέχεια στις μεταρρυθμίσεις, απαιτεί φυγή από τη στασιμότητα, απαιτεί έξοδο στο σύγχρονο κόσμο.
      Για μια ακόμη φορά θέλω να υπογραμμίσω, με την ευκαιρία της συζήτησης αυτής, ότι μέσα από τις μεταρρυθμίσεις που προωθούνται, οι εργαζόμενοι δεν έχουν να χάσουν τίποτα. Οι θέσεις μας είναι ξεκάθαρες και η δέσμευσή μας ισχυρή. Δεν πρόκειται να παραγνωρίσουμε τα συμφέροντά τους, σε καμιά περίπτωση. Δεν πρόκειται, όμως, να υποταχθούμε σε εκβιασμούς των λίγων, που πλήττουν τα συμφέροντα των πολλών.
(Χειροκροτήματα από την πτέρυγα της Νέας Δημοκρατίας.)
      Δεν πρόκειται να σταματήσουμε τις μεταρρυθμίσεις, που είναι απόλυτα αναγκαίες για να πάει ο Τόπος μπροστά.
      Θέλω, όμως, να τονίσω και κάτι ακόμη: Έχω πει πολλές φορές -και το εννοώ στο ακέραιο- ότι είναι αναφαίρετο δικαίωμα των εργαζομένων, του κάθε πολίτη να διεκδικούν, να απεργούν, να κινητοποιούνται. Δεν είναι, όμως, δικαίωμα κανενός η κατάχρηση της μονοπωλιακής θέσης που κατέχει. Και αυτό ισχύει για όλους τους συλλογικούς φορείς. Δεν μπορεί να υπάρχουν ομάδες που επιδιώκουν εκβιαστική επιβολή των αξιώσεών τους, πλήττοντας αδιακρίτως το συμφέρον όλων των άλλων. Ζήτημα κοινωνικής ευθύνης εγείρεται για όλους. Και, σε τελική ανάλυση, εγείρεται και ζήτημα δημοκρατικότητας εκείνων που στηρίζουν τέτοιες πρακτικές.
      Εκτός απ’ όλα τ’ άλλα, είναι πολιτική η διαφορά μας, κύριε Αλαβάνο, βαθύτατα πολιτική. Εσείς και το κόμμα σας δεν πιστεύετε στη λογική αυτή, δεν πιστεύετε στην πολιτική αυτή. Δικαίωμά σας. Ακολουθείτε λογικές του ’60 και πιο πίσω, ενός τεράστιου κράτους δηλαδή, που ελέγχει τα πάντα και έχει στην κατοχή του τα πάντα.
      Η λογική αυτή ούτε τους πολίτες βοήθησε ούτε τις χώρες ούτε τη δική μας χώρα. Εμείς πιστεύουμε σε μιαν άλλη πολιτική, σε μια πολιτική σύγχρονη, ανταγωνιστική, απολύτως εξωστρεφή, που, σε τελική ανάλυση, λειτουργεί πολλαπλά και υπέρ του Κράτους και υπέρ των πολιτών.
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και έξι συνοδοί-δάσκαλοι από το 7ο Δημοτικό Σχολείο Μυτιλήνης. Μαζί τους είναι και δεκαπέντε γονείς.
      Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Ναι, κύριε Υπουργέ, παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, ζήτησα το λόγο επί προσωπικού.
      ΠΡΟΕΔΡΟΣ (Δημήτριος Σιούφας): Πείτε το λόγο για ένα λεπτό, κύριε Υπουργέ. Να εξηγήσετε σε τι συνίσταται το προσωπικό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Συνίσταται στις αναφορές του Προέδρου το ΣΥ.ΡΙΖ.Α. στο πρόσωπό μου.
      Κύριε Πρόεδρε, κυρίες και κύριοι συνάδελφοι, είναι γνωστό ότι στην πολιτική μου ζωή έχω υποστεί πολλές προσωπικές επιθέσεις και συνήθως δεν απαντάω στις περισσότερες από αυτές. Λυπάμαι, γιατί σήμερα πρέπει να κάνω μία εξαίρεση, διότι αναφέρθηκε ο κύριος Πρόεδρος του ΣΥ.ΡΙΖ.Α. με τρόπο απαξιωτικό και για το πρόσωπό μου και για την επαγγελματική μου σταδιοδρομία!
      Κύριε Πρόεδρε του ΣΥ.ΡΙΖ.Α., εγώ δεν είμαι παιδί του κομματικού σωλήνα, όπως εσείς. Εγώ δούλεψα στο ανταγωνιστικό περιβάλλον των πανεπιστημίων της Μεγάλης Βρετανίας και επέλεξα να επιστρέψω στην πατρίδα μου ως καθηγητής…
      (Χειροκροτήματα από την πτέρυγα της Νέας Δημοκρατίας)
      … όπως και επέλεξα να διεκδικήσω την ψήφο του ελληνικού λαού για να προσφέρω και ως πολιτικός. Δεν έχω κανένα επαγγελματικό –αν θέλετε- πρόβλημα και καμμία επαγγελματική ανασφάλεια. 
      Έχετε εσείς να μας πείτε τι κάνατε στη ζωή σας! Εσείς να μας πείτε πού δουλέψατε, πώς δουλέψατε!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Λυπάμαι που σας βάζω αυτά τα ερωτήματα, αλλά έχω δουλέψει στη ζωή μου, έχω ζήσει και έχω μεγαλώσει την οικογένειά μου και θα συνεχίσω να το κάνω! Και θα το κάνω και όταν έχω να αντιμετωπίσω πολιτικούς που χρησιμοποιούν αθλιότητες, όπως αυτές τις σημερινές, τις δικές σας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ, κύριε Αλαβάνο, ζητήσατε το λόγο.
      Ορίστε, έχετε το λόγο για ένα λεπτό.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, ο κ. Αλογοσκούφης και η Κυβέρνηση της Νέας Δημοκρατίας δεν έχουν καταλάβει ότι άλλο είναι τι έκαναν στις επιχειρήσεις και στις σπουδές τους και άλλο στη δημόσια περιουσία!
      Αυτό που είπα και αυτό που επιμένω είναι ότι δεν έχετε κανένα δικαίωμα να εφαρμόζετε πολιτικές για τη δημόσια περιουσία, δεν έχετε κανένα δικαίωμα να εφαρμόζετε πολιτικές ξεπουλήματος για τη δημόσια περιουσία, που δεν θα σας έδιναν θέση ούτε σε μία μικρή ιδιωτική επιχείρηση!
      (Θόρυβος από την πτέρυγα της Νέας Δημοκρατίας)
      ΙΩΑΝΝΗΣ ΜΑΝΩΛΗΣ: Κύριε Αλαβάνο…
      ΠΡΟΕΔΡΟΣ (Δημήτριος Σιούφας): Παρακαλώ! Κύριε Μανώλη σας παρακαλώ! 
      ΙΩΑΝΝΗΣ ΜΑΝΩΛΗΣ: …
      (Θόρυβος από την πτέρυγα της Νέας Δημοκρατίας, κωδωνοκρουσίες)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε Μανώλη! Θα σας ανακαλέσω στην τάξη! Παρακαλώ!
      Συνεχίστε, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Από εκεί και πέρα στην ιστοσελίδα της Βουλής μπορείτε να βρείτε το βιογραφικό μου!
      (Θόρυβος στην Αίθουσα από την πτέρυγα της Νέας Δημοκρατίας)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, σας παρακαλώ το λόγο!
      ΠΡΟΕΔΡΟΣ (Δημήτριος Σιούφας): Κύριε Υπουργέ, δεν μπορεί να συνεχιστεί αυτό. Με συγχωρείτε πολύ!
      Εισερχόμαστε στις δύο επίκαιρες ερωτήσεις που απευθύνονται στον Πρωθυπουργό και πρόκειται να απαντήσουν οι Υπουργοί, λόγω των ειδικών θεμάτων.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην με αριθμό 913/57/13-5-2008 τρίτη επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκας Παπαρήγα προς τον Πρωθυπουργό, σχετικά με τη συμμετοχή φοιτητών ή αποφοίτων του Αριστοτελείου Πανεπιστημίου Θεσσαλονίκης στο πρόγραμμα πρακτικής άσκησης του ΝΑΤΟ κ.λπ..
      Η επίκαιρη ερώτηση της κ. Αλέκας Παπαρήγα σε περίληψη έχει ως εξής:
      «Με έγγραφο του Αριστοτελείου Πανεπιστημίου Θεσσαλονίκης (Γενική Διεύθυνση Διοικητικών Υπηρεσιών Διεύθυνση Συντονισμού Ακαδημαϊκών Μονάδων / 20 Μαρτίου 2008 / Αρ. Πρωτ. 43492) ενημερώνονται τμήματα του Α.Π.Θ. για τη δυνατότητα πρακτικής άσκησης εν ενεργεία φοιτητών τους ή αποφοίτων στην έδρα του ΝΑΤΟ στις Βρυξέλλες.
      Στόχοι του νατοϊκού προγράμματος μεταξύ των άλλων είναι:
      -Να παράσχει στον Οργανισμό πρόσβαση στις πλέον πρόσφατες θεωρητικές και τεχνολογικές γνώσεις, τις οποίες μπορεί να χρησιμοποιήσει ο συμμετέχων στο πρόγραμμα πρακτικής άσκησης μέσα από ανάθεση πρακτικών καθηκόντων σε αυτόν, καθώς και με επιπλέον συνεργασία με το προσωπικό.
      -Να αποκτήσουν οι συμμετέχοντες μία πιο ενδελεχή και «ισορροπημένη» άποψη για το ΝΑΤΟ.
      -Να διευρύνει την «κατανόηση» του ΝΑΤΟ στις χώρες-μέλη της Συμμαχίας.
	Μάλιστα αναφέρεται ότι οι συμμετέχοντες πρέπει να έχουν λάβει έγκριση των αρμοδίων εθνικών αρχών ασφάλειας της χώρας.
	Αποτελεί πρόκληση η μεσολάβηση και η σύμπραξη των Πρυτανικών Αρχών του Α.Π.Θ. στην προώθηση των συμφερόντων του ΝΑΤΟ και των Η.Π.Α.. Θα πρέπει η πανεπιστημιακή εκπαίδευση και έρευνα να έχουν στο επίκεντρό τους τις ανάγκες της νεολαίας και των εργαζομένων και όχι των ιμπεριαλιστικών οργανισμών και των επιχειρηματικών ομίλων.
	Θεωρούμε απαράδεκτη την εμπλοκή των Α.Ε.Ι. στους ιδεολογικούς και στρατιωτικούς σκοπούς του ΝΑΤΟ και η Κυβέρνηση πρέπει να αναλάβει τις ευθύνες της.
	Ερωτάται, ο κύριος Πρωθυπουργός, αν θα παρέμβει άμεσα η Κυβέρνηση, ώστε να σταματήσει η συμμετοχή του Α.Π.Θ. στο Πρόγραμμα Πρακτικής Άσκησης του ΝΑΤΟ».
     Στην επίκαιρη ερώτηση της κ. Παπαρήγα θα απαντήσει ο Υπουργός Εθνικής Παιδείας και Θρησκευμάτων κ. Στυλιανίδης.
    Ορίστε, κύριε Υπουργέ, έχετε το λόγο.
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Σέβομαι το γεγονός ότι ξεκινάτε από μία διαφορετική πολιτική αντίληψη και με μία διαφορετική ιδεολογική αφετηρία, αλλά υπάρχει μία ανυπέρβλητη πραγματικότητα, με την οποία πρέπει όλοι να μάθουμε να συμβιώνουμε και είναι ότι η χώρα μας είναι μέλος του ΝΑΤΟ. Αυτό μας δίνει κάποιες δυνατότητες που οφείλουμε να αξιοποιούμε. 
    	Τα Ανώτατα Εκπαιδευτικά Ιδρύματα, όπως γνωρίζετε, έχουν κατοχυρωμένη και συνταγματικά και θεσμικά την αυτονομία τους και έχουν την ευχέρεια να προσδιορίζουν από μόνα τους και αποφάσεις και επιλογές. Εμείς ως πολιτεία και ως Κυβέρνηση έχουμε την ευθύνη να τα ενημερώνουμε για όλες τις δυνατότητες που δίδονται για τους φοιτητές και τους καθηγητές τους από τους διεθνείς οργανισμούς στους οποίους η χώρα μας συμμετέχει, είτε αυτό αφορά τον Ο.Η.Ε. είτε την Ευρωπαϊκή Ένωση είτε το ΝΑΤΟ.
    Εμείς λοιπόν πάντα ενημερώνουμε για τέτοιου είδους προγράμματα και πάντα το κάθε πανεπιστήμιο ή Τ.Ε.Ι. έχει την ευχέρεια να δώσει τις απαιτούμενες υποτροφίες ή δυνατότητες για πρακτική άσκηση στα μέλη εφόσον το επιθυμεί. Είναι δικαίωμά του.
    	Επίσης, έχει αποδειχθεί στην πράξη ότι τέτοιου είδους συμμετοχές έχουν βοηθήσει τους Έλληνες φοιτητές, οποιαδήποτε ιδεολογία και πολιτική αντίληψη και αν έχουν, να κατανοήσουν το διεθνές περιβάλλον και να αξιοποιήσουν τις θεσμικές δυνατότητες που τους δίδονται από τους διεθνείς οργανισμούς, προωθώντας τις θέσεις και τα συμφέροντα της χώρας μας.
    	Επίσης, είναι στην ελεύθερη επιλογή του κάθε φοιτητή –δεν καταναγκάζεται από κάποιον- να επιλέξει εάν θα συμμετέχει ή όχι σε μία τέτοια υποτροφία ή σε ένα τέτοιο πρόγραμμα. Κανείς δηλαδή δεν επιβάλλει σε φοιτητές που έχουν μία άλλη ιδεολογική αντίληψη ή προσέγγιση τη συμμετοχή τους σ’ αυτό το πρόγραμμα. Αυτά είναι τα βασικά χαρακτηριστικά της λειτουργίας της δημοκρατίας και στη χώρα μας, αλλά και στα Ανώτατα Εκπαιδευτικά Ιδρύματα. 
    	Θεωρώ ότι πρακτικές που εγκαλούν πρυτάνεις ή φοιτητές που επιδιώκουν να συμμετέχουν σε τέτοια προγράμματα ή που επιθυμούν να συμμετέχουν σε τέτοια προγράμματα δεν συνάδουν με την εύρυθμη δημοκρατική λειτουργία της ακαδημαϊκής ή πανεπιστημιακής κοινότητας. Από τη στιγμή που κατοχυρώνεται στην πράξη η ελευθερία επιλογής, ο καθένας έχει τη δυνατότητα να αποφασίσει εάν θα συμμετέχει ή όχι. Νομίζω ότι αυτό θα πρέπει να ισχύει σε μία δημοκρατία και αυτό ακολουθούμε.
    	Η συμμετοχή, από την άλλη, οφείλω να τονίσω, σε τέτοιου είδους όργανα δίνει πιο αυξημένα τη δυνατότητα και στους Έλληνες φοιτητές και στους Έλληνες ακαδημαϊκούς, αλλά και στην ελληνική πολιτική ηγεσία να προασπίζουν αποτελεσματικά τις εθνικές θέσεις και τα εθνικά συμφέροντα.
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    	Η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Παπαρήγα έχει το λόγο.
    	ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ομολογώ ότι δεν περίμενα μία τόσο ανοιχτή και ειλικρινή απάντηση, αλλά περίμενα να κρατήσετε ορισμένα προσχήματα ή να προβληματιστείτε για το ζήτημα που θέσαμε. Δεν έχουμε αυταπάτες, ούτε καλλιεργούμε αυταπάτες, ούτε ζούμε στον κόσμο μας. Ξέρουμε πάρα πολύ καλά ποιος είναι ο ρόλος της δημόσιας παιδείας –η οποία ποτέ δεν ήταν και δωρεάν- ποια ήταν η κυρίαρχη άποψη που διαπερνούσε τη διδασκαλία, τα μαθήματα, το περιεχόμενο των βιβλίων και δεν έχουμε αυταπάτες ότι μπορεί η κατάσταση να ανατραπεί.
    	Επειδή όμως πρόκειται για σχολειό και επειδή πρόκειται για πανεπιστήμιο που εκεί υποτίθεται ότι επιτρέπεται η διακίνηση ιδεών, εμείς δεν το κρύβουμε, θα σας το πω καθαρά: Και στα μέλη του κόμματος και στα μέλη της κομμουνιστικής νεολαίας και στους φίλους λέμε να κάνουν ιδεολογική και πολιτική αντιπαράθεση πάνω στο επιστημονικό αντικείμενο, αφού βεβαίως μελετήσουν τα ζητήματα. Δεν μιλάω για την αντιπαράθεση που γίνεται στα συλλαλητήρια ή στη Βουλή. Υπάρχει το επιστημονικό αντικείμενο και εκεί μας ενδιαφέρει να γίνεται η αντιπαράθεση με τους όρους του πανεπιστημίου. Αν θέλετε, αυτό προσπαθούμε να γίνει και ευρύτερα και με τους άλλους φοιτητές, γιατί το πανεπιστήμιο έχει ανθρώπους οι οποίοι πρέπει να έρχονται σε επαφή με όλες τις απόψεις. Αυτήν την αντιπαράθεση την κάνουμε ξέροντας πάρα πολύ καλά ότι η πλειοψηφία του επιστημονικού δυναμικού ορίζεται και εκλέγεται με βάση και ιδεολογικά και πολιτικά κριτήρια και όχι μόνο επιστημονικά, ενώ είναι πολύ δύσκολο ένας μαρξιστής καθηγητής και σήμερα και τα προηγούμενα χρόνια –ακόμα περισσότερο τα τελευταία- να επιλεγεί ακόμα και όταν επιστημονικά έχει όλες τις προϋποθέσεις. 
    	Έχει και όρια όμως αυτή η ιστορία. Δεν μπορεί να λέτε ότι η χώρα ανήκει στο ΝΑΤΟ, άρα μπορούν –άλλο τι κάνει ο μεμονωμένος φοιτητής- τα πανεπιστήμια να οργανώνουν τη συμμετοχή των φοιτητών, να πηγαίνουν στο ΝΑΤΟ για θεωρητικές –λέει- και τεχνολογικές γνώσεις. Παρακάτω λέει: «Οι συμμετέχοντες να αποκτήσουν ενδελεχή και ισορροπημένη άποψη για το ΝΑΤΟ». Αυτά μπορούν να τα αποκτήσουν από πάρα πολλές άλλες πλευρές. Ξέρουμε ποιο είναι το ΝΑΤΟ. 
    Να σας πω και κάτι άλλο; Εναντίον του ΝΑΤΟ σήμερα είναι ένα πολύ μεγάλο μέρος του ελληνικού λαού χωρίς να είναι κομμουνιστές. Δεν είναι το ΝΑΤΟ ο οποιοσδήποτε επιστημονικός οργανισμός, ο αντιδραστικός. Είναι στρατιωτικοπολιτική συμμαχία η οποία βαρύνεται με πολέμους, επεμβάσεις, πραξικοπήματα. Εσάς δεν σας αρέσει να τα λέμε αυτά, όμως κάπου πρέπει να μπει και ένα φρένο. 
    	Δεύτερον, τι λέει; «Να διευρύνει την κατανόηση του ΝΑΤΟ στις χώρες-μέλη της Συμμαχίας». Οι άνθρωποι αυτοί πάνε να γίνουν προπαγανδιστές του ΝΑΤΟ, πάνε να στρατευθούν μέσω υποτροφιών και να γίνουν κήρυκες του ΝΑΤΟ. Δεν είναι ούτε οι πρώτοι, ούτε οι τελευταίοι. Τους βλέπουμε στα κανάλια της τηλεόρασης στις διάφορες συζητήσεις. Εκπροσωπούν μη κυβερνητικές οργανώσεις, είναι δημοσιογράφοι, είναι διάφοροι άλλοι, κάνουν όμως εντεταλμένη δουλειά. Να σας πω κάτι; Εντεταλμένη δουλειά κάνω κι εγώ αυτήν τη στιγμή που βρίσκομαι εδώ. Εκπροσωπώ το Κομμουνιστικό Κόμμα Ελλάδας. Δεν εμφανίζομαι σαν υπότροφος. Να ξέρουμε δηλαδή και ποιοι είναι αυτοί, να μας πουν. Αυτοί είναι υπότροφοι του ΝΑΤΟ. «Στρατολογούνται» μυαλά. 	
    Παρακάτω λέει: «Οι συμμετέχοντες πρέπει να έχουν άδεια-έγκριση των αρμοδίων εθνικών αρχών ασφαλείας της χώρας», που σημαίνει ότι υπάρχουν φάκελοι, ότι υπάρχουν ερωτήσεις. Να στείλουμε λοιπόν και το Γραμματέα της Κ.Ν.Ε. να πάει εκεί, στο ΝΑΤΟ; Θα τον δεχθούν; Ως τέτοιος να πάει.
    	Όταν το 1964 μπήκα στο πανεπιστήμιο –αυτό θα ίσχυε και πιο πριν- μας ζητούσαν τρεις φωτογραφίες, η μία για το φοιτητικό βιβλιάριο, οι άλλες δύο για τη γραμματεία. Τότε δεν έβγαζαν τις τέσσερις φωτογραφίες, ώστε να σου περισσέψει. Πήγαινες και έβγαζες δύο ή τρεις φωτογραφίες στο φωτογράφο. Δεν υπήρχαν τα βιομηχανοποιημένα συστήματα, όπου σου βγάζουν τέσσερις. Επειδή δεν είχαμε και πολλά λεφτά στην τσέπη, τρεις μας είπαν, τρεις βγάζαμε. Τη μία την κρατούσαμε εμείς, δύο στη γραμματεία. Ξέρετε πού βρισκόταν η τρίτη; Όχι, μας ζητούσαν τέσσερις, μία εμείς, μία η γραμματεία. Πέρα από το βιβλιάριο, ξέρετε πού βρισκόταν η άλλη φωτογραφία; Στο φάκελό μας στην ασφάλεια. Η φωτογραφία που περίσσευε –υποτίθεται για τη γραμματεία- ήταν στο φάκελό μας στην ασφάλεια. Εκεί πήγαινε μέσα από τη γραμματεία. Μπορεί αυτό να καταργήθηκε τώρα. Δεν λέω ότι τώρα γίνεται έτσι μέσα από τις γραμματείες των πανεπιστημίων. Έχει μπει πολύς κόσμος, έχει αλλάξει η σύνθεση και η πολιτική στους χώρους, δεν είναι εύκολο να γίνει η δουλειά μας, υπάρχουν και άλλα.
    	Πείτε μου τώρα, ο κύριος πρύτανης του Πανεπιστημίου της Θεσσαλονίκης, πώς θα το εξασφαλίσει; Δηλαδή θα φτιάξει την ομάδα του και θα έχει πάρει και την έγκριση των αρμοδίων εθνικών αρχών ασφαλείας της χώρας, δηλαδή της Ε.Υ.Π..
Αυτοί πάνε για γνώσεις τεχνολογικές; Για πρακτοράκια τους θέλουν. Δεν μπορεί να γίνει κάτι; Την ιδεολογία την περνάτε μέσα στα πανεπιστήμια και με καθηγητές που έχουν τη δική σας ιδεολογία και που φυσικά αυτά θα πούνε, αλλά και με άλλους που προσχωρούν σ’ αυτήν την ιδεολογία, γιατί είναι τα κοινοτικά ποσά, γιατί είναι τα μαγαζάκια κ.λπ.. 
	Δυστυχώς υπάρχουν και προοδευτικοί και άνθρωποι με περγαμηνές. Τώρα με την αξιολόγηση, θα δείτε πώς θα στρατευτούν στην κυρίαρχη ιδεολογία και αυτοί οι οποίοι έκαναν συλλαλητήρια στους δρόμους, έσπαγαν και βιτρίνες. Τώρα θα βάλουν τη γραβάτα και τα παπιγιονάκια –όχι όλοι, αλλά αρκετοί από αυτούς. Αυτοί είναι μηχανισμοί εξαγοράς ανθρώπων και δημιουργίας σύγχρονων πρακτόρων με επιστημονική γνώση. Κάντε κάτι. Περνάτε την κυρίαρχη ιδεολογία από παντού, από το νηπιαγωγείο.
    Για να τελειώσω, επειδή γίνεται πάρα πολύς ντόρος, εμείς ξεκαθαρίζουμε τη θέση μας. Θα έχετε πόλεμο. Εμείς βεβαίως τον πόλεμο τον καταλαβαίνουμε με όλες τις μορφές. Θα έχετε πόλεμο, διότι τα πανεπιστήμια θα εξελιχθούν όπως θα εξελιχθούν. Τα δημόσια θα τα αφήσετε με τον τίτλο «δημόσια». Άλλωστε, τα ιδιωτικά πανεπιστήμια που γίνονται έτσι και αλλιώς, πρέπει να αρμέξουν τα δημόσια. Θα αρμέγουν κόσμο, καθηγητές, έρευνες, θα παίρνουν χρηματοδότηση μέσα από την έρευνα των δημοσίων. Θα έχετε πόλεμο. Και θα έχετε πόλεμο όχι μόνο για το κόστος της παιδείας, όχι μόνο για την υποβάθμισή της αλλά και για το περιεχόμενο των σπουδών. 
    Αυτόν τον πόλεμο θα τον διεξάγουμε με όλες τις μορφές πάλης και με τον εξής στόχο: Όσο μπορούμε στις σημερινές συνθήκες -δεν μπορούμε να συμβιβαστούμε και να πούμε αυτή είναι η κατάσταση- θα μειώσουμε το κόστος αυτής της πολιτικής, τουλάχιστον στη συνείδηση των φοιτητών. 
    Για μας λέτε αντιδημοκρατικούς; Δεν το καταλαβαίνω αυτό. Επειδή διαμαρτυρόμαστε, διότι τους στέλνετε στο ΝΑΤΟ με πασαπόρτι των υπηρεσιών της εθνικής ασφαλείας; Δεν έχουμε δικαίωμα να πούμε τη γνώμη μας; Δεν έχουμε δικαίωμα να αντιδράσουμε και να πούμε στους φοιτητές «Ανεξάρτητα τι πιστεύετε, και αν είσθε και δαπίτες, μην πάτε εκεί. Έχετε άλλους τρόπους να πάρετε θεωρητικές τεχνολογικές γνώσεις».
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της  Γενικής Γραμματέως της Κεντρικής Επιτροπής του Κομμουνιστικού Κόμματος Ελλάδας)
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Πρόεδρε, σας παρακαλώ.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όταν διαμαρτύρεσαι, όταν κάνεις πολιτική και ιδεολογική αντιπαράθεση μέσα σ’ ένα χώρο που είναι κατ’ εξοχήν χώρος ιδεών, δεν κατάλαβα γιατί αυτό είναι αντιδημοκρατικό. Εμείς δεν έχουμε δηλώσει ούτε πειθαρχία ούτε υπέρ της κυρίαρχης πολιτικής. Παλεύουμε με όρους, με μαζικές διαδικασίες και με προσπάθεια –θα το πω καθαρά- η πλειοψηφία των φοιτητών να αντισταθεί σ’ αυτό το πράγμα. Υπάρχουν άλλοι τρόποι για να συνδεθούν με τη ζωή οι φοιτητές και είναι κρίμα πανεπιστημιακοί να δουλεύουν μ’ αυτόν τον τρόπο. 
    Θα σας πω και κάτι και τελειώνω. Πολλά πράγματα γίνονται στη Θεσσαλονίκη, καθηγητές που ασχολούνται με μειονότητες και αυτονομιστικά κινήματα, καθηγητές σε σεμινάρια υπέρ των Τσάμηδων. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Παπαρήγα.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Για να τα δούμε όλα αυτά. Έτσι είναι; Αυτή είναι η ελεύθερη κίνηση των ιδεών; Καθηγητές, σχολές οι οποίες είναι ανακατεμένες και σε τέτοιες ιστορίες υπεράσπισης των Τσάμηδων.
    ΠΡΟΕΔΡΟΣ (Δημήτριος Σιούφας): Κυρία Παπαρήγα, δεν ακούτε την παρέμβαση του Προεδρείου; 
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Εάν θέλετε τέτοια πανεπιστήμια, εμείς θα τα πολεμήσουμε.
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Παπαρήγα.
    ΑΧΙΛΛΕΑΣ ΚΑΝΤΑΡΤΖΗΣ: Οι άλλοι μίλησαν δεκαπέντε λεπτά.
    ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, όλα έχουν τα όριά τους. Η κ. Παπαρήγα μίλησε πενταπλάσιο χρόνο απ’ ό,τι δικαιούται. Μη διαμαρτύρεσθε. Θα έλθει η σειρά των Βουλευτών και θα κινούνται ασφυκτικά. Δώσαμε άνεση χρόνου. Μη διαμαρτύρεσθε. Ο πενταπλάσιος χρόνος –και δικαιολογημένα βεβαίως- είναι χρόνος μεγάλης ανοχής. 
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πάντως με συγχωρείτε, αλλά εγώ δεν είμαι από αυτούς που κάνουν κατάχρηση του χρόνου στη Βουλή. 
    ΠΡΟΕΔΡΕΥΩΝ (Γεώργιος Σούρλας): Όχι, δεν κάνετε, κυρία Παπαρήγα, αλλά έχουμε στη συνέχεια άλλες έξι επίκαιρες ερωτήσεις. 
    ΑΧΙΛΛΕΑΣ ΚΑΝΤΑΡΤΖΗΣ: Οι προηγούμενοι μίλησαν μισή ώρα. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, ας μη χάνουμε χρόνο. Δεν περίμενα να διαμαρτύρεσθε για τον πενταπλάσιο χρόνο που δόθηκε. Δεν το περίμενα αυτό. Δεν πρέπει να κάνουμε και εμείς τη δουλειά μας εδώ; Διακοσμητικά στοιχεία είμαστε, που μας βάλατε εδώ να παρακολουθούμε χωρίς κανένα περιορισμό;
    ΑΧΙΛΛΕΑΣ ΚΑΝΤΑΡΤΖΗΣ: Αυτά, κύριε Πρόεδρε, να ισχύουν για όλους και όχι επιλεκτικά.
    ΠΡΟΕΔΡΕΥΩΝ (Γεώργιος Σούρλας): Για όλους ισχύουν. Μη διαμαρτύρεσθε, σας παρακαλώ πάρα πολύ.
    Κύριε Υπουργέ, έχετε το λόγο.
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Είναι σαφές, κυρία Πρόεδρε, ότι έχουμε διαφορετική ιδεολογικοπολιτική προσέγγιση, ωστόσο θα μου επιτρέψετε να πω ότι τιμώ την ξεκάθαρη τοποθέτησή σας και θεωρώ ότι είσθε από τις δυνάμεις της Αριστεράς, που σέβονται το δημόσιο ελληνικό πανεπιστήμιο, διότι και με τις πρόσφατες τοποθετήσεις σας δείξατε ότι αποδοκιμάζετε τη βία και εν πάση περιπτώσει, μπορεί να διαφωνείτε με το νόμο-πλαίσιο, αλλά σέβεστε τη δημοκρατική λειτουργία των θεσμών μέσα στο αυτόνομο ανώτατο εκπαιδευτικό ίδρυμα.
    Θέλω, όμως, να σας πω ότι η αντίληψη της Κυβέρνησης για τη συμμετοχή σε όλα τα επίπεδα στους διεθνούς οργανισμούς όπου συμμετέχει η χώρα, είναι ότι διά της συμμετοχής, ισχυροποιούμε την εθνική θέση και διά της γνώσεως του πώς λειτουργούν αυτοί οι θεσμοί, μπορούμε κάθε φορά να προβάλουμε τα εθνικά μας συμφέροντα με τρόπο αποτελεσματικό, όπως προσφάτως το έκανε ο Πρωθυπουργός στο ζήτημα που συζητήθηκε για τα Σκόπια και για την πρώην γιουγκοσλαβική Δημοκρατία της Μακεδονίας. 
    Δεν έχουμε και δεν θέλουμε να έχουμε τη δυνατότητα ως Κυβέρνηση, να παρεμβαίνουμε στη λειτουργία των αυτόνομων ανώτατων εκπαιδευτικών ιδρυμάτων, γιατί όλοι παλεύουμε για να μειωθεί σταδιακά αυτή η τάση και να ενισχυθεί η αυτονομία και η αυτοδιοίκηση. Πιστεύουμε, όμως, ότι θα πρέπει να ενθαρρύνουμε κάθε πράξη, που δίνει τη δυνατότητα στους Έλληνες φοιτητές ή σπουδαστές να μαθαίνουν, να ενημερώνονται, να μορφοποιούν ελεύθερα την αντίληψή τους, την ιδεολογική ή την πολιτική και βεβαίως στη συνέχεια, να δουλεύουν υπέρ των συμφερόντων και της χώρας, αλλά και του ελληνικού δημόσιου πανεπιστημίου.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Επόμενη είναι η με αριθμό 914/58/13.5.2008 πέμπτη επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την αντιμετώπιση των προβλημάτων στον τομέα της υγείας κ.λπ., στην οποία θα απαντήσει ο Υπουργός Υγείας και Κοινωνικής Αλληλεγγύης.
    Αναλυτικότερα, ο Πρόεδρος του Λαϊκού Ορθόδοξου Συναγερμού αναφέρει:
    «Η μελέτη του καθηγητή κ. Γ. Τούντα και των συνεργατών του με τίτλο «Οι Υπηρεσίες Υγείας στην Ελλάδα, 1996-2006» που έγινε από το Κέντρο Μελετών Υπηρεσιών Υγείας του Εργαστηρίου Υγιεινής και Επιδημιολογίας της Ιατρικής Σχολής του Πανεπιστημίου Αθηνών και δημοσιεύτηκε πρόσφατα, καταλήγει σε μια σειρά από συμπεράσματα, που δείχνουν την ανάγκη μιας συνολικής αναθεώρησης της κυβερνητικής πολιτικής για την υγεία.
    Ενδεικτικά ανάμεσα στα συμπεράσματα αυτά αναφέρονται: α) οι σοβαρές ελλείψεις σε υλικοτεχνική υποδομή, β) η ανεπαρκής στελέχωση των κέντρων υγείας με κατάλληλο ιατρικό, νοσηλευτικό και τεχνικό προσωπικό, η ελλιπής εκπαίδευση και επιμόρφωση των στελεχών τους, οι μεγάλες ελλείψεις τους σε διαγνωστικό εξοπλισμό, η υποχρηματοδότηση και η απουσία κάθε μορφής αξιολόγησης της λειτουργίας τους, γ) η στελέχωση των περιφερειακών ιατρείων με ανειδίκευτους ιατρούς, χωρίς ουσιαστική κλινική εμπειρία και η κατακόρυφη μείωση των νοσοκόμων και μαιευτών, που υπηρετούν σ’ αυτά με την πάροδο του χρόνου, δ) οι μεγάλες ανισότητες που υπάρχουν μεταξύ αστικών και αγροτικών περιοχών, γεωγραφικών διαμερισμάτων και ασφαλισμένων διαφορετικών ταμείων στην πρόσβαση και την παροχή πρωτοβάθμιων υπηρεσιών και ε) η ανεπάρκεια των εξωτερικών ιατρείων των νοσοκομείων και των πολυιατρείων της κοινωνικής ασφάλισης να ικανοποιήσουν τις ανάγκες των πολιτών των αστικών κέντρων για δημόσιες πρωτοβάθμιες υπηρεσίες υγείας. 
    Ερωτάσθε: 
    1. Σκοπεύετε να αναθεωρήσετε την πολιτική της Κυβέρνησής σας για την υγεία, προκειμένου αυτή να διορθώσει τα προβλήματα, που καταγράφονται στα συμπεράσματα της μελέτης της Ιατρικής Σχολής του πανεπιστημίου και να ανταποκριθεί στις πραγματικές ανάγκες της ελληνικής κοινωνίας;
    2. Σκοπεύετε να υλοποιήσετε τις προεκλογικές σας υποσχέσεις για την κάλυψη των αναγκών του τομέα της υγείας σε προσωπικό και εξοπλισμό, με ιδιαίτερη έμφαση στις ανάγκες της ελληνικής περιφέρειας;».
    Το λόγο έχει ο Υπουργός Υγείας και Κοινωνικής Αλληλεγγύης κ. Αβραμόπουλος για να απαντήσει.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
    Κύριε Πρόεδρε του Λαϊκού Ορθόδοξου Συναγερμού, πρώτα απ’ όλα θα ήθελα να σας ευχαριστήσω για τον τρόπο που διατυπώσατε αυτήν την τόσο σημαντική ερώτηση, που μας δίνει την ευκαιρία να παρουσιάσουμε μέσα στο μικρό χρονικό διάστημα που έχουμε, το πλέγμα των δράσεων του Υπουργείου, σε σχέση, όμως, με τα αποτελέσματα αυτής της έρευνας. Η έρευνα αυτή όπως σημειώσατε, καλύπτει την περίοδο 1996-2006, δηλαδή παρουσιάζει την κατάσταση που βρήκε αυτή η Κυβέρνηση το 2004 και σε γενικές γραμμές δεν θα διαφωνήσουμε με το περιεχόμενό της. Από το 2004 και μετά, όμως, έγιναν βήματα. 
    Στη δε ερώτησή σας σημειώνετε –θέλω να πιστεύω με ειλικρινές ενδιαφέρον- ότι θα πρέπει να μείνουμε συνεπείς, γιατί έτσι το ερμηνεύω εγώ, στα όσα προεκλογικά είχαμε αναλάβει ως δέσμευση απέναντι στον ελληνικό λαό.
      Γνωρίζετε, κύριε Πρόεδρε, ότι για τα θέματα της κοινωνίας και της υγείας δεν υπάρχουν μαγικές λύσεις. Υπάρχουν όμως στρατηγικές που πλέον υιοθετούνται.
      Τα προβλήματα που περιγράφονται στην έκθεση αυτή είναι προβλήματα, που σε γενικές γραμμές παρατηρούνται σε όλα τα εθνικά συστήματα υγείας της Ευρώπης. Εμείς προχωρήσαμε κατ’ αρχήν σε μια γενικότερη προσπάθεια νοικοκυρέματος, καταγράφοντας τα όσα ζητήματα και προβλήματα βρήκαμε. Και προχωρήσαμε.
      Προχωρήσαμε πάνω σε καθαρά εθνική βάση, γιατί έτσι αντιλαμβανόμαστε εμείς την υγεία και πιστεύω ότι κάποτε θα υπάρξει ανταπόκριση απ’ όλες τις πολιτικές δυνάμεις, ώστε να χαράξουμε μια ολοκληρωμένη στρατηγική σε βάθος χρόνου.
      Πήραμε όμως συγκεκριμένα μέτρα. Προχωρήσαμε κατ’ αρχήν στην αναδιάρθρωση των διοικητικών υγειονομικών περιφερειών. Αυτό είχε σαν αποτέλεσμα, να λειτουργεί πιο αποτελεσματικά το σύστημα, αλλά να έχουμε και μια οικονομία κλίμακας.
      Από κει και πέρα, πρέπει να δεχτούμε ότι τα πράγματα δεν είναι σήμερα όπως ήταν πριν από δέκα χρόνια. Και τούτο, παρά τα πραγματικά προβλήματα που καλούμεθα να διαχειριστούμε με πρώτο και κορυφαίο, αν θέλετε, εκείνο των προσλήψεων, που δυστυχώς εξακολουθεί ακόμα να υπάρχει, παρά το γεγονός ότι ήδη έχουν περάσει περίπου εξίμησι χιλιάδες νοσηλευτές τις πόρτες του Εθνικού Συστήματος Υγείας και έπεται συνέχεια μέχρι το τέλος του έτους.
      Κάναμε όμως και κάτι πολύ σημαντικό, κύριε Πρόεδρε, στο οποίο έχετε κι εσείς αναφερθεί πολλές φορές σ’ αυτήν την Αίθουσα. Δώσαμε τέλος με το νόμο για τις προμήθειες, στο άναρχο, ακατάστατο, κατακερματισμένο και αδιαφανές τοπίο, που κυριαρχούσε στα οικονομικά της υγείας. Μέσα στο χρόνο αυτό, θα έχει ολοκληρωθεί η όλη διαδικασία για τη θέση σε λειτουργία της επιτροπής που έχει ήδη δραστηριοποιηθεί και από τον επόμενο χρόνο πλέον, θα έχουμε τα πρώτα αποτελέσματα. Πρώτα-πρώτα, διαφάνεια, χρηστή διαχείριση και εξοικονόμηση περίπου 500.000.000 ευρώ σε ετήσια βάση.
      Είμαστε στα πρόθυρα όμως και άλλων κινήσεων. Πρώτα απ’ όλα ανακουφίζουμε, το σύστημα. Προχωράμε στην πρόσληψη ικανού αριθμού γιατρών, περίπου τεσσερισήμισι χιλιάδων για τα προσεχή χρόνια. Δίνουμε τέλος στην υποκριτική – επιτρέψτε μου να χαρακτηρίσω – κατάσταση που είχε δημιουργηθεί με τις εφημερίες. Και βέβαια προχωρούμε με γρήγορους ρυθμούς στην κατασκευή υπερσύγχρονων νοσοκομειακών μονάδων, κέντρων υγείας αστικού τύπου, περιφερειακών ιατρείων και αγροτικών ιατρείων σε ολόκληρη την Ελλάδα.
      Βρήκαμε μια κατάσταση. Και πρέπει να ομολογήσω ότι σε κάποιους τομείς και οι προηγούμενες κυβερνήσεις είχαν κάνει βήματα μπροστά. Βρήκαμε όμως και αμαρτωλές καταστάσεις που έπρεπε να νοικοκυρέψουμε, με κορυφαία ζητήματα αυτά των νοσοκομείων του Αγρινίου, της Κατερίνης και της Κέρκυρας. Αξιοποιήσαμε όλα τα μέσα που διαθέτει ο νόμος, καθώς και τα χρηματοπιστωτικά εργαλεία που μας παρέχουν και κατασκευάζουμε πλέον υπερσύγχρονες μονάδες στη Θεσσαλονίκη, στο Αιγίνιο, την Πρέβεζα, την Κω, την Αττική.
      Για πρώτη φορά, κυρίες και κύριοι συνάδελφοι, έχουμε ολοκληρώσει πλέον με επιτυχία διαπραγματεύσεις με την Ο.Ε.Ν.Γ.Ε. και είμαστε στα πρόθυρα της σύναψης συλλογικής σύμβασης εργασίας. Παράλληλα, επιταχύναμε τις διαδικασίες για τις προσλήψεις μέσω του Α.Σ.Ε.Π.. Το Α.Σ.Ε.Π. δέχθηκε την πρότασή μας και συνέστησε ειδικό γραφείο, έτσι ώστε να τρέχουν με πιο γρήγορους ρυθμούς οι διαδικασίες που προβλέπονται.
      Εγώ δεν διστάζω να επαναφέρω με την ευκαιρία της σημερινής σας ερώτησης και να επικαιροποιήσω την πρότασή μου, σε κάποια στιγμή να αναλάβουμε συνολικά την ευθύνη σ’ αυτήν την Αίθουσα και να δώσουμε τέλος στη διαδικασία που ακολουθείται, προχωρώντας σε μια συλλογική, αν θέλετε, στάση ευθύνης, να εξαιρέσουμε δηλαδή τους νοσηλευτές από τις διαδικασίες πρόσληψης, πάντοτε με σεβασμό στις προδιαγραφές που θέτει το Α.Σ.Ε.Π.. Το Εθνικό Σύστημα Υγείας χρειάζεται νοσηλευτές, μπορούμε να τους προσλάβουμε. Τα οικονομικά μας το επιτρέπουν. Το να μην το κάνουμε όμως, κάπου οδηγεί και στην ανάληψη μιας ευθύνης από όλους μας.
      Προχωρούμε, λοιπόν, στην αναβάθμιση των υπηρεσιών υγείας, εκσυγχρονίζουμε το σύστημα, το εξυγιαίνουμε. Γίνονται βήματα μπροστά. Το έργο όμως για την κοινωνία, δεν οριοθετείται από τα στενά, δύο, μιας ή πολλών κυβερνήσεων και δεν τελειώνει ποτέ. Εμείς θέλουμε μέσα από τις παρεμβάσεις σας σαν και αυτή, την κριτική σας, ακόμα και από την Αξιωματική Αντιπολίτευση, από την εμπειρία που αποκόμισε όλα αυτά τα χρόνια που κυβερνούσε τον τόπο, να συνεργαστούμε, ώστε να διαμορφώσουμε ένα περιβάλλον ασφάλειας για τον ευρύτερο χώρο της υγείας.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, όμως, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και σ’ αυτό κατατείνει η πολιτική που έχουμε υιοθετήσει.
      Και πάλι θα ήθελα να σας ευχαριστήσω για την ευκαιρία που μου δώσατε, έστω και περιληπτικά, να δώσω το περίγραμμα της προσπάθειας που κάνουμε αυτό τον καιρό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο.
      Θα παρακαλέσω κι εσάς, κύριε Πρόεδρε, αν και θα έχετε την ανοχή του Προεδρείου, όσο μπορείτε να είστε σύντομος, γιατί το περιεχόμενο είναι…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Οφείλω να σας θυμίσω, κύριε Πρόεδρε, ότι αντί για δύο λεπτά κάποιος μίλησε είκοσι ένα, κάποιος αντί για τρία λεπτά μίλησε δεκαεπτά και «κόψατε» την αξιότιμο Γραμματέα του Κομμουνιστικού Κόμματος στα εννέα. Θα έλεγα, λοιπόν, ότι πρέπει να υπάρχει μια δικαιοσύνη στην κατανομή του χρόνου. Δεν βλάπτει αυτό. Ίσα-ίσα αναδεικνύει τη σωστή λειτουργία του χώρου αυτού.
      ΠΡΟΕΔΡΕΥΩΝ (Γεώργιος Σούρλας): Είναι προφανές ότι αυτό αποτελεί παραβίαση του Κανονισμού και πρέπει κάποια στιγμή κάτι διαφορετικό να γίνει και για Αρχηγούς και για Πρωθυπουργούς. Εν πάση περιπτώσει, ορίστε…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εάν και οφθαλμίατρος, δεν βλέπετε καλά.
      Εν πάση περιπτώσει, πριν μπω εις το θέμα της ερωτήσεως, να κάνω ένα σχόλιο γι’ αυτά που ακούστηκαν. Έχω την αίσθηση ότι η Νέα Δημοκρατία κατέστησε τον Ο.Τ.Ε. «μαντάμ Ορτάνς», αλλά το «κόκκινο φωτάκι» το έχει βάλει στην πόρτα του Ο.Τ.Ε. το ΠΑ.ΣΟ.Κ.. Από κει και πέρα, ήταν θέμα χρόνου να βρεθεί ο πελάτης που θα πλήρωνε καλά.
      Κύριε Υπουργέ, δεν θα αμφισβητήσω τις προθέσεις σας. Και βεβαίως είναι προθέσεις ενός ανθρώπου, ο οποίος θέλει να δείξει έργο, γιατί έχω την αίσθηση ότι εσείς, τουλάχιστον, σε σχέση με άλλους Υπουργούς της Κυβερνήσεώς σας, δεν είστε πλέον εις τον καταληκτικό βαθμό της αποστρατείας. Άρα, οι προθέσεις σας, πρέπει να είναι οι ανάλογες των στόχων των οποίων έχετε. Όμως με προθέσεις δεν γίνονται καλά άνθρωποι.
      Και βεβαίως, μας ενδιαφέρει όλους ο Ο.Τ.Ε., αλλά δεν ενδιαφέρει εκείνον, ο οποίος είναι σε ένα ράντζο σ’ ένα δωμάτιο με δέκα κρεβάτια. Δεν μπορεί να ενδιαφέρει τον πατέρα ενός παιδιού, που το παιδί του τεσσάρων ή πέντε ετών έχει καρκίνο στο κεφάλι και τα μηχανήματα ακτινοθεραπείας δεν λειτουργούν στο Αγία Σοφία. Δεν ενδιαφέρει τι θα γίνει ο Ο.Τ.Ε. εκείνον ο οποίος είναι νεφροπαθής και αναγκάζεται να κάνει διακόσια χιλιόμετρα κάτω από άγριες συνθήκες, για να μπορέσει να βρει μηχάνημα για να συντηρηθεί στη ζωή. Αυτά είναι τα κυρίαρχα θέματα που αφορούν σήμερα το λαό. Και πρέπει να δώσετε λύσεις, λύσεις χειροπιαστές.
      Προχθές ήμουν στην Ιστιαία, με κάποιους άλλους συναδέλφους επίσης, όπου είδα έναν κόσμο να φωνάζει και να διεκδικεί. Δεν άκουσα κανένα σύνθημα κομματικό, καμμία εξαλλότητα, δεν είδα κανέναν να φωνάζει υπέρ ενός κόμματος. Είδα όμως κόσμο αγανακτισμένο, να λέει ότι είναι άδικο να φεύγουν από την Ιστιαία, να κάνουν διακόσια χιλιόμετρα, για να βρουν γιατρό, να βρουν νοσοκομείο, αν χρειαστεί μια μικρή επέμβαση, σκωληκοειδίτιδα για παράδειγμα. Και αυτό το νοσοκομείο καθυστερεί, καθυστερεί, καθυστερεί. Μετέφερα βέβαια το διάλογο τον οποίον είχαμε πριν πάω εκεί, ότι θα γίνει το νοσοκομείο, κατά διαβεβαίωση του Υπουργού, αλλά είδα ότι ο κόσμος δεν πίστευε. Έχει αυτός ο κόσμος τόσες φορές εξαπατηθεί, που δεν πίστευε.
      Ερωτώ, λοιπόν: μπορεί κάποιος να έχει ανάγκη αιμοκάθαρσης και να κάνει διακόσια χιλιόμετρα; Είναι τριάντα επτά ασθενείς με πρόβλημα αιμοκάθαρσης – και απευθύνομαι στους γιατρούς εδώ – στη Νάξο. Για να κάνει αιμοκάθαρση, πρέπει να πάρει το καράβι, να πάει στη Σύρο. Και αν έχει εννέα μποφόρ, κινδυνεύει η ζωή του.
      Είναι δυνατόν να έχουμε νησί, έστω και με εκατό κατοίκους και έναν ασθενή, που να μην του έχουμε ένα μηχάνημα, όταν, κύριε Υπουργέ, 37.000.000 ευρώ, με απάντηση όλων των Υπουργών στον κ. Κώστα Αίβαλιώτη – ο οποίος από χθες υπηρετεί την πατρίδα – 37.000.000 ευρώ δαπανήθηκαν επί της εποχής σας, για να βαφτούν γραφεία, για να αλλάξετε αυτοκίνητα, για να κάνετε δεξιώσεις;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Στο Υπουργείο Υγείας;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όχι, σε όλα τα Υπουργεία, όχι μόνο στο δικό σας.
      Λοιπόν, 37.000.000, κύριε Υπουργέ. Θα μπορούσαμε να έχουμε πάρει τριάντα μηχανήματα αιμοκάθαρσης! Είναι δυνατόν το μεγαλύτερο, το κόσμημα των νοσοκομείων, ο Ευαγγελισμός να παραπέμπει, διά του υποδιοικητού, μου φαίνεται, «πηγαίνετε να κάνετε αξονικές τομογραφίες έξω»; Αυτά πρέπει να τα λύσουμε.
      Λεφτά έχετε και έχετε πολλά λεφτά. Ξέρετε ότι για κάθε ένα λίτρο βενζίνης που βάζει ο Έλληνας πολίτης, το 1 ευρώ το παίρνει ο κ. Αλογοσκούφης; Το Υπουργείο Εθνικής Οικονομίας δηλαδή. Από κάθε λίτρο το 75% πάει στο κράτος. Από κάθε λίτρο. Βάζεις είκοσι λίτρα, 20 ευρώ ο Υπουργός Εθνικής Οικονομίας.
      Τόσα λεφτά δεν τα περίμενε και γι’ αυτό δεν αυξάνει και το Φ.Π.Α.. Πάρτε, λοιπόν, κάποια χρήματα από εκεί. Δεν μπορεί να μη γίνονται χειρουργεία, γιατί δεν υπάρχει προσωπικό, δεν μπορεί να μη γίνονται εξετάσεις. 
      Έχω ένα έγγραφο εδώ. Νοσοκομείο Αιγίνης Άγιος Διονύσιος. Σταματούν την περίθαλψη των δημοτικών και κοινοτικών υπαλλήλων, γιατί δεν υπάρχει ένας επόπτης. Εάν κάποιος θέλει να κάνει μια εξέταση αίματος στην εκλογική σας περιφέρεια, κύριε Μελά πρέπει να έρθει, για να σφραγιστεί η εντολή στον Πειραιά. Μα, είναι δυνατόν, να έρθει από την Αίγινα στον Πειραιά για μία εξέταση αίματος; Έχω εδώ το έγγραφο, το οποίο έχει έρθει και σ’ εσάς, για να βρείτε μία λύση. Και επιμένω, κύριε Υπουργέ, πως μπορεί ο μισός κλάδος υγείας να είναι στο Υπουργείο σας και ο άλλος στο Υπουργείο Εργασίας. Δεν μπορώ να καταλάβω, υγεία δεν παρέχει ο γιατρός του Ι.Κ.Α.; Μπορεί ο ένας να είναι εδώ και ο άλλος εκεί; 
      Να, λοιπόν, που δεν μπορείτε να τα φέρετε σ’ ένα λογαριασμό. Αναγκαστήκατε χθες να προχωρήσετε σε διυπουργική επιτροπή. Και σας λέω: Στο δημόσιο νοσοκομείο, αυτό που αποκαλείται Ε.ΣΥ., δεν θα μπορούσε να υπάρχει ένας επόπτης για όλα τα ταμεία και να βάζει μία σφραγίδα, παρά αναγκάζεται το νοσοκομείο να λέει στο ταμείο «σταματώ να εξετάζω τους ασθενείς σας»; Είναι δυνατόν να τα συζητάμε αυτά το 2008; Δεν μπορούν να βρεθούν λύσεις, για να αντιμετωπίσουμε αυτά τα προβλήματα, τα οποία δημιουργούν και ανησυχία και πρόβλημα και αγωνία εις τους πολίτες αυτής της χώρας; 
      Υπάρχουν προτάσεις. Εμείς σας έχουμε κάνει προτάσεις, κύριε Υπουργέ, όπως προτάσεις έγιναν όλη την τριετία από τον εκπρόσωπό μας στον Ιατρικό Σύλλογο Αθηνών, τον κ. Παπαμιχαήλ. Διαβάστε τα Πρακτικά. Θα βρείτε και προτάσεις και ρεαλιστικές λύσεις, για να αντιμετωπίσετε αυτό που συμβαίνει στο χώρο της υγείας.
      Άκουσα με πολύ μεγάλη προσοχή -και πρέπει να πω ότι ικανοποιήθηκα- ότι πάτε να ρυθμίσετε τις προμήθειες των νοσοκομείων. Κλέβουν οι πάντες. Υπάρχουν οι εξαιρέσεις, βεβαίως, που επιβεβαιώνουν τον κανόνα, ότι κλέβουν οι πάντες, από την τελευταία εκεί μαγείρισσα που παίρνει πέντε μερίδες φαγητό για το σπίτι της μέχρι τον πολύ μεγάλο επάνω, ο οποίος παίρνει τις αποφάσεις για τις μεγάλες προμήθειες.
      Κύριε Υπουργέ, το έχω καταθέσει στην Αίθουσα, πριν από τη δική σας υπουργία, ότι σε μεγάλο νοσοκομείο της χώρας πήγαινε το φορτηγό, με όλα τα παραστατικά, δεν ξεφόρτωνε τίποτε, υπέγραφε ο αποθηκάριος ότι τα παρέλαβε και έφευγε το φορτηγό όπως πήγε. Μιλάμε για τεράστια οικονομικά εγκλήματα. Πρέπει, λοιπόν, να μπει μία τάξη. Δεν μπορούν τα πράγματα να συνεχίσουν έτσι, δεν μπορούν να κλέβουν κάποιοι και κάποιοι άλλοι να μην έχουν δίπλα τους ένα νοσηλευτή. 
      Χαίρομαι που υιοθετήσατε την άποψη του Λαϊκού Ορθόδοξου Συναγερμού, ότι οι νοσηλευτές δεν μπορούν να περνούν από τη χρονοβόρο διαδικασία του Α.Σ.Ε.Π.. Ας γίνει μία διακομματική, για να παίρνουμε κόσμο άμεσα. Έχουμε ανάγκη από νοσηλευτές και δεν μπορούμε να περιμένουμε τρία και τέσσερα χρόνια για ένα νοσηλευτή. Δεν μπορεί να είναι η μάνα μου στο νοσοκομείο και να κάθομαι εγώ το βράδυ μέχρι τη μία ή τις δύο το πρωί να της προσφέρω τα αναγκαία. Να κάτσω την ημέρα. Χρειάζεται κάποιος, δεν υπάρχει στα νοσοκομεία. Πηγαίνετε σε νοσοκομεία, όπως είναι το μεγάλο Νοσοκομείο Μεταξά στον Πειραιά και θα δείτε ότι μπορείτε να κάνετε εξέταση αίματος. Στείλτε κάποιον δικό σας, ένα συνεργάτη σας. Θα του πουν ότι δεν μπορούν, ότι λείπουν, έχουν άδεια κ.λπ.. Πού; Σ’ ένα μεγάλο αντικαρκινικό νοσοκομείο. Αυτή, λοιπόν, η εικόνα πρέπει να διορθωθεί. 
      Κύριε Υπουργέ, πρέπει να γίνει κάτι και με τους αγροτικούς γιατρούς. Στις γιορτές είχα πάει στο Χάνι της Γραβιάς και τι μου είπαν οι άνθρωποι; Δεν έχουν αγροτικό γιατρό. Έρχεται μία φορά την εβδομάδα. Δηλαδή, οι κάτοικοι της Παρνασσίδος πρέπει να πάθουν σκωληκοειδίτιδα τη Δευτέρα γιατί, εάν πάθουν την Τρίτη, θέλει μία εβδομάδα για να έρθει γιατρός. Μα δεν μπορούμε να το λύσουμε; Έχουμε τόσες προτάσεις. Υπάρχουν, κατ’ αρχάς, πάρα πολλοί γιατροί που θέλουν να κάνουν αγροτικό και δεν γίνεται. Πόσα ονόματα έχετε; Πόσες αιτήσεις; Έχετε, για παράδειγμα, δύο χιλιάδες αιτήσεις; Πόσα αγροτικά ιατρεία έχετε; Έχετε χίλια οκτακόσια; Να κάνετε μία δημόσια κλήρωση. Σκανδαλάκης στο τάδε χωριό της Άρτας, Μελάς στο τάδε χωριό της Ιεράπετρας, όπου είναι να πάει. Δεν πάνε. Όλοι έχουν τα μέσα τους και δεν πάνε. Έτσι, σαράντα δύο χωριά της Παρνασσίδος δεν έχουν αγροτικό γιατρό. Και εάν δεν φθάνουν οι διαθέσιμοι γιατροί, έχει το στράτευμα. Στείλτε τους να υπηρετήσουν σε αγροτικά ιατρεία και να αναφέρονται στο οικείο στρατόπεδο. Δεν μπορούμε, όμως, να έχουμε μεγάλες περιοχές της χώρας χωρίς το γιατρό.
      Και αν είναι μία φορά σοβαρό το θέμα των τηλεπικοινωνιών -που είναι σοβαρό- νομίζω ότι σοβαρότερο είναι το θέμα της υγείας. Δεν μπορούμε να αφήνουμε το λαό μας απροστάτευτο σ’ αυτό το κυρίαρχο θέμα. Επαναλαμβάνω ότι δέχομαι τις καλές σας προθέσεις, θέλω όμως να δω άμεσο έργο για την υγεία του ελληνικού λαού.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Σας ευχαριστώ πολύ και ιδιαίτερα που σεβαστήκατε το χρόνο.
      Όσον αφορά το ότι δόθηκε παραπάνω χρόνος στον Πρωθυπουργό και στον Αρχηγό της Αξιωματικής Αντιπολίτευσης, όταν γίνετε Αρχηγός της Αξιωματικής Αντιπολίτευσης, θα έχετε και εσείς το ίδιο προνόμιο. Δεν είναι ικανοποιητικό αυτό που σας λέω;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Θέμα χρόνου είναι. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Υγείας και Κοινωνικής Αλληλεγγύης, ο κ. Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Επειδή έθιξε –περιεκτικά βέβαια- ο Πρόεδρος του Λαϊκού Ορθόδοξου Συναγερμού πάρα πολλά θέματα, θα προσπαθήσω να απαντήσω σ’ όλα, ένα προς ένα. Μόνο που σημειώνω ότι θα είμαι επιγραμματικός, διότι δεν έχουμε δυστυχώς παραπάνω χρόνο.
      Πρώτα-πρώτα, θα ήθελα να πω ότι αυτό που παρατηρείται τα τελευταία χρόνια στην Ελλάδα, αδικεί το Εθνικό Σύστημα Υγείας. Και αυτό δεν αφορά στη σημερινή Κυβέρνηση, αλλά και στις προηγούμενες. Έχουν γίνει βήματα μπροστά, πρέπει να το παραδεχθούμε. Δεν είναι τυχαίο ότι αυτήν τη στιγμή εξακολουθεί η Ελλάδα να κατέχει μία από τις πρώτες θέσεις, σ’ ό,τι αφορά τις παρεχόμενες ποιοτικά υπηρεσίες υγείας σ’ ολόκληρο τον κόσμο. Είναι δέκατη τρίτη, σύμφωνα με την περσινή έκθεση του Ο.Ο.Σ.Α..
      Αυτό, βέβαια, δεν σημαίνει ότι είμαστε ικανοποιημένοι. Τα προβλήματα, όπως τα περιγράψατε, με την άλφα ή τη βήτα μορφή, εξακολουθούν να υπάρχουν και γι’ αυτό είμαστε εδώ. Καθημερινά είμαστε από πάνω, κύριε Πρόεδρε, αλωνίζοντας κυριολεκτικά μαζί με τους κυρίους Υφυπουργούς όλη την Ελλάδα, με αιφνιδιαστικές επισκέψεις, έτσι ώστε να βλέπουμε από κοντά πού πάσχει το σύστημα και με τις παρεμβάσεις μας να το διορθώνουμε.
      Μην αμφισβητείτε, όμως, ότι το νοικοκύρεμα που ξεκινήσαμε, ήταν στρατηγική μας επιλογή. Ορθά αναφερθήκατε πρωτύτερα, στο πώς ήσαν τα πράγματα μέσα στον ευρύτερο χώρο της υγείας. Σας διαβεβαιώνω, λοιπόν, ότι τα πράγματα δεν θα είναι έτσι στο μέλλον. Δίνουμε τέλος σε μία κατάσταση, που δεν μας τιμά ως χώρα.
      Είπατε ότι έκλεβαν. Πρώτος εγώ το έχω πει σ’ αυτήν τη Βουλή. Σταμάτησε, όμως, αυτό και με το νέο νόμο για τις προμήθειες, βάζουμε τάξη και, όπως είπα πριν, έχουμε και οικονομία κλίμακας.
      Κάνατε μια ειδική αναφορά στην Ιστιαία. Πράγματι, είχαμε μια επικοινωνία πριν φθάσετε εκεί και σας έδωσα κάποιες διαβεβαιώσεις. Θα σας είπαν, όμως, ότι ένα χρόνο πριν, στη Χαλκίδα, είχα δημόσια αναλάβει τη δέσμευση ότι θα προχωρούσαμε στην κατασκευή ενός μικρού νοσοκομείου στη βόρειο Εύβοια,  που το χρειάζεται πραγματικά. Πρέπει να γνωρίζετε, κύριε Πρόεδρε, ότι μέσα σε ένα χρόνο, οι τότε δεσμεύσεις υλοποιήθηκαν. Δηλαδή, είμαστε στα πρόθυρα της δημοπράτησης. Δεν υπάρχει, λοιπόν, κανένας λόγος ανησυχίας, οι διαβεβαιώσεις δόθηκαν και επικαιροποιούνται και σήμερα.
      Θα ήθελα, επίσης, να πω και κάτι τελευταίο. Περιγράψατε μία εικόνα από ολόκληρη τη χώρα, που όπως σας είπα πριν, έχει και την πραγματική, ίσως και την υπερβολική ως προς κάποια θέματα, έκφρασή της. Η πρωτοβάθμια φροντίδα, στην οποία στοχεύουμε και αφού ολοκληρωθούν οι διαβουλεύσεις, που είναι σε εξέλιξη αυτήν τη στιγμή, θα δώσουν αποτέλεσμα, για να προχωρήσουμε πλέον -και αυτό είναι που συζητήσαμε χθες σ’ αυτήν τη διυπουργική επιτροπή- φέρνει πιο κοντά και πάλι το Εθνικό Σύστημα Υγείας στον Έλληνα πολίτη. Εμείς που είμαστε περίπου της ίδιας ηλικίας, μεγαλώσαμε κάποτε με τον οικογενειακό μας γιατρό. Αυτό σταμάτησε το 1983. Τώρα το επαναφέρουμε. Εισάγουμε νέα συστήματα  διαχείρισης της υγείας, με την εισαγωγή της προσωπικής ηλεκτρονικής κάρτας  υγείας όλων των Ελλήνων πολιτών, αλλά και των κατοίκων αυτής της χώρας. Αποκεντρώνουμε τις δράσεις, δημιουργούμε τα κέντρα υγείας αστικού τύπου, που είναι μικρά νοσοκομεία, απλώς δεν έχουν δυνατότητα νοσηλείας, για να ανακουφίσουμε το κεντρικό νοσοκομειακό μας δίκτυο και την τριτοβάθμια περίθαλψη.
      Μια και κάνατε αναφορά και επειδή διαβάσαμε διάφορα πράγματα γι’ αυτήν τη διυπουργική επιτροπή, πρέπει να σας πω ότι τη διυπουργική επιτροπή τη ζητήσαμε εμείς. Είναι ένα όργανο, που φέρνει, επιτέλους, κοντά τα τρία συναρμόδια Υπουργεία για θέματα οικονομικών υγείας. Μέχρι τώρα αυτό δεν γινόταν. Μακάρι να είχε γίνει και λίγα χρόνια πριν, θα ήταν διαφορετικά τα πράγματα στα οικονομικά της υγείας. Μας φέρνει πιο κοντά σε πνεύμα συνεννόησης και συνεργασίας, με απώτερο στόχο αυτό που σας είπα πριν, το νοικοκύρεμα. 
      Για πρώτη φορά, λοιπόν, το Υπουργείο Υγείας στην ιστορία του, συμμετέχει στα οικονομικά του. Αυτή είναι η εξέλιξη και είναι θετικότατο αυτό που αποφασίσαμε χθες. Θα δείτε και τα αποτελέσματα, από την ώρα που θα αρχίσει να λειτουργεί. Δεν θίγεται, λοιπόν, ούτε η αυτοτέλεια των Υπουργείων και όλα αυτά που γράφηκαν, ήσαν πρόχειρα, αβασάνιστα και επιφανειακά. 
      Εμείς, στους κόλπους της Κυβέρνησης, συνεργαζόμαστε, συναποφασίζουμε, διαμορφώνουμε κοινές πολιτικές και έχουμε συλλογική αντίληψη της αποστολής που μας έχει αναθέσει ο ελληνικός λαός. Και μην έχετε καμμία αμφιβολία ότι σαν έρθει η ώρα να παραδώσουμε, τουλάχιστον σ’ ό,τι αφορά το κομμάτι της υγείας, σίγουρα θα έχουμε κάνει ένα ακόμα βήμα μπροστά. Επιμένω, όμως, σε αυτό που σας είπα πριν, το έργο για την κοινωνία δεν τελειώνει ποτέ. Δούλεψαν και άλλοι πριν από εμάς, άφησαν χρήσιμα αποτελέσματα και έργο πίσω τους, το ίδιο θα κάνουμε και εμείς και κάτι παραπάνω. Για την υγεία το κράτος έχει συνέχεια, διάρκεια και προοπτική. Και το Υπουργείο αυτό, πέραν του άλλου ρόλου του, είναι και ο φορέας της θεσμικής, υπηρεσιακής και επιστημονικής μνήμης, που απαιτείται να έχει ένα κράτος, για να έχει διάρκεια και προοπτική η πολιτική του για την κοινωνία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Θα συζητηθεί τώρα η με αριθμό 904/13.5.2008 πρώτη επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Εθνικής Παιδείας και Θρησκευμάτων, σχετικά με τη στελέχωση των ειδικών σχολείων κ.λπ..  
     Η επίκαιρη ερώτηση του κυρίου συναδέλφου έχει ως εξής: 
     «Η ειδική αγωγή απευθύνεται σε παιδιά που πάσχουν από νοητική υστέρηση, σύνδρομο Down,προβλήματα λόγου κ.α., η αποτελεσματική κάλυψη των εκπαιδευτικών αναγκών των οποίων απαιτεί ιδιαίτερη ευαισθησία, επιμονή και ειδική επιστημονική κατάρτιση. 
     Είναι, επομένως, αναγκαίο, στην προσπάθεια κατάληψης μιας θέσης εκπαιδευτικού ειδικής αγωγής, να προηγούνται οι απόφοιτοι πανεπιστημιακών παιδαγωγικών τμημάτων, που έχουν ως κύριο γνωστικό αντικείμενο την ειδική αγωγή, όπως π.χ. το Παιδαγωγικό Τμήμα Ειδικής Αγωγής του Πανεπιστημίου Θεσσαλίας, ή έχουν εκπαιδευθεί ενδελεχώς στην ειδική παιδαγωγική και να έπονται αυτών άλλοι υποψήφιοι, των οποίων το επαγγελματικό και γνωστικό υπόβαθρο, δεν σχετίζεται επαρκώς με το συγκεκριμένο αντικείμενο. 
     Η στόχευση αυτή, θα πρέπει να εκφρασθεί τόσο μέσω του σχεδίου νόμου για την ειδική αγωγή, που πρόσφατα δόθηκε σε δημόσια διαβούλευση, όσο και μέσω του προβλεπόμενου να εκδοθεί προεδρικού διατάγματος, για τα τυπικά προσόντα και τα μοριοδοτούμενα κριτήρια πρόσληψης του οικείου εκπαιδευτικού προσωπικού. 
     Κατόπιν τούτων, ερωτάται ο κύριος Υπουργός:
     Τι μέτρα προτίθεται να λάβει για την κατά προτεραιότητα ένταξη στους κλάδους δασκάλων και νηπιαγωγών ειδικής αγωγής αποφοίτων πανεπιστημιακών τμημάτων με αντικείμενο την ειδική αγωγή, μέτρο που δύναται να εγγυηθεί την ποιοτική στελέχωση των ειδικών σχολείων;».
     Στην επίκαιρη ερώτηση του κ. Μπούγα, θα απαντήσει ο Υφυπουργός Εθνικής Παιδείας και Θρησκευμάτων. 
     ΑΝΔΡΕΑΣ ΛΥΚΟΥΡΕΝΤΖΟΣ: (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
     Κύριε συνάδελφε και εσάς σας ευχαριστώ για την ερώτηση, την οποία υποβάλατε και θέλω να σημειώσω ότι το ενδιαφέρον σας για την ειδική αγωγή, μας είναι γνωστό από τις συχνές υποδείξεις, τις οποίες υποβάλλετε προς την Κυβέρνηση και γι’ αυτό σας ευχαριστούμε. 
     Θέλω να σημειώσω ότι το ενδιαφέρον σας αυτό, σας οδηγεί και στην πρωτοτυπία, την οποία έχει η συγκεκριμένη ερώτηση, να υποβάλετε επίκαιρη ερώτηση στην Κυβέρνηση για ένα υπό συζήτηση νομοσχέδιο, στο οποίο θα έχουμε την ευκαιρία να συζητήσουμε τις απόψεις μας και κατά τη διάρκεια της επεξεργασίας του στη Βουλή. 
     Επί της ουσίας, θέλω να απαντήσω ότι η Κυβέρνηση για πρώτη φορά δίνει με το προτεινόμενο νομοσχέδιο τη δυνατότητα στους αποφοίτους των πανεπιστημιακών τμημάτων, των αντιστοίχων τμημάτων της Θεσσαλίας και της Μακεδονίας, να αποκτήσουν πρόσβαση στις διαδικασίες, με τις οποίες προσλαμβάνονται οι εκπαιδευτικοί, οι οποίοι διδάσκουν στα συγκεκριμένα σχολεία, διαδικασίες, οι οποίες καθορίζονται από την ελληνική νομοθεσία, μέσω των εξετάσεων του Α.Σ.Ε.Π., ή των πινάκων των αναπληρωτών. Και γι’ αυτό, ακριβώς, συστήνουμε δύο νέους κλάδους εκπαιδευτικών, τον Π.Ε. 61 και Π.Ε. 71, στους οποίους θα ενταχθούν με ομαλό τρόπο, οι έχοντες τα πτυχία στα οποία ήδη αναφέρθηκα, αλλά και εκείνοι οι οποίοι σήμερα ασκούν εκπαιδευτικό έργο, έχουν τα απαιτούμενα προσόντα και, βεβαίως, διαθέτουν προϋπηρεσία και μεταπτυχιακούς τίτλους σπουδών. 
     Η ελληνική πολιτεία, χωρίς να αναιρεί την ουσία της παρεχόμενης μόρφωσης από τα αντίστοιχα πανεπιστημιακά τμήματα, των οποίων τους αποφοίτους θέλει να εντάξει στην εκπαιδευτική διαδικασία, οφείλει εκ παραλλήλου, να αναγνωρίζει τον κόπο και τις σπουδές εκείνων, οι οποίοι σε μεταπτυχιακούς τίτλους ή διδακτορικούς τίτλους απέκτησαν γνωστικό αντικείμενο, επιστημονική γνώση πάνω στις απαιτήσεις, τις οποίες έχει η ειδική αγωγή στη χώρα μας και στην εκπαιδευτική μας κοινότητα. 
     Επειδή ακριβώς ο αριθμός των προβλεπομένων οργανικών θέσεων θα είναι εξαιρετικά μεγάλος, είναι βέβαιο ότι με την έναρξη της διαδικασίας ένταξης -επαναλαμβάνω με τα προβλεπόμενα από την υφιστάμενη νομοθεσία- θα καλύψει και αυτούς οι οποίοι ήδη εργάζονται και όσες και όσους προσέλθουν να υποβάλουν τα δικαιολογητικά τους για να ενταχθούν, μετά την έγκριση του νομοσχεδίου, στους κλάδους τους οποίους ήδη σας ανέφερα. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Ο κ. Μπούγας έχει το λόγο. 
     ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
     Σπεύδω να σημειώσω ότι η ερώτησή μου μάλλον αποτελεί συνεισφορά σε αυτήν τη δημόσια διαβούλευση, διότι η δημόσια διαβούλευση, πρέπει να γίνεται και εντός του Κοινοβουλίου και οφείλω να πω ότι το σχέδιο νόμου, το οποίο δόθηκε, πριν από ένα περίπου μήνα σε δημόσια διαβούλευση, βάζει κυριολεκτικά τάξη και προσδίδει ρυθμιστική ενότητα σε ένα άναρχο τοπίο, στο οποίο υπήρχε μία πολυδιάσπαση των σχετικών διατάξεων, καθώς επίσης φέρνει και σημαντικές ρυθμίσεις και καινοτομίες, θα έλεγα, στο χώρο της ειδικής αγωγής, όπως είναι η εισαγωγή της υποχρεωτικότητας της ειδικής αγωγής, η συμπερίληψη όλων των μαθητών που έχουν προβλήματα στην ειδική αγωγή, καθώς επίσης και η προσπάθεια, η οποία γίνεται και μέσω του νομοσχεδίου, για να δοθούν ίσες ευκαιρίες, μέσω της ειδικής αγωγής στους νέους που αντιμετωπίζουν ειδικά προβλήματα. 
     Οι στόχοι αυτοί, κύριε Πρόεδρε, θα επιτευχθούν πληρέστερα και σ' αυτό αποσκοπεί η ερώτησή μου, εφόσον το προσωπικό το οποίο κληθεί να στελεχώσει τα ειδικά σχολεία έχει τις απαραίτητες, όχι μόνο επιστημονικές, αλλά και παιδαγωγικές γνώσεις, προκειμένου να ανταποκριθεί καλύτερα στο καθήκον που θα κληθεί να επιτελέσει. 
     Σήμερα, κύριε Υπουργέ, επιτρέψτε μου να πω ότι αυτό δεν συμβαίνει απολύτως, διότι ο αποσπασματικές ρυθμίσεις που διέπουν το χώρο της ειδικής αγωγής, δεν αποσαφηνίζουν ποιοι και με ποια κριτήρια προσλαμβάνονται, κατά προτεραιότητα, αντίθετα, θα έλεγα, αφήνουν εκτός προτεραιότητας, ένα σημαντικό κλάδο επιστημόνων, οι οποίοι έχουν αποφοιτήσει από τμήματα ειδικά παιδαγωγικής αγωγής και διαθέτουν, τόσο επιστημονικές, όσο και παιδαγωγικές γνώσεις.
      Αυτό, λοιπόν, χαίρομαι που το αποσαφηνίζετε ότι πρόκειται να αντιμετωπισθεί με το νέο νόμο, έτσι ώστε κατά προτεραιότητα, να προσλαμβάνονται, όσοι έχουν αποφοιτήσει -και το επέλεξαν να παρακολουθήσουν αυτά τα τμήματα- από ειδικά παιδαγωγικά τμήματα ειδικής αγωγής. 
     Έκανα την ερώτηση, αφ’ ενός για να διασφαλιστούν τα δικαιώματα των αποφοίτων αυτών, αφ’ ετέρου –και αυτό θα παρακαλούσα να λάβετε  ιδιαίτερα υπ' όψιν, κύριε  Υπουργέ- προκειμένου να μπορέσουμε, όπως είπα, να στελεχώσουμε καλύτερα τις μονάδες ειδικής αγωγής, έτσι ώστε να υπάρχει καλύτερη κατάρτιση αποτελεσματικών εκπαιδευτικών προγραμμάτων και να γίνεται πληρέστερα και από ειδικούς επιστήμονες, ο εντοπισμός όλων εκείνων των προβλημάτων, τα οποία αντιμετωπίζουν τα παιδιά με ειδικές ανάγκες, εάν θέλουμε να είμαστε συνεπείς προς τις διακηρύξεις μας, για παροχή ίσων ευκαιριών, προς τα παιδιά αυτά. 
     Κύριε Πρόεδρε, τελειώνοντας, θα ήθελα να πω το εξής: Ασφαλώς όλοι μας δείχνουμε σεβασμό προς τους κατόχους διδακτορικών και μεταπτυχιακών τίτλων και προς την ερμηνευτική δουλειά, την οποία κάνουν, όμως, δεν θα πρέπει να μας διαφεύγει και ο παιδαγωγός,  δηλαδή αυτός ο οποίος γνωρίζει τα παιδαγωγικά προβλήματα και πρέπει να παίζει κυρίαρχο ρόλο στην εκπαιδευτική διαδικασία, ιδίως στον ευαίσθητο αυτό τομέα της ειδικής αγωγής. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν πάρετε το λόγο, θα μου επιτρέψετε μία παρέμβαση. 
     Θα ήθελα να πω ότι δεδομένου ότι το τμήμα ειδικής αγωγής λειτουργεί στο Βόλο και είναι φυσικό και επόμενο να υπάρχει ένα ενδιαφέρον και προσωπικό, πληροφορώ το Σώμα ότι έγιναν πολλές συζητήσεις, κύριε Μπούγα, για το θέμα αυτό της επαγγελματικής αποκατάστασης των πτυχιούχων του τμήματος ειδικής αγωγής και για τα επαγγελματικά τους δικαιώματα, αλλά και για την προσφορά τους στην εκπαίδευση των ατόμων με τα ειδικά αυτά προβλήματα. 
     Έχω τη βάσιμη πληροφόρηση –και θα το πει ο κύριος Υπουργός- ότι έχει εκπονηθεί ένα πλήρες προεδρικό διάταγμα, το οποίο περιμένει την ψήφιση του νόμου να υπάρξει εξουσιοδοτική διάταξη και το οποίο από ό,τι γνωρίζω –και γνωρίζω καλά πιστεύω- ικανοποιεί πλήρως τα αιτήματα των αποφοίτων των σχολών του τμήματος της ειδικής αγωγής. 
     Θα ήθελα να ρωτήσω και τον κύριο Υπουργό, πότε πρόκειται να συζητηθεί αυτό το νομοσχέδιο, το οποίο περιμένω με πολύ μεγάλο ενδιαφέρον. 
     Ευχαριστώ πολύ. 
     Ο κύριος Υπουργός έχει το λόγο. 
     ΑΝΔΡΕΑΣ ΛΥΚΟΥΡΕΝΤΖΟΣ: (Υφυπουργός Εθνικής Παιδείας και Θρησκευμάτων): Σας ευχαριστώ, κύριε Πρόεδρε, και επιτρέψτε μου να επιβεβαιώσω το σταθερό και ειλικρινές ενδιαφέρον σας για το πανεπιστημιακό τμήμα της Θεσσαλίας και όχι μόνο, αλλά και για τα ιδρύματα τα οποία λειτουργούν στην ευρύτερη περιοχή της εκλογικής σας περιφέρειας, ενδιαφέρον, το οποίο επιδεικνύετε για τη βελτίωση των συνθηκών λειτουργίας των ιδρυμάτων, αλλά και την αισιόδοξη και σταθερή επαγγελματική προοπτική των αποφοίτων. Όπως επίσης, κύριε συνάδελφε, προς έπαινο σας, είπα ότι σπεύσατε να καταθέσετε την ερώτηση και όχι για να σας επικρίνω.  
     Κομβικό στοιχείο της τοποθετήσεώς σας, είναι η παιδαγωγική ικανότητα των καθηγητών, οι οποίοι θα κατατάσσονται για να διδάξουν στην ειδική αγωγή. 
      Αυτήν την ικανότητα τη ζητούμε σε κάθε κλάδο ο οποίος συνδέεται με την πρωτοβάθμια και δευτεροβάθμια εκπαίδευση. Δηλαδή πρέπει να προκύπτει μέσα από τις σπουδές η παιδαγωγική ικανότητα ή να έχει προστεθεί στα προσόντα των αποφοίτων και πτυχίο από την παιδαγωγική σχολή, την Α.Σ.ΠΑΙ.Τ.Ε. που όλοι γνωρίζουμε. 
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Επίσης, στα επαγγελματικά δικαιώματα των αποφοίτων και αναφέρομαι στο συγκεκριμένο προεδρικό διάταγμα, το οποίο σχολίασε και ζήτησε ο Πρόεδρος κ. Σούρλας, να προσδιορίσω και χρονικά πότε θα τύχει της εγκρίσεως και της υπογραφής, θα είναι το αμέσως επόμενο βήμα, όπως είπατε, κυρία Πρόεδρε, μετά την έγκριση από την Ολομέλεια της Βουλής του προτεινόμενου νομοσχεδίου για την ειδική αγωγή, ένα νομοσχέδιο νόμος-πλαίσιο, ένα οραματικό νομοσχέδιο, το οποίο αποτελεί προϊόν της συνεργασίας μας με όλους τους εμπλεκομένους και ενδιαφερομένους φορείς, γιατί η υπόθεση της ειδικής αγωγής δεν αντέχει σε οποιαδήποτε κομματική προσέγγιση, αλλά είναι μια υπόθεση που αφορά το σύνολο της κοινωνίας και αντιπροσωπεύει την ευαισθησία του συνόλου της κοινωνίας. 
      Το νομοσχέδιο, κυρία Πρόεδρε, μετά την ολοκλήρωση των νομοτεχνικών βελτιώσεων και τον έλεγχο από την νομοπαρασκευαστική επιτροπή, κατατίθεται εντός των ημερών. 
      Μια τελευταία φράση μόνο. Σε όλα αυτά οι εκπρόσωποι των διαφόρων αποφοίτων των πανεπιστημιακών τμημάτων διεκδικούν τη δική τους συμμετοχή, μετοχή στις διαδικασίες της πολιτείας, για να αποκτήσουν την πρόσβαση να εντάξουν τη δευτεροβάθμια εκπαίδευση. 
      Η Κυβέρνηση, ο Υφυπουργός και ο Υπουργός προσπαθούμε να εναρμονίσουμε όλα αυτά τα αιτήματα θέτοντας τους κανόνες στους οποίους αναφέρθηκα. Πιστεύω ότι και με τη δική σας συνεργασία το αποτέλεσμα θα είναι το καλύτερο δυνατό. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου):  Ευχαριστούμε, κύριε Υπουργέ. 
      Επίκαιρες ερωτήσεις δεύτερου κύκλου:
      Θα συζητηθεί η με αριθμό 911/13-05-2008 πρώτη επίκαιρη ερώτηση της Βουλευτού της Νέας Δημοκρατίας κ. Φεβρωνίας Πατριανάκου προς τον Υπουργό Εθνικής Παιδείας και Θρησκευμάτων, σχετικά με τη νεανική παραβατικότητα και την παροχή βοήθειας από το σχολείο κ.λπ..
      Η ερώτηση της κυρίας συναδέλφου έχει ως εξής: 
      «Στη σημερινή κοινωνία διαδραματίζεται ένας ακήρυχτος πόλεμος μεταξύ ομάδων εφήβων. Έφηβοι, πρεσβευτές διαφορετικών κοινωνικών προτύπων και τάσεων μόδας, επιδίδονται σε πράξεις βίας κατά των συνομήλικών τους. Ο μεγάλος αριθμός περιστατικών άσκησης ψυχολογικής και σωματικής βίας, ακόμα και ληστειών από ομάδες παιδιών της μίας τάσης κατά μελών της άλλης, αλλά και μεμονωμένων εφήβων δημιουργεί εντονότατες ανησυχίες στην εκπαιδευτική κοινότητα και στους γονείς. 
      Ποια είναι όμως η ασκούμενη πολιτική για τα περιστατικά που δεν καταγγέλλονται και αποτελούν την πλειοψηφία, καθόσον τα παιδιά – θύματα, φοβούνται την κατακραυγή στο οικογενειακό και σχολικό τους περίγυρο; Σύμφωνα με έρευνες το ποσοστό των μαθητών που πέφτουν θύματα εκφοβισμού ή άλλων μορφών θυματοποίησης αγγίζει το 20% με αυξανόμενες τάσεις. Σοβαρότατες συνέπειες αυτού του φαινομένου στους μαθητές είναι τα αυξημένα ψυχοσωματικά προβλήματα τα οποία είναι πολύ πιθανό να τους ακολουθήσουν και στην υπόλοιπη ζωή τους. Δυστυχώς όμως τα στοιχεία, πρόσφατα, που να αφορούν την θυματοποίηση δεν υπάρχουν.
      Δεδομένου ότι ο κύριος χώρος έκφρασης και διάδοσης των εφηβικών τάσεων είναι το σχολείο και γνωρίζοντας ότι η πολιτεία μέσω του Υπουργείου Εθνικής Παιδείας και Θρησκευμάτων, έχει προσπαθήσει να αντιμετωπίσει το φαινόμενο με μια σειρά ενέργειες. 
      Ερωτάται ο κύριος Υπουργός:
      1.Σκοπεύετε στην πανελλαδική έρευνα που έχετε προγραμματίσει να διερευνηθούν όχι μόνο τα αίτια και η έκταση της παραβατικότητας αλλά και το μέγεθος και η αποτελεσματική αντιμετώπιση της θυματοποίησης των παιδιών σχολικής ηλικίας; 
      2.Με ποιους τρόπους η εκπαιδευτική κοινότητα ενσωματώνει τους γονείς και κηδεμόνες στην ευαισθητοποίηση και επίλυση των φαινομένων ενδοσχολικής βίας αλλά και την αντιμετώπιση των συνεπειών της στους μαθητές – θύματα;»
      Στην ερώτηση της κ. Πατριανάκου και πάλι θα απαντήσει ο Υφυπουργός κ. Λυκουρέντζος. 
      Ορίστε  έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κυρία συνάδελφε, σας ευχαριστώ για την επίκαιρη ερώτηση την οποία υποβάλλατε, διότι συνεισφέρατε στη συνέχιση του διαλόγου σ’ ένα εξαιρετικά ενδιαφέρον ζήτημα, το οποίο αφορά τη μαθητιώσα νεολαία, αφορά τη ζωή στη σχολική, εκπαιδευτική κοινότητα, αφορά την αλληλεγγύη και την ανάπτυξη σχέσεων ή μη μεταξύ των  μαθητών, καθώς επίσης και την καλή τους ανάμνηση από τα μαθητικά χρόνια ή όχι. 
      Θα διαφωνήσω μαζί σας στην εκτίμηση την οποία κάνετε, ότι έχουμε μια αυξανόμενη τάση του φαινομένου της σχολικής βίας, διότι οι υπάρχουσες μελέτες, αλλά και επιστημονικές διατριβές δείχνουν ότι η Ελλάδα –χωρίς να σημαίνει ότι δεν αντιμετωπίζουμε το πρόβλημα ή ότι δεν υφίσταται- είναι από τις χώρες εκείνες που το αντιμετωπίζουν σε πολύ μικρή έκταση και δεν φαίνεται να υπάρχουν αιτίες οι οποίες θα του δώσουν μια αύξουσα δυναμική. 
      Για τα ερωτήματα τώρα τα οποία θέτετε, η έρευνα την οποία σχεδιάσαμε με το Εθνικό Κέντρο Κοινωνικών Ερευνών ολοκληρώθηκε, ξεκινάει ήδη η επιστημονική της επεξεργασία, η επιστημονική πλευρά της έρευνας και με την έναρξη του νέου σχολικού έτους και εντός τριμήνου θα έχει ολοκληρωθεί η εμπειρική πλευρά, η καταγραφή των στοιχείων μέσα από μετρήσεις και ερωτηματολόγια, τα οποία θα αναπτυχθούν στις σχολικές μονάδες και ό,τι άλλο συμπεριλαμβάνει η έρευνα αυτή, στην οποία δεν είμαι ο καθ’ ύλην επιστημονικά αρμόδιος να απαντήσω.
      Επίσης, σε συνεργασία με το Υπουργείο Υγείας και Κοινωνικής Αλληλεγγύης έχουμε διαμορφώσει την πρόταση συμμετοχής στο πρόγραμμα της Ευρωπαϊκής Ένωσης, το οποίο αποφάσισε το Συμβούλιο της Επιτροπής στις 20 Ιουνίου 2007, Πρόγραμμα «ΔΑΦΝΗ ΙΙΙ», το οποίο θα υλοποιηθεί με έναν εκ των φορέων οι οποίοι συνεργάζονται στο Υπουργείο Υγείας, στην εταιρεία ψυχοκοινωνικής υγείας του παιδιού και του εφήβου και το οποίο χρηματοδοτείται σε ποσοστό 80% από την Ευρωπαϊκή Ένωση και βεβαίως το πρόγραμμα αυτό αναφέρεται στην αντιμετώπιση αυτών των αρνητικών φαινομένων. 
      Τέλος, σε ό,τι αφορά τη σχέση μας με τους γονείς, μια σειρά υπουργικών αποφάσεων έχει προσδιορίσει την ανάπτυξη προγραμμάτων τα οποία υλοποιήθηκαν και στο Β΄και στο Γ΄ Κοινοτικό Πλαίσιο και θα συνεχίσουν να υλοποιούνται και στην Δ΄ Προγραμματική Περίοδο, στην οποία συμμετέχουν οι γονείς, οι εκπαιδευτικοί, οι μαθητές και βεβαίως οι συμβουλευτικοί σταθμοί νέων, στους οποίους έχει κανείς τη δυνατότητα να προσφύγει είτε είναι μαθητής είτε ένας εκ των γονέων. 
      Εν πάση περιπτώσει, υπάρχει ενδιαφέρον, θα συνεχίσουν να υλοποιούνται τα προγράμματα, θα δεχθούμε καλοπροαίρετα τα συμπεράσματα της έρευνας την οποία έχουμε ήδη ανακοινώσει, αλλά και όποιων άλλων στοιχείων θέτουν υπ’ όψιν της πολιτικής ηγεσίας του Υπουργείου και εσείς και άλλοι συνάδελφοι της Βουλής, όπως η κ. Μερεντίτη και συνάδελφοι από το ΛΑ.Ο.Σ., οι οποίοι κατά καιρούς έχουν υποβάλλει ερωτήσεις και πιστεύω ότι όλοι μαζί θα πετύχουμε το καλύτερο δυνατόν, διότι είναι ένα ζήτημα που για μας αποτελεί προτεραιότητα, προτεραιότητα για τη μαθητική νεολαία της χώρας μας. 
      ΠΡΟΕΔΡΕΥΟΥΣΑ (Βέρα Νικολαΐδου):  Ευχαριστούμε τον κύριο Υπουργό. 
      Το λόγο έχει η κ. Πατριανάκου. 
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Υφυπουργέ, έκανα αυτήν την ερώτηση γνωρίζοντας την ευαισθησία και την ενασχόλησή σας με το θέμα. Θεώρησα επιβεβλημένη την κατάθεσή της διότι η δική μου αίσθηση είναι ότι δεν υπάρχει ελληνικό σπίτι, δεν υπάρχει ελληνική οικογένεια με παιδί σχολικής ηλικίας που να μην ανησυχεί για το φαινόμενο. 
      Σύμφωνα με στοιχεία της αστυνομικής διεύθυνσης της Ελληνικής Αστυνομίας, τα αδικήματα κατά ανηλίκων το 2006 ήταν επτακόσια είκοσι δύο έναντι χιλίων είκοσι τεσσάρων το 2007. Δηλαδή έχουμε μια αύξηση 30%. Ομάδες ανηλίκων ΕΜΟ, TRENDY, ΚΑΓΚΟΥΡΕΣ, νέες ορολογίες, μάχονται στις γειτονιές και στους χώρους διασκέδασης. Σωματική και λεκτική βία, βανδαλισμοί, πίεση, απομονωτισμός είναι φαινόμενα τα οποία είναι πια υπαρκτά στο ελληνικό σχολείο. 
      Τα αίτια του φαινομένου δεν θα τα αναλύσουμε τώρα και ούτε προλαβαίνουμε. Θεωρώ εξαιρετικά σημαντικό ότι η τελευταία έρευνα του Εθνικού Κέντρου Κοινωνικών Ερευνών του 2000 είχε καταλήξει σε κάποια στοιχεία τα οποία καταδείκνυαν ότι ναι μεν το 2000 δεν ήταν ανησυχητικά τα δεδομένα, αλλά παρουσίαζαν ιδιαίτερα έντονες αυξητικές τάσεις. 
      Είναι σημαντικό ότι νέα έρευνα δρομολογείται. Γιατί, για να αναλύσουμε ένα φαινόμενο, για να δράσουμε, για να είμαστε αποτελεσματικοί πρέπει πρώτα να ξέρουμε το μέγεθός του και πρέπει να γνωρίζουμε και τα δεδομένα του. Άρα, λοιπόν, είναι εξαιρετικά σημαντική η έρευνα και περιμένουμε τα αποτελέσματά της. 
      Το δεύτερο, όμως, το οποίο θα ήθελα να αντιμετωπίσουμε είναι ότι δεν πρέπει να κλείνουμε τα μάτια μας. Υπάρχουν παιδιά-θύματα και παιδιά-δράστες. Οι γονείς δεν γνωρίζουν να αντιμετωπίσουν ούτε τη μία ούτε την άλλη κατηγορία. Πρέπει, λοιπόν, να βρούμε τρόπους αντιμετώπισης. Κι αυτό να το αναλάβουν οι γονείς, η εκπαιδευτική κοινότητα αλλά και οι μαθητές, να συνεργαστούν έτσι ώστε να αναπτυχθούν σύγχρονα προγράμματα. Δεν είναι το φαινόμενο καινούργιο. Το έχουν αντιμετωπίσει όλα τα ανεπτυγμένα κράτη. Το έχουν αντιμετωπίσει το Ευρωπαϊκό Κοινοβούλιο και η Ευρωπαϊκή Ένωση. 
      Υπάρχουν τα προγράμματα διαμεσολάβησης όπου οι ίδιοι οι μαθητές γίνονται διαμεσολαβητές μεταξύ θύματος και δράστη. 
      Υπάρχουν τα προγράμματα ψυχικής και κοινωνικής υγείας που μπορούν να στηριχθούν από τους συμβουλευτικούς σταθμούς νέων, οι οποίοι δημιουργήθηκαν επί Νέας Δημοκρατίας και επί Νέας Δημοκρατίας πολλαπλασιάστηκαν, αλλά εξακολουθούν ακόμη να υπολειτουργούν. Δεν έχουν παιδοψυχολόγους, δεν έχουν κοινωνικούς λειτουργούς.
      Υπάρχουν τα ειδικά προγράμματα επανορθωτικής δικαιοσύνης. Όλα αυτά πρέπει να τα εντάξουμε μέσα στη γενική στρατηγική του Υπουργείου. Κρίνω θετική τη συμμετοχή στο Πρόγραμμα «ΔΑΦΝΗ ΙΙΙ», κρίνω θετική την ένταξη σε προγράμματα ανθρώπινου δυναμικού, αλλά δεν μπορούν να αποτελούν ad hoc λύσεις και παρεμβάσεις. Είναι προγράμματα που για να έχουν αποτελέσματα πρέπει να ενταχθούν μέσα στο ελληνικό σχολείο, να έχουν συστηματική παρακολούθηση και να έχουν διαρκή παρέμβαση ώστε οι γονείς και η ελληνική οικογένεια να στηριχθούν.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Υφυπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, μόνο καλούς λόγους έχω να πω για την πληρότητα της ενημέρωσης την οποία έχετε και το ενδιαφέρον να παρακολουθείτε το θέμα από κοντά. Επιτρέψτε, όμως, να καταθέσω και τη δική μας αγωνία χάριν της οποίας, αλλά και της υποχρεώσεως που έχουμε ως πολιτική ηγεσία, να παρακολουθούμε όλα τα ζητήματα τα οποία εκδηλώνονται στο χώρο της μαθητικής νεολαίας και όχι μόνο. 
      Έτσι, λοιπόν, αυτό που θέλω να σας πω είναι ότι τα προγράμματα θα εμπλουτιστούν, θα ανανεωθούν στο πλαίσιο της Δ΄ Προγραμματικής Περιόδου, διότι, είναι η κινητήρια δύναμη η χρηματοδότηση των προγραμμάτων αυτών, όπως επίσης θα αναπτυχθούν περισσότεροι οι συμβουλευτικοί σταθμοί, αλλά στις προθέσεις μας, κι αν οι δυνατότητες το επιτρέπουν, είναι να δούμε κατ’ αρχήν και μία πειραματική εφαρμογή του σχολικού συμβούλου με την ιδιότητα του ψυχολόγου. Δηλαδή, να μπορέσουμε να εφαρμόσουμε κατ’ αρχήν, σε κάποιες σχολικές μονάδες τη σταθερή σχέση με σχολικό σύμβουλο, ο οποίος θα έχει την ιδιότητα του ψυχολόγου.
      Σε ό,τι αφορά επίσης την ενσωμάτωση στα εκπαιδευτικά προγράμματα αυτών των θεματικών ενοτήτων είναι πάρα πολύ δύσκολο, διότι, ήδη τα γυμνάσια και τα λύκεια έχουν ένα βεβαρημένο σχολικό πρόγραμμα από πλευράς ωραρίου. Άρα, πρέπει, λοιπόν, να αξιοποιήσουμε ακόμη περισσότερο τις ευέλικτες διαδικασίες οι οποίες υπάρχουν με προγράμματα μέσα από την Δ΄ Προγραμματική Περίοδο, όπως ανέφερα ήδη ότι έγινε και στο παρελθόν. 
      Και τέλος, μας προβληματίζει το γεγονός ότι συγκροτούνται ομάδες νεολαίας, οι οποίες έρχονται να αναιρέσουν με τη συμπεριφορά τους το παραδοσιακό αξιακό πλαίσιο της ελληνικής κοινωνίας και γι’ αυτό επιμένουμε ότι η ανάπτυξη θετικών προτύπων τα οποία αγγίζουν την ψυχή, την καρδιά της ελληνικής νεολαίας, διότι προέρχονται μέσα από τον αυθεντικό τρόπο ζωής και δημιουργίας του ελληνικού λαού με την πλουσιότατη παράδοση την οποία έχουμε στον πολιτισμό, στην τέχνη, τη δημιουργία γενικότερα, στις πολύ καλές θερμές κοινωνικές σχέσεις, οι οποίες αναπτύσσονται στις τοπικές κοινωνίες, θεωρούμε ότι όλα αυτά με τη συμβολή της εκπαιδευτικής κοινότητας μπορούν να επιδράσουν ευεργετικά και να συνεισφέρουν στον περιορισμό και τέλος, στον εκμηδενισμό αυτών των αρνητικών φαινομένων.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, οι συνάδελφοι κύριοι Ανδρέας Λοβέρδος και Νίκος Παπαδημάτος με αίτησή τους προς τον Πρόεδρο της Βουλής ζητούν ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια.
      Επίσης, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες με τρεις συνοδούς-δασκάλους από το 3ο Δημοτικό Σχολείο Σπάρτης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Προχωρούμε στη με αριθμό 909/13-5-2008 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των υγειονομικών μονάδων στις Κυκλάδες κ.λπ..
      Το κείμενο της ερώτησης, ειδικότερα, έχει ως εξής:
      «Σοβαρά προβλήματα δημιουργούνται στη λειτουργία των υγειονομικών μονάδων των Κυκλάδων –κυρίως των κέντρων υγείας και των περιφερειακών ιατρείων- εξαιτίας της αλλαγής του ισχύοντος καθεστώτος στον τομέα των υπόχρεων θητείας της υπαίθρου ιατρών (αγροτικών γιατρών).
      Η μείωση της θητείας υπαίθρου οδηγεί στην υποχρεωτική λήξη των συμβάσεων των αγροτικών γιατρών, χωρίς ωστόσο το Υπουργείο να έχει προβλέψει την άμεση κάλυψη των κενούμενων θέσεων.
      Έτσι οι μονάδες υγείας των νησιών, σε μια χρονική περίοδο που παρουσιάζεται αύξηση της ζήτησης των υπηρεσιών υγείας, βρίσκονται κυριολεκτικά «απογυμνωμένες» από αγροτικούς γιατρούς.
      Το πιο πάνω γεγονός, σε συνδυασμό με τις κινητοποιήσεις των γιατρών εξαιτίας της μη πληρωμής των δεδουλευμένων εφημεριών πέντε μηνών, δημιουργεί διαλυτικές καταστάσεις στις υγειονομικές μονάδες των Κυκλάδων και προκαλεί έντονη ανησυχία στους κατοίκους των νησιών.
      Με βάση τα παραπάνω ερωτάστε:
      1. Πώς προτίθεστε να καλύψετε τα κενά που έχουν δημιουργηθεί στις υγειονομικές μονάδες των Κυκλάδων στις θέσεις των αγροτικών γιατρών, άμεσα και όχι μετά από τέσσερις και πέντε μήνες, όπως συμβαίνει σήμερα;
      2. Τι μέτρα προτίθεστε να πάρετε ώστε να καταβληθούν άμεσα στους γιατρούς των μονάδων υγείας των Κυκλάδων οι δεδουλευμένες εφημερίες των πέντε τελευταίων μηνών;».
      Θα απαντήσει ο Υφυπουργός Υγείας και Κοινωνικής Αλληλεγγύης, κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, το ενδιαφέρον της Κυβέρνησης για την ενίσχυση και την αναβάθμιση των υποδομών και του εξοπλισμού όλων των υγειονομικών μονάδων της χώρας είναι δεδομένο κι απ’ αυτόν το σχεδιασμό και απ’ αυτήν την εφαρμογή δεν θα μπορούσε να μείνει έξω και η περιοχή των Κυκλάδων, η οποία παρουσιάζει και μια ιδιαιτερότητα και λόγω του γεωγραφικού αναγλύφου αλλά κι επειδή κατά τους θερινούς μήνες αυξάνεται πάρα πολύ ο αριθμός των ανθρώπων που επισκέπτονται, Ελλήνων και ξένων, τα νησιά των Κυκλάδων.
      Έτσι, λοιπόν, σ’ αυτά τα χρόνια που περάσανε και στον παραπέρα σχεδιασμό προβλέπουμε την ενίσχυση από κάθε πλευρά και των υπαρχόντων δομών υγείας, Νοσοκομεία Σύρου και Νάξου και των τεσσάρων κέντρων υγείας αλλά και των πολλών πολυδύναμων περιφερειακών ιατρείων και των απλών περιφερειακών ιατρείων των Κυκλάδων.
      Θα έλεγα ότι είναι ορατά τα αποτελέσματα των εργασιών και στο Νοσοκομείο της Σύρου αλλά και της Νάξου, όπου σύντομα ολοκληρώνεται και θα εγκαινιαστεί και όπου την επόμενη εβδομάδα ο Υπουργός Υγείας, ο κ. Αβραμόπουλος, θα επισκεφθεί την Πάρο, όπου θα εξαγγείλει σημαντικά πράγματα τα οποία βρίσκονται στη φάση ολοκλήρωσης και μπορούν έτσι να προχωρήσουν. 
      Όσον αφορά τώρα το θέμα της κάλυψης των αναγκών, για να επανέλθω στο θέμα που θέτετε στην ερώτησή σας. Δεν είναι ακριβές. Υπήρξε μία αναταραχή, η οποία ήταν αποτέλεσμα της λάθος ερμηνείας του νόμου που μείωνε από δεκαπέντε σε εννέα μήνες τη θητεία της υπηρεσίας υπαίθρου. Η παράλειψη μιας λέξης ότι το πρώτο τρίμηνο αυτοί προσλαμβάνονται ως ειδικευόμενοι γιατροί, έδωσε την αφορμή να μην είναι δυνατή η ταυτόχρονη παρουσία του αγροτικού γιατρού στο νοσοκομείο που κάνει την τρίμηνη άσκηση και αυτού ο οποίος παράλληλα υπηρετεί στο περιφερειακό ιατρείο, ή, αν θέλετε, έχει ζητήσει την παράταση. Αυτό, με τροπολογία η οποία συντάχθηκε και η οποία κατατίθεται τη Δευτέρα στο πρώτο νομοσχέδιο και με αναδρομική ισχύ, καλύπτεται πλήρως.
      Επιπλέον, σας λέω ότι όλοι όσοι ζήτησαν την παράταση υπηρεσίας υπαίθρου στα περιφερειακά ιατρεία, στα πολυδύναμα περιφερειακά ιατρεία και στα κέντρα υγείας όλων των Κυκλάδων, έχει ικανοποιηθεί το αίτημά τους και υπογράφουν ή υπέγραψαν ήδη την παράταση της παραμονής.
      Θα πω όμως και κάτι άλλο που για πρώτη φορά συνέβη. Από το 2006 υπηρετούν σε πολυδύναμα περιφερειακά ιατρεία και σε περιφερειακά ιατρεία μόνιμοι πλέον γιατροί του Ε.Σ.Υ.. Σε όλες τις μικρές Κυκλάδες, πλην της Δονούσας αν δεν κάνω λάθος, υπάρχουν μόνιμοι γιατροί του Ε.Σ.Υ., επιμελητές Α΄ και Β΄, ειδικοτήτων γενικής ιατρικής, παθολογίας και παιδιατρικής κι έτσι καλύπτουν τις ανάγκες. 
      Αυτό, επίσης, συμβαίνει και σε πολλά πολυδύναμα περιφερειακά ιατρεία και των υπολοίπων κέντρων υγείας, και της Μυκόνου, του Φοίνικα και της Άνω Μοίρας, αν δεν κάνω λάθος, του Εμπορείου της Σαντορίνης, της Τήνου, έτσι ώστε να μην αντιμετωπίζεται πρόβλημα, αλλά αντίθετα η εικόνα να είναι θεαματικά βελτιωμένη σε σύγκριση με αυτήν που υπήρχε τα προηγούμενα χρόνια. 
      Θα συνεχίσω στη δευτερολογία μου. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Το λόγο έχει ο ερωτών Βουλευτής κ. Ρήγας. 
      ΠΑΝΑΓΙΩΤΗΣ ΡΗΓΑΣ: Κοιτάξτε, κύριε Υφυπουργέ. Είστε απόλυτα δικαιολογημένος να λέτε αυτά που λέτε, γιατί δεν βιώνετε αυτό που συμβαίνει στις Κυκλάδες. 
      Χθες ήμουν στη Σαντορίνη ακριβώς για να μιλήσω από κοντά με τους ανθρώπους που ζουν το πρόβλημα. Ήταν δύο διαφορετικές εικόνες μέσα στο κέντρο υγείας. Από τη μία πλευρά, κόσμος σαντορινιός που συμμετείχε στην εθελοντική αιμοδοσία, κάτι που καταδείκνυε το ενδιαφέρον και την ευαισθησία των πολιτών για την υγεία και τη ζωή των συμπολιτών τους και από την άλλη πλευρά, οι γιατροί σε νευρική κρίση, ένας ιατρικός κόσμος και κόσμος των εργαζομένων που δεν έβλεπαν να επιδεικνύεται η αντίστοιχη ευαισθησία και υπευθυνότητα από την πλευρά της Κυβέρνησης. 
      Και δεν είναι δικαιολογία, κύριε Υφυπουργέ, να λέτε «Κάναμε λάθος μία λέξη και μ’ αυτήν τη λάθος ερμηνεία αυτήν τη στιγμή υπάρχει αυτή η αναταραχή στα κέντρα υγείας και στα περιφερειακά ιατρεία των Κυκλάδων». Δεν κάνατε λάθος. Νομοθετείτε με προχειρότητα και νομοθετείτε με τσαπατσουλιά. Αυτά πρέπει να διορθώσετε, κύριε Υφυπουργέ, και να αφήσετε τις μεγάλες εξαγγελίες. 
      Είναι δεδομένη η κατάσταση στις Κυκλάδες. Αυτήν τη στιγμή, αφού έφυγαν οι εννιαμηνίτες που τέλειωσαν τη θητεία τους, τους καλείτε εκ των υστέρων να πάνε να ανανεώσουν τη θητεία τους. Από αυτούς που καλέσατε στη Σαντορίνη –μια και ήμουν χθες εκεί- δεν δέχεται κανένας, γιατί πήραν το δρόμο για εκεί που ήθελε ο καθένας τους. Δεν γυρίζουν πίσω, λοιπόν. Άρα, εκεί θα έχουμε προβλήματα. 
      Επίσης, πώς αντιμετωπίζετε το ζήτημα της αιφνιδιαστικής διακοπής της θητείας, όταν πρόκειται κάποιος να πάει να κάνει την ειδικότητά του; Σήμερα δεν είναι υποχρεωμένος ο αγροτικός γιατρός, όταν καλείται να κάνει ειδικότητα, να προειδοποιεί. Φεύγει, λοιπόν, αιφνιδιαστικά –γιατί και εκεί νομοθετήσατε με προχειρότητα- και δεν υπάρχει άμεση κάλυψη της θέσης που κενούται. Άρα, λοιπόν, τα προβλήματα δεν είναι τόσο μικρά και τόσο ασήμαντα. Είναι πολύ μεγάλα και έρχονται να προστεθούν σε μία υποστελέχωση των περιφερειακών μονάδων υγείας. 
      Και κλείνω λέγοντας ότι δεν απαντήσατε στο θέμα των εφημεριών. Είναι μείζον ζήτημα. Μας απάντησε ο κ. Αβραμόπουλος προηγουμένως γενικότερα ότι θα προσληφθούν τεσσερισήμισι χιλιάδες γιατροί και ότι θα λύσουν το πρόβλημα των εφημεριών. Πότε; Το πρόβλημα των εφημεριών είναι σημερινό, είναι αυριανό. Πώς θα το αντιμετωπίσετε; Και καλά, θα καταβάλλετε τις εφημερίες που χρωστάτε στους γιατρούς. Τι γίνεται από εδώ και πέρα; Πώς θα καλυφθούν οι εφημερίες; Τα κέντρα υγείας κινδυνεύουν να βάλουν λουκέτο στις 2.30΄ το μεσημέρι. Γι’ αυτά όλα θα πρέπει να απαντήσετε. 
      Όσον αφορά τις εξαγγελίες για νοσοκομεία στα διάφορα νησιά, λειτουργήστε πρώτα τις μονάδες που υπάρχουν, κύριε Υφυπουργέ, και αφήστε τις εξαγγελίες για το πολύ μακρινό μέλλον. Τώρα θέλω να πάτε στις Κυκλάδες για τα προβλήματα υγείας. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Κύριε Υφυπουργέ, έχετε το λόγο για δύο λεπτά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν θα σας παρακολουθήσω στο ύφος, κύριε συνάδελφε. Αν απευθύνεστε στους ψηφοφόρους σας στις Κυκλάδες, τότε σας δικαιολογώ. Διαφορετικά, δεν σας δικαιολογώ.
      ΠΑΝΑΓΙΩΤΗΣ ΡΗΓΑΣ: Την αγανάκτηση των πολιτών μεταφέρω. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα σας πω, όμως, κάτι, το οποίο ξέρετε και το κρύβετε. 
      Όσον αφορά την αύξηση του νοσηλευτικού προσωπικού, από το 49% που παραλάβαμε το 2004 στις Κυκλάδες είναι 82% σήμερα και με τις τελευταίες θέσεις οι οποίες τώρα θα πάνε εκεί θα έχουμε απόλυτη πλήρωση των θέσεων. 
      Όσον αφορά το ιατρικό προσωπικό, στο 25% ήταν το 2004, κύριε συνάδελφε, και είναι στο 80%. Γιατροί με ειδικότητα δεν υπήρχαν στα περιφερειακά πολυδύναμα ιατρεία και το ξέρετε πάρα πολύ καλά, αλλά το  κρύβετε και αυτό και δεν το λέτε. 
      Επιπλέον, δεν υπάρχουν κενά, κύριε συνάδελφε. Τα όποια κενά υπάρχουν καλύπτονται. Κενά υπάρχουν από πλευράς αγροτικών γιατρών τρία σε ό,τι αφορά τη δικαιοδοσία του Κέντρου Υγείας Νάξου και από τα υπόλοιπα της Σύρου και εκεί υπηρετούν δεύτεροι γιατροί. 
      Επιπλέον, με την τροπολογία η οποία δίνει και αναδρομική ισχύ δεν έχουμε κανένα απολύτως πρόβλημα. Και δεν υπήρξε λάθος. Το γνωρίζετε κι αυτό πολύ καλά. Και ψηφίσατε και εσείς αυτήν την τροπολογία για να διευκολυνθεί η λίστα των γιατρών για ειδικότητα. Μην έρχεστε τώρα εκ των υστέρων για να γίνετε περισσότερο βασιλικότερος του βασιλέως. 
      Όσον αφορά τις εφημερίες, εγώ δεν θα το ερμηνεύσω διαφορετικά. Θα το ερμηνεύσω ότι οι πάρεδροι τεσσάρων ή πέντε νομών ακολούθησαν μια δική τους ερμηνευτική προσέγγιση, η οποία στην πορεία διεπιστώθη ότι δεν ήταν σωστή. Ήδη το θέμα έχει διευθετηθεί.  Εξάλλου, εμείς για να καλύψουμε το πρόβλημα της πληρωμής των εφημεριών είχαμε δώσει εντολή στους διοικητές των νοσοκομείων να πληρώσουν από τα αποθεματικά, όπως και έγινε σε ορισμένες περιοχές. Το θέμα θεωρείται λήξαν και από δω και στο εξής είμαστε στα πρόθυρα υπογραφής με την ομοσπονδία της κλαδικής σύμβασης η οποία εναρμονίζεται με την κοινοτική οδηγία, όσον αφορά το χρόνο, τις εφημερίες, τις αμοιβές και έτσι δεν υπάρχει απολύτως κανένα πρόβλημα. Μπορείτε, λοιπόν, αυτό το πράγμα να το πείτε στους συμπατριώτες σας στις Κυκλάδες ειλικρινά με όποιο ύφος εσείς θέλετε. Είναι δικό σας θέμα.
      ΠΑΝΑΓΙΩΤΗΣ ΡΗΓΑΣ: Εσείς να έρθετε να το πείτε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ έχω να σας πω αυτά με βάση τα στοιχεία που υπάρχουν. Κανείς δεν υπήρχε με ειδικότητα στα πολυδύναμα περιφερειακά των μικρών Κυκλάδων και το ξέρετε. Και εκεί περάσατε και όταν σας είπαν, φύγατε. Διότι και αυτό είναι γνωστό. 
      ΠΑΝΑΓΙΩΤΗΣ ΡΗΓΑΣ: Θα σας δώσω στοιχεία. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πάρα πολύ, κύριε συνάδελφε, για την αφορμή, αλλά οφείλω να πω ότι το ενδιαφέρον των άλλων συναδέλφων που εκλέγονται στις Κυκλάδες είναι έντονο και συνεχές. Δεν θα πω ότι πάνω από δέκα φορές η κ. Μανούσου έχει επισκεφτεί το Υπουργείο, αλλά και άλλοι από άλλους χώρους.
      ΠΑΝΑΓΙΩΤΗΣ ΡΗΓΑΣ: Το δικό σας ενδιαφέρον δεν είναι έντονο. Αφήστε την κ. Μανούσου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας λέω, λοιπόν…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, παρακαλώ, ολοκληρώστε. Όχι διάλογος, κύριε Ρήγα. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας λέω, λοιπόν, ότι, όπως τοποθετήστε, κύριε συνάδελφε, έτσι θα πάρετε και την απάντησή σας. 
      Ευχαριστώ πολύ. 
      ΠΑΝΑΓΙΩΤΗΣ ΡΗΓΑΣ: Την απάντηση θα την πάρετε από το λαό των Κυκλάδων, όχι από μένα. 
      ΠΡΟΕΔΡΕΥΟΥΣΑ (Βέρα Νικολαΐδου): Θα συζητηθεί η με αριθμό 915/13-5-2008 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τη νοθεία στο ηλιέλαιο, την προστασία των καταναλωτών κ.λπ.. 
      Η επίκαιρη ερώτηση του κ. Μαυρίκου έχει ως εξής: 
      «Ο απαράδεκτος τρόπος με τον οποίο χειρίστηκαν οι αρμόδιες υπηρεσίες το επιμολυσμένο με ορυκτέλαια εισαγόμενο ηλιέλαιο αποδεικνύει την αδιαφορία της Κυβέρνησης για την υγεία των λαϊκών στρωμάτων και την προσπάθειά της να προστατεύσει τα συμφέροντα και τα κέρδη των εμποροβιομηχάνων-εισαγωγέων. 
      Αποδεικνύει, επίσης, ότι τα πολυδιαφημιζόμενα συστήματα ελέγχου των βιομηχανιών είναι διάτρητα και αναξιόπιστα και ότι ο Ε.Φ.Ε.Τ. δεν μπόρεσε να εντοπίσει το πρόβλημα ούτε και ύστερα από ειδοποίηση υπηρεσίας άλλης χώρας. Αυτό έγινε επειδή αποστολή του Ε.Φ.Ε.Τ. δεν είναι η προστασία της δημόσιας υγείας με ουσιαστικούς προληπτικούς ελέγχους, αλλά η αναβάθμιση της εμπιστοσύνης των καταναλωτών στα επισφαλή τρόφιμα των βιομηχανιών και ο εφησυχασμός των λαϊκών στρωμάτων. Γι’ αυτό, εννιά χρόνια μετά την ίδρυσή του λειτουργεί με τις μισές από τις δεκατρείς υπηρεσίες και το 30% του προβλεπόμενου προσωπικού που και αυτό είναι ανεπαρκές. 
      Ερωτώνται οι κύριοι Υπουργοί:
      1. Τι μέτρα θα πάρουν, έτσι ώστε να μην επαναληφθούν παρόμοια φαινόμενα; 
      2. Τι ενέργειες θα κάνουν για την αναβάθμιση και τον επαναπροσανατολισμό του Ε.Φ.Ε.Τ., έτσι ώστε να προστατεύει τη δημόσια υγεία με έγκαιρους, ουσιαστικούς και προληπτικούς ελέγχους;»
      Στην ερώτηση του κυρίου συναδέλφου θα απαντήσει ο Υφυπουργός κ. Βλάχος. 
      Κύριε Υφυπουργέ έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ πολύ. 
      Θέλω πρώτα απ’ όλα να πω απαντώντας, κυρίες και κύριοι συνάδελφοι, στην ερώτηση του συναδέλφου ότι ο Ε.Φ.Ε.Τ. έχει αρμοδιότητα να παρεμβαίνει από την εισαγωγή κάθε προϊόντος και μετά. Επίσης, τα σήματα τα οποία φτάνουν καθημερινά από το Κέντρο Έγκαιρης Προειδοποίησης από τις Βρυξέλλες είναι δεκάδες και βεβαίως αξιολογούνται ανάλογα με την επικινδυνότητα που σημειώνεται και λαμβάνονται οι πρωτοβουλίες που καταγράφονται κάθε φορά στο σήμα. 
      Έτσι, λοιπόν, στις 10 Μαρτίου ήρθε συγκεκριμένο σήμα το οποίο παρέλαβε ο Ε.Φ.Ε.Τ., το Γενικό Χημείο του Κράτους και η Διεύθυνση Μεταποίησης και Τυποποίησης Προϊόντων Φυτικής Προέλευσης του Υπουργείου Αγροτικής Ανάπτυξης. Το σήμα έλεγε ότι δύο συγκεκριμένα φορτία με συγκεκριμένα δρομολόγια, σε συγκεκριμένες ημερομηνίες και ποσότητες εισήχθησαν στην Ελλάδα και στο ένα που από την ίδια παρτίδα είχε πάρει κάποιος εισαγωγέας στην Ελβετία βρέθηκε ένα ποσοστό 900mg ανά χιλιόγραμμο ορυκτελαίου. Αυτό, λοιπόν, έδωσε τη δυνατότητα στις ελβετικές αρχές να κινητοποιήσουν το σήμα, να ειδοποιηθεί και η Ελλάδα, για να αναζητήσει τυχόν μόλυνση στην ποσότητα που είχε παραληφθεί. 
      Για την άλλη παραλαβή είπαν να ελεγχθεί, μήπως υπάρχει και εκεί. Ο Ε.Φ.Ε.Τ. μέσα σε μία ώρα εξέδωσε δύο σήματα προς τις δύο εισαγωγικές εταιρείες να δεσμεύσουν τις ποσότητες που είχαν στις αποθήκες τους και να ανακαλέσουν αμέσως τις ποσότητες που είχαν κάνει διανομή σε πελάτες τους. 
    Η ποσότητα της μιας εταιρείας δεσμεύτηκε εξ ολοκλήρου στις αποθήκες της και σφραγίστηκε. Η ποσότητα της άλλης εταιρείας είχε διανεμηθεί σε περίπου δεκαέξι διανομείς χονδρέμπορους και άρχισε η προσπάθεια μέσω αυτών των εταιρειών να μαζευτεί όλη η ποσότητα και να επιστραφεί στις αποθήκες. Καθημερινά ο Ε.Φ.Ε.Τ. ανακοινώνει τις πρωτοβουλίες που παίρνει και τα αποτελέσματα.
    Θέλω επίσης να διευκρινίσω ότι στις ανακοινώσεις που βγαίνουν καθημερινά εμείς θεωρούμε ανακληθέν προϊόν μόνο εκείνο που έχει επιστραφεί στις αποθήκες της εταιρείας και όχι αυτό που απλά έχει φύγει από τα ράφια, γιατί από τα ράφια έχουν φύγει όλα τα προϊόντα που μετά από δύο-τρεις μέρες εντοπίστηκαν οι εμπορικές τους ονομασίες. Γιατί, πρέπει και πάλι να πω, ότι αυτό το προϊόν εισήχθη σαν ακατέργαστο χύμα προϊόν στην Ελλάδα από τρίτη χώρα με τη γνωστή διαδικασία που εισάγονται τα προϊόντα από τρίτες χώρες. Αυτά, λοιπόν, εντοπίστηκαν και όλες αυτές τις ημέρες όλες οι υπηρεσίες του Ε.Φ.Ε.Τ. –και το Υπουργείο Ανάπτυξης βοηθάει με τη σειρά του- εργάζονται για να επιστραφούν τα προϊόντα.
    Στόχος μας είναι να επιστραφεί στις αποθήκες ει δυνατόν ολόκληρη η ποσότητα αυτού του προϊόντος. Βεβαίως, το τι θα γίνει μ’ αυτό το προϊόν περιμένουμε σαφέστατες οδηγίες από την Ευρωπαϊκή Ένωση και για το ηλιέλαιο και για τα προϊόντα στα οποία πιθανόν χρησιμοποιήθηκε. Ανάλογα θα πάρει ο Ε.Φ.Ε.Τ. πρωτοβουλίες και θα ενημερώσει τους καταναλωτές. 
      ΠΡΟΕΔΡΕΥΟΥΣΑ (Βέρα Νικολαΐδου): Ο επερωτών Βουλευτής κ. Μαυρίκος, έχει το λόγο.
      ΓΕΩΡΓΙΟΣ ΜΑΥΡΙΚΟΣ: Κύριε Υπουργέ, το θέμα είναι ιδιαίτερα αποκαλυπτικό. Αυτή η νοθεία του ηλιέλαιο μα το ορυκτέλαιο έρχεται να υπογραμμίσει από τη μια την αδιαφορία της κυβερνητικής πολιτικής και την ανικανότητά της αλλά και την ανικανότητα και την αδιαφορία των εποπτευόμενων από την Κυβέρνηση και από τα Υπουργεία σας οργανισμών.
      Δεν είναι τυχαίο ότι ακόμα και σήμερα, δηλαδή, δύο μήνες και δεκαπέντε ημέρες μετά από το πρώτο σήμα που έφτασε στις 10 του Μάρτη δεν έχετε καταφέρει να συλλέξετε συνολικά όλο το διατεθέν προϊόν με τον Ε.Φ.Ε.Τ.. Ακόμα σήμερα δύο μήνες μετά από το σήμα, δεν ξέρουμε πού και πόσο διατέθηκε. Ταυτόχρονα, πιστεύουμε, ότι αναδεικνύεται ένας μύθος γύρω από τον Ε.Φ.Ε.Τ.. Οι ευθύνες και της σημερινής και των προηγούμενων κυβερνήσεων είναι μεγάλες, γιατί εννέα χρόνια μετά την ίδρυσή του αντί να έχει εξακόσια άτομα προσωπικό, έχει μόνον εκατόν ογδόντα. Δεν έχει καμμία εργαστηριακή υποδομή. Κυρίως αξιοποιείται για το πώς και με ποιες διαδικασίες θα οδηγεί στον εφησυχασμό τα λαϊκά στρώματα.
      Για εμάς, κέρδος μονοπώλια και πολυεθνικές δεν συμβαδίζουν με τη δημόσια υγεία. Είναι δύο πράγματα ριζικά διαφορετικά. Η  βάση της νοθείας είναι το κέρδος. Και είναι μεγάλο παραμύθι ότι οι κερδοσκόποι και το κεφάλαιο θα ενδιαφερθούν για τη δημόσια υγεία. Ένας άλλος μύθος, είναι ο μύθος του αυτοελέγχου. Παλαιότερα εδώ μέσα ο κ. Ανδριανόπουλος και άλλοι θιασώτες και εραστές της καπιταλιστικής οικονομίας ισχυριζόντουσαν ότι μέσα από διάφορα συστήματα αυτοελέγχου θα εξασφαλιστεί η δημόσια υγεία. Και όμως είχαμε ορμονούχα κρέατα, διοξεινούχα κοτόπουλα, τρελές αγελάδες. Αυτά έφθασαν στον Έλληνα καταναλωτή και η ευθύνη βαρύνει τις κυβερνήσεις.
      Για εμάς, είναι επίσης μύθος τα λεγόμενα ανεκτά όρια από τη στιγμή που είναι γνωστό  ποιοι τα καθορίζουν με βάση ποια κριτήρια και με ποιες διαδικασίες, χωρίς καμμία επιδημιολογική μελέτη, χωρίς καμμία αντικειμενική προϋπόθεση, χωρίς να τηρούνται ακόμη και τα κριτήρια που ακόμη κι αυτός ο Παγκόσμιος Οργανισμός Υγείας καθορίζει. Θεωρούμε ότι αυτά είναι αποπροσανατολιστικά, όπως αποπροσανατολιστικά είναι και τα διάφορα πρόστιμα που επιβάλλονται για να έρθουν στη συνέχεια με ενστάσεις να ακυρωθούν.
      Εμείς, σαν Κομμουνιστικό Κόμμα Ελλάδας απαιτούμε πρώτον, να γίνεται έλεγχος στην πηγή, δηλαδή, έλεγχος στο χωράφι, έλεγχος στο τελωνείο, έλεγχος στο σταύλο. Όταν έρχονται εκατό τόνοι κρέας και δεν ελέγχεται στο τελωνείο και περιμένετε να πάτε να τον πιάσετε στην ταβέρνα, στην ΕΒΓΑ και στο κρεοπωλείο της γειτονιάς, είναι αυταπάτη να υποστηρίζετε ότι μπορεί εκεί να ελεγχθεί, όταν έχει επεξεργαστεί και όταν είναι δύσκολη αντικειμενικά η εξεύρεση αυτών των προϊόντων. Απαιτούμε τον έλεγχο στην πηγή, τον έλεγχο στο χωράφι, τον έλεγχο στο τελωνείο, την παραδειγματική τιμωρία των ενόχων, την εκπαίδευση του προσωπικού του Ε.Φ.Ε.Τ., για την αντιμετώπιση των σύγχρονων συστημάτων νοθείας που οι πολυεθνικές και τα μονοπώλια έχουν κάνει επιστήμη.
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υφυπουργός, έχει το λόγο.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Αγαπητέ συνάδελφε, πρέπει να πω, επειδή μιλήσατε για νοθεία, ότι στην προκειμένη περίπτωση δεν είναι νοθεία, αλλά είναι επιμόλυνση. Αυτό, δεν έγινε για να αλλοιωθεί το βάρος και να κερδίσει κάποιος. Ήρθε ένα μολυσμένο προϊόν, αφού το ξένο σώμα που υπάρχει είναι ποσότητες μιλιγκράμ. 
    Δεύτερον, μιλήσατε για ανικανότητα που πρέπει να ελεγχθεί. Έγιναν χημικές αναλύσεις, οι συνήθεις που γίνονται, για κάποια εισαγωγή από τρίτη χώρα. Όμως, πρέπει να διευκρινίσω για μια ακόμη φορά, ότι όπως είπαν οι αρμόδιοι αυτό το ξένο σώμα το ορυκτέλαιο χρειάζεται πολύ εξειδικευμένη χημική ανάλυση για να βρεθεί. Εξ’ άλλου, στις χώρες που βρέθηκε, Γαλλία, Ελβετία και Βέλγιο, βρέθηκε μετά από αυτοελέγχους των εταιρειών που παρέλαβαν προϊόν. Δεν βρέθηκε από κρατικές υπηρεσίες.
    Εάν λέγαμε σήμερα ότι αυτή η χημική ανάλυση μπορεί να γίνει πρέπει σαν αυτή να γίνουν και πολλές άλλες, για άλλες ύλες, που μπορεί να υπάρχουν σε άλλες εισαγωγές. Επειδή είπατε όμως για εισαγωγή κρεάτων, έστω κι αν αυτό αφορά το Υπουργείο Αγροτικής Ανάπτυξης, πρέπει να σας πω για να καταλαβαίνει και ο κόσμος τι ακριβώς λέμε, ότι γίνεται έλεγχος κάθε φορά από τη Διεύθυνση Κτηνιατρικής. Το τελωνείο ειδοποιεί αν πρόκειται για ζωικό κεφάλαιο τη Διεύθυνση Κτηνιατρικής, εάν είναι φυτικής προελεύσεως προϊόντα τη Διεύθυνση Μεταποίησης και Τυποποίησης και αν είναι χημικά το Γενικό Χημείο του Κράτους για να γίνει η εισαγωγή. Ο Ε.Φ.Ε.Τ. παρεμβαίνει στη συνέχεια. 
    Είπατε ότι από το σήμα πέρασαν δύο μήνες. Δεν θέλω να το ξεχνάτε έτσι. Σας είπα ότι η εισαγωγή έγινε στις 10 Μαρτίου. Το σήμα ήρθε στις 6 Μαΐου και αυθημερόν δεσμεύτηκαν οι ποσότητες. Από τις 6 Μαΐου ο Ε.Φ.Ε.Τ. δίνει δελτίο καθημερινό αναλυτικότατο για τις ενέργειες που κάνει. Και έχουμε φθάσει σήμερα να έχει συγκεντρωθεί η μεγαλύτερη ποσότητα. Βεβαίως, συνεχίζουν τις προσπάθειες μέχρι να φθάσουμε στο εκατό τοις εκατό. Μη μιλάτε, λοιπόν, για δύο μήνες αδράνειας. Δεν είναι αλήθεια αυτό. Το σήμερα ήρθε στις 6 Μαΐου. Μετράμε, λοιπόν, λίγες ημέρες.
    Μιλήσατε για τα ανεκτά όρια. Εδώ πρέπει να συμφωνήσουμε. Τα όρια δεν τα βάζει ούτε η ελληνική Κυβέρνηση, ούτε το ελληνικό κράτος, δηλαδή οι ελληνικές υπηρεσίες. Έρχονται από την Ευρωπαϊκή Ένωση, από αρμόδιους φορείς, αναγνωρισμένους απ’ όλες τις χώρες. Είναι η κοινή γλώσσα που μιλάμε. Δεν μπορεί σ’ αυτόν τον τόπο να λέμε κάτι δικό μας. Για να ακριβολογώ ο Ε.Φ.Ε.Τ. απευθύνθηκε και σε ιδιωτικό εργαστήριο της Ολλανδίας γιατί πρέπει να πω ότι αυτές οι χημικές αναλύσεις δεν γίνονται σε οποιοδήποτε εργαστήριο. Υπάρχει ένα στην Ιταλία και ένα στην Ολλανδία. Εμείς απευθυνθήκαμε στο Γενικό Χημείο του Κράτους το οποίο έστησε τη μέθοδο για την αναζήτηση του συγκεκριμένου προϊόντος. Δεν την είχε. Και αφού την έστησε, σήμερα δεν μιλάμε για ένα δείγμα. Θα δείτε όταν θα αρχίσουν να βγαίνουν τα αποτελέσματα, ότι θα βγουν δεκάδες αποτελέσματα από δεκάδες δείγματα, γιατί ο Ε.Φ.Ε.Τ. παίρνει δείγμα σε κάθε βήμα που προχωράει μέχρι που να φθάσει και η δειγματοληψία του να βγει καθαρή. Εκεί σταματάει ο έλεγχος. Θα δείτε, λοιπόν, ότι τα δείγματα είναι δεκάδες. Θεωρούμε ότι από την πρώτη στιγμή ο Ε.Φ.Ε.Τ. έκανε το καλύτερο που μπορούσε να κάνει, όσο πιο γρήγορα, όσο πιο υπεύθυνα. 
      Δεύτερον, ενημερώσαμε και ενημερώνουμε καθημερινά τους καταναλωτές, τα κόμματα, τη Βουλή με όλους τους τρόπους. Εγώ έδωσα τη Δευτέρα αναλυτικότατο δελτίο που αναγράφεται μέχρι και η τελευταία συσκευασία του συγκεκριμένου προϊόντος που εισήχθη, για να ενημερωθεί ο καταναλωτής. Αυτή είναι η προσπάθειά μας και τη συνεχίζουμε αυτήν την ώρα για την ανάρτηση του συνόλου του προϊόντος.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθητές και μαθήτριες και πέντε συνοδοί-δάσκαλοι από τα  8ο και 56ο Δημοτικά Σχολεία Πατρών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τέταρτη είναι η με αριθμό 922/13.5.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Επικρατείας, σχετικά με τη διακοπή των εκπομπών «Ρεπορτάζ χωρίς σύνορα» και «Θεματική βραδιά» του Στέλιου Κούλογλου κ.λπ..
      Η επίκαιρη ερώτηση του κ. Κουβέλη έχει ως εξής:
      «Οι τηλεοπτικές εκπομπές «Ρεπορτάζ χωρίς σύνορα» και «Θεματική Βραδιά» του δημοσιογράφου και συγγραφέα Στέλιου Κούλογλου, οι οποίες συμπληρώνουν δεκατρία χρόνια ζωής στην κρατική τηλεόραση, αποτελούν όαση στο σύγχρονο τηλεοπτικό τοπίο, καλλιεργώντας την έγκυρη δημοσιογραφική έρευνα που αποκαλύπτει αθέατες πλευρές της πραγματικότητας, με θέματα κοινωνικού, εθνικού και παγκόσμιου ενδιαφέροντος, όπως ο Πόλεμος στον Κόλπο, το Τσέρνομπιλ, το Ιράκ, η Τσετσενία κ.ά..  
      Επισημαίνεται ότι ο Στέλιος Κούλογλου έχει βραβευθεί με έξι τηλεοπτικά βραβεία και η εργασία του είναι αναγνωρισμένη και καταξιωμένη στην Ελλάδα και το εξωτερικό.
      Ωστόσο, το περιεχόμενο των ανωτέρω εκπομπών φαίνεται ότι δεν ικανοποιεί τη διοίκηση της Ε.Ρ.Τ., αφού ματαιώθηκε η προγραμματισμένη προβολή του ντοκυμανταίρ «Επιβιώνοντας στην Ελλάδα με 700 ευρώ», καθώς και η προγραμματισμένη έρευνα στην Κίνα για το ντοκυμανταίρ «Από τον Μάο στους Ολυμπιακούς Αγώνες» και ανακοινώθηκε στο δημοσιογράφο Στέλιο Κούλογλου ότι η διοίκηση της εταιρείας δεν επιθυμεί την ανανέωση της συνεργασίας τους για την επόμενη τηλεοπτική χρονιά.
      Κατόπιν των ανωτέρω
      Ερωτάται ο αρμόδιος Υπουργός:
      -Ποιοι λόγοι οδήγησαν στη διακοπή της συνεργασίας του δημοσιογράφου και συγγραφέα Στέλιου Κούλογλου με τη δημόσια τηλεόραση;
      -Θεωρεί ότι η απομάκρυνση ενός τέτοιου δημιουργού υπηρετεί την οφειλόμενη στους πολίτες ποιότητα της δημόσιας τηλεόρασης;»
      Στην ερώτηση του κ. Κουβέλη θα απαντήσει ο Υπουργός Επικρατείας κ. Ρουσόπουλος.
      Κύριε Υπουργέ έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε.
      Θα ευχαριστήσω εξ αρχής τον κ. Κουβέλη για την ερώτηση και θα παρακαλέσω και θα προκαλέσω, αν μου επιτρέπετε την έκφραση, τον οποιονδήποτε μπορεί να αναφέρει έστω ένα περιστατικό λογοκρισίας στην Ε.Ρ.Τ. τα τελευταία τέσσερα χρόνια. Όσοι παρακολουθούν τη Ε.Ρ.Τ. και πολύ περισσότερο οι εργαζόμενοι στην Ε.Ρ.Τ. δημοσιογράφοι γνωρίζουν πολύ καλά ότι η ελευθερία της γνώμης τους είναι σεβαστή, ειδικά τα τελευταία τέσσερα χρόνια, όσο ποτέ –επιτρέψτε  μου να πω αυτήν τη φράση- στο παρελθόν. Φυσικά σε κανένα δημοσιογράφο και ούτε στο δημοσιογράφο που αφορά η επίκαιρη ερώτηση του συναδέλφου κ. Κουβέλη που συζητούμε σήμερα ασκήθηκε λογοκρισία. Στα τέσσερα χρόνια της συνεργασίας του με την παρούσα διοίκηση της Ε.Ρ.Τ. ήταν και εκείνος, όπως και όλοι οι δημοσιογράφοι, πάντα ελεύθερος να επιλέγει τη θεματολογία του και να την πραγματεύεται όπως νομίζει. 
      Καταθέτω στα Πρακτικά τα θέματα και τις περιλήψεις των εν λόγω εκπομπών, έτσι ώστε ο καθένας,  καλόπιστος μελετητής, να βγάλει τα συμπεράσματά του για το αληθές ή όχι του λόγου, τον οποίο μόλις ανέφερα. 
      (Στο σημείο αυτό ο Υπουργός Επικρατείας κ. Θ. Ρουσόπουλος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αλίμονο, κυρίες και κύριοι συνάδελφοι, αν η λογοκρισία ήταν στους στόχους μας. Δεν είναι και δεν ήταν και δεν θα είναι. Αν ήταν όμως, δεν θα περίμενε κανείς τέσσερα χρόνια, δεν θα περίμενε κανείς από το 2004 έως το 2008 να προχωρήσει σε πράξεις, κινήσεις λογοκρισίας. Θα μπορούσαν στο διατρέξαν διάστημα να είχαν χρησιμοποιηθεί αυτές οι μέθοδοι. Και αναρωτιέμαι για ποια  λογοκρισία μιλάμε, όταν ο εν λόγω δημοσιογράφος, ενώ μέχρι το 2004 παρουσίαζε μία εκπομπή με διάρκεια μιας ώρας το μήνα, από το 2005 μέχρι το 2008 παρουσιάζει τέσσερις εκπομπές το μήνα συνολικής διάρκειας περίπου δεκατριών ωρών το μήνα. Η μία παραμένει μιας ώρας και οι άλλες είναι από τρεις έως τέσσερις ώρες κάθε εβδομάδα. Η «Θεματική βραδιά» είναι αυτή που κρατάει πιο πολύ. Για ποια λογοκρισία για ποια παρέμβαση μιλάμε, όταν από το 1996 που ξεκίνησε τη συνεργασία του με την Ε.Ρ.Τ. έως το Μάρτιο του 2004 που η Νέα Δημοκρατία έγινε Κυβέρνηση, σε οκτώ δηλαδή χρόνια, παρουσίασε εκατόν εννιά εκπομπές, ενώ από το Μάρτιο του 2004 έως σήμερα, σε τέσσερα χρόνια, στο μισό χρονικό διάστημα παρουσίασε εκατόν πέντε εκπομπές, σχεδόν τον ίδιο αριθμό στο μισό χρόνο. 
      Για να βάλουμε τα πράγματα στη θέση τους, ξαναλέω ότι αυτές οι δύο εκπομπές συνεχίζουν και θα συνεχίσουν να προβάλλονται κανονικά μέχρι το τέλος της τηλεοπτικής σεζόν, οπότε και λήγουν οι συμβάσεις που είχε υπογράψει ο δημοσιογράφος-δημιουργός και η παραγωγός εταιρεία. 
      Αυτή η Κυβέρνηση δεν συσκοτίζει, δεν διαστρέφει, δεν ωραιοποιεί την αλήθεια, ούτε φοβάται την αλήθεια. Τα πράγματα είναι απλά, είναι ξεκάθαρα. Στην τηλεόραση, όπως και στις δημόσιες τηλεοράσεις όλου του κόσμου, οι εκπομπές κάνουν τον κύκλο τους, αναπτύσσονται, επαναλαμβάνονται και κάποια στιγμή σταματάνε. Είναι, συνεπώς, σαφές πως ούτε παρασκήνιο πολιτικής παρέμβασης υπάρχει ούτε προθέσεις λογοκρισίας υποκρύπτονται. Η διοίκηση της Ε.Ρ.Τ. έχει τα τηλεοπτικά κριτήρια που είναι γνωστά πια μετά από τέσσερα χρόνια για τη δημόσια τηλεόραση και με τα οποία κινείται.
      Θέλω να καταθέσω στα Πρακτικά, γιατί δεν θεωρώ  βεβαίως ότι ο μόνος εκφραστής της ποιότητας της δημόσιας τηλεόρασης είναι ο συγκεκριμένος δημοσιογράφος, πρόσφατες έγκυρες και ανεξάρτητες από την Ε.Ρ.Τ. έρευνες κοινής γνώμης, οι οποίες καταδεικνύουν με τον πλέον σαφή τρόπο την αναβάθμιση της ποιότητας της τηλεόρασης τα τελευταία τέσσερα χρόνια. Αρνητικές γνώμες για την ιδιωτική τηλεόραση 66,2%, θετικές γνώμες για τη δημόσια 65%.
      (Στο σημείο αυτό ο Υπουργός Επικρατείας κ. Ρουσόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναρωτιέμαι: πότε, αλήθεια, στο παρελθόν υπήρχαν τέτοια μετρήσιμα για την ποιότητά της και την αντικειμενικότητα της Ε.Ρ.Τ.; Την απάντηση μπορεί να τη δώσει ο καθένας. 
      Ευχαριστώ, κυρία Πρόεδρε, για την ανοχή σας.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο ερωτών Βουλευτής κ . Κουβέλης.
      ΦΩΤΗΣ ΚΟΥΒΕΛΗΣ: Κύριε Υπουργέ, το ερώτημά μου είναι σαφές και συγκεκριμένο: ποιοι είναι οι λόγοι που επέβαλαν στη δημόσια τηλεόραση να διακόψει τη συνεργασία της με αυτόν το συγκεκριμένο δημοσιογράφο κ. Στέλιο Κούλογλου; Υπάρχει ως δεδομένο η εξαιρετικά επιτυχής παρουσία του επί σειρά δώδεκα ετών. Και γνωρίζω, όπως γνωρίζετε κι εσείς, ότι επιτυχημένες εκπομπές δεν κόβονται, συνεχίζονται. Δικαιούμαι, κατά συνέπεια, να διατυπώνω την άποψη ότι ενοχλήθηκε, δυσαρεστήθηκε η δημόσια τηλεόραση από το γεγονός ότι κάποια ρεπορτάζ του συγκεκριμένου δημοσιογράφου κ. Κούλογλου ήσαν ενοχλητικά. Τι εξήγηση δίδετε για παράδειγμα στο γεγονός ότι από τις αρχές Απριλίου ο συγκεκριμένος δημοσιογράφος ζητά να διευκολυνθεί, όπως γινόταν στο παρελθόν σε άλλες περιπτώσεις, για να εξασφαλίσει τη βίζα, να επισκεφτεί την Κίνα, προκειμένου να ολοκληρώσει το ρεπορτάζ με τον τίτλο «Από τον Μάο μέχρι τους Ολυμπιακούς Αγώνες». Είναι τυχαίο το γεγονός αυτό; Είναι τυχαίο το γεγονός, επαναλαμβάνω, ότι μετά από δώδεκα χρόνια επιτυχούς παρουσίας του κ. Κούλογλου στη δημόσια τηλεόραση που πράγματι την εμπλούτιζαν οι δικές του εκπομπές, όπως την εμπλουτίζουν και άλλες εκπομπές, έρχεται η διοίκηση της Ε.Ρ.Τ. να σταματήσει αυτήν τη συνεργασία; Επομένως, είναι απόλυτα δικαιολογημένος ο λόγος ότι ενοχλήθηκε η διοίκηση της Ε.Ρ.Τ., ενοχλήθηκε η δημόσια τηλεόραση, η οποία είναι τηλεόραση του ελληνικού λαού κύριε Υπουργέ, από τα όσα ο κ. Κούλογλου προωθούσε.
      Το γεγονός ότι τα επόμενα χρόνια δεν παρενέβη η διοίκηση της δημόσιας τηλεόρασης να εμποδίσει την προβολή των εκπομπών του κ. Κούλογλου και ότι αύξησε ακριβώς τη δυνατότητα προβολής των εκπομπών του, τι μαρτυρά; Το εξαιρετικά επιτυχές των εκπομπών του εν λόγω δημοσιογράφου. Και είναι σε αναντιστοιχία αυτά τα οποία λέτε σήμερα με εκείνα που πράξατε στο παρελθόν. Αν όντως –και είναι γεγονός- αυξήσατε τον αριθμό των ωρών εκπομπής των συγκεκριμένων ρεπορτάζ του εν λόγω δημοσιογράφου, ποιος ο λόγος μετά από εκείνη την αύξηση που αναδεικνύει επιτυχία να έρχεστε και να του λέτε: «δεν θα συνεχίσετε να συνεργάζεστε με τη δημόσια τηλεόραση». Καθίσταται φτωχότερη η δημόσια τηλεόραση, κύριε Υπουργέ, με τέτοιες ενέργειες. Και πότε; Όταν το τηλεοπτικό τοπίο με βαρβαρότητα επιτίθεται στον Έλληνα πολίτη. Και νομίζω ότι οι απαντήσεις που δώσατε δεν είναι καθόλου πειστικές.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Κουβέλη.
      Το λόγο έχει ο Υπουργός Επικρατείας κ. Ρουσόπουλος.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε.
      Δεν δέχομαι το δεύτερο πληθυντικό, όπως δεν θα χρησιμοποιήσω τον πρώτο πληθυντικό, διότι δεν είμαι εγώ εκείνος ο οποίος λαμβάνει αποφάσεις για την Ε.Ρ.Τ. και αυτό ας μην εκληφθεί ως υπεκφυγή. Δεν δέχομαι, λοιπόν, ούτε ότι εγώ έδωσα στο συγκεκριμένο δημοσιογράφο περισσότερες ώρες ούτε εγώ τις πήρα ή του είπα να σταματήσει τη συνέχιση της εκπομπής. Άλλωστε, οι συμβάσεις ξεκινούν και τελειώνουν κάποια χρονική στιγμή.
      Γιατί δεν το δέχομαι όμως; Ξαναλέω, για να μην θεωρηθεί υπεκφυγή και το επαναλαμβάνω και το τονίζω. Διότι αυτή ήταν η φιλοσοφία που από την πρώτη μέρα που έγινα Υπουργός, υπεύθυνος για τη δημόσια τηλεόραση. Έχοντας εργαστεί επί είκοσι χρόνια ως δημοσιογράφος, δεν μου άρεσε ποτέ κανένας πολιτικός ή άλλος να παρεμβαίνει στο έργο μου. Έτσι, λοιπόν, φρόντισα και φροντίζω ακριβώς αυτό που δεν μου άρεσε ως δημοσιογράφος να κάνω, να μην επιβάλλω τώρα που θα είχα όλη τη δύναμη από τη θέση μου σε κανέναν δημοσιογράφο της Ε.Ρ.Τ.. Γι’ αυτό επαναλαμβάνω την  πρόσκληση-πρόταση στον οποιονδήποτε να μιλήσει για φαινόμενο λογοκρισίας στην Ε.Ρ.Τ..
      Αναφερθήκατε στο θέμα της Κίνας. Στο θέμα της Κίνας, κύριε Κουβέλη, γνωρίζετε πολύ καλά ότι η δημόσια τηλεόραση, επειδή ακριβώς έχει πολύ σημαντικό ρόλο να διαδραματίσει σε ό,τι αφορά τους Ολυμπιακούς Αγώνες, έχει προετοιμαστεί πολλούς μήνες πριν για το τι θα κάνει. Πρώτον αυτό.
      Δεύτερον, πιστεύετε ότι μας ενοχλούσε κάτι για την Κίνα, ενοχλούσε κάτι τη διοίκηση της Ε.Ρ.Τ. για την Κίνα και είπε ότι δεν θα γίνει αυτή η εκπομπή; Ακούστηκε επίσης ότι θα γινόταν και μία εκπομπή για τη γενιά των 700 ευρώ και αυτό μας ενοχλούσε και γι’ αυτό δεν θέλαμε να ακούσουμε για τη γενιά των 700 ευρώ και κόπηκε. Όλος ο θόρυβος έγινε τις τελευταίες πέντε με δέκα μέρες, μάξιμουμ δεκαπέντε.
      Θα καταθέσω στα Πρακτικά με ημερομηνία 22 Απριλίου το e mail που έφυγε από τη διοίκηση της Ε.Ρ.Τ. προς την παραγωγό εταιρεία και το δημοσιογράφο και που εντάσσει στον προγραμματισμό της την εκπομπή για τα 700 ευρώ, τους εργαζόμενους των 700 ευρώ, για τις 22 Μαίου. Πώς είναι δυνατόν, πολύ καιρό πριν αρχίσει ο θόρυβος να έχει ενταχθεί η εκπομπή η οποία αποτελεί σήμερα δήθεν αιτίαση για το «κόψιμο»; Υπάρχει, λοιπόν, κάτι το οποίο δεν έρχεται σε απόλυτη ταύτιση με την αλήθεια.
      Σε ό,τι αφορά τα υπόλοιπα ρεπορτάζ -το οφείλω στους δημοσιογράφους της Ε.Ρ.Τ.- θα καταθέσω μία σειρά από ρεπορτάζ, που έχουν κάνει δημοσιογράφοι της Ε.Ρ.Τ. και σε εκπομπές και στις ειδήσεις, οι οποίες έχουν πολλαπλάσια θεαματικότητα από τη συγκεκριμένη ή από άλλες εκπομπές και για τα 700 ευρώ των εργαζομένων και για την ανεργία κ.ο.κ..
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτές είναι οι απαντήσεις και πιστεύω ότι ο κάθε καλόπιστος μπορεί να τις κρίνει.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Πέμπτη επίκαιρη ερώτηση είναι η με αριθμό 920/13-5-2008 του Βουλευτή του Λαΐκού Ορθόδοξου Συναγερμού κ. Βαΐτση Αποστολάτου προς τον Υπουργό Υγείας και Κοινωνικής Αλληλεγγύης σχετικά με τη χορήγηση μεθαδόνης κ.λπ..
      Η επίκαιρη ερώτηση του κ. Αποστολάτου σε περίληψη έχει ως εξής:
      «Σε πρόσφατη συνέντευξη ενός σαραντάχρονου πιανίστα και παθόντα, που κέρδισε τη μάχη με την εξάρτηση, διάβασα αναφορικά με τη χορήγηση της μεθαδόνης αυτά που κι εγώ ο ίδιος ως γιατρός επιστημονικά υποστήριζα σχετικά μ’ αυτό το ζήτημα. Μαρτυρεί κατά λέξη ο ίδιος ότι: «Η μεθαδόνη είναι ένα πολύ χρήσιμο κατασκεύασμα, το οποίο μπορεί να δοθεί σε χρήστες που δεν έχουν καμμία ελπίδα διαφυγής. Δεν είναι πανάκεια, διότι δεν «καθαρίζει» τον άνθρωπο, αλλά απλώς τον συντηρεί, χορηγώντας του μόνιμα και νόμιμα τη δόση του». Η εν λόγω μαρτυρία-άποψη ενός ανθρώπου που έχει βιώσει την εμπειρία της χρήσης και της επιτυχούς απεξάρτησης από τα ναρκωτικά εδώ και δεκαπέντε χρόνια συμπίπτει βιωματικά με άλλους πολλούς και είναι αντίθετη από την «θέση αρμοδίων» του Ο.ΚΑ.Ν.Α., που ισχυρίζονται μάλιστα και θεωρούν ότι με τη μεθαδόνη «θεραπεύουν» το πρόβλημα των ναρκωτικών.
      Συνεπώς, ερωτάται ο αρμόδιος Υπουργός: 
      Προτίθεται να λάβει τα απαραίτητα μέτρα για τον περιορισμό της χρήσης αυτής της μεθόδου θεραπευτικής συντήρησης και σε συγκεκριμένες ενδεικτικές περιπτώσεις μόνο χρηστών, που μπορεί να τους φανεί πραγματικά ευεργετική;
      Και μετά τι για τους πολλούς διαφορετικούς υπολοίπους, που είναι βέβαιο ότι χρήζουν άλλης αντιμετώπισης στο πλαίσιο της θεραπείας απεξάρτησης από τις ναρκωτικές ουσίες που να μπορούν να αποδειχθούν όντως αποτελεσματικές;».
      Στην επίκαιρη ερώτηση του κ. Αποστολάτου θα απαντήσει ο Υφυπουργος Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, η μάστιγα των ναρκωτικών αποτελεί πρόβλημα και πρόκληση για όλη την κοινωνία και μας ενώνει για την αποτελεσματική αντιμετώπισή της. 
      Στον αγώνα αυτό, που όλοι δίνουμε για να αντιμετωπίσουμε τη ζοφερή αυτή απειλή για το αύριό μας ως κοινωνία, αξιοποιούμε κάθε διαθέσιμο μέσο που η επιστήμη μας παρέχει. Η χρησιμοποίηση, βέβαια, των μέσων αυτών ούτε άκριτη μπορεί να είναι ούτε καταχρηστική και αυθαίρετη. Σε καμμία περίπτωση δεν έχουμε ως σκοπό μας να διαχειριστούμε τις διάφορες μορφές εξαρτήσεων και να αντικαταστήσουμε κάποια εξάρτηση με μία άλλη. Στόχος μας είναι, σε κάθε περίπτωση, η θεραπεία των ασθενών, γιατί ασθενείς είναι οι χρήστες των εξαρτησιογόνων ουσιών και η λήψη σε πρώτο βαθμό όλων των απαραίτητων προληπτικών μέτρων. Με βάση τις αρχές αυτές, η οργανωμένη πολιτεία και το Υπουργείο Υγείας και Κοινωνικής Αλληλεγγύης ρυθμίζει και τη χορήγηση της μεθαδόνης.
      Η μεθαδόνη δεν χορηγείται σε κάθε χρήστη, ανεξάρτητα από το βαθμό εξάρτησής του. Σύμφωνα με τη σχετική υπουργική απόφαση απευθύνεται υποχρεωτικά μόνο σε άτομα που έχουν συμμετάσχει σ’ ένα από τα αποκαλούμενα ως «στεγνά προγράμματα», και έχουν αποτύχει να αποτοξινωθούν μέσω αυτών. Ο μέσος όρος ηλικίας των ατόμων στα οποία χορηγούμε μεθαδόνη και πληρούν αυτά τα χαρακτηριστικά είναι τα τριάντα οκτώ έτη.
      Πέρα από τη μεθαδόνη, υπάρχουν προγράμματα στα οποία δεν γίνεται χρήση υποκατάστατων ουσιών, όπως είναι η μεθαδόνη και η βουπενοχθίνη. Στα προγράμματα αυτά εντάσσονται άτομα μικρότερης ηλικίας, που έχουν ιστορικό βραχύτερης χρονικά εξάρτησης. Ο μέσος όρος ηλικίας των ατόμων που συμμετέχουν σ’ αυτά τα προγράμματα είναι τα είκοσι επτά έτη.
      Όπως τονίσαμε, αναζητούμε κάθε δόκιμη και πρόσφορη μέθοδο για την αντιμετώπιση των ναρκωτικών, την απεξάρτηση και τη θεραπεία των χρηστών εξαρτησιογόνων ουσιών. Αυτές οι μέθοδοι ωστόσο αυτές πρέπει να είναι επιστημονικά ελεγμένες και να έχουν την απαραίτητη για το σκοπό αυτό κλινική τεκμηρίωση και τη βεβαίωση. Σε κάθε περίπτωση, πρέπει να υπάρχει σχετική γνώμη του Κεντρικού Συμβουλίου Υγείας, προκειμένου να υιοθετηθούν τα καλύτερα θεραπευτικά μέσα για τους ασθενείς. Δεν πρέπει εξάλλου σε καμμία περίπτωση να λησμονούμε τον αντίκτυπο που έχει το θέμα των ναρκωτικών στην ελληνική, αλλά και σε κάθε κοινωνία, τα οικονομικά συμφέροντα που περιστρέφονται γύρω απ’ αυτό και το εμπόριο ανθρώπινου πόνου και ελπίδας, που τις περισσότερες φορές δημιουργεί. Υπεύθυνα, ολοκληρωμένα, τεκμηριωμένα και με πρόγραμμα εξετάζουμε όλες τις επιστημονικές μεθόδους και προτάσεις, με αποκλειστικό γνώμονα το συμφέρον και την υγεία των ασθενών και των οικογενειών τους και την αποτελεσματικότερη προστασία των νέων μας και της προοπτικής μας ως κοινωνίας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κύριος ΓΕΩΡΓΙΟΣ ΣΟΥΡΛΑΣ)
      Κύριε συνάδελφε, με την ευκαιρία αυτής της σημαντικής ερώτησης βγαίνει προς τα έξω ότι σίγουρα η μεθαδόνη δεν είναι πανάκεια. Όσον αφορά στις λίστες μεθαδόνης που υπάρχουν, δεν πρόκειται να δουλεύουμε πάντοτε κάτω από την πίεση των χρηστών της, αλλά η πολιτική μας θα έχει μία στρατηγική, να αγγίζει το πρόβλημα πραγματικά σ’ όλες του τις διαστάσεις και χαίρομαι πραγματικά που φέρατε αυτό το θέμα που απασχολεί όλη την κοινωνία και τα Μ.Μ.Ε. καθημερινά.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Κύριε Πρόεδρε, κύριε Υπουργέ, κύριοι συνάδελφοι, πρώτα απ’ όλα, πρέπει να σας δηλώσω ότι ως γιατρός είμαι υπέρ της θεραπευτικού τύπου μεθόδου της μεθαδόνης, αλλά για τις ειδικές περιπτώσεις στις οποίες απευθύνεται. Η αφορμή για την οποία κατέθεσα την επίκαιρη ερώτηση ήταν τριπλή.
      Πρώτον, διότι διάβασα μόλις προχθές ένα άρθρο σε μία φίλα προσκείμενη εφημερίδα προς την Κυβέρνηση με τη συνέντευξη αυτού του σαραντάρη, ο οποίος δηλώνει ότι έχει απεξαρτηθεί και έχει πολύ συγκεκριμένη άποψη για τη μεθαδόνη, τον καιρό που έκανε χρήση αυτής.
      Δεύτερον, διότι δεν είναι μία, δεν είναι δύο οι μητέρες κυρίως που έχουν έλθει σε μένα για να μου πουν τι μπορώ να κάνω, για να πάρουν έναν αριθμό κοντινό στη σειρά των χιλιάδων αυτών που περιμένουν τη θεραπεία της μεθαδόνης.
      Μάλιστα, επειδή είναι χιλιάδες, μία κυρία από τη Γλυφάδα –δεν τολμώ να πω όνομα όχι μόνο για τη δεοντολογία, αλλά και για το κακό που γίνεται που κάποιοι παίρνουν αποσπασματικά κομμάτια του λόγου μας, ενώ είναι συγκεκριμένο παράδειγμα και όποιος θέλει μπορεί να το μάθει- μου είπε για το γιο της, ο οποίος είναι σε δεινή κατάσταση, όπως και όλη η φαμίλια και για την οποία της ζήτησαν μερικά χιλιάρικα ευρώ. Αυτό σχετικά με την παρατήρηση που κάνατε, ότι δεν επιτρέπεται να γίνεται οικονομική κατάχρηση στον πόνο. Δηλώνω, λοιπόν, σύμμαχος ούτως ή άλλως, γιατί είμαι φύσει και θέσει στον πόλεμο εναντίον των καταστάσεων αυτών.
      Τρίτον, είμαι απ’ αυτούς που στην επιτροπή που ανήκω ψήφισα υπέρ του  νέου προσώπου που είναι Πρόεδρος στον Ο.ΚΑ.Ν.Α. και μάλιστα τον χαιρέτισα ως της γενιάς μου «τελευταίο των Μοϊκανών» για τη θετική θέση που θα λάβει στο θέμα τούτο και θα δει τι άλλο μπορούμε να κάνουμε.
	Θέλω όμως να σας πω ότι από την Ευρώπη φέτος οι μετρήσεις που έγιναν από την αρμόδια Επιτροπή για το πώς πάνε αυτά τα πράγματα δηλώνουν ότι η μεθαδόνη είναι πιο επικίνδυνη από την ίδια την ηρωίνη, δημιουργεί εξαρτήσεις για περισσότερα χρόνια, κρατάει εξαρτημένους τους ανθρώπους, απευθύνεται σε ανθρώπους οι οποίοι είναι αυτό που λέμε «τελειωμένοι» -ας μου επιτραπεί ο κυνισμός της άποψης και της διάγνωσης- και δεν είναι πλατιά διαδεδομένη θεραπευτική μέθοδος, έτσι όπως τουλάχιστον ο κόσμος την έχει καταλάβει.
	Η επίκαιρη ερώτησή μου έχει ως σκοπό να γίνει μία πλατύτερη ενημέρωση στον κόσμο, στις οικογένειες, στους ανθρώπους που πάσχουν, ότι είναι μία συγκεκριμένη μέθοδος για συγκεκριμένους τύπους εξαρτημένων ατόμων και βεβαίως, να τους πούμε για την επικινδυνότητα των πρόωρων θανάτων, της νεφρικής ανεπάρκειας, όλων των συνεπειών που έχουν αυτά τα οπιούχα σκευάσματα. 
	Θα κλείσω, κύριε Πρόεδρε, λέγοντας δύο λόγια για να καταλάβει ο Υπουργός, γιατί αυτό το θεωρώ σπουδαίο. Ο συνεντευξιαζόμενος λέει: «Για τον Ο.ΚΑ.Ν.Α. μπορώ να πω τα χειρότερα». Εγώ όχι, μεταφέρω όμως τη γνώμη και είναι πολύ βαρύ. «Έφεραν τη μεθαδόνη μετά βαΐων και κλάδων μέσα στα πλαίσια του γενικότερου πολιτικού αμοραλισμού». Αυτό με ενόχλησε και απευθύνεται σε φίλο κόμμα. «Η μεθαδόνη είναι ένα πολύ χρήσιμο σκεύασμα, το οποίο μπορεί να δοθεί σε χρήστες που δεν έχουν καμμία ελπίδα διαφυγής, να δοθεί σε κάποιους που αργοπεθαίνουν, που είναι γέροι, που έχουν κίρρωση ήπατος ή σε κάποιους που έχουν βαρύ στερητικό σύνδρομο, το καταλαβαίνω. Είναι όμως μεγάλη»…-κακή λέξη λέει- «να την παρουσιάζεις ως πανάκεια και να πουλάς ελπίδες σε χιλιάδες οικογένειες γιατί η μεθαδόνη δεν καθαρίζει, απλώς συντηρεί».
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε, κύριε συνάδελφε. Αυτό είναι μεγάλο θέμα, δεν εξαντλείται εύκολα.
	ΒΑΪΤΣΗΣ ΑΠΟΣΤΟΛΑΤΟΣ: Εδώ κλείνω, κύριε Πρόεδρε. Αυτά είπα και στην επιτροπή. «Με συνέπεια» -λέει- «να δημιουργείται η αίσθηση της ματαιότητας και η πεποίθηση ότι δεν υπάρχει απεξάρτηση και ρήξη».
	Εγώ νομίζω ότι, όπως λέει και ο κύριος, πρέπει να ζήσουν την ηθική απαξίωση, τις συνέπειες των πράξεών τους οι άνθρωποι που πάσχουν, αυτοί που εμείς τους λέμε ασθενείς. Εγώ τους λέω και «τραυματίες πολέμου» επειδή είναι οι άνθρωποι που βλέπουν με μπλε γυαλιά τον κόσμο, όπως ακριβώς στο έργο «Ο μάγος του Οζ». Νομίζω ότι πρέπει να τους βγάλουμε τα γυαλιά και να τους δείξουμε τον κόσμο όπως έχει, με κοινωνική μέριμνα.
	Σας ευχαριστώ.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, σεβαστές και κατανοητές οι ανησυχίες και οι απόψεις του σαρανταδιάχρονου σχετικά με τη μεθαδόνη. Πράγματι, η μεθαδόνη ως μέσον αποκατάστασης πήρε στις μέρες μας μυθικές διαστάσεις. Πρέπει κι εδώ να διευκρινίσουμε -και με την ερώτησή σας αναδεικνύεται το θέμα αυτό- πού τελειώνει ο μύθος και πού αρχίζει η πραγματικότητα γύρω από τη μεθαδόνη.
	Τόνισα και προηγουμένως ότι η χρησιμοποίηση της μεθαδόνης και η χορήγησή της εντάσσεται σε προγράμματα αποκατάστασης, που δεν είναι ανταγωνιστικά, αλλά συμπληρωματικά προς τα προγράμματα που στις περισσότερες περιπτώσεις αναπτύσσονται εκ παραλλήλου και αποσκοπούν στην ολοκληρωμένη κάλυψη των θεραπευτικών αναγκών των εξαρτημένων ατόμων. Τα προγράμματα αυτά περιλαμβάνουν κατά βάση ιατρικές και ψυχοκοινωνικές υπηρεσίες, όπως καλά γνωρίζετε. Με τη χορήγηση της μεθαδόνης, όπως και των συναφών υποκατάστατων, πετυχαίνουμε να περιοριστεί και να αποφευχθεί η χρήσης μιας κατά κανόνα νοθευμένης και παρεντερικώς χορηγούμενης εξαρτησιογόνου ουσίας, κατά κανόνα της ηρωίνης, ενώ από την άλλη σταθεροποιούμε τη λειτουργία του κεντρικού νευρικού συστήματος των ασθενών εξαρτημένων χρηστών λόγω της μεγάλης διάρκειας δράσης των υποκατάστατων. Επίσης, πετυχαίνουμε την παραμονή για σχετικά μεγάλο χρονικό διάστημα των εξαρτημένων χρηστών στο πρόγραμμα υποκατάστατων και εξασφαλίζουμε έτσι σε αυτούς την παροχή ιατρικών και ψυχολογικών υπηρεσιών. Με τον τρόπο αυτό διευκολύνουμε και ενισχύουμε τη δυνατότητα θεραπείας και απεξάρτησής τους.
	Είναι, λοιπόν, κατανοητό ότι η χρήση κάθε επιστημονικά τεκμηριωμένης μεθόδου γίνεται σε συνδυασμό με όλα τα διαθέσιμα μέσα και στο πλαίσιο ενός ολοκληρωμένου προγράμματος, που ως στόχο έχει τη θεραπεία των εξαρτημένων χρηστών. Καμμία μέθοδο δεν αποκλείουμε, στο μέτρο που αυτή τεκμηριώνεται επιστημονικά και μπορεί να λειτουργήσει θετικά, σε συνδυασμό πάντα με το σύνολο των υποστηρικτικών και συνοδευτικών υπηρεσιών για τη θεραπεία των εξαρτημένων ατόμων.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Πρέπει να πούμε ότι δεν μιλάμε μόνο για μεθαδόνη, μιλάμε και για βουτρενοφρίνη τώρα. Άλλωστε η μεθαδόνη είναι προϊόν του Δευτέρου Παγκοσμίου Πολέμου, όταν τα χιτλερικά στρατεύματα δεν είχαν άλλα οπιούχα ισχυρά παυσίπονα. Είναι συνθετικό παράγωγο.
	Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη ημερήσια διάταξη των
ΕΠΕΡΩΤΗΣΕΩΝ
	Θα συζητηθεί η με αριθμό 28/22-1-2008 επερώτηση των 22 Βουλευτών του Κομμουνιστικού Κόμματος Ελλάδας κ.κ. Αλέκας Παπαρήγα, Σπυρίδωνος Χαλβατζή, Αχιλλέα Κανταρτζή, Λιάνας Κανέλλη, Γεωργίου Μαρίνου, Γεωργίου Μαυρίκου, Ιωάννη Πρωτούλη, Παναγιώτας-Εύας Μελά, Ευθαλίας Καφαντάρη, Κωνσταντίνου Καζάκου, Σταύρου Σκοπελίτη, Δημητρίου Τσιόγκα, Νικολάου Γκατζή, Βαρβάρας (Βέρας) Νικολαΐδου, Ελπίδας Παντελάκη, Ιωάννης Ζιώγας, Σοφίας Καλαντίδου, Νικόλαου Καραθανασόπουλου, Δήμου Κουμπούρη, Κωνσταντίνου Αλυσανδράκη, Χαράλαμπου Χαραλάμπους και Νικολάου Μωραϊτη προς τους Υπουργούς Εσωτερικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την έλλειψη σχεδιασμού για την αντιμετώπιση των φυσικών φαινομένων.
	Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος ορίζει ως Κοινοβουλευτικό Εκπρόσωπο της Νέας Δημοκρατίας για τη συζήτηση αυτής της επερώτησης τον κ. Μαρκόπουλο.
	Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο του ΠΑ.ΣΟ.Κ. για τη συζήτηση αυτής της επερώτησης τον κ. Ντόλιο.
	Ο κοινοβουλευτικός εκπρόσωπος του Λαϊκού Ορθόδοξου Συναγερμού κ. Ροντούλης ορίζει ως κοινοβουλευτικό εκπρόσωπο του Λαϊκού Ορθόδοξου Συναγερμού για τη συζήτηση αυτής της επερώτησης τον κ. Πλεύρη.
	Το λόγο έχει ο πρώτος επερωτών κ. Αλυσανδράκης.
	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, δεν είναι η πρώτη φορά που το Κομμουνιστικό Κόμμα Ελλάδας φέρνει στη Βουλή το θέμα της αντισεισμικής, αντιπυρικής και αντιπλημμυρικής προστασίας. Τον τελευταίο χρόνο έχουμε καταθέσει πάνω από δέκα ερωτήσεις, συμπεριλαμβανομένων και δύο επικαίρων ερωτήσεων προς τον Πρωθυπουργό.
	Οι λόγοι που μας αναγκάζουν να επανέλθουμε είναι, αφενός μεν το ότι δεν έχουμε ικανοποιηθεί από τα μέτρα που έχει πάρει η Κυβέρνηση, τα οποία είναι πολύ πιο πίσω, όχι μόνο από τις ανάγκες μιας ολοκληρωμένης προστασίας, αλλά και από τις δυνατότητες που δίνει σήμερα η επιστήμη και αφετέρου, επιχειρούμε μία ενιαία αντιμετώπιση των θεμάτων πολιτικής προστασίας, κάτι που έχουμε ήδη αναδείξει στο επίπεδο του λαϊκού κινήματος, στο πλαίσιο μιας ολοκληρωμένης και συνδυασμένης μελέτης μεγάλων λαϊκών προβλημάτων, που αφορούν στις κοινωνικές υπηρεσίες και στις υποδομές της χώρας μας.
	Δεν πιστεύω ότι υπάρχει κανείς μέσα σ’ αυτήν την Αίθουσα που να πιστεύει ότι ο άνθρωπος είναι απροστάτευτος μπροστά στα καταστροφικά φαινόμενα της φύσης, όσο και αν δεν είμαστε σε θέση να τα ελέγξουμε. Εν τούτοις, ακούμε συχνά δηλώσεις που αποδίδουν τις καταστροφές από πυρκαγιές και πλημμύρες στις κλιματικές αλλαγές και όχι στην έλλειψη μέτρων προστασίας, ενώ η ρήση ότι πρέπει να μάθουμε να ζούμε με τους σεισμούς συχνά ερμηνεύεται ως μοιρολατρική αποδοχή του να μετράμε σοβαρές υλικές ζημιές και ανθρώπινα θύματα μετά από κάθε ισχυρό σεισμό.
	Θα πω από την αρχή ότι πίσω από την ανεπάρκεια της πολιτικής προστασίας εμείς βλέπουμε τον γενικότερο προσανατολισμό των Κυβερνήσεων, τόσο της Νέας Δημοκρατίας, όσο και του ΠΑ.ΣΟ.Κ., τον προσανατολισμό της καπιταλιστικής κοινωνίας, αν θέλετε, στη μεγιστοποίηση του επιχειρηματικού κέρδους και όχι στην ανθρώπινη ευημερία. Έτσι, η όλη δραστηριότητα, τόσο η ιδιωτική, όσο και η κρατική κατευθύνεται εκεί που μπορεί να προκύψει όφελος για τα μονοπώλια, ενώ η προστασία του πληθυσμού, όχι μόνο από τα φυσικά φαινόμενα, αλλά και από τις επαγγελματικές ασθένειες, τα εργατικά ατυχήματα και άλλα, αντιμετωπίζεται ως ανεπιθύμητη και συνακόλουθα αποφευκτέα οικονομική επιβάρυνση.
	Σ’ αυτό θα προσθέσουμε τα οικονομικά συμφέροντα, που εμπλέκονται με τη χρήση της γης, παραδείγματος χάριν η ανεξέλεγκτη δόμηση σε φαράγγια και κοίτες υφορροής υδάτων ή η αξιοποίηση-οικοπεδοποίηση του καμένου δάσους, που δίνει κίνητρα στους εμπρηστές, γενικότερα η καταστροφή του περιβάλλοντος, που δεν είμαστε αφελείς να την αποδώσουμε γενικά και αόριστα στην αμέλεια των ανθρώπων.
	Τέλος, υπάρχει και μία άλλη πλευρά, εξίσου ανησυχητική, που αναδεικνύεται πρόσφατα, η υποταγή ακόμα και δραστηριοτήτων πολιτικής προστασίας στην επιχειρηματική κερδοφορία. Σας διαβάζω μία χαρακτηριστική φράση από την απάντηση του κυρίου Πρωθυπουργού στην επίκαιρη ερώτηση της συντρόφισσας Αλέκας Παπαρήγα: «Προχωρούν οι διαδικασίες για την κατασκευή και τη συντήρηση μέσω Σ.Δ.Ι.Τ. έξι πυροσβεστικών υπηρεσιών και ενός πυροσβεστικού σταθμού». Οι πυροσβεστικοί σταθμοί, λοιπόν, κατασκευάζονται μέσω συμπράξεων δημόσιου και ιδιωτικού τομέα. 
    Κυρίες και κύριοι συνάδελφοι, σε όλους τους τομείς υπάρχουν εγληματικές ανεπάρκειες, τόσο στην πρόληψη, όσο και στην αντιμετώπιση, αλλά και στην αποκατάσταση. Στο θέμα της πυροπροστασίας και στο επίπεδο της πρόληψης το πρόβλημα ξεκινάει από τη δασοκτόνα νομοθεσία και καταλήγει στην ανυπαρξία φροντίδας για το δάσος, για τον καθαρισμό του, για αντιπυρικές ζώνες, για δασικούς δρόμους, στο όνομα πάντοτε του περιορισμού των κρατικών δαπανών. Φυσικά και η εγκατάλειψη της υπαίθρου για τους γνωστούς λόγους επιτείνει το πρόβλημα.
    Στο επίπεδο της πυρόσβεσης ξεχωρίζουν οι ελλείψεις της Πυροσβεστικής Υπηρεσίας, οι κενές θέσεις. Θα σας μεταφέρω προσωπικές εμπειρίες από πρόσφατη περιοδεία στην Πυροσβεστική Διεύθυνση Ηπείρου και το κλιμάκιο Ιωαννίνων της Ε.Μ.Α.Κ.. Κατ’ αρχήν, σημειώνω ότι όλοι και όλες από τον περιφερειακό Διοικητή μέχρι τον πρόσφατα προσληφθέντα εποχικό πυροσβέστη, είναι αφοσιωμένοι στο έργο τους. Το έδειξαν έμπρακτα, αντιμετωπίζοντας επτακόσιες δασικές και πενήντα έξι αστικές πυρκαγιές τον προηγούμενο χρόνο. Όμως, στις πεντακόσιες εξήντα μία θέσεις υπάρχουν εκατόν τρεις κενές. Στις εκατόν πενήντα μόνιμες θέσεις που προβλέπονται για την Ειδική Μονάδα Αντιμετώπισης Καταστροφών, εργάζονται μόνον είκοσι έξι. 
    Η Κυβέρνηση δηλώνει ότι κάνει προσλήψεις, μετράει τα κενά, αφαιρεί τις προσλήψεις. Ξεχνάει όμως να αφαιρέσει και αυτούς που παίρνουν σύνταξη κάθε χρόνο. Αυτοί που προσλαμβάνονται είναι περίπου ίδιος αριθμός με αυτούς που παίρνουν σύνταξη. Τα κενά παραμένουν στο επίπεδο των τεσσάρων χιλιάδων θέσεων. Και όχι μόνον αυτό, αλλά προσλαμβάνονται τώρα. Μέχρι να εκπαιδευτούν, θα φθάσει τουλάχιστον ο Αύγουστος, ακόμη και αν όπως μαθαίνουμε χρησιμοποιηθεί ένα ταχύρυθμο πρόγραμμα εκπαίδευσης που θα μειώσει την εκπαίδευση από τέσσερις σε δύο μήνες. 
    Υπάρχει εντατικοποίηση της εργασίας. Υπάρχει τεράστιο χρέος προς τους εργαζόμενους πυροσβέστες σε ημέρες αργίας, τα λεγόμενα ρεπό, αρκετές εκατοντάδες ημέρες για τον καθένα. Υπάρχουν ελλείψεις σε εξοπλισμό. Είχα την εμπειρία, πηγαίνοντας στο κλιμάκιο της Ε.Μ.Α.Κ., να δω ότι οι μισοί περίπου από τους εκεί παρόντες δεν είχαν καν τις απαραίτητες στολές πυροπροστασίας.
    Υπάρχει το πρόβλημα των εργασιακών σχέσεων. Εργάζονται σε εικοσιτετράωρη βάση οι πυροσβέστες, χωρίς καν το επάγγελμά τους να αναγνωρίζεται ως επικίνδυνο. Υπάρχει το θέμα της μονιμοποίησης σε μόνιμες θέσεις των εποχικών οι οποίοι εργάζονται από φέτος σε οκτάμηνη βάση. Θα μπορούσαν, βέβαια, να εργάζονται σε δωδεκάμηνη βάση, γιατί υπάρχουν ανάγκες προστασίας του δάσους και το χειμώνα. Κάποιοι από τους εποχικούς προσπαθούν να συμμετάσχουν σε εξετάσεις για πρόσληψη. Δεν θεωρούν ότι αναγνωρίζεται αρκετά η προϋπηρεσία τους ως εποχικών. Πολλοί όμως δεν μπορούν να το κάνουν αυτό, γιατί έχουν ξεπεράσει τα όρια ηλικίας για πρόσληψη. 
    Τι προτείνουμε για τα θέματα αυτά; Προτείνουμε κατάργηση των δασοκτόνων νόμων. Να σταματήσει ο αποχαρακτηρισμός των δασικών εκτάσεων. Να χαρακτηριστούν όλες ως δημόσια περιουσία. Να απαγορευτεί η ανάπτυξη επιχειρηματικών δραστηριοτήτων σ’ αυτές. Να προχωρήσει το δασολόγιο και το κτηματολόγιο δασών. 
    Προτείνουμε συγκρότηση ενιαίου δημόσιου φορέα διαχείρισης και προστασίας δασικής περιουσίας με συντονιστικά όργανα και επιχειρησιακά κέντρα. Προτείνουμε  μηχανισμό εκτίμησης των κινδύνων ανά περιοχή, ώστε να διασφαλιστεί λεπτομερές σχέδιο αντιμετώπισης και διαφυγής των κατοίκων. Αναβάθμιση των δυνάμεων της Δασικής Υπηρεσίας. Συμβολή της Πυροσβεστικής στην επιχείρηση των επικίνδυνων περιοχών με σύγχρονα τεχνικά μέσα. Άμεση πλήρωση των κενών οργανικών θέσεων στην Πυροσβεστική και Δασική Υπηρεσία με προσωπικό μόνιμο και όχι εποχικό. Διάνοιξη δασικών οδών αντιπυρικών ζωνών, δημιουργία και συντήρηση υποδομών πυρόσβεσης διαμόρφωση εναλλακτικών οδών μαζικής διαφυγής του πληθυσμού. Επαρκή εκπαίδευση των εμπλεκομένων φορέων. Ενίσχυση των δυνάμεων υποδομής και  μηχανικών μέσων πυροπροστασίας. Τακτική ενημέρωση και εκπαίδευση των κατοίκων. Ενίσχυση του δυναμικού και της υποδομής του Εθνικού Συστήματος Υγείας για υποδομή τραυματιών. Επιτήρηση οδικών αξόνων που γειτνιάζουν και οδηγούν στα δάση. Σχέδιο αποτελεσματικής προφύλαξης των υποδομών ενέργειας και ηλεκτρονικών επικοινωνιών. 
    Στο δε επίπεδο της αποκατάστασης προτείνουμε πλήρη και ουσιαστική καταγραφή της καταστροφής, καμμία αλλαγή στη χρήση γης, πλήρη και άμεση αποζημίωση για τις καταστροφές, δεσμευτικό και λεπτομερή σχεδιασμό αναδάσωσης, τεχνικά έργα περιορισμού των συνεπειών της καταστροφής από ενδεχόμενες πλημμύρες. 
    Πράγματι, κυρίες και κύριοι συνάδελφοι, η καταστροφή του δάσους από τις πυρκαγιές είναι βασικός παράγοντας για τις καταστροφές από πλημμύρες, μαζί με την άναρχη δόμηση και την αλλαγή χρήσης της γης, την έλλειψη ή ανεπάρκεια έργων αποχέτευσης ομβρίων, ακόμη και στα μεγάλα έργα που επηρεάζουν την αντιπλημμυρική προστασία. 
    Πιστεύουμε ότι προσβάλουν τη νοημοσύνη του λαού οι τυποποιημένες και επαναλαμβανόμες κυβερνητικές δηλώσεις για προγραμματισμό και κατασκευή έργων, όταν ταυτόχρονα προωθούν συνειδητά την αλόγιστη επέκταση των πόλεων προς όφελος των κερδοσκόπων, επιτρέπουν και νομιμοποιούν την καταπάτηση και κάλυψη ρεμάτων, νομιμοποιούν την αυθαίρετη δόμηση, προχωρούν στην τσιμεντοποίηση ελεύθερων χώρων και όπως προανέφερα, δεν προστατεύουν το δάσος. Οι υποσχέσεις για έργα έχουν χάσει κάθε νόημα, όταν σε κάθε καταστροφή αποδεικνύεται ότι τα έργα είναι μηδαμινά, σε σχέση με τις ανάγκες είναι αποσπασματικά και δεν εντάσσονται σε ενιαίο πρόγραμμα με μακρόχρονο ορίζοντα. Κατασκευάζονται με προδιαγραφές προσαρμοσμένες στην κερδοφορία των εργολάβων και όχι στα λαϊκά συμφέροντα. 
    Προκαλεί επίσης το γεγονός ότι έργα προγραμματισμένα από δεκαετίες δεν έχουν προχωρήσει, διότι συχνά έχουμε παραπομπή από τον ΄Αννα στον Καϊάφα, από την Κυβέρνηση στις νομαρχίες και αντίστροφα. Έχω ένα προσωπικό παράδειγμα με  μια ερώτηση που είχα καταθέσει για προβλήματα κατολισθήσεων στη Λάϊστα Ζαγορίου, τα οποία έχουν να κάνουν με τη μη πραγματοποίηση έργων ελέγχου των όμβριων υδάτων. Υπάρχουν μελέτες από το 1966. Είναι ειλικρινής η απάντηση του Υπουργού ΠΕ.ΧΩ.Δ.Ε., αλλά λύση δεν δίνει. Παραπέμπει στη Νομαρχία Ιωαννίνων, η οποία οφείλει να προχωρήσει στα απαραίτητα μέτρα.
    Τι προτείνουμε; Ενιαίο συνολικό και επικαιροποιημένο σχεδιασμό για τη ριζική αντιμετώπιση του προβλήματος. Δεσμευτικό χρονοδιάγραμμα για την κατασκευή των αντίστοιχων έργων με δέσμευση κρατικών πόρων. Δημιουργία ειδικού φορέα, που θα έχει την ευθύνη και την επίβλεψη των έργων. Οι περιφερειακές αρχές να έχουν τη δυνατότητα λήψης άμεσων μέτρων. Να διαθέτουν τα απαραίτητα μέσα και το προσωπικό. Προστασία του ελεύθερου χώρου στις πόλεις. Μείωση των αδιαπεράτων επιφανειών. Κατασκευή ολοκλήρωσης συντήρησης των δικτύων ομβρίων, καθαρισμό των χειμάρρων και βέβαια μηχανισμό αποκατάστασης.
    Κυρίες και κύριοι συνάδελφοι, στη χώρα μας εκλύεται το 50% της σεισμικής ενέργειας της Ευρώπης. Θα περίμενε κανείς ότι έχουμε συγκεντρώσει αρκετή εμπειρία ώστε να ελαχιστοποιήσουμε τις συνέπειες, η πραγματικότητα όμως το διαψεύδει. Οι καταστροφές από τους σεισμούς έχουν αναδείξει τα δομικά προβλήματα των σύγχρονων ελληνικών πόλεων, τις ασφυκτικές συνθήκες ζωής με καταθλιπτικές πυκνότητες κατοίκησης και μεγάλο συντελεστή δόμησης. Έλλειψη ελεύθερων χώρων για εκτόνωση του πληθυσμού την ώρα του σεισμού και για την εγκατάσταση των πληγέντων. Έλλειψη προσβάσεων για μονάδες βοήθειας. Συνύπαρξη εγκαταστάσεων κατοικιών με επικίνδυνες ουσίες. Κτήρια που έχουν υποστεί ζημιές από προηγούμενους σεισμούς και δεν έχουν επισκευασθεί. Μείζον θέμα είναι η ασφάλεια κτηρίων μαζικής συνάθροισης χώροι εργασίας νοσοκομεία, σχολεία, δημόσιες υπηρεσίες, χώρο διασκέδασης, αθλητικοί χώροι κ.λπ.. 
    Παρά τις εξαγγελίες του 1999, μηδαμινοί είναι οι έλεγχοι σε σχέση με τις ανάγκες. Καρκινοβατεί η αντισεισμική προστασία των κτηρίων κατά τη διάρκεια της χρήσης τους. Δεν υπάρχει δηλαδή ουσιαστικά διαδικασία, ώστε να καταγράφονται και να ελέγχονται αλλαγές χρήσης κάθε κτηρίου στη διάρκεια της ζωής τους.
    Η αντισεισμική θωράκιση και προστασία απαιτεί έναν ολοκληρωμένο σχεδιασμό που μπορεί να λειτουργήσει αποτελεσματικά μόνον όταν η γη, η λαϊκή στέγη, τα δημόσια έργα, δεν θα αποτελούν εμπόρευμα. Ο σχεδιασμός οφείλει να περιλαμβάνει πρώτα τη συγκρότηση ενιαίου φορέα αντισεισμικής θωράκισης, στον οποίο θα υπαχθούν οι σημερινές διαφορετικές δημόσιες υπηρεσίες, καθώς και γενναία χρηματοδότηση από τον κρατικό προϋπολογισμό. Χρειάζεται επίσης η συγκρότηση δημόσιου φορέα κατασκευών για την υλοποίηση των έργων αντισεισμικής θωράκισης, καθώς και δημόσιου μηχανισμού ελέγχου των έργων σε όλα τα επίπεδα. Ανάπτυξη της έρευνας σε μια σειρά επιστημονικές περιοχές, σεισμοτεκτονική, αντισεισμική τεχνολογία, χωροταξία και άλλες. Σύνταξη μικροζωνικών μελετών και μελετών γεωλογικής καταλληλότητας που θα αξιοποιούνται στον πολεοδομικό σχεδιασμό, τον καθορισμό ορίων δόμησης, τη μελέτη των κτηρίων, τα έργα υποδομής. Σύνταξη μελετών χωροθέτησης μεγάλων έργων. Συνεχή βελτίωση του αντισεισμικού κανονισμού. Προστασία των ελεύθερων χώρων. Ολοκληρωμένο έλεγχο των χώρων  εργασίας. Συνεχή ενημέρωση του κόσμου, ώστε να υπάρχει ετοιμότητα και ορθολογική συμπεριφορά πριν, κατά και μετά το σεισμό. Εκσυγχρονισμό και ενίσχυση του μηχανισμού βοήθειας. Άμεση και ουσιαστική στήριξη και αποκατάσταση των σεισμοπλήκτων.
    Κυρίες και κύριοι συνάδελφοι, κοινό σημείο των παραπάνω είναι μια κραυγαλέα αντίφαση. Ενώ το κόστος της αποκατάστασης είναι πολύ μεγαλύτερο από το κόστος της πρόληψης, ενώ η επιστήμη και οι τεχνικοί μπορούν να δώσουν σήμερα ικανοποιητικές λύσεις στα προβλήματα αυτά, η πολιτική βούληση της άρχουσας τάξης, όπως αυτή, εκφράζεται από τις κάθε φορά κυβερνήσεις, καθοδηγείται από την εμπορευματοποίηση των κοινωνικών αγαθών της γης ειδικότερα και τη μεγιστοποίηση του κέρδους. 
    (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Το θέμα διαπλέκεται και με επιμέρους πολιτικές, όπως αυτή των λεγόμενων «μεγάλων έργων», όπου η επιλογή, η κατασκευή και η διαχείριση έχουν ως στόχο να ικανοποιήσουν τα κέρδη του κεφαλαίου μέσα από συμβάσεις, παραχωρήσεις, Συμπράξεις Δημόσιου και Ιδιωτικού Τομέα κ.λπ.. 
      Θα ήταν παράλειψη εάν δεν έλεγα κάτι και για την λεγόμενη «ευρωπαϊκή διάσταση». Μας ανησυχεί ιδιαίτερα ότι η Ευρωπαϊκή Ένωση εντάσσει την πολιτική προστασία σε γενικότερο πλαίσιο, που περιλαμβάνει –και διαβάζω από ανακοίνωση την Κομισιόν στις 5-3-2008- «όχι μόνο φυσικές ή ανθρωπογενείς καταστροφές, αλλά επίσης περίπλοκες καταστάσεις ανάγκης, που σχετίζονται με συγκρούσεις, οι οποίες λαμβάνουν χώρα και εκτός της Ευρωπαϊκής Ένωσης». 
      Έτσι, μπαίνει μια λογική, ότι η πολιτική προστασία συνδέεται και με τις λεγόμενες «ασύμμετρες απειλές». Εδώ να θυμίσω ότι τον όρο αυτό χρησιμοποίησε και ο Πρωθυπουργός φέτος το καλοκαίρι, αναφερόμενος στις πυρκαγιές. Αυτά και μόνο δείχνουν ότι η πολιτική προστασία χρησιμοποιείται από την Ευρωπαϊκή Ένωση ως προκάλυμμα για παντός είδους επεμβάσεις. 
      Στρατιωτικοποιείται, επίσης, ο μηχανισμός πολιτικής προστασίας που υπάρχει στην Ευρωπαϊκή Ένωση από το 2001 και δημιουργείται ακόμη και δορυφορικό σύστημα παρακολούθησης διπλής χρήσης και για πολιτικές, υποτίθεται, αλλά κυρίως για στρατιωτικές χρήσεις. 
      Να θυμίσω και τους Στρατηγούς του ΝΑΤΟ, που ήταν πρόθυμοι να εκπαιδεύσουν δημάρχους και άλλους σε ζητήματα πολιτικής προστασίας κάτω από τη σκέπη ενός ιδιωτικού κέντρου επιμόρφωσης στελεχών. Καταλήγουμε σε μια  λογική που καλύπτεται και με όρους, δήθεν, αλληλεγγύης είτε το θέλει αυτός που δέχεται τη βοήθεια είτε δεν το θέλει. 
      Κυρίες και κύριοι συνάδελφοι, δεν ζητούμε τα αδύνατα, αλλά δεν αποδεχόμαστε ότι οι κυβερνήσεις κάνουν ό,τι μπορούν. Οι κυβερνήσεις της Νέας Δημοκρατίας και του ΠΑ.ΣΟ.Κ είναι πολλαπλά υπεύθυνες και υπόλογες, όχι μόνο για τα μεγάλα λόγια που λέγονται εύκολα στις κρίσιμες στιγμές και δεν γίνονται ποτέ πράξη, αλλά και για την κατάσταση που συνεχώς χειροτερεύει. 
      Το Κομμουνιστικό Κόμμα Ελλάδας, έχοντας συνείδηση της πραγματικότητας, θέτει το ζήτημα στη Βουλή, αλλά παράλληλα το θέτει και στο λαϊκό κίνημα ως στοιχείο αγωνιστικής διεκδίκησης, αλλά και ως απόδειξη ότι προϋπόθεση για μια ανθρώπινη ζωή είναι μια ανθρώπινη κοινωνία. Και αυτή η ανθρώπινη κοινωνία δεν είναι η καπιταλιστική. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε. 
      Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κυρίες και κύριοι Βουλευτές, είναι γνωστό ότι η χώρα μας είναι η πιο σεισμογενής περιοχή της Ευρώπης και η έκτη στον κόσμο. Καμμία περιοχή της δεν θεωρείται ότι δεν διατρέχει κανένα κίνδυνο από το σεισμό, ότι είναι δηλαδή ασεισμική. Οι σεισμοί, κατά τους ειδικούς, δεν μπορούν να προβλεφθούν. Μπορεί, όμως, κατά την άποψή μας να αποφευχθούν οι καταστροφές ή τουλάχιστον να ελαχιστοποιηθούν. 
      Και ενώ από τη μια είναι βέβαιο ότι θα έχουμε οπωσδήποτε σεισμό, από την άλλη έχουμε την αναλγησία της γενικότερης πολιτικής και στην αντισεισμική προστασία, όπως αντιμετωπίζεται όλα αυτά τα χρόνια από τις εκάστοτε κυβερνήσεις. Οι κίνδυνοι που εγκυμονεί η σεισμική δράση είναι μεγάλοι, αλλά πολύ πιο μεγάλοι, τεράστιοι θα έλεγα, είναι οι κίνδυνοι που εγκυμονεί η έλλειψη μιας διαρκούς και συνεχώς βελτιούμενης πολιτικής αντισεισμικής προστασίας από τους εκάστοτε κυβερνώντες. 
      Κυρίες και κύριοι Βουλευτές, οι σεισμοί συχνά δείχνουν, με τη δική τους μακάβρια μορφή, το δρόμο ανάπτυξης της σημερινής κοινωνίας, που στηρίζεται στην επικυριαρχία του κέρδους πάνω στο συλλογικό συμφέρον και ανέδειξαν δραματικά τα δομικά προβλήματα των σύγχρονων ελληνικών πόλεων -ασφυκτικές συνθήκες ζωής, καταθλιπτικές πυκνότητες κατοίκισης, μεγάλοι συντελεστές δόμησης, έλλειψη κατάλληλων και επαρκών ελεύθερων χώρων για την εκτόνωση του πληθυσμού την ώρα του σεισμού και για την εγκατάσταση των πληγέντων.
      Έχουμε επικίνδυνη συνύπαρξη πλάι - πλάι ή και στο ίδιο κτήριο κατοικιών, βενζινάδικων και εμπορίων υγραερίων, δημιουργία βιομηχανιών πετρελαίου σε γειτνίαση με εργοστάσια πυρομαχικών και δίπλα σε οικισμό, δίοδο αγωγών καυσίμων μέσα και κάτω από οικισμούς όπως στο Βελεστίνο, όπου κάτω από σχολείο και οικισμό περνάει η κηροζίνη για το Αεροδρόμιο της Νέας Αγχιάλου, αλλά και εδώ, σε οικισμούς, για να πάει στα Σπάτα, υπηρεσίες, σχολεία, νοσοκομεία, χώροι άθλησης και λατρείας, αλλά και διασκέδασης της νεολαίας που στεγάζονται σε παλιά και ανεξέλεγκτα κτήρια. Καμία ενημέρωση του κόσμου, κανένα σχέδιο άμεσης αντιμετώπισης των επιπτώσεων. 
      Από το σεισμό του ’99 και τον έλεγχο που έγινε, τετρακόσιες είκοσι εννέα σχολικές μονάδες από τις δύο χιλιάδες τετρακόσιες εξήντα πέντε ή το 17,4% κρίθηκαν ακατάλληλες για χρήση. Πάνω από τα μισά κτήρια, το 55%, χαρακτηρίζονται γερασμένα. Το 30,2% είναι χτισμένα πριν από το 1959, δηλαδή, κύριε Υπουργέ, χωρίς αντισεισμικό έλεγχο. Το 35,8% έχουν ηλικία είκοσι έως σαράντα έτη και μόνο το 20,9% είναι χτισμένα την τελευταία δεκαετία.
      Πενήντα χιλιάδες χαμηλόμισθοι ζουν σε σπίτια χαρακτηρισμένα ως ακατάλληλα. Οι αποζημιώσεις ψίχουλα. Οι όποιες επισκευές έγιναν με την επαναφορά στην προ σεισμού κατάσταση των οικιών, με την οποία έπαθαν τις καταστροφές. Οι κυβερνήσεις είναι οι ηθικός αυτουργός για κάθε ατύχημα σε νέο σεισμό σε αυτά τα κτήρια και σε αυτά που κατοικούνται χωρίς επισκευές ή έλεγχο.
      Για μας το επίπεδο μιας κατασκευής δεν είναι ένα επιστημονικό, τεχνικό μέγεθος. Είναι πολιτική επιλογή που στηρίζεται σε επιστημονικά, τεχνικά στοιχεία, αλλά με σαφείς κοινωνικές παραμέτρους και είναι ταξική. Επομένως, για την αντιμετώπιση των αιτίων απαιτείται μια τελείως διαφορετική κοινωνικοπολιτική αντίληψη για τη διαχείριση της γης, τη ρύθμιση του χώρου, την ανάπτυξη της κοινωνικής κατοικίας και των κατασκευών.
      Η αντισεισμική προστασία και θωράκιση απαιτεί έναν ολοκληρωμένο σχεδιασμό, που να προωθεί αφενός ισόρροπα μακροπρόθεσμα μέτρα δομικού χαρακτήρα για την πρόληψη των σεισμικών επιπτώσεων και αφετέρου, μέτρα καλύτερης αντιμετώπισης των συνεπειών ενός καταστροφικού σεισμού, την ανάπτυξη, την έρευνα ποσοτικά και ποιοτικά με διάθεση χρηματοδότησης, ανθρώπινου δυναμικού και εξοπλισμού, το συντονισμό και την έρευνα σε όλες τις περιοχές της χώρας, τη σύνταξη των μικροζωνικών μελετών και μελετών γεωλογικής καταλληλότητας, που θα λαμβάνεται υπόψη στον πολεοδομικό σχεδιασμό, τον καθορισμό όρων δόμησης, τη μελέτη των κτηρίων έργων υποδομής. Παράλληλα, με ένα πρόγραμμα ελέγχου-μελέτης απαιτείται η ενίσχυση των υφισταμένων κτηρίων και αυτά είναι πολλά.
      Οι μελέτες αυτές είναι απαραίτητες για τον καθορισμό των πολεοδομικών ρυθμίσεων, όρων δόμησης κ.λπ., ώστε να ανταποκρίνονται στις σεισμικές ιδιότητες κάθε περιοχής, αλλά και τη λήψη γενικότερων αποφάσεων, όπως τις επεκτάσεις των πόλεων σήμερα, που αντί να στηρίζονται σε κριτήρια ασφάλειας και ποιότητας ζωής, υπηρετούν την παραπέρα εμπορευματοποίηση, την κερδοσκοπία, τις πελατειακές σχέσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Για μας, η αντισεισμική θωράκιση είναι έργο υποδομής, είναι πολιτικό και όπως είπα, ταξικό θέμα. Και η σημερινή, όπως και η προηγούμενη, Κυβέρνηση δεν έχουν την πολιτική βούληση να το αντιμετωπίσουν σε φιλολαϊκή κατεύθυνση. Χρειάζεται συντονισμένος αγώνας του εργατικού και λαϊκού κινήματος για την εφαρμογή μιας άλλης πολιτικής, για την ενιαία συνδυασμένη ικανοποίηση του συνόλου των λαϊκών αναγκών. Αυτό χρειάζεται πάλι, για την αντιμετώπιση και τη ρήξη με τη σημερινή πολιτική και την αλλαγή των συσχετισμών, ώστε μέσα από φιλολαϊκές κυβερνήσεις και την πολιτική μιας φιλολαϊκής κυβέρνησης να λυθούν και αυτά τα προβλήματα.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Γκατζή.
      Το λόγο έχει η συνάδελφος κ. Βέρα Νικολαΐδου, Ε΄Αντιπρόεδρος της Βουλής.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κυρίες και κύριοι Βουλευτές, παρ’ ό,τι κάθε χρόνο στη χώρα μας από τις πλημμύρες, τις δασικές πυρκαγιές και τους σεισμούς χάνονται ανθρώπινες ζωές και εξαφανίζονται περιουσίες και δίκτυα υποδομής, δεν παίρνονται τα αναγκαία προληπτικά μέτρα θωράκισής της, για να περιοριστούν έστω οι επιπτώσεις για το λαό.
      Σαν κόμμα έχουμε καταθέσει πολλές ερωτήσεις, ιδιαίτερα μετά το περσινό τραγικό καλοκαίρι, απλές, επίκαιρες, επερωτήσεις. Οι μέχρι σήμερα απαντήσεις είναι σχεδόν πανομοιότυπες.
      Υπάρχουν, δηλαδή, ευθύνες από την αδράνεια πολλών χρόνων, με μία προσπάθεια οι ευθύνες αυτές φυσικά να προσδιορίζονται προς το ΠΑ.ΣΟ.Κ. –όχι ότι δεν είχε και το ΠΑ.ΣΟ.Κ. ευθύνη- τα ακραία καιρικά φαινόμενα, εξηγώντας ότι είναι ένα διεθνές πρόβλημα, αναφέροντας για τους πρωτόγνωρους γρήγορους ρυθμούς της Κυβέρνησης στην επίδοση των επιδομάτων –μάλιστα, διαφημίστηκε πολύ ότι τα 670 ευρώ για τις πλημμύρες έγιναν 3.000, μόνο που δεν σημειώθηκε ότι ήταν προεκλογική περίοδος- αλλά και για τα χρήματα που συγκεντρώθηκαν στο Ταμείο Αντιμετώπισης Έκτακτων Αναγκών, ύψους περίπου 161.000.000 ευρώ από ενενήντα δύο χιλιάδες δωρητές, πολίτες, εταιρείες και άλλους. Φυσικά, δεν υπάρχει κανένας απολογισμός αυτών των χρημάτων, αλλά αντίθετα τα δημοσιεύματα στον Τύπο μας δημιουργούν πολλά ερωτηματικά. 
      Υπάρχουν, φυσικά, και πάρα πολλές αναφορές για το Υ.ΠΕ.ΧΩ.Δ.Ε. και το έργο αποκατάστασης. Έχουμε ξαναπεί σε αυτήν την Αίθουσα ότι εμείς δεν  πιστεύουμε ούτε για τη σημερινή Κυβέρνηση ούτε για την προηγούμενη ότι  θέλουν πράγματι να συμβαίνουν αυτά που συμβαίνουν. Όμως, και μετά από αυτά τα φυσικά φαινόμενα, δεν βλέπουμε να παίρνονται κάποια μέτρα, μετρώντας ακριβώς το αποτέλεσμα και στην πρόληψη και στην αποκατάσταση και μάλιστα, περισσότερο στην πρόληψη, γιατί είναι γνωστό ότι, εάν παρθούν κάποια μέτρα, στοιχίζουν και λιγότερο απ’ ό,τι η αποκατάσταση. 
      Ποια είναι σήμερα η εικόνα και η κατάσταση στη χώρα μας; Είναι επιεικώς απαράδεκτη. Υπάρχουν τραγικές καθυστερήσεις στις αποζημιώσεις και στις αποκαταστάσεις, ιδιαίτερα μετά από τις πλημμύρες. Δεν υπάρχει στρατηγικός σχεδιασμός για την αντιπλημμυρική προστασία στη χώρα και τα έργα που  υλοποιούνται, είναι συχνά αποσπασματικά, ελλιπή ή ανεπαρκή σε σχέση με αυτά που χρειάζονται, ενώ εκτελούνται με υδρολογικά δεδομένα της δεκαετίας του ’40, τα  οποία δεν ισχύουν, όπως επισημάνθηκε, σε πρόσφατη ημερίδα του Τεχνικού Επιμελητηρίου Ελλάδος. 
      Υπάρχουν, επίσης, έργα, τα οποία δεν χρησιμοποιούνται, γιατί είναι τυφλά. Δεν έχουν, δηλαδή, εναρμονιστεί και συνδεθεί με άλλα έργα υποδομής, οδοποιία, λιμενικά, κοινής ωφέλειας και άλλα. 
      Δεν έχουμε συχνότερες και εντονότερες βροχοπτώσεις στην Αττική τα τελευταία χρόνια, όπως πολλοί υποστηρίζουν και αυτό αποδεικνύεται στατιστικά, τουλάχιστον για τα τελευταία τριάντα χρόνια. Απλώς σήμερα, κυρίες και κύριοι συνάδελφοι, δεν διαθέτουμε τα ρέματα, για να παροχετευτεί η ποσότητα των νερών προς τους τελικούς αποδέκτες. Τα ρέματα έχουν μπαζωθεί, έχουν  καταπατηθεί ή εξαφανιστεί, ρέματα συνολικού μήκους πεντακοσίων χιλιομέτρων από τα δύομισι χιλιάδες χιλιόμετρα που υπήρχαν παλαιότερα.
      Αντίθετα, υπάρχουν τσιμεντοστρωμένες ή ασφαλτοστρωμένες επιφάνειες, με συνέπεια να επιταχύνεται η απορροή από τις υψηλές περιοχές προς τις χαμηλότερες, με αποτέλεσμα τις γνωστές πλημμύρες. 
      Θεωρούμε, επίσης, ότι η επέκταση των πόλεων -η οποία κατά παράδοξο τρόπο γίνεται πάντα παραμονές εκλογών- και η πολιτική εμπορευματοποίηση της γης έχουν πολλαπλασιάσει την τσιμεντοποιημένη επιφάνεια στα αστικά κέντρα, με αποτέλεσμα, ενώ παλαιότερα το 80% των νερών της βροχής το απορροφούσε το έδαφος, σήμερα τα ποσοστά αυτά να έχουν αντιστραφεί και να φθάνουμε στο σημείο, όταν βρέχει, να μην σκεφτόμαστε πραγματικά πού θα γίνουν οι καταστροφές, αλλά να ξέρουμε και τι καταστροφές θα γίνουν σε συγκεκριμένα σημεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίας Βουλευτού)
      Κύριε Πρόεδρε, θα πάρω και το χρόνο της δευτερολογίας μου.
      Τα αντιπλημμυρικά έργα βρίσκονται στα αζήτητα και όσα εκτελέστηκαν δεν κατόρθωσαν να αντιμετωπίσουν αποτελεσματικά το πρόβλημα των πλημμυρών της πρωτεύουσας, γιατί είναι αποσπασματικά, με αποτέλεσμα η ανατολική Αττική, για παράδειγμα, να είναι κατά 90% ανοχύρωτη, να πλημμυρίζουν τα Μεσόγεια, το Θριάσιο, ο Κηφισός. 
      Επίσης, αρκετά από τα μεγάλα έργα, ολυμπιακά και μη, χωρίς όμως να έχει κατασκευαστεί παράλληλα και αντιπλημμυρική υποδομή τους, γίνονται αιτίες πλημμυρών. Ποια είναι αυτά τα έργα; Το τραμ, το Αεροδρόμιο των Σπάτων, το Ολυμπιακό Ιππικό Κέντρο, οι Λεωφόροι Μαραθώνος και Βάρης-Κορωπίου.
      Χαρακτηριστικό παράδειγμα έργου της δεκαετίας 1955-1965, που εκτελέστηκε με μελέτες του 1934, υδρολογικά στοιχεία του 1960 και του 1980 και με νοοτροπία και γνώσεις που πλέον έχουν ξεπεραστεί, αποτελεί το έργο του Κηφισού, όπου οι παραδοχές του αρχικού σχεδιασμού του δεν έχουν απλά ανατραπεί, αλλά ουδεμία σχέση έχουν με την εξέλιξη που είδαμε στη συνέχεια και, φυσικά, η παραμικρή βροχή προκαλεί το φόβο ακόμη στις περιοχές που είναι δίπλα στο Κηφισό, κυρίως στους Δήμους του Μοσχάτου και του Ρέντη. Χρειάστηκαν πέντε χρόνια κινητοποιήσεων, για να φύγουν σίδερα που πραγματικά «έβγαζαν μάτι» ότι θα είναι αιτία πλημμύρας στον Κηφισό και φυσικά, το πρόβλημα μέχρι σήμερα δεν έχει οριστικά λυθεί.
      Ακόμη, σοβαρές αιτίες για την περιοχή του Πειραιά αποτελούν η τραγική έλλειψη βασικού συλλεκτήρα στη λεκάνη των Καμινίων -ένα πρόβλημα που είναι γνωστό στις υπηρεσίες του Υπουργείου εδώ και σαράντα χρόνια- η απαράδεκτη εγκατάλειψη από πλευράς συντήρησης βασικών συλλεκτήρων αγωγών, της Θηβών, Καναπιτσέρη και άλλων. Θα ήθελα να σημειώσω ότι οι αγωγοί αυτοί έχουν κατασκευαστεί μετά από τις πλημμύρες του 1977, όπου υπήρχαν αρκετοί νεκροί στη Νίκαια, στην περιοχή της πάνω Νεάπολης. 
    Για τη Σαλαμίνα, τι να πει κάποιος, όταν η αντιπλημμυρική θωράκιση αντιστοιχεί στη δεκαετία του ’60, με αποτέλεσμα να πλημμυρίζει ακόμη και η παραλία με μικρή βροχή.
    Πιστεύουμε ότι είναι καιρός να μπει ένα τέρμα σε αυτήν την αντιλαϊκή πολιτική που δεν προστατεύει το κοινωνικό σύνολο, δεν προστατεύει το λαό, γιατί δεν δημιουργεί τις απαραίτητες υποδομές. Και εδώ πρέπει να σημειώσουμε τις ευθύνες, όχι μόνο της σημερινής, αλλά και όλων των κυβερνήσεων μέχρι σήμερα. Και μάλιστα σήμερα, όταν υπάρχουν όλες οι επιστημονικές δυνατότητες, όταν υπάρχει ένα πλούσιο επιστημονικό δυναμικό της χώρας, το οποίο δεν αξιοποιείται προς αυτήν την κατεύθυνση. Υπάρχουν τεράστιες ελλείψεις σε όλες τις υπηρεσίες, όχι μόνο σε υποδομές, κυρίως σε ανθρώπινο δυναμικό.
    Η Κυβέρνηση πρέπει επιτέλους να ανησυχήσει, γιατί αυτά τα φαινόμενα θα εξακολουθούν, όσο δεν αντιμετωπίζονται σχεδιασμένα, ολοκληρωμένα και με προοπτική. Προσβάλλουν τη νοημοσύνη όλων μας, τη νοημοσύνη του λαού μας, οι τυπικές επαναλαμβανόμενες δηλώσεις και εξαγγελίες των εκπροσώπων όλων των μέχρι σήμερα κυβερνήσεων, για δήθεν προγραμματισμό και κατασκευή έργων.
    Συχνά χρησιμοποιείται η φράση ότι πρέπει να συνηθίσουμε να ζούμε με τις βροχές και τις πλημμύρες, ή άλλα φυσικά φαινόμενα. Για μας αποκτά ένα διαφορετικό περιεχόμενο. Δεν μπορούμε να συνηθίσουμε, δεν αποδεχόμαστε τις καταστροφές. Αντίθετα απαιτούμε και διεκδικούμε την οργάνωση της ζωής μας, τα κτήρια της πόλης μας, ώστε ακόμη και όποια απρόβλεπτα φαινόμενα να έρθουν, να έχουν στη συνέχεια τις μικρότερες συνέπειες.
    Θεωρούμε δε βαθιά πολιτικό ζήτημα, ό,τι έχει σχέση με την ποιότητα ζωής και τις ανάγκες των εργαζομένων και το ότι απαιτείται μια άλλη πολιτική με κεντρικό σχεδιασμό και αντιμετώπιση. Προς αυτήν την κατεύθυνση θα δώσουμε όλες μας τις δυνάμεις.
    Θα ήθελα, επίσης, πολύ επιγραμματικά να πω κάτι –διότι ο συνάδελφος και σύντροφος Αλυσανδράκης παρουσίασε το πρόβλημα απ΄ όλες τις πλευρές- σε σχέση με τις τελευταίες πυρκαγιές. Στην περιοχή του Πειραιά, που ένας από τους μοναδικούς ακόμη πνεύμονες βρίσκεται στη Σαλαμίνα, είχαμε τριάντα τέσσερις εστίες. Εκεί, αν σώθηκε η όλη κατάσταση, έγκειται στον πατριωτισμό, θα έλεγα, του κλιμακίου της Πυροσβεστικής, που αυτήν τη στιγμή λειτουργεί, ύστερα από όλη αυτήν την καταστροφή, με εβδομήντα πέντε άτομα, από τα οποία τα σαράντα πέντε είναι εποχικό προσωπικό. Υπάρχουν προβλήματα στα επιδόματα που δεν μπορούν να πάρουν αυτοί οι εποχικοί και μια σειρά άλλα, όπως το κτηριακό το οποίο είναι απαράδεκτο. Είναι ένα ενοικιαζόμενο παλαιό κτήριο, από τότε που λειτουργεί το κλιμάκιο.
    Σε σχέση τώρα με το δασονομικό της Σαλαμίνας, θέλω να τονίσω ότι η κατάσταση δεν είναι απλά απαράδεκτη, είναι επικίνδυνη. Σε τελευταία επίσκεψη που είχαμε, πριν από μερικές ημέρες, είδαμε ότι υπάρχει μόνο ένας φύλακας και αυτός είναι δασοφύλακας. Είναι ο υπεύθυνος του δασονομείου και μία φορά την εβδομάδα επισκέπτεται το δασονομείο ένας δασονόμος από το δασαρχείο του Πειραιά. Καταλαβαίνετε, λοιπόν, ότι με τέτοιους εξοπλισμούς μας περιμένουν ακόμη χειρότερα.
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
    Ο κ. Σκοπελίτης έχει το λόγο.
    ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
    Αφού τονίσω και εγώ την επείγουσα, θα έλεγα, ζωτικής σημασίας ανάγκη, να προχωρήσει ο έλεγχος και η χρηματοδότηση, για την αντισεισμική θωράκιση των κτηρίων και κύρια των σχολείων, ένα πρόβλημα που είναι πάρα πολύ έντονο σε όλες τις περιοχές και στη δική μου περιοχή τη Λέσβο, θα ήθελα να αναφερθώ στο άλλο μεγάλο θέμα που αφορά τα δάση μας και την προστασία τους από τις πυρκαγιές.
    Τονίζουμε στην επερώτησή μας, ότι η πολιτική που χρόνια τώρα ακολουθείται στο θέμα αυτό, απ΄ όλες τις κυβερνήσεις, είτε είναι του ΠΑ.ΣΟ.Κ. είτε είναι της Νέας Δημοκρατίας, δεν είναι απλά ελλιπείς, αλλά εγκληματικές πολιτικές. Ποια είναι τα στοιχεία που στοιχειοθετούν αυτόν το χαρακτηρισμό;
     Πρώτα και κύρια είναι η έλλειψη δασολογίου και το ότι δεν έχει προχωρήσει ακόμα η διαμόρφωσή του, μέχρι σήμερα, δεν είναι τυχαίο. Η έλλειψή του υπηρετεί και εξυπηρετεί την πολιτική της ιδιωτικοποίησης της διαχείρισης των δασικών εκτάσεων και προστατευόμενων περιοχών.
    Κυριολεκτικά η δημόσια βασική περιουσία βρίσκεται στο έλεος των καταπατητών. Χιλιάδες στρέμματα εξαιρούνται από την αναδάσωση και ενθαρρύνεται η παράνομη δόμηση σε αυτά. Απέραντες εκτάσεις διεκδικούνται από την Εκκλησία, από συνεταιρισμούς, από ιδιώτες. Και βέβαια η κατάσταση θα γίνει ακόμη χειρότερη για τα δάση μας με την αναθεώρηση του άρθρου 24, αναθεώρηση με την οποία δίνονται νέες, ακόμα μεγαλύτερες διαστάσεις στην ιδιωτικοποίηση δασών και δασικών εκτάσεων. 
    Αυτή, λοιπόν, η πολιτική είναι ο κατ’ εξοχήν εμπρηστής των δασών μας, η οποία συνεπικουρείται βέβαια από τις τεράστιες ελλείψεις που υπάρχουν στον τομέα της πρόληψης και της καταστολής των πυρκαγιών. Ελλείψεις που αναφέρονται στο προσωπικό και στα μηχανικά μέσα που πρέπει να διαθέτει το Πυροσβεστικό Σώμα, προκειμένου να μπορεί ν΄ ανταποκριθεί στα καθήκοντά του.
    Ακόμα, δεν έχουν κατασκευαστεί οι απαιτούμενοι δρόμοι, δεν έχει γίνει διάνοιξη των αντιπυρικών ζωνών, δεν έχει γίνει η τοποθέτηση πυροσβεστικών κρουνών, αλλά και έργα υποδομής όπως οι δεξαμενές κ.λπ. και οι δε εκατοντάδες παράνομες χωματερές παραμένουν σε χρήση και εγκυμονούν κινδύνους για τα δάση μας. 
    Ακόμα, είναι μηδαμινή η επιτήρηση των ευαίσθητων περιοχών, αλλά και των καμένων περιοχών και αυτό είναι που μετράει στην προστασία των καμένων δασικών εκτάσεων από την οικοδόμηση. Χωρίς αυτή και βέβαια χωρίς την απαιτούμενη πολιτική βούληση τα όσα λέγονται και οι όσες υποσχέσεις δίνονται, όπως αυτή που έδωσε το περασμένο καλοκαίρι ο κύριος Πρωθυπουργός λέγοντας ότι «όπου ήταν δάσος θα γίνει δάσος», καταντούν μέσα από την πρακτική την ίδια έπεα πτερόεντα, δηλαδή λόγια του αέρα.
    Αυτές τις ελλείψεις, κύριε Υπουργέ, χρόνια τώρα τις επισημαίνουμε, τις αναδεικνύουμε, τις φέρνουμε στη Βουλή με ερωτήσεις μας, όμως προς δόξα της πολιτικής σας, όχι μόνο παραμένουν άλυτα τα προβλήματα, αλλά και αυγαταίνουν χρόνο με το χρόνο. 
    Αποτέλεσμα αυτών των ελλείψεων και των παραλείψεων είναι να γίνονται κάθε χρόνο παρανάλωμα του πυρός χιλιάδες στρέμματα δασικής έκτασης, με τις δυσμενείς επιπτώσεις που αυτές επιφέρουν στο περιβάλλον, στην ποιότητα ζωής των ανθρώπων και βέβαια να χάνονται εξαιτίας τους ανθρώπινες ζωές, όπως έγινε το περασμένο καλοκαίρι. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα πάρω  και τη δευτερολογία μου. 
    Για να υπάρξει αποτελεσματική προστασία των δασών από τις πυρκαγιές, το Κομμουνιστικό Κόμμα Ελλάδας έχει προτείνει τα παρακάτω βασικά μέτρα: Συγκρότηση ενιαίου, δημόσιου φορέα διαχείρισης και προστασίας της δασικής περιουσίας με συντονιστικά όργανα ανά δήμο και ανά νομό. 
    Μηχανισμό εκτίμησης των κινδύνων ανά περιοχή, ώστε να διασφαλιστεί λεπτομερές σχέδιο αντιμετώπισης και διαφυγής των κατοίκων. 
    Αναβάθμιση των δυνάμεων της Δασικής Υπηρεσίας που σήμερα έχει αποδυναμωθεί πλήρως και συμβολή της Πυροσβεστικής Υπηρεσίας στην επιτήρηση των επικίνδυνων περιοχών με σύγχρονα τεχνικά μέσα. 
    Διάνοιξη δασικών οδών και αντιπυρικών ζωνών. Συντήρηση των υποδομών πυρόσβεσης. Διαμόρφωση εναλλακτικών χερσαίων και θαλάσσιων οδών μαζικής διαφυγής. Επαρκή εκπαίδευση των εμπλεκόμενων φορέων. Ενίσχυση των δυνάμεων υποδομής και μηχανικών μέσων πυροπροστασίας. Τακτική ενημέρωση και εκπαίδευση των κατοίκων με ενημερωτικά προγράμματα για τον προβλεπόμενο σχεδιασμό πυροπροστασίας. Επιτήρηση οδικών αξόνων που γειτνιάζουν και οδηγούν σε δάση. Αυτά σαν βασικά μέτρα.
    Σαν επείγοντα πολιτικά μέτρα για την προστασία των δασών και του δασικού μας πλούτου το κόμμα μας έχει προτείνει τα εξής: Να σταματήσει η αντισυνταγματική Αναθεώρηση που αφορά δάση και δασικές εκτάσεις. 
    Να καταργηθεί ο εκτελεστικός νόμος του 2003 που έγινε σε αντιστοιχία με τη συνταγματική Αναθεώρηση του Συντάγματος το 2001, που την εφαρμόζει σήμερα η Νέα Δημοκρατία. 
    Η αναδάσωση να συμπεριλάβει όλα τα καμένα δάση και τις δασικές εκτάσεις και να στελεχωθούν αμέσως οι εμπλεκόμενες υπηρεσίες με κατάλληλο εκπαιδευμένο, εξοπλισμένο, μόνιμο προσωπικό και να εξασφαλιστεί η αντίστοιχη υλικοτεχνική υποδομή με την αξιοποίηση των σύγχρονων επιστημονικών μέσων. 
    Να μονιμοποιηθεί το εποχικό προσωπικό της Πυροσβεστικής, καθώς και των άλλων εμπλεκόμενων φορέων πυρόσβεσης και να ικανοποιηθούν τα αιτήματά τους.
    Κλείνω επαναλαμβάνοντας αυτό που είπε ο εισηγητής μας, ότι αποτελεσματική προστασία των δασών μας θα έχουμε στα πλαίσια μιας άλλης πολιτικής, μιας πολιτικής για την οποία δίνει αγώνα το Κομμουνιστικό Κόμμα Ελλάδας. 
    Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Νίκος Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Και οι προηγούμενοι ομιλητές του Κ.Κ.Ε. αναφέρθηκαν λεπτομερώς στα προβλήματα τα οποία προκύπτουν από τα φυσικά φαινόμενα και στις συγκεκριμένες προτάσεις μέσω των οποίων μπορούν να αντιμετωπιστούν οι αρνητικές επιπτώσεις. 
      Εγώ θα ήθελα να επιμείνω σε δύο, τρία ζητήματα συνολικότερα. Κατ’ αρχάς, είναι φανερό ότι ξεκινάμε από μια αντίφαση η οποία προκύπτει από τις δυνατότητες, εξαιτίας και της επιστήμης και της τεχνολογίας και της ανθρώπινης δράσης, να μπορεί να αντιμετωπίζουμε με μεγαλύτερη επάρκεια, με καλύτερη αποτελεσματικότητα τις επιπτώσεις των φυσικών φαινομένων και την κατάσταση την οποία βιώνουν τα λαϊκά στρώματα, η φτωχομεσαία αγροτιά, οι πιο υποβαθμισμένες περιοχές των αστικών πόλεων, γιατί ακριβώς τα φυσικά φαινόμενα και οι επιπτώσεις τους κατά κύριο λόγο έχουν ταξικά χαρακτηριστικά, είναι ταξικά προσανατολισμένες. Οι πλούσιοι δεν αντιμετωπίζουν προβλήματα από πλημμύρες και πολύ δύσκολα από πυρκαγιές. Είναι διασφαλισμένοι δηλαδή. Αντίθετα, αυτοί που βλέπουν να καταστρέφονται οι κόποι μιας ζωής είναι οι λαϊκές οικογένειες.
      Και βεβαίως, δεν έχουμε τη γνώμη ότι είναι ζήτημα βούλησης ή ότι είναι ζήτημα έλλειψης ευαισθησίας από τη μεριά είτε της σημερινής Κυβέρνησης, είτε των προηγούμενων κυβερνήσεων. Θεωρούμε πως είναι θέμα επιλογής, είναι θέμα δηλαδή, των ταξικών προτεραιοτήτων που έχει και η σημερινή Κυβέρνηση και οι προηγούμενες κυβερνήσεις εξυπηρέτησης συγκεκριμένων συμφερόντων. 
      Θα πει κάποιος, μήπως αυτή η εκτίμηση είναι υπερβολική; Μόνο και μόνο τα τελευταία παραδείγματα αν λάβει κάποιος υπ΄όψιν του, θα κατανοήσει ότι δεν είναι υπερβολική μια τέτοια εκτίμηση.
      Ας δούμε, λοιπόν συγκεκριμένα πώς η Κυβέρνηση αντιμετώπισε τα αποτελέσματα των καταστροφικών πυρκαγιών που έπληξαν τη χώρα μας το καλοκαίρι. 
      Εκ των πραγμάτων ποια ήταν η προτεραιότητα; Η αποκατάσταση της Αρχαίας Ολυμπίας. Κατευθείαν όλα τα χρήματα πήγαν εκεί, το σύνολο σχεδόν των έργων αντιπλημμυρικής προστασίας στο Νομό Ηλείας έγιναν σ’ εκείνη την περιοχή, άμεση αναδάσωση, μόνο και μόνο για να μη χαλάσει η εικόνα της χώρας μας για την αφή της ολυμπιακής φλόγας, ενώ αντίθετα για παράδειγμα σε πρόσφατη επίσκεψη που είχε κάνει κλιμάκιο της Κοινοβουλευτικής Ομάδας του Κ.Κ.Ε. στην περιοχή του Νομού Ηλείας στο Δήμο Αλιφείρας, μας είπαν ότι ακόμη και το αρδευτικό δίκτυο, δηλαδή, κάποιοι πλαστικοί σωλήνες που είχαν καεί, δεν έχουν αποκατασταθεί. Και να θέλουν να καλλιεργήσουν το καλοκαίρι, με τι θα καλλιεργήσουν τις εκτάσεις τους; Να, λοιπόν, το πρώτο στοιχείο. 
      Δεύτερο ζήτημα. Ποια ήταν η πρώτη επιλογή; Αμέσως η παράδοση δυόμισι χιλιάδων στρεμμάτων από την κεντρική κρατική υπηρεσία, στην περιοχή της Ζαχάρως για να γίνει παραθαλάσσια περιοχή, το φιλέτο ουσιαστικά που ορέγονται τεράστιοι επιχειρηματικοί όμιλοι για να αναπτύξουν πολύμορφες δραστηριότητες. Και ταυτόχρονα η άμεση γειτνίασή της και σύνδεση με τη λίμνη του Καϊάφα που εκεί και αν γίνεται το μεγάλο παζάρι για το ποιος θα πρωτοπρολάβει να αξιοποιήσει το φυσικό πλούτο, ενώ αντίθετα στις 28 Φλεβάρη σταμάτησε η τροφοδοσία με ζωοτροφές στους κτηνοτρόφους της Ηλείας γιατί υπήρχαν, λέει, προβλήματα γραφειοκρατικού χαρακτήρα ανάμεσα στη Νομαρχία και στο Υπουργείο, επειδή δεν έδιναν τα στοιχεία. Και είναι τώρα τρεις μήνες ουσιαστικά, που σ’ αυτό το γραφειοκρατικό υποτίθεται αλισβερίσι οι κτηνοτρόφοι βρίσκονται σε απόγνωση. Να, λοιπόν, ποιο είναι το ζήτημα. Και είναι ψευδεπίγραφο αυτό το στοιχείο και με την άνοδο των τιμών των ζωοτροφών επειδή ακριβώς είχατε ως επιλογή την απελευθέρωση της αγοράς. 
     Ποιος είναι ο σκοπός αυτών των επιλογών που κάνετε; Είναι η αλλαγή της χρήσης της που είναι και αυτή που πυροδοτεί ουσιαστικά τις πυρκαγιές, η συγκέντρωση της γης σε λιγότερα χέρια, η διευκόλυνση ουσιαστικά της επιχειρηματικής δράσης. Σε όποιες δυσκολίες και προβλήματα για την ανάπτυξη επιχειρηματικής δράσης σ’ αυτούς τους χώρους έρχεται να ανταπαντήσει το γενικό χωροταξικό σχέδιο, το οποίο ακριβώς τους περιορισμούς που βάζουν όσον αφορά την αξιοποίηση δασικών εκτάσεων και του περιβάλλοντος και της πολιτιστικής κληρονομιάς, αυτά τα εμπόδια τα περιορισμένα και μηδαμινά έρχεται να τα ανατρέψει, ώστε οι όποιες καθυστερήσεις υπάρχουν σε τεράστια επενδυτικά συμφέροντα –και ξέρετε πάρα πολύ καλά ποια είναι αυτά τα επιχειρηματικά συμφέροντα, παραδείγματος χάριν το Κάβο Σίδερο, που είναι μπλοκαρισμένα στο Ε΄ Τμήμα του Συμβουλίου της Επικρατείας- να ξεπεραστούν.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω και το χρόνο της δευτερολογίας μου. 
     Γι’ αυτό δεν είναι τυχαίο ότι δεν προβλέπεται στο άμεσο μέλλον να συνταχθούν δασικοί χάρτες, γιατί υπάρχει μια τεράστια διαπάλη για το σε ποια βάση θα γίνουν αυτοί οι δασικοί χάρτες. Και η διαπάλη είναι για το αν θα είναι του ’45, του ’60 ή του ’70. Και γιατί; Γιατί είναι τεράστια τα οικονομικά συμφέροντα που έχουν να αντιμετωπισθούν. Αυτό είναι το πρόβλημα. 
     Έτσι, λοιπόν, και ο τρίτος μεγάλος άξονας κατά τη γνώμη μου έχει να κάνει με το ότι θα οξύνονται τα προβλήματα, που αντιμετωπίζουν για παράδειγμα τα αγροτικά νοικοκυριά. Οι πυρκαγιές έρχονται να ολοκληρώσουν το έργο της Κοινής Αγροτικής Πολιτικής και του αντιαγροτικού τους χαρακτήρα, να επιταχυνθεί αυτή η διαδικασία ξεκληρίσματος των φτωχομεσαίων νοικοκυριών. 
     Και δεν φθάνει μόνο ότι υπάρχουν αυτοί οι αντιλαϊκοί περιοριστικοί κανονισμοί των ΕΛ.Γ.Α. και των Π.Σ.Ε.Α., έρχεστε με κοινή υπουργική απόφαση του Απριλίου για να καθορίσετε δεκαοκτώ γενικούς περιορισμούς και πάνω από τριάντα ειδικούς που απευθύνονται στους φτωχομεσαίους κτηνοτρόφους, στους φτωχομεσαίους αγρότες και τους εξοβελίζουν από την όποια αποκατάσταση. Λέτε ότι τα μικρά θερμοκήπια κάτω από εκατό τετραγωνικά μέτρα το στρέμμα δεν θα αποζημιωθούν, δεν θα αποκατασταθούν. Λέτε ότι τα παλιά γεωργικά μηχανήματα δεν θα αποζημιωθούν. Μα ο φτωχός αγρότης δεν μπορεί να έχει σύγχρονο γεωργικό μηχάνημα. Δεν δίνετε χρήματα για να υπάρξουν οι περιφράξεις των κτηνοτροφικών μονάδων. Εξαιρούνται και αυτοί. Εξαιρείτε ακόμη και το όποιο μεταποιημένο  λάδι ή κρασί είχε στην αποθήκη του ο αγρότης από την αποζημίωση. Πού διευκολύνετε; Σε μια επιτάχυνση της διαδικασίας. Για να γίνει τι; Για να δημιουργηθεί αυτό στο οποίο στοχεύετε, αυτό που έχετε προσυπογράψει παντού, η καπιταλιστική αγροτική επιχειρηματική δράση στην ύπαιθρο. Αυτό θέλετε για να ξεκληριστούν τα φτωχομεσαία νοικοκυριά. 
     Γι’ αυτόν το λόγο δεν είναι τυχαίο ότι όλο αυτό το σχέδιο είναι συνδεδεμένο μεταξύ του και δεν είναι αποσπασματικά τα μέτρα. Γιατί ακριβώς καμμία απολύτως βάση δεν έχετε δώσει όσον αφορά στα ποια έργα μπορούν να ενταχθούν στο Ε.Σ.Π.Α. 2007-2013. Και το λέμε αυτό γιατί ακριβώς εξαιρούνται απ’ αυτές τις χρηματοδοτήσεις βασικά έργα, τα οποία θα μπορούσαν να βελτιώσουν πλευρές της κατάστασης των λαϊκών νοικοκυριών. Για παράδειγμα, η αντισεισμική θωράκιση, η αντιπλημμυρική προστασία δεν είναι επιλέξιμα έργα. Αυτή είναι η ταξική σας επιλογή. 
     Δεν έχουμε αυταπάτες ότι μπορεί να αλλάξει συνολικά η πολιτική σας. Οι εργαζόμενοι και τα λαϊκά νοικοκυριά μπορούν να βάλουν εμπόδια, να την παρεμποδίσουν και να διεκδικήσουν σήμερα λύσεις  για να βελτιωθεί η κατάσταση. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
     Το λόγο έχει ο Υφυπουργός ΠΕ.ΧΩ.Δ.Ε. κ. Θεμιστοκλής Ξανθόπουλος. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Η σοβαρότητα της επερώτησης μου έδωσε το κίνητρο, πέραν των όσων θα πω τώρα, να συνθέσω και ένα κείμενο -το οποίο θα παραδώσω στην κυρία Γενική Γραμματέα και στα Πρακτικά και στους εκπροσώπους των άλλων κομμάτων- που αποτυπώνει κατά κάποιο τρόπο όχι μόνο την απάντηση στα θέματα που αφορούν το Υ.ΠΕ.ΧΩ.Δ.Ε. αλλά και μία θέση του προβλήματος, μία αυτοκριτική και μία γενικότερη θεώρηση ή χάραξη πολιτικής, στο Υ.ΠΕ.ΧΩ.Δ.Ε. τουλάχιστον. 
     Κυρίες και κύριοι Βουλευτές, τα ακραία φυσικά φαινόμενα, διαχρονική απειλή και πηγή μεγάλων καταστροφών σε όλο τον πλανήτη και στη χώρα μας δεν αντιμετωπίζονται με εξορκισμούς ή ευχολόγια. Εδώ συμφωνούμε. 
      Είναι πράγματι διαχρονικό καθήκον όλων μας των εκάστοτε  ασκούντων την εξουσία να φτιάξουν έργα για να τα αντιμετωπίσουν, διότι μόνο με σοβαρά δημόσια έργα μπορεί να πει κάποιος ότι κάτι κάνει για να αντιμετωπίσει αυτή την απειλή για τον απλό πολίτη, γιατί αυτός τελικά πλήττεται. Φέρνω σαν παράδειγμα την αντιπλημμυρική προστασία στην Αττική για να κάνω και μία διαχρονική αυτοκριτική. Πράγματι εάν εξαιρέσει κάποιος τα σημαντικά έργα που έγιναν στο Κηφισό εν’ όψει των Ολυμπιακών Αγώνων, η υπόλοιπη αντιπλημμυρική θωράκιση τα τελευταία τριάντα χρόνια ήταν  αποσπασματική και ελλιπής. 
      Πέρα από αυτό όμως πρέπει να επισημάνουμε ότι η κατάσταση έχει δραματικά επιδεινωθεί. Συμφωνώ με την κ. Νικολαϊδου. Η απορροή εδώ και πενήντα χρόνια, ήταν της τάξεως του 30% έως 40%. Τώρα έχει φθάσει στο 80% Δηλαδή διπλασιάζονται οι πλημμύρες και αντίστοιχα οι καταστροφές. Επομένως υπάρχει μείζον θέμα εδώ. Πρέπει δε να ομολογήσουμε ότι γίνονται και μερικά χοντρά τεχνικοοικονομικά λάθη όπως ήταν του 1999. ‘Όταν η Ε.ΥΔ.Α.Π. μπήκε στο Χρηματιστήριο η αρμοδιότητα που είχε και ήξερε να κάνει καλά, ήταν ο καθαρισμός των φρεατίων ομβρίων. Γιατί απαλλάχθηκε από αυτό; Για να μην επιβαρυνθεί το χρηματοοικονομικό μοντέλο εισαγωγής της στο Χρηματιστήριο με αυτήν τη δαπάνη. Αυτό το έργο ανατέθηκε στο Υ.ΠΕ.ΧΩ.Δ.Ε. που τότε ήταν ανέτοιμο να το αναλάβει. Τώρα το έχουμε αναλάβει. Αυτή όμως η πρακτική που είναι και πρωτοπορία γιατί δεν έχει γίνει πουθενά αλλού στον κόσμο, δημιούργησε προβλήματα στο ενδιάμεσο διάστημα. 
      Επιτρέψτε μου τώρα να κάνω ένα γενικότερο χαρακτηρισμό, σχετικά με την κατάσταση που επικρατεί σήμερα σε όλο τον κόσμο, στον οποίο επικρατεί πράγματι η ελεύθερη οικονομία. Προβάλλεται ένα μείζον επιχείρημα, ότι τα ιδιωτικοοικονομικά διαχειριστικά και αναπτυξιακά συστήματα είναι πολύ αποτελεσματικότερα από αυτά του ευρύτερου δημόσιου τομέα, προς τελικό όφελος των καταναλωτών. Όμως τα πράγματα δεν είναι τόσο απλά. Αυτοί που το λένε αυτό, ασφαλώς ξεχνούν ότι ο κερδώος Ερμής ήταν και αδίστακτος και ολίγον μύωψ. Αυτό δεν πρέπει να το ισχυριστούμε μόνο από πλευράς θεωριών αντιπάλων της φιλελεύθερης οικονομίας. Ξεχνάμε ότι διάσημοι οικονομολόγοι όπως ο περίφημος Tharow, ο οποίος είναι κοσμήτορας και καθηγητής Οικονομίας στο MIT -και άλλοι  οικονομολόγοι υποστηρικτές της οικονομίας της αγοράς- στο τελευταίο βιβλίο του «Το μέλλον του καπιταλισμού» δηλώνει ρητά μέσα «ο καπιταλισμός έχει ανάγκη από μερικές μακροπρόθεσμες κοινωνικές επενδύσεις, για παράδειγμα για έρευνα, για ανάπτυξη για υγεία, εκπαίδευση, υδατικούς πόρους κ.λ.π.. Εν τούτοις χρησιμοποιώντας τα συνήθη κριτήρια της οικονομίας της αγοράς για τη λήψη αποφάσεων, ο καπιταλισμός αδυνατεί να δει πέρα των 8 ετών και συνήθως βλέπει για τα επόμενα τέσσερα πέντε χρόνια, δηλαδή επενδύει βραχυπρόθεσμα». Και έτσι προσδιορίζει ο Tharow ένα απλό πρόβλημα. Έχει ανάγκη ο καπιταλισμός των επενδύσεων μακράς πνοής, αλλά δεν μπορεί ρητά να τις αποδεχθεί λόγω της εσωτερικής δομής και λογικής του. Και εδώ υπάρχει επιτυχής απάντηση, εδώ και χιλιετίες. Δίνεται από την παραδοσιακή αρχή της λεγόμενης «δημόσιας ευθύνης». Δηλαδή το κράτος οφείλει να δει την αδυναμία του, να ιεραρχήσει τα έσοδά του και να καλύψει με μεγάλα δημόσια έργα αυτήν την αδυναμία του καπιταλισμού. Εάν δεν το κάνει και πράγματι δεν το κάνει μερικές φορές, υπονομεύει και τον καπιταλισμό και κυρίως τη ζωή του απλού πολίτη. 
      ΄Ε, λοιπόν, το Υ.ΠΕ.ΧΩ.Δ.Ε. τα τελευταία χρόνια τουλάχιστον, αλλά και μερικά προηγούμενα και θα σας το αποδείξω με νούμερα, ακολουθεί αυτήν την αρχή της δημόσιας ευθύνης και φτιάχνει μεγάλα έργα χωρίς λόγια, για όλα τα ακραία φαινόμενα, τα  οποία θα αναπτύξω στη συνέχεια συνοπτικά. Ξεκινάω με τη λεγόμενη αντιπλημμυρική προστασία που είναι μεσομακροπρόθεσμη και για τα φαινόμενα της καθημερινότητας. 

      Κατ΄αρχάς υπεύθυνοι είμαστε για την Αθήνα και την Θεσσαλονίκη κυρίως. Εδώ ακριβώς έχει δίκιο η κυρία συνάδελφος, δεν ισχύουν πράγματι οι παλιές μελέτες, αλλά ήδη, όπως θα ξέρετε –σας έχω απαντήσει ξανά γι’ αυτό- προκηρύχθηκε μια νέα μελέτη για την επικαιροποίηση όλου του συστήματος απορροής Κηφισού και Αττικής, βάσει της οποίας θα ληφθούν και τα τελευταία δεδομένα για τις εφαρμογές μέτρων, τα οποία δεν είναι αόριστα. 
      Έχουμε ήδη εντάξει έργα 215.000.000 ευρώ στην επόμενη προγραμματική περίοδο, που παρεμπιπτόντως έχει αρχίσει από φέτος. Και όχι μόνο αυτό, αλλά σε μερικά βασικά και αδιαμφισβήτητα κομμάτια έργων -και αναφέρομαι στον Ερασίνο, την Εσχατιά, και στο Ρέμα της Ραφήνας- ολοκληρώθηκαν επιτέλους οι μελέτες που είχαν βαλτώσει μεταξύ Ε.ΥΔ.Α.Π. και Υ.ΠΕ.ΧΩ.Δ.Ε. και με αποφάσεις του Υπουργού ΠΕ.ΧΩ.Δ.Ε., επιτέλους θα μπορούμε σύντομα, δηλαδή μέσα στον επόμενο χρόνο, να προκηρύξουμε τα αντίστοιχα έργα. Συνεπώς συνολικά αντιμετωπίζεται και με μεγάλες επενδύσεις σχετικά με τα προηγούμενα χρόνια το θέμα των αντιπλημμυρικών στην Αττική. 
      Ανάλογα γίνονται και στη Θεσσαλονίκη –δεν θα σας κουράσω με αυτά- αλλά δίνουμε και χρήματα στις νομαρχίες, όπου υπάρχουν έκτακτα φαινόμενα. Παραδείγματος χάρη κατά μέσο όρο 4.000.000 ευρώ το χρόνο πηγαίνουν για τέτοιες επείγουσες ανάγκες στις νομαρχίες. 
      Δεύτερον σκέλος είναι η λεγόμενη άμεση προστασία από πλημμύρες στα έκτακτα περιστατικά. Για να λέμε και κάποια καλή κουβέντα για την εκάστοτε διοίκηση, από το 2005 και μετά θα διαπιστώσατε ότι τα ενενήντα χιλιάδες φρεάτια κυρίως στην περιοχή της Αθήνας έπαψαν να δημιουργούν μεγάλα προβλήματα. 
      Δεν ξαναπλημμύρισε η Λεωφόρος Ποσειδώνος στο Παλαιό Φάληρο, η διάβαση της Καλλιρρόης κ.λπ., τουλάχιστον κατά τρόπο ενοχλητικό. Γιατί; Διότι κάποιος σοβαρός δημόσιος λειτουργός και οι υπηρεσίες υπό την πίεση κάποιας πολιτικής ηγεσίας τα φρόντισαν αυτά. 
      Δεν είναι όμως μόνο αυτό. Στην Πάρνηθα ειδικώς αποδείχθηκε ότι όταν θέλει το δημόσιο σύστημα, μπορεί, όχι μόνο γιατί ξοδέψαμε 15.000.000 ευρώ σε χρόνο ρεκόρ για τα λεγόμενα επείγοντα αντιπλημμυρικά έργα σε δύο μεγάλες παρεμβάσεις που έγιναν στους κατάντη δήμους, αλλά και διότι με τα αντιδιαβρωτικά έργα, οι πλημμύρες που επακολούθησαν το φθινόπωρο και στις αρχές του χειμώνα για πρώτη φορά δεν έκαναν καμμία ζημιά, ενώ έλεγαν όλοι οι καταστροφολόγοι ότι θα πνιγεί η Αθήνα κ.λπ.. 
      Θα μου πείτε, όπως σας τα λέω, είναι όλα καλά και ωραία; Είστε ικανοποιημένος; Ασφαλώς όχι. Έχω πει και άλλη φορά -και επαναλαμβάνω και τώρα χωρίς ντροπή- ότι μόνο η Αττική για να θωρακιστεί αντιπλημμυρικά θέλει κοντά στο 1.000.000.000 ευρώ, με άλλους υπολογισμούς 750.000.000, τα οποία πρέπει κάποια στιγμή να δοθούν, είτε μας αρέσει είτε όχι.
      Δίνουμε στη φάση αυτή τα πρώτα περίπου 200.000.000 και ελπίζουμε οι επόμενες κυβερνήσεις να κάνουν τα ανάλογο βήμα, ώστε σε δέκα με δέκα πέντε χρόνια να έχουμε επιτέλους θωρακισμένη αντιπλημμυρικά την Αττική. Τα ίδια πράγματα έγιναν και στην Ηλεία και αλλού. 
      Πάμε τώρα σ’ ένα άλλο θέμα που είναι η προστασία των νερών και η λειψυδρία, που είναι μείζονος σημασίας. Επιτέλους έγινε η Κεντρική Υπηρεσία Υδάτων που, σε συνεργασία με τις περιφερειακές, αρχίζει να βλέπει σοβαρά το γενικό σχεδιασμό και έχει και συγκεκριμένες δράσεις. Θα σας τις δώσω να δείτε τι ακριβώς έχει γίνει. 
      Το βασικό είναι να γίνουν έργα. Εδώ θέλω να πω το εξής: Μερικές φορές, ενώ σέβομαι ιδιαίτερα αυτούς που ασχολούνται με το περιβάλλον, με πιάνει και μια αγανάκτηση από αυτά που ακούω. Δεν μπορούμε να κάνουμε πολιτική αντιμετώπισης της λειψυδρίας χωρίς να γίνουν μεγάλα φράγματα, όπως έγιναν σε όλες τις χώρες σοσιαλιστικές και μη τα τελευταία πενήντα χρόνια. 
      Πρέπει να μαζεύουμε το χειμερινό νερό για να το έχουμε το καλοκαίρι. Αν αυτά δεν γίνουν, διότι διαμαρτύρεται ο α΄, ο β΄ ή ο γ΄ διότι καταστρέφονται δέκα, είκοσι σεβαστά πλατάνια, τι να κάνουμε; Δεν θα έχουμε και νερό. Δεν μπορούμε να τα έχουμε όλα. 
      Το Υ.ΠΕ.ΧΩ.Δ.Ε. πράγματι αυτήν τη στιγμή κατασκευάζει έργα 1,05 δισεκατομμυρίων ευρώ. Συγκεκριμένα η Αχαΐα επιτέλους ποτίζεται με το φράγμα Πείρου- Παραπείρου, το Ηράκλειο και ο Άγιος Νικόλαος με το φράγμα Αποσελέμη, η Ρόδος με το φράγμα Γαδουρά. Γίνεται το αρδευτικό Σμοκόβου, για άρδευση διακοσίων χιλιάδων στρεμμάτων στην Καρδίτσα και στη Φθιώτιδα. 
      Επαναδημιουργείται η λίμνη Κάρλα. Γίνεται το φράγμα Τριανταφυλλιάς, το αρδευτικό φράγμα Αχυρών στην Αιτωλοακαρνανία και ούτω καθεξής. Και επιπλέον μελετούνται για πρώτη φορά τρία μεγάλα φράγματα στη Χαλκιδική, στην Κέρκυρα, στους Παξούς, στη Λέσβο, στην Πρέβεζα κ.λπ., για να μπουν τα έργα στο επόμενο κοινοτικό πλαίσιο στήριξης.
      Συνεπώς πράγματι γίνεται μια προσπάθεια. Θα μου πείτε: Είστε ικανοποιημένος; Όχι. Έπρεπε να είχαμε κάνει άλλα τόσα φράγματα τα τελευταία είκοσι-τριάντα χρόνια, διπλάσια ή τριπλάσια. Αλλά ας αρχίσουμε κάποτε να τα κάνουμε τουλάχιστον έστω και μ’ αυτή, αν θέλετε, την πορεία που είναι ουσιαστική και αποδίδει έργο.
      Επειδή πέρασε ο χρόνος μου, κύριε Πρόεδρε, έχω δυο επιλογές. Η μία είναι να συνεχίσω παίρνοντας χρόνο από τη δευτερολογία μου κι η άλλη είναι να τα πω στη δευτερολογία μου. Τι θέλετε να κάνω;
      ΠΡΟΕΔΡΕΥΩΝ (Αναστάσιος Νεράντζης): Ως δευτερολογία σας θα λογισθεί κατά βάση, μόνο τα όσα τώρα λέτε, γιατί ζωή να’ χετε, είστε τρεις Υπουργοί. Πολυτελής είναι η υπεράσπιση έναντι της επερωτήσεως. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τότε δώστε μου ακόμη πέντε λεπτά για να κλείσω  τα αντισεισμικά θέματα.
      ΠΡΟΕΔΡΕΥΩΝ (Αναστάσιος Νεράντζης): Να το κάνουμε τέσσερα λεπτά, άνευ άλλης υπερβάσεως.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εντάξει. 
      Αντισεισμική προστασία. Εδώ ίσως είστε λίγο άδικοι υπό την εξής έννοια, ότι η χώρα μας, με τη φροντίδα προηγουμένων κυβερνήσεων και της δικής μας, έχει κάνει δυο σημαντικά πράγματα. Πρώτον, έχει την Υπηρεσία Αποκατάστασης Σεισμοπλήκτων που είναι πράγματι αποτελεσματική όταν γίνεται κάπου σεισμός και δεύτερον, έχει τον καλύτερο Κανονισμό για τους σεισμούς στην Ευρώπη, ο οποίος επικαιροποιήθηκε εδώ και μόλις τέσσερα χρόνια, το 2004. Συνεπώς τα νέα κτήρια που κτίζονται είναι πράγματι αντισεισμικά και καλύπτουν τις προδιαγραφές ακόμη κι ενός σεισμού ισχυρότερου των μέχρι τώρα παρουσιασθέντων στις περιοχές τους.
      Επιπλέον ο Ο.Α.Σ.Π. για πρώτη φορά επίσης φτιάχνει τον Κανονισμό Επεμβάσεων, τον λεγόμενο ΚΑΝ.ΕΠΕ., για την ενίσχυση των κτηρίων που υπάρχουν σήμερα και το Τεχνικό Επιμελητήριο με το πρόγραμμα Ε.Π.ΑΝΤ.Υ.Κ., που είναι το Εθνικό Πρόγραμμα Αντισεισμικής Ενίσχυσης Υφισταμένων Κατασκευών, θα ολοκληρώσει για πρώτη φορά την παρουσίαση ειδικών παρεμβάσεων που είναι και επιστημονικά θεμελιωμένες και κυρίως είναι ικανές να κρατήσουν σε καλή κατάσταση τα παλιά κτήρια, σ’ έναν ισχυρό σεισμό.
      Πολλά άλλα πράγματα κάνει επίσης και ο Ο.Α.Σ.Π. και το Ι.Τ.Σ.Α.Κ. κι άλλοι Οργανισμοί. Όμως και η πρόληψη κατά κάποιο τρόπο στο μέτρο του δυνατού γίνεται, δεδομένου ότι η Γενική Γραμματεία Έρευνας και Τεχνολογίας έδωσε για πρώτη φορά 19.500.000 ευρώ για να γίνει σωρεία σεισμογράφων και άλλων γεωφυσικών παρατηρήσεων σ’ όλη τη χώρα και ούτω καθεξής.
      Θέλω μ’ αυτό να πω ότι η αποκατάσταση από τους σεισμούς στα παλιά κτήρια είναι ένα τεράστιο πρόβλημα. Ανατριχιάζω που το σκέπτομαι! Διότι πράγματι είναι ένα πρόβλημα ανεπίλυτο ως δυσεπίλυτο. Ποιος θα πάρει το κόστος; Ο απλός πολίτης; Αποκλείεται! Το κράτος; Μα θέλει οκτώ προϋπολογισμούς! Παρά ταύτα, υπάρχει και μία αμέλεια της Τοπικής Αυτοδιοίκησης και ενδεχομένως και της κεντρικής διοίκησης. Διότι ζητάμε από το 2001 τον λεγόμενο «ταχύ προσεισμικό έλεγχο» σε κτήρια. Έχουμε περίπου ογδόντα πέντε χιλιάδες δημόσια κτήρια που πρέπει να γίνει ο έλεγχος αυτός και μας έχουν στείλει μόνο για εξίμισι χιλιάδες οι κατά τόπους νομαρχίες, δήμοι, περιφέρειες κ.λπ., ίσως από φόβο μήπως τυχόν φανεί ότι υπάρχουν προβλήματα και πώς θα τα καλύψει ο τοπικός άρχοντας. Ενδεχομένως να είναι αυτό. Και είναι δικαιολογημένος ο φόβος τους. Το καταλαβαίνω.
      Εδώ υπάρχει ένα πρόβλημα και πολύ σύντομα ο Υπουργός θα προβεί σε ανακοινώσεις για μια ριζική αντιμετώπισή του. Διότι -ο Θεός να φυλάει ή εν πάση περιπτώσει, ο Εγκέλαδος ας κρατηθεί σε χαμηλούς τόνους- είδατε τι έγινε στην Κίνα. Υπάρχει και η κακή έκπληξη πάντα. Περιμένεις μέχρι κάποιο όριο τα ρίχτερ και σου έρχεται ένα μεγαλύτερο, με το οποίο καταστρέφεσαι.
      Κύριε Πρόεδρε, θέλω να πω και μερικά για τους πυρόπληκτους και θα περιοριστώ σε μια μόνο φράση, η οποία λέει τα εξής. Και εδώ άκουσα υπερβολές. Για πρώτη φορά, ταχύτατα, τρεις χιλιάδες εξακόσια κτήρια έχουν απογραφεί, υπάρχουν πράγματι στη διάθεσή τους 150.000.000 ευρώ και για πρώτη φορά επίσης δεν δίνονται ψιχία για την αποκατάσταση, αλλά οι κάτοικοι που έχουν τη δυνατότητα να τα ξανακτίσουν από πλευράς νομιμότητας –και δυστυχώς δεν είναι όλοι έτσι- παίρνουν για πρώτη φορά 950 ευρώ το τετραγωνικό έναντι μόνο 450 ευρώ που έπαιρναν στο παρελθόν. 
Δηλαδή, επιτέλους, μπορούν αξιοπρεπώς να κτίσουν ένα σπίτι στον τόπο τους. Αυτή είναι η πραγματικότητα. 
	Βέβαια, και εδώ εμφανίζονται διάφορα περίεργα. Το 70% δεν κάνει αιτήσεις, διότι ενδεχομένως είναι δεύτερη κατοικία τους. Πολλοί έχουν πρόβλημα με το δασαρχείο κ.λπ.. Όμως, θεωρώ ότι για πρώτη φορά ειδικώς αυτή η προσπάθεια πέτυχε και δίνει και απτά αποτελέσματα, παρά τις όποιες λογικές γκρίνιες υπάρχουν ακόμη από τους πληγέντες τοπικά. 
	Ευχαριστώ, κύριε Πρόεδρε. 
(Στο σημείο αυτό ο Υφυπουργός κ. Θεμιστοκλής Ξανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    	ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ, κύριε Υπουργέ, για την κατανόηση. 
    	Το λόγο έχει η Γενική Γραμματέας του Κ.Κ.Ε. κ. Αλέκα Παπαρήγα. 
    	Ορίστε, κυρία Πρόεδρε. 
    	ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κάτω από πίεση, κύριε Πρόεδρε; 
    	ΠΡΟΕΔΡΕΥΩΝ (Αναστάσιος Νεράντζης): Εσείς ξέρω ότι είστε μεστή και σύντομη. 
    	ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πόσο χρόνο έχω, κύριε Πρόεδρε; 
    	ΠΡΟΕΔΡΕΥΩΝ (Αναστάσιος Νεράντζης): Δεκαπέντε λεπτά. 
    	ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Τα τελευταία χρόνια, κύριε Υπουργέ, ύστερα από νέες εμπειρίες που είχαμε –σεισμοί, πυρκαγιές, πλημμύρες κ.λπ.- πήραμε μια απόφαση: Να φωνάζουμε αποφασιστικά και συστηματικά πριν συμβεί κάτι, γιατί και για εμάς δεν έχει αξία, όταν συμβαίνει μια καταστροφή και μάλιστα υπάρχουν υλικές ζημιές και θύματα που πλήττουν τα λαϊκά στρώματα, να βγάζουμε μια, δυο ανακοινώσεις και να φωνάζουμε για την αποκατάσταση. Τουλάχιστον είμαστε αποφασισμένοι να ασκήσουμε πίεση και να διεκδικήσουμε πριν. Γιατί δεν μπορεί να είμαστε βέβαιοι αν ο σεισμός θα γίνει σε ένα, σε δύο ή σε πέντε χρόνια ή αν τα επόμενα χρόνια θα έχουμε περισσότερες ή λιγότερες βροχοπτώσεις. Είναι από τα ζητήματα -επειδή έχουν σχέση με τα φυσικά φαινόμενα- που κανείς δεν μπορεί να βάλει χρόνο. 
    	Πάντοτε φωνάζαμε. Όμως, και με τις εμπειρίες που έχουμε είμαστε αποφασισμένοι να μη σας αφήσουμε σε «χλωρό κλαρί», ασκώντας πίεση. Γιατί πραγματικά σε αυτά τα ζητήματα είναι άχαρο, όταν γίνεται μια πλημμύρα ή μια πυρκαγιά, να κάνεις περιοδεία και να λες «τίποτα δεν έγινε». Αυτό είναι το ένα ζήτημα. 
    Εδώ υπάρχει το εξής πρόβλημα. Δεν έχουμε απλώς να αντιμετωπίσουμε την έλλειψη θωράκισης απέναντι στα φυσικά φαινόμενα, αλλά έχουμε να αντιμετωπίσουμε καταστροφές και αλλοιώσεις στο φυσικό περιβάλλον, που μας εκθέτουν ακόμη περισσότερο στα φυσικά φαινόμενα. Δηλαδή, δεν είναι απλώς ότι έχεις κάποια καινούργια φαινόμενα μπροστά. Αυτό είναι που μας κάνει πάρα πολύ ανήσυχους. 
    Θέλω να ξεκαθαρίσω το εξής ζήτημα, δηλαδή την πολιτική πλευρά του θέματος, με τι κριτήριο κρίνουμε κάθε κυβέρνηση. Αναμφισβήτητα καταλαβαίνουμε και εμείς ότι μακροχρόνια προβλήματα, συσσωρευμένα εδώ και σαράντα ή πενήντα χρόνια δεν αντιμετωπίζονται σε μία τετραετία. Όμως, δεν είναι ότι δεν αντιμετωπίστηκαν όλα σε μια τετραετία. Είναι ότι κάθε τετραετία που ζήσαμε, δηλαδή όλα τα προηγούμενα χρόνια μέχρι σήμερα, πρόσθεσε προβλήματα, ανεξάρτητα αν έγιναν ορισμένα έργα που βοήθησαν. Βέβαια, όταν υπήρχε κάτι κραυγαλέο, κάποια μέτρα πάρθηκαν. Έγιναν κάποια αντιπλημμυρικά έργα κ.λπ.. Δηλαδή, κάθε χρονιά που περνάει συσσωρεύει σοβαρά προβλήματα και είμαστε εξαιρετικά ανήσυχοι. 
    Πολύς λόγος γίνεται για τις παγκόσμιες κλιματολογικές αλλαγές. Δεν το αμφισβητούμε αυτό. Όμως, να μου επιτρέψετε ως προβληματισμό να βάλω την εξής πλευρά: τον τρόπο που προβάλλεται και αντιμετωπίζεται το ζήτημα. Βεβαίως, έχουμε κλιματολογική επιβάρυνση. Γενικά, έχουν γίνει τεράστιες κλιματολογικές αλλαγές. Από τότε που εμφανίστηκε ο άνθρωπος πάνω στη γη, από αιώνα σε αιώνα, οι αλλαγές ήταν τεράστιες. Όμως, όλες οι αλλαγές στο φυσικό περιβάλλον δεν ήταν κατ’ ανάγκη αρνητικές. Το πρόβλημα δεν λέω ότι είναι ανύπαρκτο, όμως, εμφανίζεται έτσι που πολλές φορές έχουμε την εντύπωση ότι χρησιμοποιείται για διάφορους λόγους. Δεν ξέρω ποιοι είναι η αγορά, τα συμφέροντα, οι ανταγωνισμοί. 
    	Παραδείγματος χάριν, αυτό που με έναν τρόπο είπατε: «Για να σώσουμε τον πλανήτη, πρέπει όντως να σώσουμε το πράσινο». Όμως, εδώ θέλει ένα σχεδιασμό. Βεβαίως –θα το πω καθαρά- άμα είναι να φύγουν δύο πλατάνια, για να γίνει ένα υδροηλεκτρικό έργο, δεν είναι εκεί το ζήτημα. Εδώ υπάρχει, λοιπόν, μια σειρά έργα, που γίνονται ή δεν γίνονται. Χρησιμοποιείται πολλές φορές και το θέμα της προστασίας του περιβάλλοντος. Εμφανίζονται διάφορες περιβαλλοντικές απόψεις, που δεν είναι «αθώες». Πάρα πολλές φορές είναι κατευθυνόμενες και δεν βρίσκεις άκρη! 
    Φασαρία για την κινητή τηλεφωνία. Φασαρία για τις μονάδες υψηλής τάσης. Να φύγουν οι κεραίες. Να μην γίνουν εδώ οι μονάδες της Δ.Ε.Η. για τα κέντρα υψηλής τάσης. Υπάρχει, λοιπόν, μια κατάσταση που καλλιεργείται από πάνω, από συμφέροντα, από βιομήχανους, και ξένους και εγχώριους. Εδώ, λοιπόν, το όλο πρόβλημα έχει τρομερή εμπλοκή. Άλλος προστατεύει το πράσινο. Άλλος προστατεύει εκείνο. Άλλος προστατεύει το άλλο. Στην πραγματικότητα έχουμε να κάνουμε με αυτό που λέμε «αγορά». Οικονομία της αγοράς, καπιταλισμός. Εδώ τα πράγματα είναι πάρα πολύ δύσκολα. 
    Με αυτήν την έννοια, πραγματικά δεν μπορεί να υπάρχει λύση, εάν δεν υπάρχει υπερεθνικός σχεδιασμός. Μόνο τότε μπορείς να κάνεις κατανομή, πού θα επεκταθεί η πόλη, πού δεν θα επεκταθεί, πού θα μεταφερθούν οι οικισμοί, πού μπορεί να χάσεις και πέντε «τούφες» πράσινου ή έναν ελεύθερο χώρο να τον κάνεις τσιμέντο για ένα κοινωφελές έργο. Όμως, δεν θα βάλεις ούτε ένα πετραδάκι, για να καλύψεις ελεύθερο χώρο. Τέτοιος σχεδιασμός δεν μπορεί να υπάρχει, διότι τα πάντα εδώ είναι επενδύσεις, γρήγορο κέρδος κ.λπ.. Το κυριότερο είναι ότι από τη στιγμή που η γη αγοράζεται και πουλιέται άκρη δεν βρίσκεις. 
    Λέτε ότι οι δήμοι δεν δίνουν στοιχεία, όπως δεν δίνουν στοιχεία και για το μολυσμένο νερό. Γιατί δεν δίνουν; Γιατί είναι πολιτική γης. Δεν θέλουν να δώσουν, γιατί τους λέει ότι θα απαξιωθεί το σπίτι. Δεν θέλει να έρθει σε αντίθεση με τους δημότες. Εγώ έχω συγκεκριμένα παραδείγματα και μπορώ να τα πω. 
    Πού, όμως, είναι η ουσία; Θα τα βάλουμε με το δημότη; Μα, βεβαίως, όταν εγώ πήγα και δανείστηκα και πληρώνω τριάντα χρόνια ένα δάνειο για ένα σπίτι και μάλιστα ένας που έχει δύο παιδιά το ένα σπίτι δεν μπορεί να το μοιράσει και στα δύο. Το σκέφτεται. Θα μου πεις: «Δεν σκέφτεται το σεισμό;». Όχι, δεν το σκέφτεται. Εκείνη τη στιγμή σου λέει: «Γιατί να κτυπήσει εδώ ο σεισμός; Μήπως ξέρω ότι θα κτυπήσει;»
    Είναι γεγονός πως τα καινούργια σπίτια, τα περισσότερα τουλάχιστον που εκπληρώνουν τους όρους αντισεισμικής θωράκισης, κοστίζουν πάρα πολύ. Έχει ανέβει πάρα πολύ το κόστος. Ένα σπίτι λίγο έξω από την Αθήνα- 150 τετραγωνικών μέτρων –ας μην παρεξηγηθούμε, γιατί δεν μιλάω για δικό μου σπίτι- μπορεί να πουλιέται 500.000 ευρώ, διότι έχουν ανέβει οι τιμές. Πέραν, βέβαια, από την κερδοσκοπία, τα οικοδομικά υλικά κ.λπ.. Θέλεις περισσότερα υλικά, θέλεις να κάνεις θωράκιση. 
    Επομένως, να πώς αρχίζει και το ατομικό «σκόντο». Πού μπορώ να βρω εγώ τόσα λεφτά; Όταν, για να πάρεις ένα δάνειο 100.000 ευρώ και να κτίσεις ένα κανονικό σπίτι –δεν λέμε να κτίσεις βίλλα- πρέπει να πληρώνεις 500 ή 600 ευρώ το μήνα, άμα το θωρακίσεις, όπως πρέπει να το θωρακίσεις, δεν σε φθάνουν τα 100.000 ευρώ! Γκαρσονιέρα θα πάρεις! Μιλάω για ένα ατομικό σπίτι. Αλλά και στις πολυκατοικίες τα ίδια ισχύουν. 
    Άρα, αυτό που λέμε «ταξικό», «κοινωνικό» και «πολιτικό» πρόβλημα είναι πάρα πολύ έντονο. Αυτό είναι που μας ανησυχεί. Διότι η Κυβέρνηση και η κάθε κυβέρνηση θα προσπαθήσει να λύσει τα ζητήματα. Το θέμα είναι ποιος θα πληρώσει και πώς θα τηρηθούν οι νόμοι, όταν σήμερα η λαϊκή στέγη στοιχίζει πάρα πολύ. Γιατί πραγματικά θέλουμε σπίτια και φθηνά και ασφαλή. Δεν μιλάμε για πολυτέλειες. Δεν λέμε να βάλουμε «χρυσά χερούλια» στις πόρτες. Μιλάμε για φθηνό και ασφαλές σπίτι, με αποχέτευση, με καθαρό νερό. Γι’ αυτά, κατά τη γνώμη μας, και οι προηγούμενες κυβερνήσεις, αλλά και η σημερινή έπρεπε να έχει ένα σχέδιο. Να πει: «έχω σχέδιο για τριάντα χρόνια». Δεν έχει σημασία ποιος θα είναι κυβέρνηση την επόμενη τετραετία. Το σχέδιο όχι επί χάρτου. Σημαίνει δέσμευση πόρων. Ποιος αναλαμβάνει αυτό που λέμε «κατοικία»; 
    Βέβαια, θα μου πείτε πώς η κατοικία είναι ατομική. Δεν μπορεί, όμως, να είναι έτσι. Πρέπει να υπάρχουν προγράμματα για ανάπλαση περιοχών, προγράμματα λαϊκής στέγης κ.λπ.. Και το ζήτημα που θέσατε το είχα σημειώσει και εγώ. 
      Ένα μεγάλο μέρος της Αθήνας, αυτής της πολυάνθρωπης, αυτής της «πόλης-τέρας», είναι με πολυκατοικίες της δεκαετίας του ’50. Τότε, μαθαίναμε στο σχολείο -και δεν τα βάζω με τα βιβλία, έτσι τα ξέραμε τότε, η επιστήμη εκεί είχε φθάσει- ότι η Αττική είναι νησίδα, δεν έχει σεισμούς. Και τα σπίτια χτίζονταν, όπως χτίζονταν.
      Για πείτε μου τώρα πώς θα αποκατασταθεί. Τώρα, μία πολυκατοικία με είκοσι, εικοσιπέντε, τριάντα διαμερίσματα, αν πας να τη δώσεις αντιπαροχή για να κάνεις μια καινούργια πολυκατοικία, με συγχωρείτε, αλλά την τουαλέτα θα πάρεις και την κουζίνα σαν αντιπαροχή! Δεν θα πάρεις το διαμέρισμα που έχεις. Δεν βγαίνει το κόστος.
      Το μεγαλύτερο μέρος των μισθωτών δεν μπορεί να λύσει αυτό το ζήτημα. Χώρια τα μπαζώματα, όπου δεν υπάρχουν και ασφαλείς μελέτες. Τι θα γίνει; Έχει υποστεί, παραδείγματος χάριν, το Λεκανοπέδιο της Αττικής, της Θεσσαλονίκης -και δεν κάνω επιλογή, δεν υποτιμώ την επαρχία, αλλά μιλάμε για πολυκατοικίες, για πυκνή δόμηση- σεισμούς, οι οποίοι, από όσο ξέρω και από το Τ.Ε.Ε., έχουν επιφέρει κάποιες αλλαγές στα κτήρια αυτά. Άντεξαν τον έναν, άντεξαν τον άλλο, μπορεί να μην αντέξουν έναν λίγο ισχυρότερο.
      Εδώ, λοιπόν, χρειάζεται πρόβλεψη. Δεν υπάρχει καμμία τέτοια πρόβλεψη για μετά από τριάντα χρόνια. Αντίθετα, λέμε ότι προστίθενται προβλήματα, όπως με τον «ΚΑΠΟΔΙΣΤΡΙΑ». Μας ανησυχεί πάρα πολύ όλη αυτή η εξέλιξη. Και ειλικρινά, δεν μας ανησυχεί ο «ΚΑΠΟΔΙΣΤΡΙΑΣ», γιατί θα συνενωθούν οι δήμοι και ένας δήμος δεν θα έχει το κέντρο κ.λπ.. Δεν είναι το γεωγραφικό, ούτε τα όρια ούτε είμαστε και τόσο ευσυγκίνητοι, ας πούμε, σ’ αυτά τα πράγματα. Έχουν γίνει τόσες αλλαγές στην Ελλάδα. Τα χωριά σβήστηκαν πια, ερημοποιήθηκαν τώρα. Μη συζητάμε. Μακάρι να υπήρχε πολιτική επιστροφής των ανθρώπων στα χωριά.
      Αλλά όλη αυτή η συνένωση γίνεται ακριβώς για να βοηθήσει, πέρα από την επιβολή αντιλαϊκής φορολογίας, να περάσουν στη σύμπραξη στον ιδιωτικό τομέα. Ακριβώς και η σημερινή Κυβέρνηση και η προηγούμενη και όλη η λογική της Ευρωπαϊκής Ένωσης είναι η εξής: Δεν μπορώ να έχω τον κάθε δήμο να κάνει σύμπραξη με τον κάθε επιχειρηματία. Θα κάνω μεγάλες ενότητες, για να είναι πιο ασφαλής ο έλεγχος αυτής της υπόθεσης.
      Και επομένως, θα αναπαραχθούν όλα τα προβλήματα που έχουμε στο Λεκανοπέδιο της Αττικής, της Θεσσαλονίκης κ.λπ. και κατά το χειρότερο τρόπο. Και θα πληγεί όχι μόνο η στέγη, η αντισεισμική θωράκιση, το νερό, αυτές οι υποδομές, αλλά θα πληγεί και ο κοινωνικός τομέας, γιατί, δυστυχώς, προοδευτικά -να το πω έτσι- σταδιακά -να το πω καλύτερα- θα περάσουν νοσοκομεία, παιδεία κ.λπ. σ’ αυτές τις καινούργιες ενότητες.
      Προτάσεις υπάρχουν. Υπάρχουν και άμεσες, υπάρχουν και μακροπρόθεσμες. Εγώ, νομίζω ότι όλοι έχουμε συναίσθηση των αναγκών. Μιλάμε για υλικοτεχνικές υποδομές, αλλά και για κοινωνικές υποδομές. Διάβαζα σε κάποια εφημερίδα -αλλά το έχω υπ’ όψιν μου, βεβαίως και από περιοδείες που έχουμε κάνει- ότι ό,τι απέμεινε εκεί στην Ηλεία, καταστρέφεται, γιατί πάνε και βόσκουν τα ζώα, η κτηνοτροφία. Διότι, βέβαια, θα πάνε μέσα στα δάση. Εδώ, έπρεπε να γίνουν οργανωμένα χειμαδιά, οργανωμένοι χώροι. Δεν μπορεί να ζήσουν με τα τσουβάλια ζωοτροφής που έχετε. Πρέπει να φάνε και ζωντανή τροφή. Και είναι πρόβλημα, δηλαδή, το ένα φέρνει το άλλο.
      Επομένως, αυτές οι υποδομές χρειάζονται υλικοτεχνική υποδομή -που δεν μπορεί να την πληρώσει ο λαός, να το πω έτσι, να επιβαρυνθεί, δηλαδή, το λαϊκό εισόδημα- και μια κοινωνική αντίληψη. Αυτή η προοπτική δεν υπάρχει, διότι τα πάντα -και χθες και σήμερα- διατίθενται. Είναι αυτό που λέμε: «Ελλάδα ανταγωνιστική, επιχειρήσεις ανταγωνιστικές, ανταγωνιστική παιδεία, όλα ανταγωνιστικά». Είναι φοβερό! Αν θα πάρετε τα επίσημα κείμενα -δεν ξέρω αν τα έχετε δει- θα δείτε ότι, όταν μιλάνε για υποδομή και υπηρεσίες, μιλάνε για χρήστες. Εννοώ την επίσημη πολιτική ορολογία. Έχουν φύγει από αυτό που λέμε: «ο λαός και η υποδομή» και μιλάνε για χρήστες, χρήστες υπηρεσιών, δηλαδή πελάτες. Όπως είναι, πάω σ’ ένα εστιατόριο και είμαι πελάτης ή είμαι πελάτης σ’ ένα ξενοδοχείο, είμαι και πελάτης σ’ αυτές τις υπηρεσίες.
      Στο δια ταύτα, λοιπόν. Έχουμε καταθέσει μια σειρά προτάσεις, ξεκινώντας από τον έλεγχο, παραδείγματος χάριν, των κτηρίων -που είναι πολύ βασικό- και μέτρα. Δεν είναι απλώς να καταγράψουμε τα προβλήματα ούτε να δημιουργηθεί ένα κλίμα πανικού και τρομοκρατίας.
      Αντιπλημμυρικά, πανελλαδικά λέτε: «Είμαστε υπεύθυνοι για την Αθήνα και τη Θεσσαλονίκη». Ποιοι είναι; Θα μου πείτε: Οι νομαρχίες κ.λπ..
      Όχι, εμείς δεν το βλέπουμε έτσι. Είναι άλλο πράγμα ο ρόλος της Τοπικής Αυτοδιοίκησης στη διαμόρφωση των μελετών, στην υλοποίηση έργων. Αυτό πρέπει να είναι πανελλαδικό. Διότι φθάσαμε τώρα στο σημείο να τσακώνονται η Αιτωλοακαρνανία με τη Θεσσαλία για τον Αχελώο. Αυτά θα τα έχουμε, γιατί όταν πάμε στα τοπικά έργα -δεν θέλω να πω, γιατί υπάρχουν και τα τοπικά συμφέροντα, συντεχνιακά κ.λπ., ας αφαιρέσω αυτή την πλευρά- τα πράγματα είναι περιορισμένα.
      Βλέπετε, κάποτε και εμείς λέγαμε για την αποψίλωση της Πάρνηθας. Όμως, αποδείχθηκε ότι δεν έπρεπε να γίνει. Υπάρχει και αυτή η πλευρά. Δηλαδή, η κινητοποίηση επιστημονικών δυνάμεων -όχι βέβαια αυτών που «λαδώνονται» από το τάδε ή το άλλο συμφέρον- μπορεί να σε διασφαλίσει -και θα σε διασφαλίσει- για την εικοσαετία. Όμως, μετά μπορεί να βγει κάτι άλλο. Είναι σύνθετα τα ζητήματα. Και εγώ, αν πάρω όλα τα κείμενα του κόμματος. Λέγαμε για την αποψίλωση της Πάρνηθας. Γιατί το κάναμε; Είχαμε συμφέροντα με επιχειρηματίες; Όχι. Όλοι οι επιστήμονες έλεγαν έτσι, άρα και εμείς έτσι λέγαμε. Δεν είμαστε επιστημονικός φορέας. Αποδείχθηκε, όμως, ότι αυτό δεν ήταν το σωστό. 
      Η ανησυχία μας, δηλαδή, είναι ότι δεν υπάρχει μέτωπο παρακολούθησης των πραγμάτων αυτών, με στόχο αυτό που λέμε το «λαϊκό συμφέρον», ενώ έχουμε και συσσωρευμένα προβλήματα, αλλά έχουμε και τους επιχειρηματίες οι οποίοι συμπράττουν τώρα από τα πιο μεγάλα έργα μέχρι το πιο μικρό. Ακόμα και για το έργο του τελευταίου χωριού πρέπει να γίνει με σύμπραξη με τον ιδιωτικό τομέα. Ποιον να εμπιστευθούμε; Δεν είναι θέμα προκατάληψης. 
      Θα πρέπει, λοιπόν, να παρθούν έστω κάποια μέτρα, για να περιοριστούν οι συνέπειες. Να υπάρχουν δεξαμενές στα δάση για να ποτίζονται, αλλά και προσωπικό που να μπορεί να κινηθεί στα δάση. Και εμείς λέγαμε να πάει ο Στρατός. Όμως, πολλοί ήρθαν και μας είπαν: «πού να πάει ο Στρατός;» Μήπως ξέρουν τα παιδιά πού να βαδίσουν και να σβήσουν φωτιές; Το πολύ-πολύ να παίρνουν τους ηλικιωμένους να τους κατεβάσουν. Θα πρέπει, δηλαδή, να έχουμε τουλάχιστον ένα σύστημα άμεσο, αλλά και ένα σύστημα πρόληψης. Θα πρέπει να υπάρχει πράσινο, να γίνονται αναδασώσεις, να υπάρχουν κρουνοί και δεξαμενές με νερό πάνω στα βουνά. Όμως, δεν υπάρχουν ούτε αυτά. Επίσης, θα πρέπει να υπάρχει προσωπικό. Ωραία είναι τα τεχνικά μέσα, αλλά αν δεν υπάρχουν άνθρωποι, δεν μπορεί να γίνει τίποτα. Θα πρέπει, λοιπόν, να γίνουν αυτά και από εκεί και πέρα φυσικά εμείς προβάλουμε τις θέσεις και το ζήτημα της λαϊκής στέγης. 
      Θα πρέπει, έστω το Υπουργείο, η Κυβέρνηση να φιλοδοξήσει να αφήσει μία μελέτη και να πει ότι με ορίζοντα τα σαράντα χρόνια προτείνουμε να αντιμετωπιστεί το πρόβλημα της Αθήνας, της Θεσσαλονίκης και των μεγάλων αστικών κέντρων, όπως της Λάρισας. Όλες αυτές οι μεγάλες πόλεις έχουν καταντήσει αβίωτες. Το τι θα γίνει και πώς, είναι ένα ζήτημα. Άλλα μπορούν να θωρακιστούν. Όμως, εδώ χρειάζεται άλλη πολιτική και όχι να γίνει η αντισεισμική θωράκιση και η λαϊκή στέγη θηλιά στο λαιμό μας από τις τράπεζες. Αυτό δεν γίνεται.       
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Πρόεδρε. 
      Κυρίες και κύριοι συνάδελφοι, η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις»». 
      Επίσης, Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα ένας μαθητές και μαθήτριες και τρεις συνοδοί δάσκαλοι από το 10ο Δημοτικό Σχολείο Βόλου.
      Η Βουλή τους καλωσορίζει και τους ενημερώνει ότι σήμερα έχουμε ημέρα κοινοβουλευτικού ελέγχου, δηλαδή η Αντιπολίτευση ελέγχει την Κυβέρνηση. Συζητούμε μία επερώτηση του Κ.Κ.Ε., κατά την οποία απαντούν οι Υπουργοί της Κυβέρνησης και μετέχουν εκπρόσωποι των κομμάτων.	
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης. 
       Ορίστε, κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. 
      Αγαπητοί συνάδελφοι, ασκών την αρμοδιότητα περί τη δασική πολιτική κατ’ εντολή του Πρωθυπουργού στο Υπουργείο Αγροτικής Ανάπτυξης και Τροφίμων, θα σταθώ σε εκείνα τα σημεία της επερώτησης που έχουν να κάνουν με την εν γένει άσκηση της δασικής πολιτικής και βεβαίως, με την αντίστοιχη κρίση και επίκριση. 
      Βεβαίως, αυτό θα το επιχειρήσω κατά τη διάσταση των συγκριτικών μεγεθών στην πολιτική και βεβαίως, και κατά τη διάσταση της πραγματικότητας που βιώνει ο Έλληνας πολίτης και έχει υποστεί ο εν γένει Ελληνικός χώρος. 
     Αγαπητοί συνάδελφοι, δεν έκρυψα ποτέ και κατά την προσωπική ευθύνη, ότι θεωρώ μια ιδιαίτερα ικανοποιητική έως ευτυχής συγκυρία για μένα παροτρυνόμενος από τα δύο συναρμόδια Υπουργεία, από τον Υπουργό Εσωτερικών τον κ. Παυλόπουλο και τον Υπουργό ΠΕ.ΧΩ.Δ.Ε. κ. Σουφλιά, να ασκηθεί εκείνη η δασική πολιτική που ταιριάζει σ’ αυτό τον τόπο και στην ιστορία των δασικών υπηρεσιών που έχουν παραδώσει σ’ αυτό τον τόπο, στις προηγούμενες δεκαετίες, με εξαίρεση της τελευταίας εικοσαετίας, που δυστυχώς όποιος προσπαθήσει να κρύψει την οπισθοδρόμηση γύρω από την απόδοση της δασικής πολιτικής στην πατρίδα μας, νομίζω ότι θα εθελοτυφλεί. Είναι μια διαχρονική και διακομματική καταγραφή που δεν επιδέχεται αμφισβητήσεως.
     Έτσι, λοιπόν, η Κυβέρνησή μας ξεκινώντας βήμα-βήμα μετά τους Ολυμπιακούς Αγώνες, προσπάθησε να θεμελιώσει τους κανόνες και τους άξονες αυτής της πολιτικής. 
     Έχουμε ξεκαθαρίσει και έχουμε προσδιορίσει ποια θα είναι η νέα στην ουσία δασική πολιτική, η νέα περίοδος δασικής πολιτικής. Σε συγκεκριμένο συνέδριο με τη συμμετοχή όλων των κορυφαίων επιστημόνων της δασικής υπηρεσίας και όλων των κορυφαίων ειδικών της ελληνικής δασολογικής επιστήμης στη Θεσσαλονίκη στις 21 και 22 Φεβρουαρίου, ξεκαθαρίσαμε την πορεία, η οποία πρέπει –και το τονίζω όχι για να ελαφρύνω τη θέση της Κυβερνήσεως και του ομιλούντος- με διακομματική διάσταση να υπηρετήσει αυτή τη δασική υπόθεση, αλλά πάνω απ’ όλα το όφελος της πατρίδος κατά τον καλύτερο δυνατό τρόπο. Και έχουμε ιεραρχήσει τις προτεραιότητες.
     Προτεραιότητα πρώτη. Πρέπει επιτέλους να αναγεννηθούν οι δασικές υπηρεσίες, να στελεχωθούν, να εμπλουτιστούν με νέους επιστήμονες, νέες επιστημονικές διαστάσεις, που έχουν μπει ήδη στη σύγχρονη εποχή και να καθετοποιηθούν όταν το πλήρωμα του χρόνου θα είναι ικανό για να φέρει αυτό το αποτέλεσμα. Γνωρίζετε, καλύτερα απ’ όλους, το πλήγμα που έχει υποστεί η Δασική Υπηρεσία από την αποκοπή αυτής της καθετοποίησης. Οι δασικές υπηρεσίες στις περιφέρειες, στους γενικούς γραμματείς, που είναι εντελλόμενοι να ασκήσουν και να αποδώσουν υπηρεσίες στον πολίτη και να ασκήσουν διοίκηση και όχι παραγωγική πολιτική και η Γενική Διεύθυνση Ανάπτυξης και Προστασίας Δασών και Φυσικού Περιβάλλοντος στο Υπουργείο Αγροτικής Ανάπτυξης, πάλαι ποτέ Γεωργίας και στη συγκεκριμένη περίπτωση υπό τη δική μου αρμοδιότητα.
     Έτσι βρισκόμαστε σ’ αυτήν την πορεία. Είναι κάτι το οποίο έχουμε καταθέσει, το έχουμε συναποφασίσει με τον αρμόδιο Υπουργό Εσωτερικών κ. Παυλόπουλο κα βήμα-βήμα προχωρούμε προς αυτήν την κατεύθυνση. Γιατί οι κίνδυνοι είναι πολλαπλοί, αγαπητοί συνάδελφοι. Σε λίγο η Γενική Διεύθυνση του Υπουργείου που υποτίθεται ότι προΐσταμαι και εντέλλεται να ασκήσει δασική πολιτική, δεν θα έχει έμπειρο στέλεχος από την Περιφέρεια στην υπηρεσία της. Αυτό γίνεται τα τελευταία δέκα, δώδεκα χρόνια. Ο διορισμένος δασολόγος στη Γενική Διεύθυνση Δασών και Φυσικού Περιβάλλοντος δεν έχει καμμία εμπειρία στην περιφέρεια, όπως γινόταν παλιά και απέδωσε η Δασική Υπηρεσία, αυτό το μέγιστο έργο που προσέφερε στην πατρίδα μας. Γιατί προσέφερε συγκλονιστικό έργο και οφείλουμε να το αναγνωρίζουμε και να το τονίζουμε, αν θέλουμε να διορθώσουμε διακομματικά την πορεία μας στο μέλλον.
     Δεύτερη προτεραιότητα, δασικοί χάρτες. Από το 1975 το Σύνταγμα της πατρίδας μας ορίζει Κτηματολόγιο και Δασολόγιο. Δυστυχώς, όμως, πρέπει να τονιστεί αγαπητοί συνάδελφοι, ότι για το Κτηματολόγιο με όποιες πληγές, με ό,τι αυτό κόστισε στην πατρίδα μας από τη λανθασμένη πορεία του παρελθόντος, έγιναν κάποιες προσπάθειες και τελευταία πιστεύω ότι έγιναν άλματα, και το λέω, όχι γιατί είμαι απλώς μέλος αυτής της Κυβέρνησης. Μάλιστα να μην υπάρχει κι αυτή η σύγχυση. 
      Και κάθε φορά που μου δίνεται η ευκαιρία,  ξεκαθαρίζω, όχι ως συνήγορος του Υπουργού ΠΕ.ΧΩ.Δ.Ε., ότι η οριοθέτηση, όπως έχει ξεκαθαριστεί από το αρμόδιο Υπουργείο, δεν είναι δασικοί χάρτες. Γνωρίζουμε όλη αυτή την επιστημονική διάσταση περί της αποκλίσεως αυτής της ηλεκτρονικής αποτυπώσεως και καταγραφής. Δεν είναι δασικοί χάρτες, αλλά είναι αναγκαία και η οριοθέτηση. Επομένως, εμείς που θεωρούμε θεμέλιο για το Δασολόγιο τους δασικούς χάρτες, είμαστε αποφασισμένοι πλέον και φέτος προκηρύσσουμε την Αττική και τη Χαλκιδική με 4,5 εκατομμύρια από τον Ειδικό Φορέα από εθνικούς πόρους. Και  αν ευτυχήσει η προσπάθεια που καταβάλουμε στη «Κοινωνία της Πληροφορίας» από την Ευρωπαϊκή Ένωση -αυτό που δεν στάθηκε δυνατό να συμβεί για τους γνωστούς ή αγνώστους για πολλούς λόγους από τη μη επιλεξιμότητα στο Ταμείο Γεωργίας αυτού του προγράμματος- τότε ακόμη καλύτερα για την πατρίδα μας, για να προχωρήσουμε ταχύτερα. Γνωρίζετε ότι η «Κτηματολόγιο Α.Ε.», κατά την απαρέγκλιτη αυτή διαδικασία, συντάσσει δασικούς χάρτες σ’ ένα ποσοστό βέβαια που φθάνει σήμερα το 8%. Αυτοί είναι οι δασικοί χάρτες στην πατρίδα μας.
      Τρίτη προτεραιότητα. Εντάξαμε ως συνεργάτες, σαν συνοδοιπόρους και υποστηρικτές αυτής της πολιτικής τους «φάρους» της δασολογικής επιστήμης στην Ευρώπη, όπως είναι το Αριστοτέλειο Πανεπιστήμιο Θεσσαλονίκης, τώρα της Ορεστιάδος, καθώς και όλες εκείνες τις φιλοπεριβαλλοντικές οργανώσεις που αποδεδειγμένα έχουν αποδώσει έργο (Ε.Κ.Β.Υ., Κυνηγοί, WWF, ΑΡΚΤΟΥΡΟΣ, Πρόσκοποι, Ορνιθολογική Εταιρεία) και ήδη έχουμε υπογράψει -και με άλλες από αυτές επίκειται η υπογραφή- το μνημόνιο συνεργασίας και προγραμματικών συμφωνιών.
      Έγινε, αγαπητοί συνάδελφοι, κατά την επίκριση της επερώτησης το μεγαλύτερο αντιδιαβρωτικό έργο που έγινε ποτέ και αντιπλημμυρικό δασικής αντίληψης στις πυρόπληκτες περιοχές και τα χρήματα που ξοδεύτηκαν ξεπερνούν τα 35.000.000 ευρώ. Καταθέτω αυτή τη διάσταση και πραγματικότητα, για να δοθεί και μια έμμεση απάντηση σε όλους αυτούς τους επικριτές, που τις τελευταίες μέρες, όταν από το Ειδικό Ταμείο Εκτάκτων Αναγκών ο κ. Μολυβιάτης θέλησε να υποστηρίξει εν μέρει, κατά το απειροελάχιστο των 4.000.000 ευρώ έναντι των 35.000.000 ευρώ την εξόφληση των υλοτόμων της Χαλκιδικής και της Θεσσαλονίκης που έδωσαν τη ζωή τους στις πυρόπληκτες περιοχές, ακούστηκαν όμως επικριτικά σχόλια ότι δήθεν δεν είναι μέσα στον προορισμό αυτού του Ταμείου. Μα, είναι δυνατόν να ακούγονται αυτά τα λόγια; Είναι δυνατόν να επικρίνεται ο άξιος πρώην Υπουργός και Πρόεδρος τώρα του Ειδικού Ταμείου για αυτή τη διάσταση; Αν γινόντουσαν οι πλημμύρες, αν χανόντουσαν τα εδάφη από τα δάση, τα οποία χάνουμε ούτως ή άλλως και χάνουμε ένα νησί κάθε χρόνο γιατί δεν κάνουμε τα αντιδιαβρωτικά έργα που πρέπει, τότε τι χρεία είχαμε να υποστηρίξουμε δήθεν τη ζωή των πολιτών στις πυρόπληκτες περιοχές; Και βεβαίως, αυτή η δράση εντάσσεται, όπως και κάποια χρήματα που δόθηκαν για τους κτηνοτρόφους, στις συγκεκριμένες περιοχές. Δεν έχουν να κάνουν, άραγε, αυτές οι δράσεις με τη διάσταση της ζωής αυτών των πολιτών; Έτσι, λοιπόν, ενεργοποιήσαμε τον Ειδικό Φορέα, κάτι καινούριο -που ήταν εν υπνώσει εδώ και πέντε, έξι χρόνια-  και  αναγεννώνται εδώ και έξι μήνες τα φυτώρια της πατρίδος μας που είχαν ξεχαστεί τα τελευταία είκοσι χρόνια και ερημοποιήθηκαν βήμα-βήμα, πλην δυο τριών. Για να υπάρχουν τα απαραίτητα δενδρύλλια για τις υποχρεωτικές τεχνητές αναδασώσεις που έχουμε ανάγκη πάντοτε μετά τις πυρκαγιές και στις πυρόπληκτες περιοχές και μαζί με τις δράσεις της Κοινωνίας των Πολιτών, μπορούμε να πετύχουμε πλέον δια μέσου του Ειδικού Φορέα και χρηστή διοίκηση και διαχείριση και απόδοση αυτών των κονδυλίων. Ήδη μόνο για φέτος 2.000.000 ευρώ έφυγαν από τον Ειδικό Φορέα, επιπλέον, από άλλα χρόνια για την ενίσχυση της αντιπυρικής προστασίας. 
      Ένας άλλος μύθος περί των τεχνητών αναδασώσεων, για να τελειώσει και αυτός ο λαϊκισμός. Ρωτήστε όποιον επιστήμονα τελείωσε μια δασολογική σχολή. Επιτέλους, σ’ αυτόν τον τόπο, στη μεσογειακή χώρα, η φύση αναγεννά τα δάση κατά 85%. Εκεί που είναι ανάγκη να γίνουν οι τεχνητές αναδασώσεις και δεν έγιναν τα τελευταία είκοσι χρόνια, εμείς σε έξι μήνες κάναμε ό,τι δεν έγινε στα τελευταία δέκα χρόνια. Αλλά αυτό έχει να κάνει με το μέτρο, με τη σύνεση και με την πραγματικότητα πώς πρέπει να διαχειριστεί κάποιος αυτό το κομμάτι των τεχνητών αναδασώσεων. Και είμαστε έτοιμοι και θα είμαστε απολύτως έτοιμοι -και όπερ έδει δείξαι- με το καλό, το Φθινόπωρο να ξεκινήσουμε πλέον εκεί που πρέπει  την καθολική τεχνητή αναδάσωση όσων μελετών έχουν ολοκληρωθεί.
      Για πρώτη φορά, αγαπητοί συνάδελφοι, μία Κυβέρνηση εντάσσει σε προγραμματική περίοδο στο συγκεκριμένο Δ΄ Κοινοτικό Πλαίσιο Στήριξης 600.000.000 ευρώ για δασική πολιτική. Αυτό το νούμερο, αυτός ο αριθμός δεν είναι δυνατόν να αθροιστεί ούτε από τα τρία μαζί προηγούμενα κοινοτικά πλαίσια στήριξης. Για πρώτη φορά υπάρχει αυτή η διάσταση της δασικής πολιτικής στην πατρίδα μας.
      Ένα τελευταίο θέμα. Μία καλή εφημερίδα θεώρησε σκόπιμο τις τελευταίες ημέρες, πιθανόν και κάποιοι να πλήξουν τον Υπουργό ΠΕ.ΧΩ.Δ.Ε., γιατί σ’ εκείνον απευθυνόταν και δευτερευόντως στο Υπουργείο, με τις γνωστές φωτογραφίες περί της Πάρνηθας.
      Εμείς ενεργοποιηθήκαμε κατά την άσκηση της δασικής πολιτικής, γιατί αυτή είναι πολιτική και μαζί οι παρόντες του συγκεκριμένου Υπουργού, όπως και του κ. Παυλόπουλου και υπάρχει αυτή η αγαστή συνεργασία και κατά συνέπεια έχουμε άμεσα τα πρώτα αποτελέσματα. 
      Σας καταθέτω την έκθεση, γιατί ό,τι έρχεται σε μας δεν είναι για χρήση δική μας, του Δασάρχη Καπανδριτίου, όπου γράφει συγκεκριμένα πράγματα, ότι όλες οι φωτογραφίες αφορούν περιοχή εκτός του Δρυμού.
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Βεβαίως η εντύπωση έχει να κάνει με την Πάρνηθα, που μας πλήγωσε και ο εντυπωσιασμός είναι ανάλογος. Είναι κληροτεμάχια τα οποία δόθηκαν το 1926. Υπήρχαν διάφορες φάσεις δικαστικές, επιτροπές, τελεσιδίκησαν και αν υπάρχουν πολεοδομικές παραβάσεις, εδόθη η εντολή από το συγκεκριμένο Υπουργείο να ελεγχθούν. Το Δασαρχείο Καπανδριτίου όμως για δύο παράνομες διανοίξεις δασικών οδών ήδη και το 2005 και το 2006 έχει υποβάλλει την ανάλογη  μήνυση που έπρεπε να υποβάλει. 
      Εάν, αγαπητοί συνάδελφοι, η Δημόσια Διοίκηση δεν ανταποκρίνεται σ’ αυτά που και ο Πρωθυπουργός σήμερα είχαμε την τύχη να τον ακούσουμε να κατονομάζει, αυτό δεν σημαίνει ότι δεν ασκείται ή δεν έχει συλληφθεί η δέουσα πολιτική για να ασκηθεί. Και βεβαίως, το στοίχημα είναι μπροστά μας για μία χρηστή διοίκηση. Κι εδώ έχει να κάνει και με την πολυθρύλητη διοίκηση περί του Υπουργείου Περιβάλλοντος. Και βεβαίως, χρειάζεται και είναι επίκαιρη η συζήτηση. Αλλά πιστεύετε εσείς ότι αν η διοίκηση δεν αρθεί στο ύψος των περιστάσεων, η χρηστή διοίκηση, εάν δεν γίνουν αυτά που πρέπει να διορθωθούν, είναι δυνατόν μόνο και μόνο η δημιουργία ενός Υπουργείου να σώσει το φυσικό περιβάλλον της πατρίδας μας;
       Εν όψει δε της νέας αντιπυρικής περιόδου που ήδη άρχισε –επειδή βλέπω εδώ και τον καλό εργάτη αυτής της προσπάθειας, τον κ. Χηνοφώτη- να ξέρετε ότι υπάρχει μία συνεργασία με τις Περιφέρειες. Τα τρία συναρμόδια Υπουργεία για πρώτη φορά θα εμπλακούν. Οι δασικές υπηρεσίες, η Πυροσβεστική το 1998 «φορτώθηκε» κάτι που δεν έπρεπε να την πληγώσει, τώρα δεν έχουμε την ματαιότητα την αντίστροφη, γιατί δεν μπορούν και αυτές οι υπηρεσίες να σηκώσουν μόνες τους το βάρος έτσι όπως είναι των τελευταίων δέκα με δεκαπέντε τελευταίων ετών, μαζί όμως θα συνεργαστούν όλοι για τη φύλαξη και το σωστό αποτέλεσμα που πρέπει να έχει μία αντιπυρική προσπάθεια.
      Ήδη για πρώτη φορά από τις 15 Απριλίου ό,τι ήταν να δώσει η Κυβέρνηση, έχει δοθεί και από το Υπουργείο Εσωτερικών και από το Υπουργείο το οποίο εποπτεύω και έχω την αρμοδιότητα. Προβλέπονται από τις Δημόσιες Επενδύσεις 4,5 εκατομμύρια ευρώ και ήδη έχουν υπογραφεί και έχουν φύγει στις Περιφερειακές Δασικές Υπηρεσίες συν και τα 2.000.000 από το δασικό φορέα.
      Αυτά ήταν κατά την πορεία του «πρέπει», αυτά μπορούσαμε να κάνουμε και να είστε σίγουροι ότι συγκριτικά αυτό που μπορούσαμε να κάνουμε, το πράξαμε και να είστε βέβαιοι ότι και στο πεδίο της μάχης θα δώσουμε τον αγώνα που πρέπει για την πατρίδα και το δασικό μας χώρο. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο έτερος των Υφυπουργός, ο κ. Χηνοφώτης.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριοι συνάδελφοι, από τη Γραμματέα του Κ.Κ.Ε. ετέθη ένα πολύ σωστό θέμα αναφορικά με τη διαχρονική προσπάθεια. Όντως έτσι πρέπει να αντιμετωπίζονται όλα τα θέματα. 
      Εγώ όμως για τα θέματα αρμοδιότητάς μου θέλω να υπεισέρθω και σ’ έναν άλλο παράγοντα.
      Αυτό που μετράει είναι και η λεπτομέρεια. Γιατί το λέω αυτό; Τα μέσα και το ανθρώπινο δυναμικό είναι συγκεκριμένα αυτήν τη στιγμή. Ξέρουμε τι πρέπει να γίνει, ποιος πρέπει να το κάνει, πού θα το πραγματοποιήσει και πότε. Αυτό το οποίο όμως μετράει τα μέγιστα κατά την άποψή μου, είναι το τι θα κάνουμε ώστε να μειώσουμε τους κινδύνους μεταξύ του τι πρέπει να γίνει και του πώς πρέπει να γίνει, ώστε να έχουμε μία αποτελεσματικότερη πρόληψη και κατάσβεση των δασικών πυρκαγιών. 
      Με στόχο τη βελτίωση και την αποτελεσματικότερη απόδοση του μηχανισμού πρόληψης και καταστολής των δασικών πυρκαγιών κατά την περίοδο του καλοκαιριού που έρχεται, έγινε συστηματική προσπάθεια ώστε να ληφθούν όλα τα αναγκαία μέτρα και να αναθεωρηθούν όλα τα σημεία του συστήματος στα οποία παρουσιάστηκαν αδυναμίες και δυσλειτουργίες, εκμεταλλευόμενοι τα διδάγματα των παρελθόντων ετών. Κατά τον προσδιορισμό των μέτρων αυτών αναλύσαμε και αξιολογήσαμε όλα τα αποτελέσματα, αρχής γενομένης από το πόρισμα της διακομματικής επιτροπής το 1993, σε συνδυασμό βέβαια με τις όποιες αλλαγές έχουν επέλθει, από τότε μέχρι σήμερα, ως προς το καθεστώς υπηρεσιών, τις αρμοδιότητες κ.λπ.. Ακόμα περισσότερο όμως λάβαμε υπ’ όψιν και τα νέα στοιχεία και δεδομένα των δασικών πυρκαγιών που παρουσιάστηκαν, σε κάθε περιοχή, τα τελευταία χρόνια. 
	Με βάση το περιθώριο του χρόνου που έχω, θα προσπαθήσω να θέσω τους άξονες και ορισμένες λεπτομέρειες επ’ αυτών. Οτιδήποτε θέλετε μπορείτε να το ρωτήσετε, αλλά οπωσδήποτε πρέπει να κινηθώ και εντός του χρόνου διότι οιαδήποτε λέξη, οιαδήποτε ορολογία συνεπιφέρει συγκεκριμένες ενέργειες και συγκεκριμένες λεπτομερείς δράσεις και ως εκ τούτου εκ των πραγμάτων δεν μπορώ να αναφερθώ σε όλα.
	Οι βασικοί άξονες που διέπουν την προετοιμασία για την τρέχουσα αντιπυρική περίοδο είναι: Εν πρώτοις, εντατικοποίηση της εκπαίδευσης -αυτό είναι ένα θέμα το οποίο ορθώς ετέθη και από σας- είτε με εκπαίδευση με ασκήσεις επί χάρτου είτε με πραγματικές ασκήσεις ανά Περιφέρεια σε όλη την επικράτεια, αρχής γενομένης από το Δεκέμβριο, καθώς επίσης και με εμπλοκές όλων των αρμοδίων φορέων, συμπεριλαμβανομένης και της Τοπικής Αυτοδιοίκησης. 
      Δεύτερον, αποτροπή, πρόληψη και φύλαξη δασικών περιοχών κατά τα οριζόμενα στο πόρισμα της επιτροπής, εκμεταλλευόμενοι ό,τι έχει συμβεί μέχρι στιγμής, καθώς επίσης και ορισμένες αδυναμίες που παρουσιάστηκαν. 
      Τρίτον, εναέρια και επίγεια επιτήρηση για έγκαιρο εντοπισμό πυρκαγιών ώστε σ’ αυτήν την περίπτωση αμέσως να μπορέσουμε να έχουμε όσο το δυνατόν αμεσότερη επέμβαση για κατάσβεση. Εδώ ετέθη και από την κ. Παπαρήγα το θέμα ορισμένων κρουνών ακόμα και σε υψηλές από πλευράς υψομέτρου δασικές περιοχές. Είναι σωστό, αυτό είναι το ιδεατό. Προκειμένου να αντιπαρέλθουμε στο άμεσο χρονικό διάστημα αυτές τις ανάγκες, σχεδιάζουμε αερομεταφορά ορισμένων δεξαμενών προκειμένου οι δασοπυροσβέστες να έχουν αυτήν τη δυνατότητα.
	Τέταρτον, αερομεταφορά δυνάμεων και μέσων με τους λεγόμενους δασοκομάντος. Δεν είναι μόνο η αερομεταφορά τους, αλλά και το πώς ενεργούν. Έχουν συγκροτηθεί δεκαέξι ειδικά αερομεταφερόμενα τμήματα τα οποία εν τω συνόλω τους αποτελούνται από χίλια διακόσια περίπου άτομα με το κύριο βάρος να αντιστοιχεί σε εποχικούς και μόνιμο προσωπικό. 
      Ένα άλλο σημαντικό σημείο είναι η επίτευξη διαλειτουργικότητας ή συμβατότητας, θα έλεγα, για θέματα ανεφοδιασμού και μεταφοράς πυροσβεστικού υλικού, των μέσων του Πυροσβεστικού Σώματος και των Οργανισμών Τοπικής Αυτοδιοίκησης καθώς επίσης και η σύζευξή τους. 
      Η βελτίωση της οργάνωσης για διεύθυνση, έλεγχο και συντονισμό των επιχειρήσεων δασοπυρόσβεσης. Εδώ, εκτός των άλλων θεμάτων, ως προς θέματα επικοινωνιών, ως προς θέματα διοίκησης και ελέγχου, η οποία είναι μία αέναος προσπάθεια, θα ήθελα να ληφθεί υπ’ όψιν και η Τράπεζα Πληροφοριών η οποία δημιουργείται με βάση ηλεκτρονικούς χάρτες, όπου μέσα είναι καταγεγραμμένα από τον τελευταίο πυροσβεστικό κρουνό που υπάρχει, μέχρι τις τοπικές τοπογραφικές ιδιαιτερότητες, καθώς επίσης και τα μέσα Τοπικής Αυτοδιοίκησης Ενόπλων Δυνάμεων και κατά μείζονα λόγο βέβαια και του Πυροσβεστικού Σώματος και των Σωμάτων Ασφαλείας.
      Η αναδιάταξη των πυροσβεστικών οχημάτων με βάση την πρόσκτηση νέων οχημάτων. Θα καταθέσω στα Πρακτικά έναν πίνακα για ενημέρωσή σας που δείχνει την πορεία, ποια έχουν παραληφθεί μέχρι τώρα και την εξέλιξη των υπολοίπων.
      (Στο σημείο αυτό, ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      
      
      
      
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ένας άλλος βασικός άξονας είναι η μέγιστη αξιοποίηση της δυνατότητας συνδρομής των Ενόπλων Δυνάμεων και όχι μόνο, για θέματα υποστήριξης του έργου των πυροσβεστικών δυνάμεων αλλά και θέματα εμπλοκής τους, διότι όπως ετέθη και από την κ. Παπαρήγα, το στρατευμένο προσωπικό δεν εμπλέκεται στην πυρόσβεση, αλλά συνεπικουρεί το έργο των πυροσβεστικών δυνάμεων με συγκεκριμένα έργα, τα οποία μπορούν να τους ανατεθούν και αυτά να είναι: επάνδρωση πυροφυλακίων, υποστηρικτικές ενέργειες, μέχρι ακόμη και φύλαξη, επιτήρηση περιοχών οι οποίες έχουν κατασβεστεί λόγω πυρκαγιάς. Και όπως πολύ σωστά είπε και η ίδια ότι προσωπικό το οποίο δεν είναι εκπαιδευμένο, δεν έχει εμπειρία ως εκ της αποστολής του να κατασβένει πυρκαγιές, οπωσδήποτε δεν μπορεί να εμπλακεί σε αυτό το συγκεκριμένο έργο αυτής καθ’ εαυτής της κατάσβεσης. 
      Ειδικότερα η αποτροπή, η πρόληψη, ο έγκαιρος εντοπισμός και φύλαξη δασικών περιοχών επέβαλε ενέργειές μας για ευαισθητοποίηση των πολιτών, οργάνωση σε τοπικό επίπεδο, γνώση των ρόλων και των αρμοδιοτήτων τόσο των μεμονωμένων όσο και των συλλογικών οργάνων, όχι μόνο από πλευράς του ομιλούντος Υφυπουργού, αλλά σε συνεργασία και με τη Γενική Γραμματεία Πολιτικής Προστασίας καθώς επίσης και με το Υπουργείο Αγροτικής Ανάπτυξης και Τροφίμων κατά περίπτωση.
      Εντατικοποίηση, καθαρισμός σε περιοχές που είναι πολύ πιθανή η έναρξη πυρκαγιών. Ήδη, έχουν ακολουθηθεί ορισμένες δράσεις στις διάφορες συσκέψεις που έχουν γίνει υπό την προεδρία τη δική μου, τρεις μέχρι στιγμής, επτά σε τεχνικό επίπεδο με άλλους φορείς. Ήδη αυτά ελέγχονται. Δηλαδή, αυτές οι συσκέψεις, εκτός από την αρχική, που παρέχονται οι κατευθύνσεις, λαμβάνουν χώρα  υπό την έννοια ελεγκτικού μηχανισμού στις ενέργειες οι οποίες έχουν ανατεθεί σε διάφορους φορείς.
      Δημιουργία συστήματος εναέριων και επίγειων περιπολιών ανάλογα με το δείκτη επικινδυνότητας και ένα πρόγραμμα πλέον αυξημένο απ’ ό,τι συνέβαινε τα τελευταία χρόνια.
      Επάνδρωση πυροφυλακίων. Ήδη έχει αρχίσει και ήδη προωθούμεθα προς τα ενδότερα των ευαίσθητων δασικών περιοχών.
      Αξιοποίηση του προσωπικού της Αγροφυλακής. Απαγόρευση της κυκλοφορίας σε ευαίσθητες δασικές εκτάσεις κατά τις επικίνδυνες ημέρες, με βάση τις διατάξεις του άρθρου 23 και 25 του ν. 998/1979 καθώς επίσης και την κοινή υπουργική απόφαση του 1999. Επίσης, με πλήρη εφαρμογή της υπ’ αριθμόν 4 πυροσβεστικής διάταξης, η οποία αφορά τη λήψη μέτρων πρόληψης πυρκαγιών σε οικόπεδα και λοιπούς ακάλυπτους χώρους, ειδικά εντός αστικών περιοχών, καθώς επίσης και της υπ’ αριθμόν 9α΄ πυροσβεστικής διάταξης, η οποία αναφέρεται στον περιορισμό και τη λήψη ειδικών μέτρων για τη χρήση πυρός στην ύπαιθρο.
Την εκμετάλλευση των δυνατοτήτων που μας δίνουν αρμόδιες κρατικές υπηρεσίες για την αποτροπή ανθρωπογενών αιτιών πυρκαγιάς, καθώς και τον έγκαιρο εντοπισμό των δραστών. 
      Είναι μία προσπάθεια συγκροτημένη, η οποία τουλάχιστον το τελευταίο τρίμηνο που εκδηλώθηκαν πυρκαγιές, έχει αποδώσει. Επτά έχουν παραπεμφθεί στον εισαγγελέα για εμπρησμό εξ αμελείας και οκτώ για εμπρησμό εκ προθέσεως. Μάλιστα, ορισμένοι εξ αυτών απ’ ό,τι διεφάνη –δεν χρησιμοποιώ τον όρο «απεδείχθη»- λόγω της εκδίκασης των υποθέσεων είχαν ασχοληθεί και στο παρελθόν με τις ίδιες παράνομες ενέργειες.
      Επίσης, ο επιχειρησιακός σχεδιασμός έχει βασιστεί στην ταχύτερη κατάσβεση με αξιοποίηση κατάλληλα διεσπαρμένων τόσο των εναερίων όσο και των επιγείων δυνάμεων, την προωθημένη ανάπτυξη εντός των δασικών περιοχών με κατάλληλα συστήματα επικοινωνιών και παράλληλα διατήρηση εφεδρικών δυνάμεων στη δεύτερη ζώνη ετοιμότητος για δασοπυρόσβεση, την περαιτέρω ενίσχυση του στελεχικού δυναμικού με την πρόσληψη νέων πυροσβεστών, των χιλίων διακοσίων εξήντα, όπου είναι σε περάτωση ο διαγωνισμός, καθώς επίσης και την επαναπρόσληψη πεντέμισι χιλιάδων εποχικών δασοπυροσβεστών με αυξημένο χρόνο εργασίας έναντι των πέντε μηνών που ακολουθείτο μέχρι και το 2007 και τώρα στους οκτώ μήνες.
      Καταθέτω, επίσης, το σχετικό έγγραφο επειδή ετέθη το θέμα, με την εξέλιξη της πορείας των υλικών εξοπλισμού τους.
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Μίσθωση δεκατεσσάρων ελικοπτέρων μεσαίου και βαρέως τύπου, ενώ ταυτόχρονα θα έχουμε στη διάθεσή μας είκοσι ένα αεροσκάφη Καναντέρ του εθνικού στόλου, δεκαοκτώ αεροπλάνα Πετζετέλ του εθνικού στόλου και τρία αεροπλάνα Γκρούμαν. 
      Παρακαλώ, κύριε Πρόεδρε, εάν μπορώ να έχω δύο λεπτά ακόμη για να κάνω μία επεξήγηση, διότι όλοι αντιλαμβανόμεθα μία προσπάθεια που γίνεται για θέματα προμήθειας πυροσβεστικών αεροσκαφών. Εδώ θα είμαι σαφής και ειλικρινής. Τα επιχειρησιακά κριτήρια για την από αέρος πυρόσβεση καθορίζονται από το Πυροσβεστικό Σώμα. Τα κριτήρια υποδομής, υποστήριξης, συντήρησης, επισκευής καθορίζονται από την Πολεμική Αεροπορία.  Ως εκ τούτου, σε οποιαδήποτε ενέργεια πρέπει να γίνει, πρέπει αυτοί οι δύο αρμόδιοι φορείς να συνάδουν προς επίτευξη του κοινού σκοπού, όταν υπάρχει άμεση αναγκαιότητα. Αυτή τη στιγμή δεν υπάρχει άμεση αναγκαιότητα. 
      Πολλοί είναι αυτοί οι οποίοι διατείνονται για πολλούς και διάφορους λόγους που δεν θέλω να τους σχολιάσω, αλλά είναι ευνόητοι ότι το κόστος το οποίο καταβάλλουμε για να μισθώσουμε ορισμένα ελικόπτερα, στα δεκατέσσερα εκ των οποίων προχωράμε τη μίσθωσή τους για φέτος, στην ουσία μπορούν να μας εξασφαλίσουν την αγορά. Κάνουν ένα μεγάλο λάθος. Παραβλέπουν ορισμένοι τεχνηέντως –και το λέω εν πάση ειλικρινεία, διότι υποκρύπτονται συμφέροντα από πίσω- το γεγονός ότι η πρόσθεση ενός αεροσκάφους σημαίνει κόστος αγοράς, κόστος υποστήριξης, κόστος υποδομών, κόστος ανταλλακτικών και κόστος επιχειρήσεων, συν την απασχόληση του προσωπικού στο πλαίσιο μιας πολυτυπίας ή επιπλέον αεροσκαφών. 
      Όλα αυτά εάν συναθροιστούν θα δούμε ότι επί του παρόντος μπορούμε να προχωρήσουμε στη μίσθωση των ελικοπτέρων, οπωσδήποτε όμως χωρίς να παραβλέπουμε την απαίτηση, όπως θα ορισθεί ανάλογα με την ηλικία των αεροσκαφών, για πρόσθεση νέων και σταδιακά, συνεκμεταλλευόμενοι επίσης τις δυνατότητες ορισμένων άλλων Σωμάτων Ασφαλείας ή του Λιμενικού Σώματος, το οποίο κατά πληροφορίες προχωράει επιπρόσθετα στην απόκτηση κάποιων αεροσκαφών με δυνατότητα αεροπυρόσβεσης.
      Αερομεταφορά ειδικών μονάδων δασοπυρόσβεσης, των λεγόμενων «δασοκομάντος», ειδικές δυνάμεις πλέον μπορούμε να τις αποκαλούμε, όχι μόνο με ελικόπτερα της Πυροσβεστικής αλλά και του Στρατού και της Πολεμικής Αεροπορίας για την ταχύτερη προώθησή τους στην περιοχή του συμβάντος.
      Ένας ακόμη σημαντικός παράγων είναι η διαλειτουργικότητα των φορέων και η δυνατότητα από κοινού λειτουργίας τους, όπως είπα για τα μέσα του Πυροσβεστικού Σώματος και των Οργανισμών Τοπικής Αυτοδιοίκησης, αλλά και ένα σημαντικό το οποίο ελέχθη και από τον Πρωθυπουργό και από τον κ. Κιλτίδη, δηλαδή, η δημιουργία υποστηρικτικών ομάδων με συμμετοχή των υπαλλήλων της Δασικής Υπηρεσίας. 
      Ήδη η στελέχωση του Σ.ΚΕ.Δ. συμπεριλαμβάνει υπαλλήλους δασικής υπηρεσίας. Επιπρόσθετα, έχουμε ενεργοποιήσει τα τέσσερα κινητά συντονιστικά επιχειρησιακά κέντρα, τα οποία είχαν προσκτηθεί εν όψει των Ολυμπιακών Αγώνων και φέτος θα ενεργοποιηθούν για πρώτη φορά. Ήδη σε δυο-τρεις ημέρες μετακινείται το ένα προς την Πάτρα, το άλλο προς τη Θεσσαλονίκη και τα δύο παραμένουν εδώ στην περιοχή της Αττικής, για να χρησιμοποιηθούν ανάλογα με τον τόπο της πυρκαγιάς.
      Επιπρόσθετα, η Γενική Γραμματεία Πολιτικής Προστασίας από 7 Απριλίου του 2008 με εγκύκλιό της προσδιορίζει αναλυτικά το σχεδιασμό και τις δράσεις της πολιτικής προστασίας για την αντιμετώπιση των δασικών πυρκαγιών, με σαφή διάκριση ρόλων και υποχρεώσεων όλων των εμπλεκομένων φορέων, παρέχοντας συγκεκριμένες συντονιστικές οδηγίες αναφορικά με τις δράσεις και τα μέτρα πρόληψης και ετοιμότητας για την αντιπυρική περίοδο συν την περίπτωση απαίτησης εκκενώσεως περιοχών, οι οποίες κατοικούνται. Πώς θα γίνει, από ποιον θα γίνει, ποιος θα διατάξει και τίνι τρόπω θα εκκενωθεί αυτή η περιοχή. Και, βέβαια, οι δράσεις της πυροπροστασίας χρηματοδοτήθηκαν από το Υπουργείο Εσωτερικών με κονδύλια ύψους 33,5 εκατομμυρίων ευρώ.
      Θα ήθελα να προσθέσω το μνημόνιο Ελλάδας – Γαλλίας, διοικητικής φύσεως, το οποίο αναφέρεται στην αλληλοδιάθεση εναερίων μέσων δασοπυρόσβεσης…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε, κι ευχαριστώ για την ανοχή σας και για την ανοχή όλων των συναδέλφων ως προς την υπέρβαση του χρόνου.
      Πιστεύουμε ότι έχει επιτευχθεί η βελτίωση της οργάνωσης για τη διεύθυνση και τον έλεγχο των επιχειρήσεων δασοπυρόσβεσης μέσω του ενιαίου πλέον Υπουργείου Εσωτερικών, όπου επενδύουμε συστηματικά στην προώθηση πιο στενής, πιο αρμονικής και πιο αποτελεσματικής συνεργασίας της κεντρικής διοίκησης με τις περιφέρειες και την Τοπική Αυτοδιοίκηση, προκειμένου να είναι ευαισθητοποιημένοι και οι πολίτες για το τι μπορεί να γίνει και πώς να αντιδράσουν κάτω από την αιγίδα της κρατικής μηχανής.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ.
      Κύριε Κανταρτζή, έχετε το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Νομίζω ότι ήταν πραγματικά και χρήσιμη η συζήτηση που έγινε και επίκαιρη. Ήταν χρήσιμη από την άποψη ότι είμαστε σε μια εποχή, εν πάση περιπτώσει, που ναι μεν τα φυσικά φαινόμενα δεν μπορούμε να τα σταματήσουμε – σεισμούς κ.λπ. – όμως η σημερινή ανάπτυξη της επιστήμης, της τεχνικής, οι πλουτοπαραγωγικές δυνατότητες που υπάρχουν και στη χώρα μας και γενικότερα, δίνουν τη δυνατότητα να αντιμετωπίσουμε πιο αποτελεσματικά τα φαινόμενα αυτά, ώστε τουλάχιστον να μην υπάρχουν ούτε απώλειες σε ανθρώπινες ζωές ούτε, πολύ περισσότερο, να υπάρχουν γενικότερες επιπτώσεις με τις καταστροφές περιουσιών κ.λπ., σαν αυτές που ζούσαμε είτε με πλημμύρες είτε με πυρκαγιές είτε με σεισμούς.
      Νομίζω ότι ήταν καλή η συζήτηση. Ειπώθηκαν πράγματι πολλά στοιχεία και από τους Υπουργούς που πήραν το λόγο για να μιλήσουν. Ξέρετε όμως τι σκεφτόμουν όλη αυτή την ώρα που σας άκουγα, όπως και τον Υπουργό ΠΕ.ΧΩ.Δ.Ε. και τον Υφυπουργό Εσωτερικών και τον Υφυπουργό Γεωργίας; Κάναμε τούτο, κάναμε κείνο, κάναμε το άλλο. Θα ήθελα να θέσω το εξής ερώτημα: ποιος αλήθεια μπορεί να αισθανθεί σήμερα, ακούγοντας αυτήν τη συζήτηση, ότι μπορούμε να βλέπουμε και να αντιμετωπίζουμε τις περιπτώσεις αυτές από καλύτερες θέσεις.
      Εγώ δεν αμφισβητώ ότι πάρθηκαν όλα αυτά τα μέτρα τα οποία αναφέρθηκαν και όσον αφορά τη δασοπυρόσβεση και όσον αφορά τα αντιπλημμυρικά έργα τα οποία σχεδιάστηκαν και όσον αφορά τα έργα τα οποία σχεδιάζονται στην αντισεισμική προστασία και αντισεισμική θωράκιση. Όμως, όπως κι εσείς οι ίδιοι το είπατε, ένας σχεδιασμός για την αντισεισμική προστασία θέλει ένα βάθος χρόνου, ένας σχεδιασμός για την αντιπλημμυρική προστασία θέλει ένα βάθος χρόνου.
    Πόσα χρόνια τώρα δεν ακούμε να εξαγγέλλονται τέτοια έργα; Αυτός ο σχεδιασμός, εν πάση περιπτώσει, που μπορεί κάποια στιγμή να είναι επίκαιρος, με το πέρασμα του χρόνου και επειδή οι ανάγκες πολλαπλασιάζονται, είναι προφανές ότι δεν μπορεί να αντιμετωπίσει τέτοιου είδους ζητήματα. 
    Δεν μπορούμε να είμαστε αισιόδοξοι ότι σήμερα από καλύτερες θέσεις μπορούμε να είμαστε προετοιμασμένοι, όταν βλέπουμε ότι μέσα από τον ίδιο τον κρατικό προϋπολογισμό -όχι μόνο το φετινό αλλά και των προηγούμενων χρόνων, γιατί δεν αναφέρομαι μόνο στην Κυβέρνηση της Νέας Δημοκρατίας, αλλά και πιο πίσω, στις κυβερνήσεις του ΠΑ.ΣΟ.Κ.- κονδύλια που προορίζονταν γι’ αυτούς τους κρίσιμους τομείς, περιορίζονταν ουσιαστικά. Ένα παράδειγμα είναι τα κονδύλια για την αντιπλημμυρική προστασία. Θέλετε να σας πω και άλλο παράδειγμα; Οι δασικές υπηρεσίες, που εδώ και μία εικοσαετία λειτουργούν με 40% κενές οργανικές θέσεις. Και αναφέρομαι και σε δασολόγους αλλά και στο υπόλοιπο προσωπικό. Επίσης είναι και η Πυροσβεστική Υπηρεσία.
    Επομένως δεν αρκεί απλώς ένας σχεδιασμός, να λέγεται «ότι θα κάνουμε αυτό ή εκείνο». Ασφαλώς πρέπει να υπάρχει ένας σχεδιασμός, αλλά, πριν από όλα, χρειάζεται και η διάθεση των κονδυλίων. Και εδώ μπαίνει το μεγάλο ερώτημα: Με ποιες προτεραιότητες ιεραρχούνται τα διάφορα έργα; Από πού τελικά περικόπτονται κονδύλια και για ποιο σκοπό;
    Το πρόβλημα δεν εκφράζεται σε όλα τα στρώματα το ίδιο. Η αντιμετώπιση αυτών των προβλημάτων έχει να κάνει με βαθύτερες αιτίες και πολιτικές επιλογές. Για παράδειγμα, όσο θα συνεχίζεται η παραπέρα εμπορευματοποίηση της γης, είναι προφανές ότι και τα προβλήματα της αντιπλημμυρικής θωράκισης δεν θα λυθούν όπως θα έπρεπε και τα προβλήματα της αντισεισμικής προστασίας. Όσο θα συνεχίζεται η εμπορευματοποίησή της και η καταστροφή του φυσικού περιβάλλοντος –αναφέρομαι στα δάση και στις δασικές εκτάσεις- θα συνεχίζεται το πρόβλημα. Είναι γνωστά τα στοιχεία και ας μην τα επαναλάβω. Με τους διάφορους αποχαρακτηρισμούς που έγιναν με τους νόμους της Νέας Δημοκρατίας και του ΠΑ.ΣΟ.Κ. εκατομμύρια στρέμματα δασικών εκτάσεων έχουν αποχαρακτηριστεί.
    Επομένως, εάν θέλουμε να μιλήσουμε για ριζικές αλλαγές, πριν από όλα χρειάζεται μία ριζικά διαφορετική πολιτική. Όμως, εμείς ως Κομμουνιστικό Κόμμα Ελλάδας κάναμε και θα κάνουμε ό,τι μπορούμε για να συμβάλουμε με όσες δυνάμεις έχουμε στο να ληφθούν άμεσα μέτρα που θα δώσουν μια ανακούφιση στα προβλήματα αυτά, έχοντας επίγνωση ότι τα αποτελέσματα από αυτά τα φυσικά φαινόμενα δεν πλήττουν το ίδιο όλα τα στρώματα του πληθυσμού. Βεβαίως, όλοι μπορεί να επηρεάζονται. Όμως, είναι άλλο το κόστος για τις φτωχές εργατικές λαϊκές οικογένειες, γιατί αυτές είναι που θα ζήσουν και στα χειρότερης ποιότητας σπίτια, σε σπίτια με πιο πρόχειρη αντισεισμική θωράκιση. Τα λαϊκά στρώματα είναι που θα ζήσουν -και ζουν- και στις πιο απομακρυσμένες περιοχές, από όπου λείπουν και στοιχειώδη έργα υποδομής. 
    Συνεπώς το πρόβλημα έχει και αυτήν τη διάσταση και με την έννοια αυτή το Κομμουνιστικό Κόμμα θα κάνει ό,τι μπορεί για να συμβάλει, έτσι ώστε να ληφθούν όλα τα μέτρα που χρειάζονται, για να δώσουν μια άμεση λύση στα προβλήματα.
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Κανταρτζή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι τέσσερις μαθήτριες και μαθητές και τρεις συνοδοί δάσκαλοι από το 6ο Διαπολιτισμικό Δημοτικό Σχολείο Ευόσμου Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο Βουλευτής Έβρου κ. Ντόλιος για οκτώ λεπτά.
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, με σημαντική εμπειρία στα θέματα της πολιτικής προστασίας -εάν όχι σε όλα, τουλάχιστον στα θέματα της αντιπλημμυρικής προστασίας- καταγόμενος από ένα νομό σαν τον Έβρο, και βεβαίως, με αρκετά μεγάλη εμπειρία στα θέματα της αντισεισμικής προστασίας, θα ήθελα να πω ότι στον Έβρο δεν έχουν σημειωθεί μεγάλες πυρκαγιές. Μάλλον εδώ δικαιώνεται το Κομμουνιστικό Κόμμα Ελλάδας. Φαίνεται ότι η γη μας εκεί δεν έχει τόσο μεγάλη αξία. Βεβαίως δεν είναι η μοναδική δικαιολογία και εξήγηση, αλλά υπάρχουν και άλλες. Οι κλιματολογικές συνθήκες είναι διαφορετικές, αλλά υπάρχουν και άλλες εξηγήσεις, στις οποίες δεν θα ήθελα να αναφερθώ αυτήν τη στιγμή.
      Η συζήτηση, όπως διεξήχθη σήμερα, δεν είχε ένταση. Νομίζω ότι επιχειρήθηκε από την πλευρά της Κυβέρνησης να ειπωθεί πως– δεν γινόταν διαφορετικά- «ό,τι ανθρωπίνως είναι δυνατό να κάνουμε το κάνουμε, ό,τι δυνατότητες έχουν οι μηχανισμοί του κράτους τις αξιοποιούμε». Δεν είναι, όμως, έτσι. Ποια είναι η αίσθηση των πολιτών, ποιο είναι το πολιτικό ζήτημα που υπάρχει;
      Έχει υποστεί ένα σοβαρό πλήγμα η αξιοπιστία του κράτους και η αξιοπιστία του κράτους είναι ένα γενικότερο ζήτημα, αλλά έχει άμεση σχέση με την πολιτική προστασία. Οι πολίτες κάθε σοβαρής χώρας θέλουν να νιώθουν ότι το κράτος σε κάποια δεδομένη στιγμή, σε μία έκτακτη ανάγκη, σε μία περίπτωση θεομηνίας, θα μπορέσει να τους προστατεύσει. Επιχειρήθηκε να αποδοθούν και ευθύνες στο παρελθόν. 
      Πράγματι, υπήρχαν αδυναμίες, παραλείψεις, λάθη και στο παρελθόν. Όλοι μας μπορούμε να θυμηθούμε ότι στα θέματα της ασφάλειας των πολιτών είχαμε κερδίσει πολύ μεγάλο έδαφος τα τελευταία χρόνια της προηγούμενης διακυβέρνησης. Δεν το λέω εγώ, το είπε ο πρώτος Υπουργός αυτής της Κυβέρνησης, ο Υπουργός Δημόσιας Τάξης, για το τι παρέλαβε στο Υπουργείο Δημόσιας Τάξης. Χωρίς αμφιβολία -θα ήθελα να είναι εδώ ο Υφυπουργός κ. Κιλτίδης, ο οποίος έφυγε- τα είχαμε καταφέρει καλά στα χρόνια της προηγούμενης διακυβέρνησης στα θέματα της πυροπροστασίας, ιδιαίτερα την τελευταία περίοδο. Μετά το πέρασμα της δασικής προστασίας από τις δασικές υπηρεσίες στην Πυροσβεστική, τα πήγαμε καλύτερα, διατέθηκαν χρήματα. Αυτό είναι διαπιστωμένο και από τις δασικές υπηρεσίες. Η εξήγηση, μάλιστα, των δασικών υπηρεσιών εκείνη την εποχή είναι ότι για πρώτη φορά δόθηκε μία ιδιαίτερη βαρύτητα στα ζητήματα αυτά, διατέθηκαν περισσότερα χρήματα, στηρίχθηκαν πιο αποτελεσματικά οι μηχανισμοί. Βεβαίως, αναδείχθηκαν και προβλήματα. 
      Πράγματι, η εμπειρία των δασικών υπηρεσιών στα ζητήματα της προστασίας είναι πολύτιμη. Η απουσία τους σε κάποιες περιπτώσεις αποτέλεσε μεγάλο πρόβλημα. Η αντιπαράθεση δε, σε κάποιες άλλες περιπτώσεις, μεταξύ των δασικών υπηρεσιών και του Υπουργείου Δημόσιας Τάξης, κύριε Υπουργέ, αποτελεί μείζον ζήτημα και θα πρέπει κάποια στιγμή να αντιμετωπιστεί, θα έλεγα, πιο αποτελεσματικά. 
      Τώρα, επειδή μιλήσατε για αξιοπιστία του κράτους, οι καταστροφικές πυρκαγιές του 2007 και όχι βεβαίως μόνο, επέφεραν ένα καίριο πλήγμα στην αξιοπιστία του κράτους. Τι αποδείχθηκε πέρυσι περίτρανα; Ότι δεν μπορούμε, ως μηχανισμός, να καταφέρουμε να αντιμετωπίσουμε τέτοιες θεομηνίες. Υπήρχαν και ιδιαίτερες συνθήκες. Χωρίς αμφιβολία, όμως, κανένας πολίτης σ’ αυτήν τη χώρα δεν πείστηκε ότι το κράτος πέρυσι εξάντλησε τις δυνατότητές του.
      Συγχρόνως, η απώλεια δεκάδων ανθρώπων αποτέλεσε και ένα δραματικό κάλεσμα, θα έλεγα, προς την Κυβέρνηση να αναλάβει τις ευθύνες της. Να αναλάβει τις υποχρεώσεις της απέναντι στα ζητήματα αυτά, που συζητάμε, της πολιτικής προστασίας, να αξιοποιήσει την εμπειρία των μηχανισμών της, να βελτιώσει τις υποδομές και τη λειτουργία τους.
       Είμαστε ικανοποιημένοι σήμερα, ένα χρόνο μετά από πέρυσι; Εάν πάμε τεσσεράμισι χρόνια από τότε που ανέλαβε η Νέα Δημοκρατία μέχρι σήμερα, δεν μπορεί να είστε ικανοποιημένοι. Κανένας Υπουργός δεν μπορεί να είναι ικανοποιημένος. Δεν είναι κανένας πολίτης ικανοποιημένος και, επομένως, θεωρώ ότι και το σύνολο της Κυβέρνησης δεν μπορεί να ικανοποιηθεί. Είμαστε ικανοποιημένοι από τον τρόπο που αντιμετωπίζονται τα θέματα των αποζημιώσεων; Άλλα μέτρα και σταθμά στην Πελοπόννησο, άλλα μέτρα σε πιο μικρές καταστροφές. Σε πιο μικρές πληθυσμιακά. Γιατί αυτό; Γιατί υπάρχει η έννοια του πολιτικού κόστους ή του πολιτικού κέρδους.
      Δεύτερη κατοικία. Καταστράφηκαν και στον Έβρο δεύτερες κατοικίες από πλημμύρες, καταστράφηκαν και στην Πελοπόννησο. Αλλιώς αντιμετωπίστηκε το ζήτημα στην Πελοπόννησο, γιατί υπήρξε μια δραματική εικόνα -και καλώς αντιμετωπίστηκε με έναν πιο αποτελεσματικό και καλύτερο τρόπο- αλλιώς αντιμετωπίστηκε σε μια άλλη περιοχή, γιατί αφορούσε λιγότερους ανθρώπους. Η καταστροφή ήταν η ίδια. Εδώ αναδεικνύεται και ένας κυνισμός -επιτρέψτε μου την έκφραση- από την πλευρά της πολιτείας. Προσέχω πάρα πολύ τις εκφράσεις μου, τις διάλεξα για να τις χρησιμοποιήσω. 
      Να πω κάτι άλλο. Ήθελα να είναι εδώ ο κ. Κιλτίδης, γιατί αναφέρομαι στα ζητήματα των αποζημιώσεων. Είχαμε πλημμύρες στον Έβρο. Δεσμεύσεις διά στόματος Πρωθυπουργού. Δεσμεύσεις διά στόματος Υπουργού Γεωργίας, του κ. Μπασιάκου. Δεσμεύσεις διά του Προέδρου του ΕΛ.Γ.Α., του κ. Κατσαρού. Για τα χωράφια που καταστράφηκαν –δεν είναι εκπρόσωπος του Υπουργείου Γεωργίας εδώ, φαντάζομαι ότι θα μεταφερθούν αυτά τα οποία λέω- από τις διαβρώσεις, υπήρξαν δεσμεύσεις ότι θα αποζημιωθούν μέσω της Π.Σ.Ε.Α.. Αυτό έγινε με τις πλημμύρες του 2005. Το 2006 δεν αποζημιώθηκαν. Γιατί; Άλλαξε ο κανονισμός της Ευρωπαϊκής Ένωσης. Οι δεσμεύσεις δεν είχαν προβλέψει την αλλαγή του κανονισμού. Οι πολίτες, οι αγρότες που έχασαν την παραγωγική δύναμη της οικογένειάς τους, τι κάνουν; Τι απάντηση έχουμε να τους δώσουμε; Αυτό δεν αναδεικνύει έναν κυνισμό; Η απάντηση ότι άλλαξε ο κανονισμός της Ευρωπαϊκής Ένωσης τι σημαίνει; 
      Κύριε Υπουργέ ΠΕ.ΧΩ.Δ.Ε., σας τιμώ ιδιαίτερα. Μιλήσατε για τη Θεσσαλονίκη και την Αθήνα, αλλά δεν μιλήσατε για τον Έβρο και για άλλες περιοχές της χώρας. 
      Εδώ και χρόνια έχει αλλάξει η πυκνότητα των πλημμυρικών φαινομένων. Κυρίως συνέβη η αλλαγή αυτής της πυκνότητας επί ημερών της Νέας Δημοκρατίας και λίγο πιο μπροστά. Και δεν φταίει γι’ αυτό η Κυβέρνηση της Νέας Δημοκρατίας. Υπάρχει κάποιο πόρισμα, γιατί άλλαξε αυτή η πυκνότητα; Εάν υπάρχει κάποια κίνηση, δεν θα πρέπει να υπάρχει και κάποια απάντηση; Πώς αντιμετωπίζουμε εμείς όλα αυτά τα φαινόμενα; Να σας πω εγώ.
      Έγινε μία επίσκεψη του Πρωθυπουργού κ. Καραμανλή στη Βουλγαρία. Δημιουργήθηκαν προσδοκίες ότι θα υπάρχουν συνεργασίες μεταξύ των τριών χωρών και της Τουρκίας για να αντιμετωπιστεί το πρόβλημα, γιατί πράγματι είναι ένα πρόβλημα τριεθνές. Δεν έγινε τίποτα, κανένα βήμα, καμμία απόφαση δεν ελήφθη.
      Στη συνέχεια έγινε μία επίσκεψη του Υφυπουργού κ. Νάκου στη Βουλγαρία. Δημιουργήθηκαν και πάλι προσδοκίες  ότι θα υπάρχει μια προσπάθεια ή ένα σχέδιο για μια συνολική αντιμετώπιση. Κανένα απολύτως μέτρο, κανένα απολύτως βήμα, καμμιά απολύτως απόφαση.
      Κύριε Υφυπουργέ ΠΕ.ΧΩ.Δ.Ε. -γιατί σε σας ανήκει αυτή η αρμοδιότητα των πλημμυρικών φαινομένων στην ιδιαίτερη πατρίδα μου- θέλω να σας πω ότι δεν είναι δυνατόν κάθε φορά που θα προκύπτει ένα πλημμυρικό φαινόμενο, να εμφανίζονται κάποιες εικόνες, κάποιες θεατρικές, επιτρέψτε μου την έκφραση, παραστάσεις και πέραν τούτου ουδέν.
      Εγώ δεν ισχυρίζομαι ότι θα έπρεπε να έχει λυθεί το πρόβλημα, αλλά θα έπρεπε να έχει παρθεί μια απόφαση.
      Να πω και κάτι άλλο. Υπάρχει μια κοινοτική οδηγία, υπάρχει και ένας  νόμος, δεν θυμούμαι τον αριθμό του ο οποίος προσαρμόζει στην κοινοτική οδηγία το θέμα της διαχείρισης των υδάτινων πόρων. Με βάση αυτήν την προσαρμογή της ελληνικής νομοθεσίας έπρεπε και σε κεντρικό και σε περιφερειακό επίπεδο να έχουν δημιουργηθεί ομάδες τεχνοκρατών, οι οποίες θα διατύπωναν προτάσεις στα ζητήματα αυτά. Τέτοια συγκρότηση ομάδων δεν έχει γίνει, σε περιοχές μάλιστα με ιδιαίτερα προβλήματα και αναρωτιέμαι με ποιον τρόπο ψάχνετε λύσεις για την αντιμετώπιση τέτοιου είδους ζητημάτων.
      Έχω τη γνώμη, για να κλείσω την τοποθέτησή μου, ότι οι Έλληνες πολίτες έχουν ακόμη  λιγότερη εμπιστοσύνη στην ελληνική πολιτεία μετά από τα τέσσερα χρόνια της διακυβέρνησης της  Νέας Δημοκρατίας. Έχω τη γνώμη ότι αυτή η έλλειψη εμπιστοσύνης τούς δημιουργεί μια άσχημη ψυχολογία και δεν κινητοποιούνται, κύριοι Υπουργοί, όταν υπάρχουν θεομηνίες. Είναι μέγα αυτό το ζήτημα και πρέπει να το δούμε. Τι κάνουν, παραδείγματος χάριν, οι δασικοί συνεταιρισμοί; Είμαστε ευχαριστημένοι από τον τρόπο με τον οποίο ανταποκρίνονται σήμερα, όταν προκύπτουν προβλήματα; Αυτό είναι ένα ζήτημα το οποίο θα πρέπει να σας απασχολήσει, θα πρέπει να μας απασχολήσει όλους, χρησιμοποιώ πρώτο πληθυντικό πρόσωπο για να συμφωνήσω και εγώ με ένα κλίμα και ένα πνεύμα που επεκράτησε στη σημερινή συζήτηση. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Υπάρχει κάποιος που θέλει να προσθέσει κάτι; Δεν νομίζω, διότι ήταν τόσο εξαντλητική η συζήτηση και από πλευράς ουσίας και από πλευράς χρόνου. 
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Αν μου επιτρέπετε, κύριε Πρόεδρε, για ένα λεπτό να κάνω μια μικρή παρέμβαση, προκειμένου να δώσω μερικές διευκρινίσεις.
    ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριε Υφυπουργέ.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ως προς τα εναέρια μέσα που μίλησα, η αρχή είναι -και νομίζω ότι είναι αποδεκτή από όλους- ότι οι φωτιές σβήνονται από το ανθρώπινο δυναμικό. Οπωσδήποτε όμως συνεπικουρούν τα εναέρια μέσα. Δεν σημαίνει ότι τα απαξιώνουμε. 
    Είχε τεθεί το θέμα από πλευράς του κόμματος που κατέθεσε την επερώτηση και της κ. Παπαρήγα, για τις υδατοδεξαμενές και για τον έλεγχο των κρουνών. Επειδή λόγω του χρόνου δεν απήντησα στην πρωτολογία μου, θα πω ότι όσον αφορά το θέμα προχωράμε στην τοποθέτηση εκατόν δεκαοκτώ δεξαμενών των είκοσι και είκοσι πέντε τόνων για ανεφοδιασμό των οχημάτων, καθώς επίσης και στην κατασκευή δεκαοκτώ υδατοδεξαμενών με δυνατότητα ανεφοδιασμού όχι μόνο των οχημάτων αλλά και των ελικοπτέρων εν αιωρήσει, προκειμένου να μειώσουμε τους χρόνους, κατά περιοχές εννοώ, από περιοχές φυσικής υδροληψίας ή κατά περίπτωση σε αεροδρόμια.
    Και ως προς τον έλεγχο των  κρουνών έχει γίνει ο έλεγχος από εμάς. Έχουν παραδοθεί στην Τοπική Αυτοδιοίκηση, που έχει την αρμοδιότητα, κρουνοί που χρήζουν επισκευής. Ήδη προχωρά η Τοπική Αυτοδιοίκηση και παράλληλα προχωρούμε ακόμη στη δημιουργία ορισμένων νέων σε περιαστικές περιοχές.
    Ευχαριστώ.
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Παρακαλώ και εγώ θα ήθελα το λόγο, κύριε Πρόεδρε, για μια μικρή παρέμβαση.΄
    ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Αλυσανδράκη, έχετε το λόγο.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Θα ήθελα να ευχαριστήσω και τους Υπουργούς και τον εκπρόσωπο του ΠΑ.ΣΟ.Κ για τη συμμετοχή τους στη συζήτηση.
       Ιδιαίτερα μου έκανε εντύπωση η ειλικρίνεια του κ. Ξανθόπουλου, χωρίς αυτό να σημαίνει ότι οι υπόλοιποι ήταν λιγότερο ειλικρινείς. Εντοπίζει και ο κ. Ξανθόπουλος, όπως το εντοπίζουμε και εμείς, ότι οι καπιταλιστικές επιχειρήσεις δεν ενδιαφέρονται για μακροπρόθεσμο σχεδιασμό αλλά για κοντοπρόθεσμα οφέλη. Η διαφορά μας με τον κ. Ξανθόπουλο εδώ  είναι, από ό,τι κατάλαβα, ότι αυτός πιστεύει ότι μπορεί μέσα στην τωρινή φάση του καπιταλιστικού συστήματος να γίνει μακρόχρονος σχεδιασμός. Εμείς, από ό,τι έχουμε δει για τον τρόπο που λειτουργεί τώρα το καπιταλιστικό σύστημα, θεωρούμε ότι είναι ανάγκη του ίδιου του συστήματος να προχωρήσει σε μια σειρά από αναδιαρθρώσεις, που αποκλείουν τη δυνατότητα ενός μακρόχρονου σχεδιασμού και εκεί ακριβώς βρίσκεται ένα βασικό στοιχείο  του προβλήματος της αντιμετώπισης των καταστροφών. 
      Να σας φέρω το παράδειγμα. Εσείς ο ίδιος είπατε ότι οι καινούργιες οικοδομές –και το δεχόμαστε και εμείς- δεν έχουν ιδιαίτερο πρόβλημα σεισμικότητας. Το ξέρω και ο ίδιος από το σπίτι που έχτισα πέρυσι και από το λογαριασμό που πλήρωσα σε μπετόν, σίδερα και άλλα τέτοια. Το θέμα είναι οι παλιές κατασκευές. Εδώ, ναι μεν το πρόβλημα μπορεί να είναι τεράστιο, αλλά από κάπου πρέπει να αρχίσουμε. Κάποτε πρέπει να γίνει μια μελέτη για το πώς θα αντιμετωπιστεί αυτό το πρόβλημα. Και το ζήτημα δεν είναι να παραθέτουμε πόσα εκατομμύρια έχουν χρησιμοποιηθεί. Πρέπει να μας απασχολήσει πόσο είναι αυτό σε σχέση με τις ανάγκες αλλά και η πηγή. Και εμείς βλέπουμε ότι υπάρχουν πηγές από όπου μπορούν να βρεθούν χρήματα. Την κερδοφορία των επιχειρήσεων να δει κανείς μόνο, των τραπεζών έστω, το πόσα χρήματα δαπανώνται για «αμυντικές» δαπάνες. Γιατί δεν πρόκειται, όπως πολλές φορές έχουμε πει, για δαπάνες που έχουν σχέση με την άμυνα της χώρας μας αλλά για δαπάνες που τις χρειάζεται το ΝΑΤΟ και οι άλλοι ιμπεριαλιστικοί οργανισμοί. 
      Ο κ. Κιλτίδης νομίζω ότι αναφέρθηκε σε περιορισμούς που μας βάζει η Ευρωπαϊκή Ένωση, σε αποζημιώσεις και άλλα. Έχουμε άδικο μετά εμείς να λέμε ότι χρειάζεται ανυπακοή απέναντι στην Ευρωπαϊκή Ένωση; 
      Για ορισμένα σημεία από την τοποθέτηση του κ. Χηνοφώτη, ο οποίος ήταν πράγματι πολύ κατατοπιστικός σε σχέση με τα μέτρα που παίρνονται, θέλω να πω τα εξής: Αναπάντητο μένει το ερώτημα γιατί δεν καλύπτονται οι τέσσερις  χιλιάδες κενές θέσεις. Αναπάντητο μένει το ερώτημα γιατί δεν καλύπτονται οι θέσεις αυτών που θα αποχωρήσουν. Η εικόνα που έχουμε είναι ότι αυτοί που προσλαμβάνετε ίσα- ίσα φτάνουν για να καλύψουν τα κενά που θα δημιουργηθούν με την αποχώρηση. Αναπάντητο με΄νει το ερώτημα γιατί δεν υπάρχουν αρκετοί πυροσβέστες, ώστε οι άνθρωποι αυτοί ως εργαζόμενοι να μπορούν να πάρουν τις ημέρες ανάπαυσης που δικαιούνται, σαν αποτέλεσμα του ότι δουλεύουν σε εικοσιτετράωρη βάση και κάτι παραπέρα. 
      Σε σχέση με την εκπαίδευση μιλήσατε για εντατικοποίηση της εκπαίδευσης. Έχω ένα βασικό ερώτημα. Η τετράμηνη αρχική εκπαίδευση είναι αρκετή για τη δουλειά του πυροσβέστη; Η εικόνα που παίρνουμε είναι ότι οι φετινοί θα πάρουν και μια πιο γρήγορη αρχική εκπαίδευση, η οποία θα περιοριστεί σε δύο μήνες. Μπορεί να γίνει κάτι τέτοιο; 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Όχι. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Όχι; Θα είναι κανονικά τετράμηνα. 
      Πότε αυτοί που θα προσληφθούν θα είναι διαθέσιμοι για να συμμετέχουν στις επιχειρήσεις; 
      Για τον καθαρισμό των δασών που είπατε, ξέρουμε ότι τον αναλαμβάνουν οι νομαρχίες. Τουλάχιστον από τις πληροφορίες που έχουμε για τα Γιάννενα ξέρουμε ότι έχουν προσλάβει κάποιους τριμηνήτες συμβασιούχους εργάτες. Ε μα,  δεν γίνεται δουλειά έτσι. Θέλει μόνιμο προσωπικό. Και δεν καταλαβαίνω, παραδείγματος χάριν, γιατί δεν θα μπορούσαν να προσληφθούν –το έχουμε ως αίτημα- οι εποχικοί πυροσβέστες κανονικά και τους υπόλοιπους μήνες να ασχολούνται με τη φροντίδα του δάσους. 
      Τέλος, για τα ελικόπτερα και τη μίσθωσή τους. Στα Γιάννενα έχουμε ένα από αυτά, ένα Έρικσον, το οποίο θεωρείται θαυματουργό λόγω της διαμόρφωσης του εδάφους. Έχει βοηθήσει σε πολλές περιπτώσεις. Αυτό μονίμως είναι εκεί. Αναρωτιέται κανείς: εφόσον χρειάζεται τώρα, χρειάζεται του χρόνου, θα χρειάζεται τα επόμενα πενήντα χρόνια, είναι δυνατόν η ενοικίασή του, με  όλες τις παραμέτρους που είπατε και δεν τις αγνοούμε, να κοστίζει λιγότερο από την αγορά του; 
      Δεν έχω κάτι άλλο να πω, κύριε Πρόεδρε. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός Εσωτερικών κ. Χηνοφώτης έχει το λόγο. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Πολύ σύντομα να απαντήσω σε αυτά τα ερωτήματα, γιατί όντως χρειάζονται μια επεξήγηση. 
      Θα αρχίσω από το τελευταίο, για το ελικόπτερο. Να υπενθυμίσω αυτό που είπα ότι θα κινηθούμε προς την  αγορά νέων μέσων, αλλά αυτό πρέπει να είναι μια προγραμματισμένη κίνηση με βάση επιχειρησιακά κριτήρια, κριτήρια υποστήριξης και οπωσδήποτε με  βάση το χρόνο ζωής των μέσων τα οποία  υπάρχουν τη συγκεκριμένη στιγμή. Ειδικά για το ελικόπτερο το κόστος του είναι πολύ μεγαλύτερο. Δεχθείτε αυτό που σας λέω. Δεν είναι του παρόντος να συζητήσουμε για κόστη ελικοπτέρων. 
      Ως προς το  θέμα της εκπαίδευσης αυτό που πρέπει να έχει περιέλθει κακώς ως προς την πραγματικότητα στη γνώση σας είναι ότι, ναι  μεν η εκπαίδευση θα παραμείνει στο ίδιο διάστημα, αλλά αυτό το οποίο μας ενδιαφέρει είναι η επιχειρησιακή εκπαίδευση των νέων πυροσβεστών να προταχθεί έναντι της θεωρητικής, η οποία είναι για θέματα δικονομίας κ.λπ.. Και με βάση το ότι ορισμένοι εξ αυτών ήταν  εποχικοί πυροσβέστες, και με βάση τη μοριοδότηση, έχουν προσληφθεί και θα μπορέσουμε να τους χρησιμοποιήσουμε. 
      Τέλος, όσον αφορά τα κενά, να σας πω μόνο όταν έγινε η μετάπτωση της αρμοδιότητος στις 25 Μαΐου 1998 και η αρμοδιότητα ανελήφθη από το Πυροσβεστικό Σώμα έναντι της Δασικής Υπηρεσίας, η πρώτη πρόσληψη μετά, έγινε το 2001. Κατόπιν πέρσι προσελήφθησαν εξακόσιοι εβδομήντα. Τώρα προχωράμε για τους χίλιους διακόσιους εξήντα. Αυτό το οποίο προγραμματίζουμε είναι η μόνιμη  αναπλήρωση με βάση παγία έγκριση, κατά κάποιον τρόπο, του Υπουργείου Οικονομικών επί τη βάσει των εξακοσίων κάθε χρόνο. Έτσι θα μπορέσουμε να δημιουργήσουμε  μια δεξαμενή ως προς τη διαδοχή σε θέματα εμπειρίας. Και όχι επειδή φεύγουν τώρα οκτακόσιοι να πάμε να πάρουμε οκτακόσιους, γιατί αυτοί οι οκτακόσιοι κάποια στιγμή, θεωρητικά, λόγω συνταξιοδοτήσεως θα φύγουν όλοι μαζί. Ενώ έτσι διαδοχικά κάθε χρόνο με αυτούς τους συγκεκριμένους αριθμούς θα συμπληρωθούν και τα κενά και θα εξασφαλιστεί το θέμα της διαδοχικής εμπειρίας για το καλό του Σώματος. 
      ΠΡΟΕΔΡΕΥΩΝ (Αναστάσιος Νεράντζης):  Ο Υφυπουργός ΠΕ.ΧΩ.Δ.Ε. κ. Ξανθόπουλος  έχει το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Απλώς θέλω να πω, κύριε Πρόεδρε, ότι τυχαίνει να προβληματίζομαι και για το μέλλον του καπιταλισμού. 
      Κύριοι συνάδελφοι, έχω τις ανησυχίες που έχετε και εσείς και όλοι μας εδώ μέσα. Δεν είμαι για τίποτα σίγουρος για το μέλλον. Εσείς εκφράζετε μία άλλη άποψη και όταν εγώ δεν θα ζω πλέον, θα δείξει το μέλλον ποια είναι η επικρατέστερη. Είναι προφανές. Δέχομαι όμως κάτι το οποίο είπατε και το δέχομαι χωρίς ενδοιασμούς. Δηλαδή ότι πολλές διορθωτικές κινήσεις διεθνώς, που έπρεπε να γίνουν, δεν γίνονται. Και έτσι, πολλές φορές το σύστημα δρα κατά τρόπο απάνθρωπο. Και θα πω μόνο μία από αυτές, άσχετη με το σημερινό μας θέμα. Επιτρέπεται να είναι έρμαια των διαφημίσεων και των διαφημιστών, των τραπεζών και άλλων οι απλοί φτωχοί άνθρωποι και να οδηγούνται σε υπερχρεώσεις για καταστροφές που έχουν υποστεί; Δεν πρέπει να ελέγχεται αυτή η ασύστολη παράσυρση ανυπεράσπιστων ανθρώπων σε υπερχρεώσεις; Είναι ένα  θέμα που οδηγεί στην παρούσα κρίση. 
      Συνεπώς, πράγματι, έχουμε  μία κρίση στο σύστημα, διαχρονική θα έλεγα, που πάντα υπήρχε και πάντα επιβίωνε. 
    Εμείς πιστεύουμε ότι θα επιβιώσει και τώρα. Εσείς πιστεύετε ότι είναι η τελική κρίση προ της τελικής ανατροπής. Το μέλλον θα δείξει, αλλά θεωρώ ότι έχετε πάντα σταθερές απόψεις, σεβαστές τουλάχιστον για μένα και τις ακούω πάντα με προσοχή.
    Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
    Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 28/22.1.2008 επερώτησης των Βουλευτών του Κομμουνιστικού Κόμματος Ελλάδας προς τους Υπουργούς Εσωτερικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την έλλειψη σχεδιασμού για την αντιμετώπιση των φυσικών φαινομένων.
    Έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική Ευθύνη των Υπουργών», πρώτον, μηνυτήρια αναφορά κατά του Υπουργού Εσωτερικών κ. Προκόπη Παυλόπουλου και του πρώην Υπουργού Εσωτερικών κ. Κωνσταντίνου Σκανδαλίδη, δεύτερον, μηνυτήρια αναφορά κατά των πρώην Υπουργών Εθνικής Παιδείας και Θρησκευμάτων κ. Μαριέττας Γιαννάκου, Δικαιοσύνης κ. Αναστάσιου Παπαληγούρα και Δημοσίας Τάξεως κ. Βύρωνα Πολύδωρα.
     Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Παρασκευής 18 Απριλίου 2008, της Δευτέρας 5 Μαΐου 2008 και της Τρίτης 6 Μαΐου 2008 (πρωινή συνεδρίαση) και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Παρασκευής 18 Απριλίου 2008, της Δευτέρας 5 Μαΐου 2008 και της Τρίτης 6 Μαϊου 2008 (πρωινή συνεδρίαση) επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.15’ λύεται η συνεδρίαση για την προσεχή Δευτέρα 19 Μαΐου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
     Ο ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 16/5/08

