ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Μ΄

Παρασκευή 8 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών Κ. Σημίτη και Β. Παπαχρήστου, σελ.
2. Ανακοινώνεται ότι τη συνεδρίαση παρακολουθούν μαθητές από το Αρσάκειο Γυμνάσιο Πατρών και το Γυμνάσιο Μαντουδίου Ευβοίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 11 Δεκεμβρίου 2006, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την καταβολή ολόκληρης της ενιαίας ενίσχυσης στους αγρότες, σελ.
β) Προς τον Υπουργό Απασχόλησης και Κοινωνικής Προστασίας σχετικά με τις προσλήψεις αναπήρων κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την καταβολή των δεδουλευμένων στους εργαζόμενους του Δήμου ‘Ανω Λιοσίων, σελ.
δ) Προς τον Υπουργό Μεταφορών και Επικοινωνιών σχετικά με τις πολύωρες καθυστερήσεις στο αεροδρόμιο «Ελευθέριος Βενιζέλος» από την απεργία των εργαζομένων στις εταιρείες φύλαξης κ.λπ., σελ.
ε) Προς τον Υπουργό Δικαιοσύνης σχετικά με την πρόσληψη του αναγκαίου προσωπικού στα υποθηκοφυλάκεια Πειραιά και Σαλαμίνας κ.λπ., σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Εθνικής ‘Αμυνας σχετικά με το διαγωνισμό του Υπουργείου Εθνικής ‘Αμυνας για τους Επαγγελματίες Οπλίτες, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Επικρατείας, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης και Μεταφορών και Επικοινωνιών κατέθεσαν σχέδιο νόμου: «Καταχώρηση δημοσιεύσεων των φορέων του δημοσίου στον περιφερειακό τοπικό τύπο και άλλες διατάξεις», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΚΕΓΚΕΡΟΓΛΟΥ Β., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΜΠΑΣΙΑΚΟΣ Ε., σελ.
ΝΑΚΟΣ Α., σελ.
ΝΙΚΟΛΑΪΔΟΥ Β., σελ.
ΠΑΝΤΕΛΑΚΗ Ε., σελ.
ΠΑΠΑΛΗΓΟΥΡΑΣ Α., σελ.
ΡΟΒΛΙΑΣ Κ., σελ.

Β. Επί της Επερώτησης:
ΖΩΗΣ Χ., σελ.
ΛΙΝΤΖΕΡΗΣ Δ., σελ.
ΜΙΧΑΛΟΛΙΑΚΟΣ Β., σελ.
ΜΠΟΛΑΡΗΣ Β., σελ.
ΜΩΡΑΪΤΗΣ Α., σελ.
ΝΤΟΛΙΟΣ Γ., σελ.
ΟΙΚΟΝΟΜΟΥ Β., σελ.
ΤΟΓΙΑΣ Β., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ Μ΄
      Παρασκευή 8 Δεκεμβρίου 2006
      Αθήνα, σήμερα στις 8 Δεκεμβρίου 2006, ημέρα Παρασκευή και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ.  Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Πανελλήνια Ένωση Καθηγητών Γερμανικής Γλώσσας Πανεπιστημιακής Εκπαίδευσης διαμαρτύρεται για την καθυστέρηση της έναρξης των μαθημάτων της «Δεύτερης Γλώσσας» στα Δημοτικά Σχολεία. 
      2) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Επιμελητήριο Εικαστικών Τεχνών Ελλάδας ζητά την επαρκή χρηματοδότησή του.
      3) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Δίκτυο Φορέων Ψυχοκοινωνικής Αποκατάστασης και Ψυχικής Υγείας «ΑΡΓΟΣ» ζητεί την οικονομική και θεσμική υποστήριξη των δομών ψυχοκοινωνικής αποκατάστασης και ψυχιατρικής φροντίδας. 
      4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η  WWF ζητεί τη θεσμοθέτηση, τη διαχείριση και την υποστήριξη των προστατευομένων περιοχών Natura.
      5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Συμβασιούχων Χειριστών Ανυψωτικών Μηχανημάτων ζητεί την καταβολή δεδουλευμένων αποδοχών, στα μέλη του.
      6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο κ. Γρηγόρης Κουτσομάρκος ζητεί την επίλυση προβλήματός του με τον Ο.Δ.Δ.Υ. Α.Ε..
      7) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η Πανελλήνια Ομοσπονδία Σωματείων Υπαλλήλων Δικηγορικών Συλλόγων ζητεί να χορηγηθεί στα μέλη της το επίδομα του άρθρου 10 ν. 2470/1997 (Φ.Ε.Κ. Α΄ 40).
      8) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Συντεχνία Αρτοποιών Αθηνών – Προαστίων – Περιχώρων ζητεί την απόσυρση του σχεδίου νόμου που αφορά στην παραγωγή και διάθεση άρτου και προϊόντων αρτοποιίας.   
      9) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία  ο Δικηγορικός Σύλλογος Χαλκιδικής   ζητεί την κάλυψη όλων των κενών οργανικών θέσεων προσωπικού στο Πρωτοδικείο, στην Εισαγγελία  και στα Ειρηνοδικεία του Νομού Χαλκιδικής.
      10) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Διοίκηση της Π.Ε.Μ.Ε.Ν. διαμαρτύρεται για τη διακοπή του καθαρισμού  των κτηρίων Α.Ε.Ν. και Κ.Ε.Σ.Ε.Ν..
      11) Ο Βουλευτής Κιλκίς κ. ΚΩΝΣΤΑΝΤΙΝΟΣ ΚΙΛΤΙΔΗΣ κατέθεσε αναφορά με την οποία τα Πρωτοβάθμια Σωματεία των Νομών Κιλκίς, Σερρών, Πέλλας και Δράμας καθώς και τα Νομαρχιακά Τμήματα της Α.Δ.Ε.Δ.Υ.  των αντίστοιχων νομών  ζητούν την ένταξη των εν λόγω νομών στις παραμεθόριες περιοχές.
      12) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία καθηγητές Ολυμπιακής Παιδείας ζητούν να επαναπροσληφθούν στο πρόγραμμα της Ολυμπιακής Παιδείας για το έτος 2006-07.
      13) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία  ο Δήμος Αμφίπολης Σερρών ζητεί την επαναφορά της σιδηροδρομικής σύνδεσης της περιοχής του.
      14) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Αντινομάρχης Φυτικής και Ζωικής Παραγωγής ζητεί να ενταχθεί ο Νομός Σερρών στο πρόγραμμα της μείωσης της νιτρορύπανσης γεωργικής προέλευσης.
      15) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία  μεταταγέντες πρώην υπάλληλοι του Υπουργείου Ανάπτυξης στις Νομαρχιακές Αυτοδιοικήσεις ζητούν να τους καταβληθούν επιδόματα όμοια με των υπαλλήλων της κεντρικής υπηρεσίας του Υπουργείου Ανάπτυξης.
      16) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Εργαζομένων πρώην Ψυχολογικού Κέντρου Βορείου Ελλάδος ζητεί την άμεση εξόφληση δεδουλευμένων αποδοχών στα μέλη του.  
      17) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Συντεχνία Αρτοποιών Αθηνών – Προαστίων – Περιχώρων ζητεί την απόσυρση του νομοσχεδίου που αφορά στην παραγωγή και διάθεση άρτου.
      18) Οι Βουλευτές Ροδόπης και Α΄ Θεσσαλονίκης κυρίες ΧΡΥΣΑ ΜΑΝΩΛΙΑ και ΧΡΥΣΑ ΑΡΑΠΟΓΛΟΥ αντίστοιχα κατέθεσαν αναφορά με την οποία η κ. Μαρία Μπίτσικα, αποσπασμένη στο Σλάβικο Πανεπιστήμιο του Μπακού ζητεί να της χορηγηθεί εκπαιδευτικό υλικό για τη σωστή λειτουργία των τμημάτων της ελληνικής γλώσσας στο Σλάβικο Πανεπιστήμιο.
      19) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο διευθυντής της Ιατρικής Υπηρεσίας του Γενικού Νοσοκομείου Μεσολογγίου ζητεί την τοποθέτηση αναισθησιολόγου στο εν λόγω νοσοκομείο.
      20) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ιωαννίνων ζητεί τη δικαιότερη φορολογική μεταχείριση των συνταξιούχων και μισθωτών δημοσίων υπαλλήλων.
      21) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ομοσπονδία Ενώσεων Συντακτών ζητεί την πλήρη εργασιακή αποκατάσταση όλων των μελών της με συμβάσεις εργασίας αορίστου χρόνου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1172/14-11-06 ερώτηση του Βουλευτή  κ. Χρίστου Βερελή δόθηκε με το υπ’ αριθμ. Υ/ΙΑ/12/5-1206 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 1328/24-112006 έγγραφο του Προέδρου – Δ/ντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 1030/9-11-06 ερώτηση του Βουλευτή  κ. Αθανασίου Αλευρά δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/55/1-12-06 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1030/09.11.06 ερώτησης του Βουλευτή κ. Νάσου Αλευρά, και σύμφωνα με τα στοιχεία που έθεσε υπόψη μας η Εθνική Λυρική Σκηνή, σας γνωρίζουμε τα εξής:
      Η Εθνική Λυρική Σκηνή συνεχίζει να δραστηριοποιείται καλλιτεχνικά στο θέατρο «Ακροπόλ» υλοποιώντας το πρόγραμμα της νέας διοίκησης για την τρέχουσα καλλιτεχνική περίοδο 2006 - 2007. Συγκεκριμένα η Εθνική Λυρική Σκηνή παρουσιάζει πρωινές παραστάσεις με παιδική όπερα και θα παρουσιάζει βραδινές παραστάσεις μπαλέτου, συναυλίες και κάποιες άλλες εκδηλώσεις.
      Στην τρέχουσα καλλιτεχνική περίοδο δεν παρουσιαστούν παραστάσεις οπερέτας, διότι, όπως έχει ανακοινωθεί, μελετάται συνολικά το θέμα της οπερέτας ώστε να παρουσιαστεί ενδεχομένως στην επόμενη καλλιτεχνική περίοδο αναβαθμισμένη. .
      Η επιλογή των καλλιτεχνών γίνεται πάντοτε με αντικειμενικά καλλιτεχνικά κριτήρια ώστε να εξασφαλίζεται η υψηλή ποιότητα του προϊόντος που αποφασίζει να παράγει η νέα διεύθυνση.
      Άλλωστε πάντοτε οι καλλιτέχνες που συμμετείχαν στις παραστάσεις της οπερέτας προσλαμβάνονταν με πεντάμηνες συμβάσεις ανάλογα με τις ανάγκες της εκάστοτε παραγωγής.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 688/31-10-06 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 114982/ΙΗ/17-11-06 έγγραφο από την Υπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 688/31-10-2006, την οποία κατέθεσε ο Βουλευτής κ. Ιωάννης Μαγκριώτης, σχετικά με τον καθορισμό κριτηρίων καταλληλότητας και επιλογής χώρων για την ανέγερση σχολικών διδακτηρίων, σας γνωρίζουμε τα ακόλουθα:
      Με την αριθμ. 106395/ΣΤ1/13-10-2006 (ΦΕΚ 1514 τ.Β΄) Υπουργική Απόφαση ανακλήθηκε η αριθμ. 81839/ΣΤ1/10-8-2006 (ΦΕΚ 1150 τ.Β΄) Υ.Α., προκειμένου να επανακαθοριστούν τα κριτήρια καταλληλότητας και επιλογής σχολικών χώρων, ώστε να εξασφαλίζονται οι καλύτερες δυνατές συνθήκες για τους μαθητές και να επιλύονται τυχόν προβλήματα ακόμα και στις ιδιαίτερα πυκνοδομημένες περιοχές.
      Τέλος σας γνωρίζουμε ότι η Ο.Σ.Κ. Α.Ε. με το αριθμ. ΕΓ 32-Τ2/4/4-10-2006 έγγραφό της προς το Υ.ΠΕ.ΧΩ.Δ.Ε. - Δ.Ο.Κ.Κ. έχει ζητήσει τη γνωστοποίηση των νομοθετημένων περιορισμών από τις ανεπιθύμητες χρήσεις.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      4. Στην με αριθμό 1062/9-11-06 ερώτηση της Βουλευτού  κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 119667-ΙΗ/4-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1062/9-11-06, την οποία κατέθεσε η Βουλευτής κ. Ευαγγελία Σχοιναράκη-Ηλιάκη, σχετικά με τα βιβλία των μαθητών με προβλήματα όρασης, σας γνωρίζουμε ότι στις προκηρύξεις συγγραφής των σχολικών βιβλίων από το Παιδαγωγικό Ινστιτούτο (αρ. 4098 και 4099/-21-05-2003 για τα βιβλία της Πρωτοβάθμιας Εκπαίδευσης και 4104 και 4105/21-05-2003 για τα βιβλία της Δευτεροβάθμιας Εκπαίδευσης) δεν προβλέφθηκε και η προσαρμογή αυτών στη γραφή Braille για τους μαθητές με προβλήματα όρασης. Κατά την υπογραφή των συμβάσεων με τους αναδόχους, ζητήθηκε να δοθούν τα νέα βιβλία και σε ηλεκτρονική μορφή, η οποία δόθηκε αλλά δεν ανταποκρινόταν για τη μετατροπή στη γραφή Braille. Για να γίνει αυτό χρειάστηκε περαιτέρω επεξεργασία από το Παιδαγωγικό Ινστιτούτο, η οποία βρίσκεται στο στάδιο της ολοκλήρωσης.
      Οι προσπάθειες προκειμένου να ολοκληρωθεί η προσαρμογή όλων των νέων βιβλίων συνεχίζονται και επιπλέον διατέθηκαν πιστώσεις στη Διεύθυνση Πρωτοβάθμιας Εκπαίδευσης Δ΄ Αθήνας (συγκεκριμένα για το Κέντρο Εκπαίδευσης και Αποκατάστασης Τυφλών - ΚΕΑΤ) για την πρόσληψη Αναπληρωτών Εκπαιδευτικών με γνώση της γραφής BraiIle με σκοπό την προσαρμογή των νέων διδακτικών βιβλίων η οποία θα καλύψει τις ανάγκες των τυφλών μαθητών.
      Για την προσαρμογή των βιβλίων στις ανάγκες των μερικώς βλεπόντων μαθητών, σας ενημερώνουμε ότι συγκροτήθηκε ομάδα εργασίας για την προσαρμογή των νέων διδακτικών βιβλίων η οποία θα καλύψει τις ανάγκες των αμβλυώπων μαθητών Πρωτοβάθμιας και Δευτεροβάθμιας Εκπαίδευσης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      5. Στην με αριθμό 1014/9-11-06 ερώτηση του Βουλευτή  κ. Απόστολου Κατσιφάρα δόθηκε με το υπ’ αριθμ. 119661/ΙΗ/1-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1014/9-11-06, την οποία κατέθεσε ο Βουλευτής κ. Απόστολος Κατσιφάρας, σχετικά με τα κτιριακά προβλήματα στο 1ο Γυμνάσιο Αιγίου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν θεσμικά την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν. 2240/94 & Π.Δ. 30/96).
      Το ΥΠΕΠΘ επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές Διδακτηρίων χωρίς περαιτέρω παρέμβαση εντός του Νομού. Σύμφωνα με το άρθρο 13 του Νόμου 2880/01, οι ΟΤΑ χρηματοδοτούνται από το ΥΠΕΣΔΔΑ για τις επισκευές και συντηρήσεις των σχολικών μονάδων της περιφέρειάς τους. Το ΥΠΕΠΘ δεν διαθέτει σχετικό κωδικό στο ΠΔΕ για χρηματοδότηση.
      Η χρηματοδότηση της Ν.Α. Αχαΐας στο πλαίσιο της ΣΑΕ 047 για το έτος 2006 ανέρχεται στο ποσό των 1.400.000 ευρώ.
      Επίσης, σας ενημερώνουμε ότι ο ΟΣΚ παρέχει επικουρικά και σε έκτακτες μόνο περιπτώσεις τη συνδρομή του κατόπιν Υπουργικών Αποφάσεων.
      Τέλος, αναφορικά με τη διενέργεια του Πρωτοβάθμιου Προσεισμικού Ελέγχου των Σχολικών Κτιρίων, ο ΟΣΚ ενημέρωσε με το αρ. ΕΓ12-00/5811/14-3-2006 έγγραφό του τη Ν.Α. Αχαΐας υποβάλλοντας και τις Τεχνικές Εκθέσεις του Υπευθύνου για τον έλεγχο Καθηγητή κ. Σ. Αναγνωστοπούλου (Τμήμα Πολιτικών Μηχανικών της Πολυτεχνικής Σχολής του Πανεπιστημίου Πατρών). Στις Τεχνικές Εκθέσεις περιλαμβάνεται και εκείνη του 1ου Γυμνασίου Αιγίου.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 820/3-11-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 139/24-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα τα με αριθμ. πρωτ. 3420/15-11-2006 και 21924/14-11-2006 έγγραφα του Ειδικού Γραμματέα του Γ' ΚΠΣ και του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) αντίστοιχα, σε απάντηση της ανωτέρω ερώτησης της Βουλευτού κ. Ρ. Ζήση.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 790/2-11-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2619/29-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής
      1. Στις 20.2.2006 δημοπρατήθηκε από το ΥΠΕΧΩΔΕ το έργο «Νέο κτίριο αεροσταθμού και διαμόρφωση περιβάλλοντα χώρου στο Δημοτικό Αερολιμένα Σητείας» , προϋπολογισμού 28.000.000 ΕΥΡΩ.
      2. Ο φάκελος του διαγωνισμού του έργου απεστάλη στις 11.8.2006 στο Ελεγκτικό Συνέδριο για τον κατά νόμο προσυμβατικό έλεγχο σύναψης της σύμβασης. Το Ελεγκτικό Συνέδριο, έκρινε ότι δεν κωλύεται η υπογραφή της σύμβασης, υπό την επιφύλαξη ότι πριν από την υπογραφή της θα έχει ανανεωθεί η απόφαση έγκρισης περιβαλλοντικών όρων (ΚΥΑ 16169/21.7.1995) η ισχύς της οποίας έληξε στις 31.12.2005.
      3. Η ανανέωση της ισχύος της ως άνω Κοινής Υπουργικής Απόφασης γίνεται με μέριμνα της Υπηρεσίας Πολιτικής Αεροπορίας, η οποία προέβη στις απαιτούμενες ενέργειες και ήδη το σχέδιο της ΚΥΑ έχει υπογραφεί από τους συναρμόδιους Υπουργούς ΠΕΧΩΔΕ και Μεταφορών και Επικοινωνιών.
      4. Σύμφωνα με το Ν.3263/04 η αρμόδια Υπηρεσία κάλεσε τον μειοδότη να υποβάλει προς επανέλεγχο τα δικαιολογητικά συμμετοχής του στο διαγωνισμό, από τα οποία προέκυψε ότι δεν έχουν εκλείψει οι προϋποθέσεις συμμετοχής του στον διαγωνισμό, και γνωστοποίησε στο δεύτερο μειοδότη το αποτέλεσμα του επανελέγχου.
      5. Κατόπιν των ανωτέρω η υπογραφή της σύμβασης αναμένεται να γίνει στις αρχές Δεκεμβρίου τρέχοντος έτους.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 844/3-11-06 ερώτηση των Βουλευτών κυρίων Δημήτριου Γεωργακόπουλου, Δημήτριου Πιπεργιά και Βασίλειου Κεγκέρογλου δόθηκε με το υπ’ αριθμ. Δ13/Β/Φ.5.25/23611/28-11-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κ.κ. Δ. Γεωργακόπουλος, Δ. Πιπεργιάς και Β. Κεγκέρογλου, σας διαβιβάζουμε το υπ' αριθ. 156/24-11-2006 έγγραφο της Α.Ε. Ελληνικά Πετρέλαια, με το οποίο δίδεται απάντηση στα θιγόμενα στην ανωτέρω σχετική ερώτηση θέματα.
      Ο Υπουργός
      ΔΗΜΗΤΡΙΟΣ Δ.  ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στις με αριθμό 891/7-11-06, 935/7-11-06 και 990/8-11-06 ερωτήσεις των Βουλευτών κ.κ. Άγγελου Τζέκη, Γεώργιου Χουρμουζιάδη, Ασημίνας Ξηροτύρη-Αικατερινάρη και Ιωάννη Μαγκριώτη δόθηκε με το υπ’ αριθμ. 118768/ΙΗ/30-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 891/7-11-06, 935/7-11-06 και 990/8-11-06 που κατέθεσαν οι Βουλευτές κ.κ. Άγγελος Τζέκης, Γιώργος Χουρμουζιάδης, Ασημίνα Ξηροτύρη-Αικατερινάρη και Γιάννης Μαγκριώτης, σχετικά με τη λειτουργία του Μουσικού Σχολείου Θεσσαλονίκης, σας γνωρίζουμε τ’ ακόλουθα:
      Με την αρ. 96532/Δ2/22-9-2006 Υ.Α. διορίστηκαν έντεκα (11) εκπαιδευτικοί του κλάδου ΠΕ16-Μουσικής με 30-μηνη πραγματική προϋπηρεσία μέχρι 30-6-2004, στο Μουσικό Σχολείο Θεσσαλονίκης.
      Επισημαίνεται ότι το ΥΠ.Ε.Π.Θ. μεριμνά καθ' όλη την διάρκεια του σχολικού έτους για την πλήρωση των λειτουργικών κενών, που τυχόν προκύπτουν στα σχολεία, με την πρόσληψη αναπληρωτών και με τη χορήγηση πιστώσεων για την κάλυψη των κενών ωρών με ωρομισθίους εκπαιδευτικούς.
      Σε ό,τι αφορά την κατάρτιση Προγραμμάτων Σπουδών για τη διδασκαλία των μουσικών οργάνων και το ωρολόγιο πρόγραμμα, σας γνωρίζουμε ότι βρίσκονται στην τελική φάση ολοκλήρωσης από την αρμόδια επιτροπή που συγκρότησε το Παιδαγωγικό Ινστιτούτο, στο οποίο ανήκει το έργο σύνταξης των Προγραμμάτων Σπουδών, σύμφωνα με την κείμενη νομοθεσία.
      Ως προς την συγγραφή διδακτικών εγχειριδίων των μαθημάτων μουσικής παιδείας, αυτή είναι δυνατή μετά την έγκριση των παραπάνω Προγραμμάτων Σπουδών από τα θεσμικά όργανα του Π.Ι. και του ΥΠ.Ε.Π.Θ.
      Σχετικά με τις εξετάσεις για τη χορήγηση πτυχίου μουσικής ειδικότητας στους αποφοίτους των Μουσικών Λυκείων, επισημαίνεται ότι είχαν θεσμοθετηθεί με το άρθρο 5 του Ν.2158/93 (ΦΕΚ 109/28-Ιουνίου-1993/τ. Α'). Οι εξετάσεις αυτές έγιναν για το σχ. έτος 1997-98 και έκτοτε δεν επαναλήφθηκαν, λόγω ανυπέρβλητων τεχνικών εμποδίων.
      Τέλος, ως προς το θέμα της Προαιρετικής Μουσικής Παιδείας, μελετάται η ένταξή του στο διδακτικό αντικείμενο της Μουσικής, στα Ολοήμερα Δημοτικά Σχολεία.
      Ο Υφυπουργός
      ΓΕΩΡΓΙΟΣ ΚΑΛΟΣ»
      10. Στην με αριθμό 832/3-11-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1276/20-11-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      1. Σύμφωνα με το άρθρο 3 του Νόμου 3472/2006 «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», ο Πρόεδρος Πρωτοδικών, ο οποίος διευθύνει το εκάστοτε Πρωτοδικείο, ρυθμίζει με πράξη του την υπηρεσία όλων των Ειρηνοδικών της περιφέρειάς του και ορίζει Ειρηνοδίκη υπηρεσίας για τα κατά τόπους Ειρηνοδικεία. Με αυτήν τη ρύθμιση εξισώνεται το υπηρεσιακό βάρος μεταξύ των υπηρετούντων Ειρηνοδικών στην περιφέρεια του ίδιου Πρωτοδικείου, ενώ κανένα Ειρηνοδικείο δεν καταργείται. Αντίθετα, τα Ειρηνοδικεία εξακολουθούν να παραμένουν στην περιφέρεια ως αυτόνομες οργανωμένες υπηρεσίες με γραμματεία και επιμελητές.
      Ο Πρόεδρος του Αρείου Πάγου, αφού έλαβε υπόψη το παραπάνω άρθρο, καθώς και τις αιτιολογημένες προτάσεις των αρμοδίων δικαστικών λειτουργών, οι οποίοι διευθύνουν τα Εφετεία της χώρας, γνωμοδότησε για την ανακατανομή των θέσεων των Ειρηνοδικών. Με βάση τη γνωμοδότηση αυτή έχει διαμορφωθεί ένα σχέδιο Προεδρικού Διατάγματος το οποίο βρίσκεται ήδη ενώπιον του Προέδρου της Δημοκρατίας προς υπογραφή.
      Σκοπός της ανακατανομής των θέσεων των Ειρηνοδικών είναι η εξισορρόπηση της εργασίας των Ειρηνοδικών όλης της χώρας, καθώς έχει παρατηρηθεί στην πράξη ότι αρκετά Ειρηνοδικεία υπολειτουργούν, ενώ σε άλλα οι Ειρηνοδίκες καλούνται να επεξεργασθούν εξαιρετικά μεγάλο αριθμό υποθέσεων. Με την προτεινόμενη ανακατανομή, δεν θα υπάρχουν πλέον αργούντες Ειρηνοδίκες, ενώ ο αριθμός των Ειρηνοδικών που προβλέπεται στην περιφέρεια κάθε Πρωτοδικείου είναι απολύτως επαρκής. Επιπλέον, επιτυγχάνεται η ισοκατανομή των υποθέσεων σε όλους τους Ειρηνοδίκες. Κατ' αυτόν τον τρόπο, η απονομή της Δικαιοσύνης επιταχύνεται και εξορθολογίζεται σε όλες τις δικαστικές περιφέρειες της χώρας.
      2. Αναφορικά με την ίδρυση Εφετείου στο Νομό Αιτωλοακαρνανίας, η Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας και Σχεδίου ανακατανομής των οργανικών θέσεων των δικαστικών λειτουργών, οι οποίοι θα υπηρετούν στα παραπάνω Δικαστήρια, ήδη παρέδωσε το πόρισμά της προ ημερών. Σύντομα θα ληφθούν οι οριστικές σχετικές πολιτικές αποφάσεις με γνώμονα την αποτελεσματικότερη εξυπηρέτηση των πολιτών.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 11 Δεκεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 131/4-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σχετικά με τη δημιουργία μόνιμων δομών για την παροχή Κοινωνικής Φροντίδας κ.λπ..
      2. Η με αριθμό 148/5-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας  κ. Βέρας Νικολαΐδου προς τον  Υπουργό Απασχόλησης και Κοινωνικής Προστασίας, σχετικά  με την καταβολή εποχιακού επιδόματος στους δικαιούχους εργαζομένους στη Ναυπηγοεπισκευαστική Ζώνη  κ.λπ..
      3. Η με αριθμό 143/5-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς την Υπουργό Εθνικής Παιδείας και Θρησκευμάτων, σχετικά με τα παιδικά ατυχήματα στα σχολεία και τη λήψη των αναγκαίων μέτρων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της. Βουλής)
      1. Η με αριθμό 139/5-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Γεωργακόπουλου προς την Υπουργό Εθνικής Παιδείας και Θρησκευμάτων, σχετικά με τη συνέχιση της λειτουργίας των Παιδικών και Εφηβικών Βιβλιοθηκών και της Βιβλιοθήκης του Δημοτικού Διαμερίσματος Βασιλακίου του Δήμου Αρχαίας Ολυμπίας κ.λπ..
      2. Η με αριθμό 147/5-12-2006 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Σταύρου Σκοπελίτη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με το κλείσιμο του Αγροτικού Συνεταιρισμού Καινούργιου Αιτωλοακαρνανίας από τον πλειστηριασμό περιουσιακών στοιχείων λόγω δανείων από την Α.Τ.Ε. κ.λπ..
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 127/8/30-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Πρωθυπουργό, σχετικά με την καταβολή ολόκληρης της ενιαίας ενίσχυσης στους αγρότες κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Δυόμισι χρόνια μετά τις αποφάσεις για τη νέα Κ.Α.Π., το Υπουργείο Αγροτικής Ανάπτυξης δεν είναι σε θέση να αποδώσει σ’ όλους τους αγρότες ολόκληρη την ενιαία ενίσχυση που δικαιούνται. Επέλεξε την εύκολη λύση των προκαταβολών, χωρίς την ανάλογη προετοιμασία, που οδήγησε στον αποκλεισμό των μισών και πλέον αγροτών της χώρας απ’ αυτήν.
      Η διαπιστωμένη αυτή αδυναμία του Υπουργείου επιβάλλει τη στήριξη των Ενώσεων Αγροτικών Συνεταιρισμών, οι οποίες, με την ουσιαστική δουλειά που κάνουν, μπορούν να μειώσουν καταλυτικά τα προβλήματα.
      Επειδή υπάρχει κίνδυνος πεντακόσιες και πλέον χιλιάδες οικογένειες αγροτών να κάνουν γιορτές χωρίς να έχουν πάρει ούτε ένα ευρώ απ’ αυτά που δικαιούνται και επειδή προεκλογικά είχατε δεσμευθεί ότι οι επιδοτήσεις θα δίνονται στο ακέραιο και στην ώρα τους, 
      Ερωτάσθε, κύριε Πρωθυπουργέ: 
      Τι προτίθεστε να πράξετε, ώστε να κατατεθεί ολόκληρη η ενιαία ενίσχυση σε όλους τους αγρότες;»
      Στην επίκαιρη ερώτηση του κυρίου συναδέλφου θα απαντήσει ο Υπουργός Αγροτικής Ανάπτυξης και  Τροφίμων κ. Μπασιάκος.
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όπως είναι γνωστό, στο παρελθόν η επιδότηση εδίδετο για κάθε καθεστώς ξεχωριστά, με διαδικασία και με υπολογισμό που ήταν εξειδικευμένος για κάθε προϊόν και κάθε καλλιέργεια. Με βάση τη νέα Κοινή Αγροτική Πολιτική, που αποφασίστηκε τον Ιούνιο του 2003, με βάση συγκεκριμένο κανονισμό και εφαρμοστικούς που ψηφίστηκαν στη συνέχεια, η επιδότηση δίνεται μια φορά το χρόνο, από την 1η Δεκεμβρίου έως τις 30 Ιουνίου του επόμενου χρόνου, υπό την απαράβατη προϋπόθεση ότι έχουν ολοκληρωθεί όλοι οι έλεγχοι. Αυτό απεφάσισε η κυβέρνηση του ΠΑ.ΣΟ.Κ. όταν καθόριζε την Κοινή Αγροτική Πολιτική, τον Ιούνιο του 2003, σε συνεργασία και με τη σύμφωνη γνώμη κι όλων των άλλων χωρών, στις οποίες ισχύει η νέα Κοινή Αγροτική Πολιτική.
      Εμείς, λοιπόν, αυτές τις ρυθμίσεις είμαστε υποχρεωμένοι να εφαρμόσουμε και γι’ αυτόν το λόγο λάβαμε όλα τα μέτρα και επισπεύσαμε όσο μπορούσαμε τις διαδικασίες, ώστε να επιτύχουμε το εξής πάρα πολύ θετικό αποτέλεσμα, σε σχέση με τα αποτελέσματα των κυβερνήσεων του ΠΑ.ΣΟ.Κ.. Έχουμε δώσει ήδη τη δεύτερη εργάσιμη μέρα –εννοώ του Δεκεμβρίου, από τον οποίο αρχίζει η καταβολή των επιδοτήσεων- σε εξακόσιες είκοσι τρεις χιλιάδες αγρότες ποσό 875.000.000 ευρώ, που είναι μεγαλύτερο κατά 66% σε σχέση με το μέσο όρο πληρωμών της εξαετίας του ΠΑ.ΣΟ.Κ., 1998-2003 και αυτό αποδεικνύει ότι παρά το ότι είναι πολύπλοκο το σύστημα, πρωτόγνωρο, με πάρα πολλή γραφειοκρατική διαδικασία και κυρίως εφαρμόζεται για πρώτη φορά, επιτύχαμε αυτό το πάρα πολύ θεαματικό αποτέλεσμα. Ούτε επί των ημερών σας ονειρευόσασταν ότι εξακόσιες είκοσι τρεις χιλιάδες αγρότες θα έχουν πάρει στις 4 Δεκεμβρίου 875.000.000 ευρώ.
      Τώρα, όσον αφορά το γιατί δεν πήραν όλοι οι αγρότες, θα ήθελα να πω ότι πρώτα απ’ όλα δεν είναι πεντακόσιες χιλιάδες αυτοί που δικαιούνται επιδότηση. Έχουν ζητήσει ενεργοποίηση –και αυτό κρίνεται από τους ελέγχους και των Νομαρχιακών Αυτοδιοικήσεων- οκτακόσιες σαράντα χιλιάδες αγρότες. Αυτό είναι το απομένον.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      	Τι συμβαίνει, λοιπόν, με το υπόλοιπο; Είναι αυτοί οι οποίοι έχουν ελλείψεις στις αιτήσεις τους, που μόνο οι ίδιοι  μπορούν να τις συμπληρώσουν, έχουν διπλά χαρτογραφικά, δηλαδή το ίδιο αγροτεμάχιο δηλώθηκε από περισσότερους του ενός αγρότη -και φαντάζομαι ότι συμφωνείτε ότι δεν μπορούμε να δώσουμε και στους δύο αγρότες επιδότηση  για το ίδιο αγροτεμάχιο- ή βρίσκονται σε ενότητα με υπερβάσεις, δηλαδή η πραγματική έκταση είναι μικρότερη από τη δηλωθείσα ή βρίσκονται στο δείγμα ελέγχου της Νομαρχιακής Αυτοδιοίκησης, που επί πολλά χρόνια, από το 1994 -επί ΠΑ.ΣΟ.Κ. πάλι- έχει την αρμοδιότητα και την ευθύνη να κάνει τους ελέγχους αυτούς δειγματοληπτικά στο 5%. 
      Εάν, λοιπόν, δεν γίνουν όλα αυτά, αν δεν ολοκληρωθούν οι διορθώσεις από τους αγρότες, με τη μέριμνα των Ενώσεων Αγροτικών Συνεταιρισμών κατά τόπους, δεν αποσταλούν διορθωμένα αρχεία -που επιτρέπουμε να γίνουν ακόμη και τώρα αυτά, δηλαδή να διορθώνονται ακόμη και τώρα αιτήσεις, ώστε να δώσουμε στους αγρότες την επιδότηση που δικαιούνται, αποφεύγοντας όμως να δώσουμε επιδότηση παράνομα σ’ αυτούς που δεν δικαιούνται, σε βάρος των έντιμων που τη δικαιούνται- αν λοιπόν δεν ολοκληρωθούν αυτές οι διαδικασίες, σύμφωνα με τους κοινοτικούς κανονισμούς δεν μπορούμε να δώσουμε εξόφληση των επιδοτήσεων. 
      Αν εσείς μου εισηγηθείτε με βάση ποιο άρθρο, ποιον κανονισμό, ποια διάταξη, μπορούμε να δώσουμε ολόκληρη την επιδότηση πριν γίνουν οι έλεγχοι συγκαλύπτοντας εκείνους που παρανόμως ζητούν επιδοτήσεις, ενώ δεν έχουν γίνει οι έλεγχοι -ίσως φοβούμενοι τον έλεγχο- είμαι πρόθυμος να ακούσω την άποψή σας και να τη σχολιάσω. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο κ. Κεγκέρογλου, έχει το λόγο, για δύο λεπτά. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, χάθηκε σήμερα μια ευκαιρία, εάν ήταν εδώ ο Πρωθυπουργός, να ενημερωθεί και από μια άλλη οπτική γωνία για την αλήθεια που αφορά τις επιδοτήσεις. 
      Ωραιοποιείτε την πικρή πραγματικότητα, κύριε Υπουργέ. Αναζητείτε ευθύνες στο παρελθόν, ενώ δυόμισι χρόνια τώρα έπρεπε πράγματι να έχετε κάνει όλες τις διαδικασίες, ούτως ώστε να είσαστε έτοιμοι να πληρώσετε τους δικαιούχους την 1η Δεκεμβρίου με τα χρήματα της Ευρωπαϊκής Ένωσης που υπάρχουν. 
      Πράγματι ο κανονισμός για τη μια φορά πληρωμή κατ’ έτος, ψηφίστηκε από την Ευρωπαϊκή Ένωση επί ΠΑ.ΣΟ.Κ.. Επί των ημερών σας, πρόσφατα τον Οκτώβρη ψηφίστηκε η περιβόητη διαδικασία των προκαταβολών. Επιλέξατε αυτή τη μέθοδο και οδηγήσατε το σύστημα σε αδιέξοδο. 
      Πρόσφατα τι κάνατε; Εφεύρατε κάτι πρωτοφανές. Δώσατε αναγκαστικό δάνειο 25% της επιδότησης στους αγρότες και τους αναγκάζετε να υπογράφουν αυτή την επαίσχυντη υπεύθυνη δήλωση, ανέκκλητη εντολή. Αν είναι δυνατόν!
      Έχετε όλη την ευχέρεια να πάρετε δάνειο εσείς –η Κυβέρνηση, να εγγυηθεί το δημόσιο- και να δώσετε ολόκληρη την επιδότηση σε όλους τους δικαιούχους. Από τη στιγμή που λέτε ότι οι εξακόσιες είκοσι τρεις χιλιάδες είναι εντάξει στα χαρτιά τους, οφείλετε να τους δώσετε ολόκληρη την επιδότηση. Δεν είναι δυνατόν να τους βάζετε να υπογράφουν αυτοί για να πάρουν δάνειο. Μπορούσαν άλλωστε, κύριε Υπουργέ, να το κάνουν και μόνοι τους. Δεν χρειαζόταν η διαμεσολάβηση του Υπουργείου. Μεσιτικό γραφείο δανείων έχετε ανοίξει; Προς Θεού!
      Αυτή την ώρα –και θα ήθελα να το λάβετε υπ’ όψιν σας- πραγματοποιείται στο Ηράκλειο παγκρήτια σύσκεψη συνδικαλιστικών και συνεταιριστικών στελεχών υπό την προεδρία της ΓΕ.Σ.Α.Σ.Ε.. Οφείλω να πω ότι οι ενώσεις και ιδιαίτερα οι εργαζόμενοι σ’ αυτές δούλεψαν και δουλεύουν νυχθημερόν –αλλά αφότου τους δώσατε τα στοιχεία- και πραγματικά έχουν ξεπεραστεί όλα τα προβλήματα προκειμένου η επιδότηση να μπορεί να δοθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Οι συμμετέχοντες τη σύσκεψη περιμένουν σήμερα καθαρές απαντήσεις από την πλευρά σας και κυρίως περιμένουν λύσεις. Τους πεντακόσιες χιλιάδες που μου είπατε, τους κατεβάσατε σε διακόσιες χιλιάδες. Δηλαδή, είναι αμελητέο το νούμερο: διακόσιες χιλιάδες αγρότες χωρίς ούτε ένα ευρώ και οι υπόλοιποι εξακόσιοι είκοσι τέσσερις χιλιάδες με δάνειο; Δεν νομίζω ότι αυτό μπορεί να θεωρείται επιτυχία. Αλλά η επίκληση του παρελθόντος είναι που αδυνατίζει περισσότερο τα επιχειρήματά σας. 
      Φρέσκα κουλούρια. Πείτε μας τι κάνετε εσείς, αφήστε τι κάνανε οι προηγούμενοι. Αυτοί είχαν τις ευθύνες τους. Νέα κυβέρνηση, νέες πολιτικές περιμέναμε, αλλά δεν είδαμε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υπουργέ, έχετε το λόγο, για δύο λεπτά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Χαίρομαι που αναγνωρίζει τις ευθύνες των κυβερνήσεων του ΠΑ.ΣΟ.Κ στη μεγάλη καθυστέρηση καταβολής των επιδοτήσεων που θα μπορούσαν τότε να διδόντουσαν με πολύ μεγαλύτερη άνεση σε πολύ μεγαλύτερο ποσό. 
      Φοβάμαι όμως ότι η άγνοια –και εν προκειμένω του κ. Κεγκέρογλου- είναι και επικίνδυνη. Αγνοείτε, πρώτα απ’ όλα, το θέμα του δανείου. Δεν είναι δάνειο του αγρότη. Διαστρεβλώνετε την πραγματικότητα με το να βάζετε ορισμένους αγρότες αντιμέτωπους με την Κυβέρνηση, όταν γνωρίζετε πολύ καλά ότι πρόκειται για μία εξουσιοδότηση προς την τράπεζα να συμψηφίσει το ποσό που εισπράττει σήμερα ατόκως ο αγρότης –όχι με τόκους, που κακώς το διαστρεβλώνετε και το λέτε- όταν θα έλθουν αύριο οι επιδοτήσεις. Δηλαδή, παίρνει καθαρά λεφτά χωρίς να επιβαρύνεται ούτε ένα ευρώ ο αγρότης πολύ νωρίτερα απ’ όσο θα χρειαζόταν για να τελειώσει η Νομαρχιακή Αυτοδιοίκηση Ηρακλείου που δεν έχει κάνει δυστυχώς κανέναν έλεγχο, ενώ έχει υποχρέωση και καθήκον και πάντα έκανε ελέγχους ...
      ΒΑΣΙΛΕΙΟΣ ΚΕΓΚΕΡΟΓΛΟΥ: Δυόμισι χρόνια δεν τους δώσατε τα στοιχεία. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πώς θα υποκαταστήσουμε τη Νομαρχιακή Αυτοδιοίκηση Ηρακλείου, για παράδειγμα, όταν με το νόμο του 1994 υπεύθυνη για τους ελέγχους είναι η Νομαρχιακή Αυτοδιοίκηση Ηρακλείου κύριε Κεγκέρογλου; Σχολιάστε το μου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Είστε Υπουργός και όχι …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς καθορίσατε τον έλεγχο από τη νομαρχία.
      Εμείς, λοιπόν, για να υπερκεράσουμε τη μεγάλη καθυστέρηση που παρατηρείται στη Νομαρχία Ηρακλείου ως προς τους ελέγχους και για να διευκολύνουμε τις ενώσεις του Ηρακλείου και άλλων περιοχών να διορθώσουν τα στοιχεία σε συνεργασία με τους αγρότες, επιλέγουμε τη λύση του ατόκου δανείου για τους αγρότες, ώστε πολύ νωρίτερα να εισπράξουν το ποσό το οποίο τους αναλογεί, διασφαλίζοντας όμως ότι δεν θα πάει ούτε ένα ευρώ παράνομα σε αυτούς που δεν δικαιούνται. 
      Και όσον αφορά τις ατέλειες, παραλάβαμε ένα μητρώο αναξιόπιστο. Ποιος φταίει γι’ αυτό; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Πριν από τρία χρόνια. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν φταίει καμία κυβέρνηση;
      Όταν έγινε ο διαγωνισμός για την επικαιροποίηση, ο διαγωνισμός απερρίφθη από το Συμβούλιο της Επικρατείας, κύριε Κεγκέρογλου. Τι θέλετε να κάνουμε, απευθείας ανάθεση; Αυτά που κάνατε στο παρελθόν, αδιαφανώς; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Αποτύχατε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Υπήρχαν ελλείψεις του συστήματος εντοπισμού αγροτεμαχίων. Και έγινε διαγωνισμός από το 2003 και επειδή δεν έγινε καλά ο διαγωνισμός, απερρίφθη από το Συμβούλιο της Επικρατείας. Τι θέλετε, κύριε Κεγκέρογλου, να συνεχίσουμε την πρακτική σας των απευθείας αναθέσεων; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Να το αναθέσετε αμέσως στις ενώσεις. Αμέσως, και όχι μετά από δύο χρόνια. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά είναι τα προβλήματα που αντιμετωπίσαμε και γι’ αυτό επιλέξαμε τις ενώσεις, τους φυσικούς φορείς των αγροτών, για να μπορέσουν σε συνεργασία με τους αγρότες να διορθώσουν τα λάθη, τα δικά σας λάθη, τα δικά σας προβλήματα, προκειμένου να φτάσουμε στο πολύ θετικό αποτέλεσμα να πληρώνουμε αυτή την ημερομηνία 66% περισσότερο ποσό και να έχουμε την προοπτική προ των εορτών να πάρουν και άλλοι αγρότες αρκετά λεφτά κοινοτικών επιδοτήσεων, πάντα όμως με διασφάλιση της νομιμότητας, της διαφάνειας και αποφεύγοντας να εισπράξουμε ως αχρεωστήτως καταβληθέντα σημαντικά ποσά, αν αυτά πάνε σε μη δικαιούχους, σ’ αυτούς δηλαδή –δύο, τρεις αγρότες- που δήλωσαν το ίδιο αγροτεμάχιο ή σ’ αυτούς που είναι σε διευρυμένες ενότητες ή σ’ αυτούς που έχουν ελλείψεις στοιχείων. 
      Για παράδειγμα, υπάρχει κάποιος ο οποίος δεν έχει δηλώσει αριθμό τραπεζικού λογαριασμού. Πού να τα βάλουμε; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Στο παρά πέντε, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είναι ευθύνη του αγρότη αυτό; Δεν είναι ευθύνη του αγρότη να δείξει το πραγματικό αγροτεμάχιο; 
      Αυτά είναι τα προβλήματα, τα οποία ευτυχώς οι ενώσεις τα επιλύουν σε μεγάλη έκταση σε όλη την Ελλάδα. Γι’ αυτό φτάσαμε, με την απόλυτη συνεργασία της ΠΑ.Σ.Ε.Γ.Ε.Σ. και των ενώσεων, σ' αυτό το πολύ θετικό καταλυτικό αποτέλεσμα που ούτε επί των ημερών σας το είχατε ονειρευτεί ποτέ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
       Συνεχίζουμε με τη δεύτερη με αριθμό 145/5-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με τις προσλήψεις αναπήρων κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Τα τελευταία χρόνια σαν αποτέλεσμα των αναδιαρθρώσεων των ιδιωτικοποιήσεων των δημόσιων επιχειρήσεων και οργανισμών, της ελαστικοποίησης των εργασιακών σχέσεων, η ανεργία στο χώρο των αναπήρων και ιδιαίτερα των νέων αναπήρων παίρνει τραγικές διαστάσεις. Με τα υποτιμημένα στοιχεία των ίδιων των δημόσιων υπηρεσιών, αυτή τη στιγμή η ανεργία ξεπερνά το 80%.
      Οι διάφοροι νόμοι που ψηφίστηκαν κατά καιρούς, όπως ο ν. 1648 και ο σημερινός, ο ν. 2643/98, χρησιμοποιήθηκαν από τις κυβερνήσεις του ΠΑ.ΣΟ.Κ. χθες, της Νέας Δημοκρατίας σήμερα, ως μέσο καλλιέργειας αυταπατών με την προσδοκία κάποιας πρόσληψης που ποτέ δεν ερχόταν, αλλά και άγριας ρουσφετολογικής εκμετάλλευσης της ανάγκης για δουλειά των αναπήρων και των οικογενειών τους. 
      Η ανεργία παίρνει δραματικές διαστάσεις στις πιο βαριές κατηγορίες, όπως είναι η νοητική υστέρηση, ο αυτισμός, οι πολλαπλές αναπηρίες. 
      Τα προστατευόμενα παραγωγικά εργαστήρια, που είναι το μέσο για να ενταχθούν οι παραπάνω κατηγορίες στην παραγωγή, δεν «συνάδουν», με την «ελεύθερη αγορά», γι’ αυτό  έχουν μείνει προεκλογικές υποσχέσεις. 
      Η σχεδιαζόμενη επιδότηση με 1.500 ευρώ των εργοδοτών για την πρόσληψη αναπήρων προσβάλλει τους ίδιους τους ανάπηρους και το μόνο που θα λύσει είναι η εξασφάλιση τσάμπα εργατικού δυναμικού για τους επιχειρηματίες. 
      Ερωτάται ο κύριος Υπουργός τα εξής: 
      1. Θα πάρει όλα εκείνα τα απαραίτητα μέτρα, ούτως ώστε άμεσα να γίνουν μαζικές προσλήψεις αναπήρων με βάση τα τυπικά και ουσιαστικά τους προσόντα και να ισχύσει από φέτος το να προσλαμβάνεται σχεδιασμένα ο νέος ανάπηρος με την αποφοίτησή του από τη δευτεροβάθμια εκπαίδευση, την επαγγελματική σχολή, το πρόγραμμα κατάρτισης ή με την αποφοίτησή του από τα Α.Ε.Ι. και τα Τ.Ε.Ι.; 
      2. Θα προχωρήσει άμεσα στην ίδρυση δημόσιου δικτύου προστατευόμενων εργαστηρίων, με εγγυημένα τα εργασιακά δικαιώματα όλων των εργαζομένων σε αυτά και η απορρόφηση των προϊόντων τους να γίνεται 100% με την ευθύνη του κράτους;».
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ό,τι και να κάνει κανείς για τα άτομα με αναπηρία είναι λίγο. Όσα και να είναι τα πολλά, πάντα στο καλό υπάρχει το καλύτερο, πάντα στο πολύ υπάρχει το περισσότερο. 
      Θα ήθελα να πω, όμως, στην κ. Νικολαΐδου ότι στο αμέσως προσεχές διάστημα οι πρωτοβάθμιες επιτροπές του ν. 2643/98 θα προβούν στην προκήρυξη τετρακοσίων τριάντα έξι θέσεων εργασίας ατόμων με αναπηρίες και εκατόν δεκαεννέα θέσεων συγγενών ατόμων με αναπηρία. 
      Το δεύτερο που θα ήθελα να πω είναι ότι καθημερινά υπογράφω στο δημόσιο το 5% των προσλήψεων που δικαιούνται να είναι άτομα με αναπηρία. Γίνονται αρκετές προσλήψεις στους Ο.Τ.Α. πρώτου και δεύτερου βαθμού και στο δημόσιο, καθώς ο ν. 2643/98 πραγματικά δίνει τη δυνατότητα σε κάθε πρόσληψη το 5% να είναι άτομα με αναπηρία. Και αυτό γίνεται συνέχεια. 
      Το τρίτο που θέλω να σας πω, κυρία Νικολαΐδου, είναι ότι υπάρχει μια σχολή ατόμων με ειδικές ανάγκες του Ο.Α.Ε.Δ., το Κ.Ε.Κ. Α.Μ.Ε.Α. Αθηνών στο Γαλάτσι. Είναι η μοναδική σχολή στην Ελλάδα που καταρτίζει αποκλειστικά και μόνο άτομα με ειδικές ανάγκες. Έχει προτυποποιηθεί στην πράξη και λειτουργεί ως παράδειγμα για τη δημιουργία παρόμοιων σχολών σε όλη την Ευρώπη. 
      Είναι ένα πρόγραμμα κατάρτισης 1800 ευρώ και στους καταρτιζόμενους παρέχεται επιδότηση και ασφαλιστική κάλυψη από το Ι.Κ.Α.. 
      Ο Ο.Α.Ε.Δ. έχει κάνει πάρα πολλά για τα άτομα με αναπηρία. Όπως είδατε και το προχθεσινό νομοσχέδιο που ήρθε στη Βουλή και το οποίο την Τρίτη θα ψηφιστεί επί του συνόλου, πάλι μιλάει για άτομα με αναπηρία και για τις συντάξεις τους που ήταν μια μεγάλη αδικία. Όμως, και η Εργατική Εστία συμπεριέλαβε στις παροχές της και τα άτομα με αναπηρία. 
      Ο Ο.Α.Ε.Δ. στα πλαίσια του κοινοτικού και θεσμικού του ρόλου, λαμβάνει ειδικά μέτρα, προκειμένου να στηρίξει τα άτομα με αναπηρίες. Τα προγράμματα εθνικής πολιτικής για την απασχόληση και την ένταξη στην αγορά εργασίας ειδικά των ευπαθών κοινωνικών ομάδων, προβλέπουν ευνοϊκότερους κατά πολύ όρους από τους άλλους. Μεγαλύτερα ποσά επιδότησης, μεγαλύτερη διάρκεια επιδότησης, επιδότηση για την εργονομική διευθέτηση του χώρου εργασίας των ατόμων με αναπηρίες που εντάσσονται στα νέα προγράμματα νέων επιχειρηματιών ή νέων θέσεων εργασίας. 
      Κάνουμε ό,τι είναι δυνατόν, κυρία Νικολαΐδου, και σας λέω ότι έχουν τελειώσει οι διαβουλεύσεις με την Εθνική Επιτροπή Αναπηρίας και με άλλες οργανώσεις και ο ν. 2643/1998 οσονούπω θα έρθει στη Βουλή να αναθεωρηθεί. 
      Πράγματι, υπάρχουν δυσκολίες στο ν. 2643/1998 και η Κυβέρνηση ήδη έχει διαβουλευθεί με τους φορείς για να φέρει ένα πλαίσιο νόμου τέτοιο που θα είναι αποτελεσματικό, ευκίνητο και θα μπορεί πραγματικά να αποκαθιστά τα άτομα με αναπηρία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο έχει η κ. Νικολαΐδου για δύο λεπτά.     
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, για άλλη μια φορά δεν απαντάτε συγκεκριμένα σ’ αυτά που σας ρωτάμε. Και η ερώτηση είναι πολύ απλή, εάν θα κάνετε μαζικές προσλήψεις αναπήρων, γιατί ούτε λίγο ούτε πολύ παρουσιάσατε μία ειδυλλιακή κατάσταση, ενώ ξέρετε πολύ καλά ότι βάσει των στοιχείων που δίνουν οι δημόσιες υπηρεσίες, το 80% των ατόμων με αναπηρία είναι άνεργα και γύρω στο 90% από αυτούς είναι εκτός ειδικής αγωγής, κάτι που συνεπάγεται μια σειρά προβλημάτων.
      Και αυτά που είπατε είναι πραγματικά σταγόνα στον ωκεανό! Τους ανάπηρους δεν τους θυμόμαστε μόνο στις 3 του Δεκέμβρη, την παγκόσμια ημέρα που έχει αφιερωθεί στα άτομα με ειδικές ανάγκες! Μάλιστα, η συγκεκριμένη μέρα βρήκε κάποιους ανάπηρους μέσα σε φιέστες και κάποιους άλλους τους βρήκε στους δρόμους να διεκδικούν το αυτονόητο, το δικαίωμά τους στη ζωή. 
      Μιλάτε για προσλήψεις όταν ξέρετε ότι και με το δικό σας νόμο, το ν. 2643/1998, ενώ κανονικά θα έπρεπε να έχουν γίνει οκτώ διαγωνισμοί, έχουν γίνει μόνο τρεις και μάλιστα προεκλογικά. Είναι τυχαίο, λοιπόν, ότι έγιναν προεκλογικά. 
      Λέτε για εκατοντάδες προσλήψεις. Να σας πω μόνο ότι, για παράδειγμα στη Δ.Ε.Η. όπου τη δεκαετία του ’80 ήταν γύρω στα εκατόν δώδεκα άτομα, τώρα υπάρχουν δώδεκα. Στον Ο.Τ.Ε. από εβδομήντα, ογδόντα, τώρα υπάρχουν δεκαεπτά. Αυτό σημαίνει ότι κάποιοι φεύγουν, συνταξιοδοτούνται, αλλά δεν προσλαμβάνονται. Δεν έχουν γίνει προσλήψεις. Και η άποψή μας είναι ότι παρά την τροποποίηση που λέτε ότι θα επέλθει στο νόμο, ότι δεν είναι θέμα νομικό αλλά θέμα πολιτικής βούλησης. Κάντε μαζικές προσλήψεις αυτών των ατόμων, κύριε Υπουργέ! Τι θέλετε; Να πεθάνουν ρακένδυτοι στους δρόμους και αυτοί και οι οικογένειές τους; Είναι ένα τεράστιο θέμα που χρειάζεται μια άλλους είδους ευαισθησία και όχι μόνο νομική κάλυψη. 
      Και βέβαια, δεν μου είπατε κουβέντα για το δίκτυο προστατευομένων εργαστηρίων που προτείνουμε. Υπάρχουν και οι βαριά διανοητικά ανάπηροι. Τι θα κάνετε μ’ αυτούς; Δεν λέτε κουβέντα, όπως δεν έχετε πει και στους ίδιους τους ανάπηρους που σας επισκέπτονται συχνά. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δεν υπάρχει απλά κενό και μη μου πείτε σαν δικαιολογία ότι δεν είναι ικανοί για εργασία! Πρέπει να γίνουν άμεσες προσλήψεις σ’ αυτούς που είναι ικανοί για εργασία και να δημιουργηθεί αυτό το δίκτυο με δημόσιο προγραμματισμό και κοινωνικό έλεγχο για τους βαριά διανοητικά ανάπηρους. Η τεχνολογία πρέπει να βοηθάει αυτούς τους ανάπηρους και όχι να τους πετάει έξω με διάφορες «παιδαριώδεις», θα έλεγα, δικαιολογίες και από τις αιτήσεις των προγραμμάτων, που προηγουμένως αναφέρατε σαν μεγάλο κατόρθωμα του Ο.Α.Ε.Δ.. Δεν λύνεται το πρόβλημα, είναι τεράστιο και μέρα με τη μέρα επιδεινώνεται. Θέλετε να δούμε τους ανάπηρους να ζητιανεύουν στους δρόμους για να επιβιώσουν; Το 80% απ’ αυτούς, βάσει των δικών σας στοιχείων, επαναλαμβάνω, ότι είναι άνεργοι. Τι θα κάνετε για την αντιμετώπιση αυτού του προβλήματος; Δεν είναι θέμα νόμου, αλλά θέμα πολιτικής βούλησης! 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κυρία Νικολαΐδου, δεν αντιλαμβάνομαι αυτό το «μαζικά». Εδώ είναι κράτος, μια σύγχρονη ευρωπαϊκή δημοκρατία. Το «μαζικά» τι είναι; 
      ΒΕΡΑ ΝΙΚΟΛΑΪΔΟΥ: Δεν ισχύει πουθενά ο νόμος που λέτε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας είπα ότι δεν αντιλαμβάνομαι τον όρο «μαζικά». Σας είπα ότι περίπου εξακόσια άτομα στο προσεχές μέλλον θα διοριστούν. Πρώτον αυτό. 
      ΒΕΡΑ ΝΙΚΟΛΑΪΔΟΥ: Μόνο στους τυφλούς κάνατε πολύ λίγες προσλήψεις.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πρέπει να βρούμε εκείνο το νομικό πλαίσιο, κυρία Νικολαΐδου, που το βρίσκουμε με τις ενώσεις αναπήρων και θα το φέρουμε στη Βουλή κι εκεί θα έχετε λαμπρό πεδίο να μας εξηγήσετε και τι εννοείτε με το «μαζικά». Θέλετε δηλαδή αυτοματοποιημένα κάποιος που βγάζει το σχολείο να διορίζεται άμεσα, χωρίς καμία διαδικασία, χωρίς τίποτα; Είναι ένα θέμα, το οποίο δεν αντιλαμβάνομαι, γι’ αυτό και δεν σας απαντώ. 
      ΒΕΡΑ ΝΙΚΟΛΑΪΔΟΥ: Έχουν χρόνια να γίνουν προσλήψεις…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεύτερον: Απευθύνεστε στην Κυβέρνηση και λέτε ότι κάναμε προκήρυξη προεκλογικά. Πρώτη τετραετία έχουμε. Με τη βοήθεια τη δική σας και μ’ αυτά που λέτε θα πάρουμε άλλη μια τετραετία, αλλά για τα προεκλογικά να απευθύνεστε στην πτέρυγα του ΠΑ.ΣΟ.Κ., όχι στη Νέα Δημοκρατία. Δεν κάναμε εμείς προκήρυξη προεκλογικά. Εμείς δεν βάζουμε ποτέ το ιερό δικαίωμα της εργασίας με καμία κομματική ή, αν θέλετε, άλλη σκοπιμότητα. Ποτέ. 
      Τρίτον: Εμείς είμαστε Υπουργείο Απασχόλησης, κυρία Νικολαΐδου. Εμείς προσπαθούμε τα άτομα με αναπηρία να τα εντάξουμε στην αγορά εργασίας. Στόχος δικός μας είναι να τα ενσωματώσουμε στην κοινωνία, να μπορέσουν να δουλέψουν στην αγορά εργασίας, να ενσωματωθούν στην αγορά. Αυτός είναι ο δικός μας στόχος. Όσον αφορά τα άτομα με βαριά διανοητική καθυστέρηση, τα οποία δεν μπορούν να εργαστούν, όπως κι εσείς λέτε, υπάρχει το Υπουργείο Υγείας και Πρόνοιας, το οποίο έχει φτιάξει τις δικές του δομές. Εγώ απαντώ για τα άτομα με αναπηρία, για τα οποία στόχος της Κυβέρνησης και του Υπουργείου είναι να μπορέσουμε να τα εντάξουμε στην αγορά εργασίας. Σε αυτό σας απήντησα και μάλιστα λεπτομερειακά.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι με πρόταση και σύμφωνη γνώμη των κομμάτων η συζήτηση του κρατικού προϋπολογισμού στην Ολομέλεια της Βουλής θα αρχίσει στις 17 Δεκεμβρίου 2006, ημέρα Κυριακή και σύμφωνα με το άρθρο 123, παράγραφος 1, του Κανονισμού της Βουλής θα ολοκληρωθεί σε πέντε συνεχείς συνεδριάσεις, δηλαδή την Πέμπτη 21 Δεκεμβρίου 2006 στις δώδεκα τα μεσάνυχτα. 
      Εισερχόμαστε τώρα στην τρίτη με αριθμό 144/5-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζομένους του Δήμου Άνω Λιοσίων κ.λπ..
      Η επίκαιρη ερώτηση του κ. Λεβέντη έχει ως εξής:
      «Τα Άνω Λιόσια έχουν υποστεί τεράστια οικολογική επιβάρυνση με την επί σαράντα χρόνια λειτουργία της χωματερής. Ισοπεδώθηκαν σχεδόν από το σεισμό του 1999 με πάνω από δύο χιλιάδες σπίτια κατεστραμμένα και την ολότητά τους με σοβαρές ζημιές. Χιλιάδες κάτοικοι για έβδομο χειμώνα θα είναι έξω από τα σπίτια τους και όχι από δική τους ευθύνη. Την τελευταία διετία πάνω από χίλιοι εργαζόμενοι σε δημοτικές επιχειρήσεις προστέθηκαν στη στρατιά των ανέργων της πόλης.
      Σήμερα, οι πεντακόσιοι ογδόντα απομείναντες των δημοτικών επιχειρήσεων αντιμετωπίζουν το φάσμα της πείνας, αφού παραμένουν για τέταρτο μήνα απλήρωτοι και δεν γνωρίζουν ποιο θα είναι το εργασιακό τους μέλλον. Καλύπτουν πάγιες και διαρκείς ανάγκες για τη λειτουργία αυτής της μαρτυρικής πόλης, που φιλοδωρείται με τα σκουπίδια της πρωτεύουσας και της μισής Ελλάδας. Οι εργαζόμενοι αυτοί είναι σεισμόπληκτοι, απασχολούνται στις δημοτικές επιχειρήσεις για πάνω από δέκα χρόνια και όλοι τους είναι χρεωμένοι με δυσβάστακτα δάνεια, προκειμένου να επιδιορθώσουν τα σεισμόπληκτα σπίτια τους. Υπάρχουν χρήματα, τα οποία δεν μπορούν να εκταμιευθούν λόγω γραφειοκρατικών εμπλοκών.
      Κατόπιν των ανωτέρω, ερωτώνται οι κύριοι Υπουργοί:
      Τι μέτρα θα πάρουν, ώστε να πληρωθούν όλοι οι εργαζόμενοι των δημοτικών επιχειρήσεων Άνω Λιοσίων τα καθυστερούμενα για πολλούς μήνες δεδουλευμένα τους;
      Πώς θα κατοχυρωθεί το εργασιακό τους μέλλον, δεδομένου ότι έχουν πολυετή προϋπηρεσία, καλύπτουν πάγιες και διαρκείς ανάγκες και ανήκουν σε αυτούς που προεκλογικά ο κύριος Πρωθυπουργός είχε δεσμευτεί για οριστική διευθέτηση της εργασιακής τους εκκρεμότητας;».
      Στην επίκαιρη ερώτηση θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Θέλω να δώσω στον κύριο συνάδελφο μερικά συγκλονιστικά κατά τη γνώμη μου στοιχεία για τα συμβαίνοντα στο Δήμο Άνω Λιοσίων.
      Κύριε συνάδελφε, ο Δήμος Άνω Λιοσίων έχει πληθυσμό είκοσι έξι χιλιάδες κατοίκους. Είχε εργαζόμενους τρεισήμισι χιλιάδες άτομα, δηλαδή ένας στους επτά δούλευε στο δήμο. Σχεδόν κάθε οικογένεια είχε εργαζόμενο στο Δήμο Άνω Λιοσίων. Τα έσοδα του δήμου, εκτός από τις τακτικές και έκτακτες επιχορηγήσεις, για αντισταθμιστικά οφέλη ήταν 31.000.000 ευρώ το χρόνο από τον Ε.Σ.Δ.Κ.Ν.Α. και 3.000.000 ευρώ από το Υπουργείο Εσωτερικών, από τη Σ.Α.Τ.Α.. Ήταν 34.000.000 ευρώ το χρόνο, κύριε συνάδελφε. Σήμερα, σύμφωνα με ομολογία του απερχόμενου δημάρχου, ο Δήμος Άνω Λιοσίων χρωστάει 67.000.000 ευρώ.
      Αυτό που έχει συμβεί στα Άνω Λιόσια είναι πρωτοφανές. Πολλά λέγονται γι’ αυτό, για υπόγειες διαδρομές μεταξύ των κομματικών δημάρχων που υπήρχαν και του ΠΑ.ΣΟ.Κ. στην περιοχή της Δυτική Αττικής. 
      Σε κάθε περίπτωση δεν το χωράει ο κοινός νους πως είναι δυνατόν 67.000.000 ευρώ το χρόνο, που είναι περισσότερα από τις έκτακτες επιχορηγήσεις που παίρνουν χίλιοι τριάντα τρεις δήμοι της χώρας, να έχουν οδηγήσει σ’ αυτήν την κατάσταση και στην απόλυτη χρεοκοπία ενός δήμου. 
      Για το θέμα που λέτε, οι δημοτικές επιχειρήσεις πράγματι απαγορεύεται και καλώς απαγορεύεται από τον Κώδικα, να χρηματοδοτούνται από τα τακτικά έσοδα των δήμων. Μου λέτε ότι έφυγαν χίλιοι εργαζόμενοι από τις επιχειρήσεις από το Δήμο Άνω Λιοσίων. Για ποιες επιχειρήσεις μιλάμε; Και παραμένουν ακόμη τετρακόσιοι ογδόντα που είναι απλήρωτοι. Λέτε ότι ενώ υπάρχουν χρήματα δεν μπορούν να πληρωθούν. Πού υπάρχουν τα χρήματα; Τι δουλειά έκαναν εκεί αυτοί οι εργαζόμενοι; Ποια ήταν η επιχείρηση ιδιωτικού δικαίου; Ποιο ήταν το έργο που έκανε η επιχείρηση;
      Παρ’ όλα αυτά εμείς δώσαμε τη δυνατότητα με αλλεπάλληλες νομοθετικές παρεμβάσεις να ρυθμίσουν τα χρέη τους χωρίς επιβαρύνσεις, χωρίς πρόστιμα, να πάρουν δάνεια. Πρέπει, όμως, να είναι βιώσιμες οι επιχειρήσεις. Είναι προφανές ότι οι επιχειρήσεις αυτές του Δήμου Άνω Λιοσίων, όχι μόνο βιώσιμες δεν είναι αλλά χρησιμοποιήθηκαν για την εξαγορά συνειδήσεων επί σειρά ετών.
      Δίδεται η δυνατότητα προκειμένου να εξυγιανθεί όλο το πλέγμα αυτό, με τον καινούργιο Κώδικα τα δημοτικά συμβούλια να πάρουν αποφάσεις, να δημιουργήσουν προσωποπαγείς θέσεις, να είναι υποχρεωμένοι να κλείσουν τις επιχειρήσεις αυτές ή να τις συγχωνεύσουν και το προσωπικό που απαιτείται για τη λειτουργία του δήμου να μετατεθεί σε οργανικές ή σε προσωποπαγείς θέσεις των δήμων. Εκεί, λοιπόν, είναι το εργασιακό μέλλον αυτών των εργαζομένων, εφόσον βεβαίως ήταν και εργάζονταν πριν από την 31.12.2005, όπως ισχυρίζεστε στην επίκαιρη ερώτησή σας.
      Να, λοιπόν, μια λύση την οποία πρέπει να πάρει το δημοτικό συμβούλιο. Άλλες λύσεις δεν είναι δυνατόν να υπάρξουν ούτε μπορεί το Υπουργείο να επέμβει σ’ αυτήν τη διαδικασία
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, εγώ δεν θα αμφισβητήσω ούτε τα συγκλονιστικά στοιχεία που είπατε, ούτε ότι γινόταν εξαγορά συνειδήσεων. Ποιων, όμως και από ποιους; Εξαγορά συνειδήσεων από την πολιτεία, κύριε Υπουργέ, γιατί έχουμε όλοι αποδεχθεί αυτήν την τραγική κατάσταση που υπάρχει εκεί, την απαράδεκτη, στα Άνω Λιόσια. Τους θάβουμε στα σκουπίδια, τους πνίγουμε μέσα στα βοθρολύματα και τις λυματολάσπες όλης της πρωτεύουσας όλοι μας και βέβαια ως αντιστάθμισμα είχε ανεχθεί η πολιτεία να γίνονται διάφορα στο Δήμο Άνω Λιοσίων. Κι αυτά μην τα λέτε σε μένα, που κατάγομαι απ’ αυτήν την περιοχή. Ας τα πείτε στον κ. Αναγνωστόπουλο που είχε πάει πριν από τις τελευταίες εκλογές και είχε πει ότι είναι πρότυπο δήμου τα Άνω Λιόσια, όπως λειτουργούν. Της Νέας Δημοκρατίας είναι ο κ. Αναγνωστόπουλος, υπεύθυνος για την Τοπική Αυτοδιοίκηση τότε. Και τα είχε πει παραμονές εκλογών.
      Αυτό, όμως, δεν σημαίνει ότι φταίνε σε τίποτα οι εργαζόμενοι, οι οποίοι καλύπτουν πάγιες και διαρκείς ανάγκες. Αν θέλετε περάστε απ’ αυτή την άθλια λεωφόρο Ασπροπύργου-ΝΑΤΟ. Από εκεί περνάνε όλα τα απορριμματοφόρα της πρωτεύουσας. «Φιλοδωρούν» την περιοχή με όλων των λογιών τα σκουπίδια και τα λύματα που περνάνε. Οι δρόμοι είναι σε άθλια κατάσταση. Δεν υπάρχει αποχέτευση. Οι δρόμοι είναι γεμάτοι από λακκούβες, χώματα και η σκόνη είναι στον υπέρτατο βαθμό. 
      Αυτοί, λοιπόν, οι εργαζόμενοι, που έχουν απομείνει στο Δήμο Άνω Λιοσίων απασχολούνται στην καθαριότητα μιας πόλης, την οποία ρυπαίνουμε όλοι και έχουμε υποχρέωση να την προστατεύσουμε. Οι κάτοικοι εκεί ζουν κάτω από άθλιες συνθήκες. Εκτός των άλλων έχει κατακρεουργηθεί η πόλη αυτή και από το σεισμό. Ξέρετε ότι υπάρχουν δύο χιλιάδες σπίτια εντελώς κατεστραμμένα  και όλα σχεδόν τα υπόλοιπα έχουν υποστεί σοβαρές ζημιές.
      Έγιναν προσπάθειες για αποκατάσταση. Για έβδομη χρονιά οι περισσότεροι  από αυτούς βρίσκονται στους δρόμους και έχουν συνάψει και υπέρογκα δάνεια για να μπορέσουν να αποκαταστήσουν το σπίτι τους, αλλά δεν τα έχουν καταφέρει ακόμα. Εδώ υπάρχουν πάλι ευθύνες, ενδεχομένως και του δήμου και της πολιτείας, αλλά όχι των εργαζομένων. Τι τους μένει; Είναι παραμονές Χριστουγέννων. Που θα πάνε αυτοί να ζήσουν, που έχουν τρία, τέσσερα, πέντε παιδιά; Θα πρέπει δηλαδή να πάνε να ψάξουν στη χωματερή για να βρουν να φάνε τα Χριστούγεννα; Είναι ντροπή για όλους μας, κύριε Υπουργέ. Εγώ ντρέπομαι για την «ζέστα μου και για την ανθρωπιά μου», που λέει ο ποιητής. Δεν τολμάω να περάσω από εκεί. Δεν ξέρω αν έχετε περάσει. Πηγαίνετε να δείτε. Δείτε αυτούς τους ανθρώπους που είναι πενήντα, πενήντα πέντε ετών και βρίσκονται σε μια κατάσταση αξιολύπητη. Νομίζω ότι έχουμε όλοι ιερή υποχρέωση να μην τους αφήσουμε να πεινάσουν και μάλιστα όταν έχουν δουλέψει. Από εκεί και πέρα για το ποιες ρυθμίσεις θα γίνουν είναι μια άλλη ιστορία, που οπωσδήποτε πρέπει να συζητηθεί.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αρνούμαι να μπω στη λογική του συμψηφισμού της επιβάρυνσης της υγείας με χρήματα και της αποτίμησης της υγείας. Σε μερικές ημέρες έρχεται η 1η Ιανουαρίου 2007. Έχει δικαίωμα ο δήμος να τακτοποιήσει τους εργαζόμενους αυτούς. Κι έχει έσοδα –επαναλαμβάνω- τουλάχιστον πέραν των άλλων εσόδων, τακτικών-εκτάκτων χρηματοδοτήσεων, 35.000.000 ευρώ το χρόνο. 
      ΑΘΑΝΑΣΙΟΣ ΛΕΒΕΝΤΗΣ: Μα, είναι μπλοκαρισμένα. Υπάρχουν χρήματα και είναι μπλοκαρισμένα.     
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Από την 1η του έτους, επαναλαμβάνω, έχουν δικαίωμα να μεταταγούν στο δήμο με απόφαση των δημοτικών τους συμβουλίων.  
      ΑΘΑΝΑΣΙΟΣ ΛΕΒΕΝΤΗΣ:  Μέχρι τότε τι γίνεται, κύριε Υπουργέ;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τότε ισχύει ο Κώδικας, ένας κώδικας ο οποίος αναθεωρήθηκε τώρα πρόσφατα. Όλα τα προηγούμενα χρόνια τι γινόταν, κύριε συνάδελφε;
      ΑΘΑΝΑΣΙΟΣ ΛΕΒΕΝΤΗΣ: Πληρώνονταν. Τώρα δεν πληρώνονται.     
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τους δίνουμε για πρώτη φορά το δικαίωμα να τακτοποιηθούν. Αυτά τα οποία λέγατε περί ανθρωπιάς κ.λπ., σας συμβουλεύω και σας παροτρύνω να πάτε στο δημοτικό συμβούλιο μόλις γίνει το πρώτο δημοτικό συμβούλιο και να τα πείτε εκεί, διότι η αρμοδιότητα είναι στο δημοτικό συμβούλιο. Σας επαναλαμβάνω ότι υπάρχουν αυτά τα έσοδα στο Δήμο Άνω Λιοσίων, τα οποία δεν έχει ονειρευτεί κανένας άλλος δήμος της χώρας! 
      ΠΡΟΕΔΡΕΥΩΝ (Ιωάννης Τραγάκης): Τριάντα πέντε εκατομμύρια ευρώ;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε, 31.000.000 ευρώ από τον Ε.Σ.Δ.Κ.Ν.Α. και 4.000.000 ευρώ από το Υπουργείο Εσωτερικών αντισταθμιστικά οφέλη αυτής της υπόθεσης, που περιγράψατε προηγουμένως. Άρα, λοιπόν, χρειάζεται ο δήμος κουμάντο, πολιτική απόφαση και νοικοκύρεμα. Διότι εάν σε οποιονδήποτε δήμο της χώρας δίναμε αυτά τα χρήματα με κάποιο τρόπο, εγώ πιστεύω ότι θα ήταν η ονειρεμένη πόλη του κόσμου.  
      ΑΘΑΝΑΣΙΟΣ ΛΕΒΕΝΤΗΣ: Ας πάρουν τα σκουπίδια!   
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ανατρέξτε, λοιπόν, κύριε συνάδελφε, μια που ξέρετε τα πράγματα καλά και είστε Βουλευτής εκείνης της περιοχής, γιατί εγώ φήμες ακούω, εσείς τα έχετε ζήσει και πείτε μας, για να μας λυθεί η απορία, πώς γίνεται να υπάρχουν όλα αυτά τα δισεκατομμύρια των δισεκατομμυρίων και αυτήν τη στιγμή ο δήμος να χρωστάει 67.000.000 ευρώ.  
      ΑΘΑΝΑΣΙΟΣ ΛΕΒΕΝΤΗΣ: Τρία χρόνια κυβερνάτε, κύριε Υπουργέ!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι σχήμα λόγου, κύριε συνάδελφε. Εμείς ξέρουμε που έχουν πάει, εσείς ξέρετε; Ξέρετε για τις υπόγειες διαδρομές; Ρητορική ήταν η ερώτηση! 
      ΠΡΟΕΔΡΕΥΩΝ (Ιωάννης Τραγάκης): Τελειώσαμε, κύριοι συνάδελφοι. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 140/5-12-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις πολύωρες καθυστερήσεις στο αεροδρόμιο «Ελευθέριος Βενιζέλος» από την απεργία των εργαζομένων στις εταιρείες φύλαξης κ.λπ..
      Η επίκαιρη ερώτηση του κ. Ρόβλια σε περίληψη έχει ως εξής:
      «Πολύωρες καθυστερήσεις και μεγάλη ταλαιπωρία του επιβατικού κοινού προκλήθηκαν την Κυριακή 3/12/2006 στο Αεροδρόμιο Αθηνών «Ελευθέριος Βενιζέλος» από λευκή απεργία των εργαζομένων της εταιρείες φύλαξης (security).
      Σύμφωνα με καταγγελίες η μεγάλη ταλαιπωρία του κοινού συνδυάστηκε με το γεγονός του μειωμένου αριθμού υπαλλήλων φύλαξης στα σημεία ελέγχου επιβατών χειραποσκευών κατά παράβαση των υποχρεώσεων που έχουν αναλάβει οι εταιρείες security.
      Επειδή απειλείται συνέχιση αυτών των κινητοποιήσεων που θα έχει σαν αποτέλεσμα περαιτέρω ταλαιπωρίας όσων θα ταξιδέψουν για τις γιορτές των Χριστουγέννων
      Ερωτάται ο κύριος Υπουργός 
      1. Τι μέτρα θα λάβει για την ομαλή λειτουργία του Αεροδρομίου.
      2. Ποια είναι η πολιτική του τοποθέτηση σχετικά με τα αιτήματα των ως άνω εργαζομένων».
      Ο κύριος Υπουργός έχει το λόγο για τρία λεπτά. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, θα ήθελα ξεκινώντας να ξεκινήσω ορισμένα δεδομένα, που αφορούν αυτήν την υπόθεση και ουσιαστικά αποτελούν το πλαίσιο νομικό και πολιτικό, για το θέμα στο οποίο αναφέρεται ο κ. Ρόβλιας.
      Με την ευκαιρία μάλιστα θα ήθελα να ευχηθώ καλή επιτυχία στα νέα του καθήκοντα. Και το λέω με ειλικρίνεια, γιατί ανήκω στην ομάδα των πολιτικών, που όχι μόνο επιζητούν, αλλά και αξιοποιούν την καλόπιστη κριτική επ’ ωφελεία του λαού και της δημοκρατίας μας.
      Στο αεροδρόμιο «Ελευθέριος Βενιζέλος» λειτουργεί ως γνωστόν με τη σύμβαση ανάπτυξης του νόμου του 1995 και έχει παραχωρηθεί, από το ελληνικό δημόσιο στην εταιρεία «Διεθνής Αερολιμένας Αθηνών», το δικαίωμα αλλά και η υποχρέωση να πραγματοποιήσει μεταξύ των άλλων την κατασκευή, την ανάπτυξη, αλλά και τη λειτουργία του αερολιμένα. 
      Ο «Διεθνής Αερολιμένας Αθηνών», λοιπόν, με το άρθρο 3 του προαναφερθέντος νόμου λειτουργεί σύμφωνα με τους κανόνες της ιδιωτικής οικονομίας και διοικείται από τη γερμανική εταιρεία «HOCHTIEF». Αυτά λέει ο νόμος. Άλλωστε δικός σας νόμος ήταν. Η Εταιρεία Αεροδρομίου λειτουργεί αποκλειστικά και μόνο σύμφωνα με τους δεσμευτικούς κανόνες και τα πρότυπα του ICAO, καθώς και με το εθνικό και το Κοινοτικό Δίκαιο. Επίσης στη χώρα μας, ήδη από το 1997, με δικούς σας και πάλι νόμους ιδιωτικές επιχειρήσεις παροχής υπηρεσιών ασφαλείας, οι γνωστές ως security παρέχουν υπηρεσίες ελέγχου ασφαλείας των πληρωμάτων, των επιβατών, των αποσκευών, φορτίου, ταχυδρομικού υλικού σε αεροδρόμια και σε λιμένες. 
      Με βάση τα προαναφερθέντα στο «Διεθνή Αερολιμένα Αθηνών» από την έναρξη της λειτουργίας, δηλαδή 28 Μαρτίου του 2001, ο έλεγχος ασφαλείας επιβατών και αποσκευών ασκείται από ιδιωτικές εταιρείες παροχής υπηρεσιών και μόνο, δηλαδή security, κατόπιν πάντοτε διενεργείας διαγωνισμών. Το δε προσωπικό αυτό είναι πιστοποιημένο και αδειοδοτημένο από την αρμόδια αεροπορική αρχή, τη δική μας Υπηρεσία Πολιτικής Αεροπορίας, αλλά και από το Υπουργείο Δημοσίας Τάξεως. Αυτό είναι το πλαίσιο. 
      Τώρα πιο συγκεκριμένα. Από τις 31-1-2004 η Εταιρεία Αεροδρομίου έχει αναθέσει τον έλεγχο στην εταιρεία «WACKENHUT». Άρα το θέμα στο οποίο αναφέρεται η επίκαιρη ερώτησή σας, κύριε Ρόβλια, έγκειται σε μία εργατική διαφορά δύο διαφορετικών εταιρειών. 
      Σχετικά τώρα με τα προβλήματα, τα οποία εμφανίστηκαν, θα πρέπει να σας θυμίσω τα εξής. Η άτυπη κινητοποίηση της περασμένης Κυριακής δεν ήταν γνωστοποιημένη από τους εργαζόμενους ούτε στο δικό μας Υπουργείο ούτε στο Δ.Α.Α. ούτε και στον εργοδότη τους, τη «WACKENHUT». Δεν υπήρχε απεργία με άλλα λόγια. Δεν υπήρξε ούτε εξώδικο ούτε προκήρυξη ούτε κάποια ανακοίνωση. Δεν υπήρξαν αιτήματα, επισήμως τουλάχιστον.
      Σας θυμίζω, ότι σε ανάλογες περιπτώσεις που είχαν γίνει επισήμως κινητοποιήσεις, είχαν κριθεί όλες παράνομες και καταχρηστικές από τα δικαστήρια. Και θα πρέπει εδώ να τονίσω ότι πάντα στα δικαστήρια, σε ανάλογες περιπτώσεις απεργιών, παρενέβαινε ως μη όφειλε η Υπηρεσία Πολιτικής Αεροπορίας. Και το κάναμε για να μπορέσουμε να λύσουμε πιο εύκολα τις απεργιακές κινητοποιήσεις.
      Σε όλες αυτές τις περιπτώσεις τα αιτήματα των εργαζομένων στην εταιρεία security του «Ελευθέριος Βενιζέλος» δεν είχαν καμία σχέση ούτε με το Υπουργείο Μεταφορών ούτε με το αεροδρόμιο, ως εταιρεία. Ήταν διαφορές μεταξύ της αναδόχου εταιρείας και των εργαζομένων. Εστρέφοντο πάντα όπως σας είπα κατά της εταιρείας «WACKENHUT». Επηρέασαν, όπως βεβαίως το λέτε σωστά σ’ ένα βαθμό, αλλά για πολύ μικρό χρονικό διάστημα, τη λειτουργία του αεροδρομίου και γι’ αυτό πάντα υπήρχε άμεση αντίδραση. 
      Για να εξομαλυνθεί η κατάσταση της Κυριακής και να εξαλειφθεί η ταλαιπωρία των επιβατών ο Δ.Α.Α. ανέθεσε άμεσα ένα μέρος του έργου των ελέγχων σε άλλη ιδιωτική εταιρεία και όλα λύθηκαν αυτομάτως. Όπως και τελικά μέσα σε δύο μέρες είχε ομαλοποιηθεί όπως είπαμε προηγουμένως και η λειτουργία του αεροδρομίου. Δεν καταγράφεται πλέον καμία καθυστέρηση, υπάρχει κανονική ροή.
      Πρέπει να σας πω και το εξής για να τελειώσω. Θέλω να σας διαβεβαιώσω, κύριε Ρόβλια, ότι για μας υπάρχει ένα σημείο, στο οποίο δεν χωράει καμία διαπραγμάτευση και καμία έκπτωση. Και αυτό είναι η ασφάλεια των αεροδρομίων και ασφαλώς η ασφάλεια των πτήσεων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ:  Κύριε Υπουργέ, κατ’ αρχάς, σας ευχαριστώ πάρα πολύ για τα καλά σας λόγια. Είναι αμοιβαία τα αισθήματα και ελπίζω ότι θα ακούτε την Αντιπολίτευση κάποιες φορές, όπως άλλωστε προαναγγείλατε.
      Άκουσα με πολλή προσοχή αυτά τα οποία είπατε. Θέλω, όμως, πραγματικά να γίνει αντιληπτό ότι επί τρεις μέρες, την Κυριακή, τη Δευτέρα και την Τρίτη ταλαιπωρήθηκε ο κόσμος που ταξίδευε. Αυτό είναι βέβαιο. Και μου λέτε εσείς «Τι σχέση έχουμε εμείς ως Υπουργείο;». Θα σας πω τι σχέση έχετε. Σύμφωνα με το άρθρο 5 της αερολιμενικής διάταξης με αριθμό 2, που είναι δημοσιευμένη στο Φ.Ε.Κ. Β΄ 1532/2001 κάθε ενέργεια ή παράλειψη από την οποία δημιουργείται ταλαιπωρία ή καθυστέρηση στην εξυπηρέτηση των επιβατών, αποτελεί παράβαση της λειτουργίας του αερολιμένα. Για την παράβαση αυτή επιβάλλεται πρόστιμο από το Διοικητή της Υπηρεσίας Πολιτικής Αεροπορίας. 
      Σύμφωνα με τη δική σας υπουργική απόφαση της 16ης Ιουνίου 2004 (Φ.Ε.Κ. Β΄ 956) έπρεπε για τις καθυστερήσεις αυτές των επιβατών να συνταχθεί αμέσως έκθεση διαπίστωσης των γεγονότων, να κληθεί σε απολογία ο Διεθνής Αερολιμένας Αθηνών και να του επιβληθεί πρόστιμο ύψους από 500 ευρώ έως 50.000 ευρώ. Αυτό λέει η νομοθεσία σε σχέση με το Υπουργείο, σε σχέση με εσάς, διότι ταλαιπωρήθηκαν οι επιβάτες. 
      Κάνετε κάτι από όλα αυτά; Δεν γνωρίζω να κάνατε. Εάν κάνατε, να μου το πείτε. Το να λέμε ότι είναι ιδιωτική εταιρεία ο Διεθνής Αερολιμένας Αθηνών, είναι ιδιωτική εταιρεία η security, αλλά ταλαιπωρούνται οι επιβάτες, δεν λέει τίποτα από πολιτική άποψη. Πολιτικά το Υπουργείο σας πρέπει να παρέμβει, πρέπει να ελέγξει το Διεθνή Αερολιμένα Αθηνών, να του πει, γιατί συνέβη αυτό και να τον αποτρέψει από το να γίνει ξανά κάτι τέτοιο στο μέλλον.
      Το κοινό που ταξίδεψε, κύριε Υπουργέ, ταλαιπωρήθηκε και την ευθύνη δεν την έχουν οι εργαζόμενοι, την ευθύνη την έχει ο Διεθνής Αερολιμένας Αθηνών και θα έπρεπε να συνταχθεί έκθεση και να κληθεί σε απολογία, σύμφωνα με τις υποχρεώσεις του. Φοβάμαι ότι ως πολιτική ηγεσία παρακολουθήσατε το θέμα από μακριά. Αρκεστήκατε στο ότι είναι διαφορές ιδιωτικών εταιρειών, ενώ δεν είναι έτσι, ενώ το νομοθετικό πλέγμα επέβαλε την άμεση παρέμβαση της Υπηρεσίας Πολιτικής Αεροπορίας. Η υπουργική απόφαση, η δική σας, λέει ότι συντάσσεται άμεσα έκθεση και καλείται σε απολογία ο Διεθνής Αερολιμένας Αθηνών.
      Καταθέτω για τα Πρακτικά τα δύο Φ.Ε.Κ. που προανέφερα.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ.
      Ο κύριος Υπουργός έχει το λόγο για δύο λεπτά.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Είστε έγκριτος νομικός και παρουσιάσατε τα νομικά επιχειρήματα με σαφήνεια. Θέλω να σας δώσω, όμως, μια απάντηση. Θα έλεγα ότι υποβλήθηκε τελικά όλη αυτή η επίκαιρη ερώτηση σε λάθος Υπουργείο, διότι επαναλαμβάνω ότι το αντικείμενο των διαφορών των δύο αυτών ιδιωτικών εταιρειών είναι καθαρά εργατικό, αφού αφορά σε διαφωνίες –προσέξτε- εργασιακών σχέσεων που προκύπτουν, όπως ισχυρίζονται οι εργαζόμενοι, από παραβίαση συμβατικών υποχρεώσεων της «WACKENHUT». Γι’ αυτό και δεν επιλήφθηκε το Υπουργείο μας. 
      ΚΩΝΣΤΑΝΤΙΝΟΣ ΡΟΒΛΙΑΣ: Μα, ταλαιπωρήθηκε κόσμος.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Θα σας πω. Όταν υπήρχε, όμως, επίσημη καταγγελία, επίσημη απεργία, σας είπα και προηγουμένως ότι πάντοτε παρεμβαίναμε στα δικαστήρια και πάντοτε εκηρύσσετο η απεργία παράνομη και καταχρηστική. 
      Μου λέτε τώρα για πρόστιμα, αυτό είναι το βασικό σας επιχείρημα. Πράγματι, νομικά έχουμε τη δυνατότητα, αλλά δεν νομίζω ότι τεκμηριώνεται να βάλουμε πρόστιμα σε μια τέτοια υπόθεση, που η διάρκεια ήταν λιγότερη από δύο ημέρες, που η δυσλειτουργία του αεροδρομίου δεν ήταν τόσο μεγάλη, που δεν υπήρχε επίσημη καταγγελία, επίσημη απεργία, που τυπικά και νομικά, κύριε Ρόβλια –τα ξέρετε καλύτερα εσείς από εμένα- δεν υπήρχε καμία ευθύνη του Δ.Α.Α..
      ΚΩΝΣΤΑΝΤΙΝΟΣ ΡΟΒΛΙΑΣ: Δεν προέκυπτε κάτι τέτοιο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Πώς δεν προέκυπτε;
      Τέλος, το να βάλεις πρόστιμο σ’ έναν οργανισμό, ο οποίος λειτουργεί άψογα και έχει και κέρδη, δεν είναι μια εύκολη υπόθεση. Μια φορά προσπάθησε, όπως θυμόσαστε, στη δική σας εποχή, να βάλει ο κ. Βερελής πρόστιμο, όταν είχαν πέσει χιόνια στο διάδρομο και δεν μπορούσαν να πετάξουν τα αεροπλάνα και ύστερα από πέντε μήνες το δικαστήριο έβγαλε αντίθετη απόφαση από τη διοίκηση. Άρα πρέπει να είμαστε λίγο φειδωλοί, όταν επιβάλλουμε για ψύλλου πήδημα, θα έλεγα, πρόστιμα.
      Επιτρέψτε μου να σας πω ότι ελπίζω, κύριε Ρόβλια, αυτή η γενναιοδωρία σας για τα πρόστιμα να εμφανιστεί και στις επόμενες ημέρες, όταν θα συζητάμε για τον Κ.Ο.Κ., όπου τα πρόστιμα έχουν να κάνουν με ανθρώπινες ζωές.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Επικρατείας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης και Μεταφορών και Επικοινωνιών κατέθεσαν σχέδιο νόμου: «Καταχώριση δημοσιεύσεων των φορέων του Δημοσίου στον περιφερειακό τοπικό Τύπο και άλλες διατάξεις».
      Κυρίες και κύριοι συνάδελφοι, θέλω να θέσω υπ’ όψιν σας ότι η Διακομματική Επιτροπή για την παρακολούθηση της Πολιτικής της Μετανάστευσης, που έχει συσταθεί κατά τα άρθρα 44 και 45 του Κανονισμού της Βουλής και για την οποία η Βουλή είχε ορίσει προθεσμία υποβολής των προτάσεών της μέχρι τις 31 Δεκεμβρίου 2006, εζήτησε παράταση της προθεσμίας λειτουργίας της, προκειμένου να ολοκληρώσει το έργο της. 
      Με τη σύμφωνη γνώμη και της Διάσκεψης των Προέδρων προτείνουμε την παράταση της προθεσμίας λειτουργίας της Επιτροπής μέχρι το τέλος Μαρτίου 2007. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα συνεφώνησε ομοφώνως. 
      Επίσης, ο Πρόεδρος κ. Κωνσταντίνος Σημίτης ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια. 
      Εισερχόμαστε στη συζήτηση της δεύτερης με αριθμό 146/5-12-2006 επίκαιρης ερώτησης της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Δικαιοσύνης, σχετικά με την πρόσληψη του αναγκαίου προσωπικού στα Υποθηκοφυλακεία Πειραιά και Σαλαμίνας κ.λπ.. 
      Η επίκαιρη ερώτηση της κυρίας συναδέλφου έχει ως εξής: 
      «Εξακολουθεί η απαράδεκτη κατάσταση στα Υποθηκοφυλακεία Πειραιά και Σαλαμίνας με ευθύνη της Κυβέρνησης, η οποία συνεχίζει στην ίδια κατεύθυνση με την προηγούμενη του ΠΑ.ΣΟ.Κ. να ολιγωρεί και να μην αντιμετωπίζει τα ζητήματα λειτουργίας τους, ούτε στοιχειωδώς, όσον αφορά τις ελλείψεις σε προσωπικό, τεχνολογική υποδομή και μηχανογράφηση των υπηρεσιών. 
      Κυριολεκτικά βρίσκεται στον αέρα η ασφάλεια των αγοραπωλησιών στον Πειραιά, από τη μεγάλη καθυστέρηση που υπάρχει στη διεκπεραίωση των σχετικών υποθέσεων, με αποτέλεσμα να υπάρχει κίνδυνος ακόμη να διπλοπωληθούν ακίνητα, να αγοραστούν κατασχεμένα και να ακυρωθούν δάνεια από τράπεζες για τα την αγορά στέγης. 
      Σήμερα στον Πειραιά μεταγράφονται συμβολαιογραφικές πράξεις με καθυστέρηση πέντε μηνών και βάρη με καθυστέρηση επτά μηνών. Επίσης, εκκρεμούν 4.500 μη καταχωρημένες υποθήκες και 3.000 μεταγραφές ακινήτων, ενώ καθημερινές είναι οι αντεγκλήσεις με τους πολίτες που υφίστανται αυτήν την ταλαιπωρία, αλλά και του προσωπικού που λειτουργεί χωρίς να μπορεί να βγάλει σε πέρας αυτόν τον τεράστιο όγκο δουλειάς, παρά τις προσπάθειες που καταβάλλει. Το πρόβλημα επιδεινώνεται από την έλλειψη μηχανοργάνωσης των υπηρεσιών. 
      Ο Δικηγορικός Σύλλογος έχει εκφράσει κατ’ επανάληψη τις έντονες διαμαρτυρίες του για την κατάσταση αυτή, χωρίς όμως ανταπόκριση, με αποτέλεσμα να προχωρήσει εκ νέου σε κατάληψη του Υποθηκοφυλακείου Πειραιά. 
      Ερωτάται ο κύριος Υπουργός: Ποιος είναι ο γενικός σχεδιασμός για τα Υποθηκοφυλακεία της χώρας σε προσλήψεις μόνιμου προσωπικού και εκσυγχρονισμό των υπηρεσιών γενικά και ειδικά στον Πειραιά, ώστε να ανταποκρίνονται με επάρκεια και αποτελεσματικότητα στο ρόλο τους». 
      Το λόγο έχει ο Υπουργός Δικαιοσύνης κ. Παπαληγούρας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία συνάδελφε, το Υπουργείο Δικαιοσύνης δεν ολιγωρεί, όπως ισχυρίζεστε στην επίκαιρη ερώτησή σας, μπροστά στο πράγματι σοβαρό πρόβλημα, γενικότερο μάλιστα πρόβλημα και χρόνιο θα έλεγα, της έλλειψης προσωπικού στις δικαστικές υπηρεσίες, στα υποθηκοφυλακεία και ειδικότερα –θα συνομολογήσω- στο Υποθηκοφυλακείο του Πειραιά. 
      Στο πλαίσιο της αντικειμενικής δυνατότητας ενίσχυσης του προσωπικού των υποθηκοφυλακείων της χώρας δίνουμε προτεραιότητα στο Υποθηκοφυλακείο Πειραιά. Πράγματι, καταφέραμε κατά τη διάρκεια των τελευταίων εβδομάδων να έχουμε την έγκριση από τα αρμόδια Υπουργεία, από το Υπουργείο Οικονομικών, αλλά και από το Υπουργείο Εσωτερικών, Δημόσιας Διοίκησης και Αποκέντρωσης, για την κατ’ εξαίρεση πρόσληψη, κατόπιν διαγωνισμού, εκατόν επτά δικαστικών υπαλλήλων για τα υποθηκοφυλακεία της χώρας. Ήδη έχει γίνει η κατανομή και εννέα από τις θέσεις αυτές θα καλυφθούν στο Υποθηκοφυλακείο Πειραιά. Ακόμη, θα καλύψουμε και τη μία θέση, που παραμένει κενή στο Υποθηκοφυλακείο Σαλαμίνας. 
      Όμως,  θέλω να σημειώσω εδώ, για να είμαι απόλυτα ευθύς απέναντί σας, ότι αυτή η διαδικασία είναι διαδικασία του Α.Σ.Ε.Π. και δεν πρόκειται να μας επιλύσει άμεσα το πρόβλημα. Εφ’ ω και καταφύγαμε εις το εξής: Έχουμε τη δυνατότητα απασχόλησης συμβασιούχων από τον Ο.Α.Ε.Δ.. Είναι δεκαοκτάμηνης διάρκειας η αξιοποίησή τους. Έχουμε, λοιπόν, τη δυνατότητα και ήδη έχει ξεκινήσει η τοποθέτηση ογδόντα εξ αυτών, προκειμένου να καλύψουν κενά στα υποθηκοφυλακεία της χώρας.
      Ειδικότερα, εξ αυτών των ογδόντα οι δεκατρείς συμβασιούχοι θα καλύψουν τα κενά του Υποθηκοφυλακείου Πειραιά, ενώ τρεις θα διατεθούν για το Υποθηκοφυλακείο της Σαλαμίνας. Έτσι θα αντιμετωπίσουμε άμεσα -γιατί μιλάμε πλέον για λίγες εβδομάδες- το πρόβλημα, το οποίο έχει υπάρξει. 
      Ακόμη, θέλω να σας θυμίσω ότι κατά το υπηρεσιακό σημείωμα, που έχω μπροστά μου, έχουμε ήδη προχωρήσει σε αποσπάσεις για την άμεση αντιμετώπιση του προβλήματος και έχουν κατά τους τελευταίους μήνες αποσπαστεί στο Υποθηκοφυλακείο Πειραιά, τέσσερις υπάλληλοι, τρεις από τη Νομαρχία Πειραιά και ένας από τις φυλακές. 
      Τώρα, αναφορικά με τη μηχανοργάνωση των υποθηκοφυλακείων θέλω να σας θυμίσω -έχω ήδη απαντήσει γραπτά σε επίσης γραπτή ερώτησή σας για το θέμα- ότι για την εκτέλεση έργων πληροφορικής, τα οποία χρηματοδοτούνται από εθνικούς πόρους, χρειάζεται η υποβολή σχετικών προτάσεων και αιτημάτων από τη διεύθυνση των ίδιων των υποθηκοφυλακείων. Από τον Πειραιά και από τη Σαλαμίνα, δεν έχουν υποβληθεί μέχρι σήμερα αντίστοιχα αιτήματα. Τα μόνα που έχουν πράγματι υποβληθεί, είναι για την προμήθεια μηχανογραφικού εξοπλισμού, για συντήρηση υλικού, για συντήρηση λογισμικού μέρους των ηλεκτρονικών υπολογιστών και έχουν –σας βεβαιώ- ικανοποιηθεί στο ακέραιο τα αιτήματα αυτά από το Υπουργείο Δικαιοσύνης.
      Ενδεικτικά σας αναφέρω -αυτά είναι τα νούμερα που μου δίδουν- ότι για το τρέχον έτος έχουμε εγκρίνει 10.000 περίπου ευρώ για το Υποθηκοφυλακείο Πειραιά και 4.770 ευρώ για το Υποθηκοφυλακείο Σαλαμίνας, δηλαδή, ό,τι, επαναλαμβάνω, ακριβώς έχει ζητηθεί. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υπουργέ.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, καταλαβαίνετε ότι υπάρχει πρόβλημα, υπάρχει θέμα σοβαρό και αυτά που αναφέρουμε στο κείμενο της επίκαιρης ερώτησης είναι ελάχιστα σε σχέση με αυτά που συμβαίνουν στην πραγματικότητα και αφορούν τον εκνευρισμό, τα προβλήματα που αντιμετωπίζει ο κόσμος προκειμένου να εξυπηρετηθεί. Εξάλλου είναι φανερό ότι τα προβλήματα είναι πολύ μεγάλα, από το γεγονός ότι μέσα σε επτά μήνες έχουν προχωρήσει, με πρωτοβουλία του Δικηγορικού Συλλόγου, σε κατάληψη του Υποθηκοφυλακείου Πειραιά -αυτά τα γνωρίζετε- με συσκέψεις, κόντρα συσκέψεις, για να αντιμετωπιστούν τα ζητήματα.
      Το θέμα ποιο είναι; Η κατάσταση είναι χρόνια. Σαφώς βρήκατε αυτήν την άθλια κατάσταση, έτσι είναι. Αλλά το πρόβλημα ποιο είναι; Ότι είστε Κυβέρνηση αυτό το χρονικό διάστημα και το καινούργιο, που ακούω αυτήν τη στιγμή -ειλικρινά το λέω, δεν χρειάζεται να διαβάσω το κείμενο, στην απάντησή σας στις 26 Μαΐου, μου αναφέρατε αυτά τα γεγονότα με τις αποσπάσεις κ.λπ.-  είναι ότι τελικά μετά από τις συσκέψεις από το Υπουργείο Οικονομίας και Οικονομικών, σε σχέση με τις αντοχές της οικονομίας, σας είπαν όχι –ούτε το σύνολο αυτό που ζητήσατε κατ’ αρχήν, που δεν καλύπτει φαντάζομαι και τις ανάγκες και το γνωρίζετε και εσείς- και για  τους μισούς. 
      Εν πάση περιπτώσει, είχατε πει ότι είχατε κάνει και μία μελέτη, υπήρχε μία επιτροπή το καλοκαίρι, σε σχέση με την ανακατανομή του προσωπικού, αλλά το κύριο θέμα δεν είναι αυτό. Το κύριο είναι οι προσλήψεις προσωπικού και σε σχέση με αυτό δεν δίνετε απάντηση. Διότι αυτό είναι το θέμα, της ολιγωρίας. Δεν είναι ότι κάποιος κάθεται και δεν σκέφτεται το πρόβλημα, αλλά υπάρχουν κάποιες προτεραιότητες, οι αντοχές της οικονομίας, για να αντιμετωπίζονται άλλα ζητήματα και όχι αυτά, που είναι μια κατ’ εξοχήν, ας πούμε, υπηρεσία που εμπλέκεται με σοβαρά ζητήματα, που έχουν σχέση με την ασφάλεια των συχνών αγοραπωλησιών κ.λπ.. 
      Αυτά τα λέει ο ίδιος ο Δικηγορικός Σύλλογος. Εμείς από τον κόσμο τα ξέρουμε. Πήγαμε βεβαίως εκεί και είδαμε την κατάσταση που θέτουν, τα ζητήματα. Μέχρι που έφτασε στο σημείο με ανοικτό γράμμα-καταγγελία ο Δικηγορικός Σύλλογος ομόφωνα, μεταξύ άλλων να αναφέρει στο τέλος -με αγανάκτηση βέβαια που αντιμετωπίζουν αυτά τα προβλήματα- πως για ό,τι προκύψει, θα απευθύνονται στο νόμο, γιατί είναι εκτεθειμένοι και εκείνοι.
      Αναφέρει: «Δηλώνουμε ρητώς ότι επιφυλασσόμεθα παντός νομίμου δικαιώματος του συνόλου των μελών μας και ενός εκάστου αυτών χωριστά για κάθε άμεση ή έμμεση υλική ηθική ζημία υποστεί οποιοσδήποτε δικηγόρος μέλος του συλλόγου μας ή τρίτος εντολέας του, εξαιτίας της απαραδέκτου και βλαπτικής αυτής καταστάσεως ζημίας, της οποίας την αποκατάσταση θα αναζητήσουμε ευθέως κατά παντός υπευθύνου».
      Εν τω μεταξύ θέλω να σας πω, ότι γι’ αυτά τα άτομα, που συζητούν για τις προσλήψεις, αφορούν οργανικές θέσεις, οι οποίες είναι οργανικές θέσεις που έχουν συσταθεί με οργανισμούς περασμένων δεκαετιών. Ο κύριος Πρόεδρος τα γνωρίζει καλά αυτά τα πράγματα. Αυτό είναι το θέμα. Προϋπολογισμό έχουμε μπροστά μας! 
      Δεν γίνεται να λέμε ότι η εμπιστοσύνη του κράτους απέναντι στους πολίτες αποκαθίσταται, κάνει ό,τι μπορεί η Κυβέρνηση και στον κατ’ εξοχήν χώρο, που πραγματικά χρειάζεται προσωπικό και ό,τι άλλο χρειάζεται για αυτά τα ζητήματα. Εγώ θα το μελετήσω αυτό που είπατε, αν δεν υπάρχει άλλο ζήτημα, αλλά οι ίδιοι λένε ότι έχουν ανάγκη να λυθούν αυτά τα προβλήματα. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία συνάδελφε, σας επαναλαμβάνω ότι αντιμετωπίζουμε το πρόβλημα όσο καλύτερα μπορούμε, βραχυπρόθεσμα,  μεσοπρόθεσμα, μακροπρόθεσμα. 
      Βραχυπρόθεσμα, όπως εξήγησα, υπάρχουν αποσπάσεις, που έχουν κατά τι ανακουφίσει την υπηρεσία. Μεσοπρόθεσμα –σε λίγες εβδομάδες- προσλαμβάνονται δεκατρείς εκπαιδευόμενοι υπάλληλοι από τον Ο.Α.Ε.Δ. και μάλιστα επί δεκαοκτάμηνο.
      Μακροπρόθεσμα, όπως εξήγησα, διασφαλίσαμε ότι θα προσληφθούν εκατόν επτά νέοι υπάλληλοι στα υποθηκοφυλακεία, εξ αυτών οι εννέα θα τοποθετηθούν στον Πειραιά και ο ένας στη Σαλαμίνα. 
      Όπως επίσης γνωρίζετε, έχω συστήσει μια νομοπαρασκευαστική επιτροπή, η οποία επιχειρεί ακριβώς να ανακατανείμει τους υπαλλήλους σε όλες τις δικαστικές υπηρεσίες της χώρας για να διασφαλιστεί έτσι μια ορθολογικότερη κατανομή τους, ανάλογα με τα επικαιροποιημένα πια στατιστικά στοιχεία, που έχουν να κάνουν με τις πράξεις, με τις υποθέσεις γενικότερα που απασχολούν κάθε υπηρεσία.
      Να σας διορθώσω ακόμη σε σχέση με τον ισχυρισμό σας ότι και μετά από την πλήρωση των θέσεων, στις οποίες αναφέρθηκα, από το διαγωνισμό του 2007, πάλι θα υπάρχουν τάχα θέσεις, που θα παραμείνουν κενές. Είναι ανακριβές αυτό. 
      ΕΛΠΙΔΑ ΠΑΝΤΕΛΑΚΗ: Είναι τριάντα τρεις οργανικές θέσεις, αλλά είναι …
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όπως σας εξήγησα με την πρόσληψη εννέα νέων υπαλλήλων στον Πειραιά και ενός υπαλλήλου στη Σαλαμίνα, δεν θα υπάρχει πλέον καμία κενή θέση στα υποθηκοφυλακεία αυτά. Εάν εν τω μεταξύ προκύψει η ανάγκη πράγματι να αυξηθούν οι οργανικές θέσεις σε αυτά τα δυο υποθηκοφυλακεία, το βέβαιο είναι ότι θα ανταποκριθούμε.
      Επαναλαμβάνω, λοιπόν, ότι έχουμε άμεσα τη δυνατότητα να καλύψουμε με αποσπάσεις και μεταθέσεις κάποια κενά, διασφαλίζουμε την ενίσχυση της υπηρεσίας με τους συμβασιούχους του Ο.Α.Ε.Δ., μέσα στις προσεχείς εβδομάδες και δυστυχώς, με τη χρονοβόρα, πράγματι, διαδικασία του διαγωνισμού μέσω Α.Σ.Ε.Π. …
      ΕΛΠΙΔΑ ΠΑΝΤΕΛΑΚΗ: Μα ήδη είναι αναγκαία…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): …θα καλυφθούν οι θέσεις, όπως σας είπα, στα δύο αυτά υποθηκοφυλακεία και δη εννέα στον Πειραιά και μια στη Σαλαμίνα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 9/22-9-2006 επερώτηση των Βουλευτών του ΠΑ.ΣΟ.Κ. κ.κ. Μιχαήλ Καρχιμάκη, Βασιλείου Οικονόμου, Αθανασίου (Θάνου) Μωραΐτη, Γεωργίου Ντόλιου, Γρηγορίου Νιώτη, Ιωάννη Μαγκριώτη, Απόστολου-Αθανασίου Τσοχατζόπουλου, Χρήστου Αηδόνη, Βασιλείου Γερανίδη, Λεωνίδα Γρηγοράκου, Πέτρου Ευθυμίου, Κωνσταντίνου Καΐσερλη, Ελεωνόρας (Νόρας) Κατσέλη, Ανδρέα Λοβέρδου, Μάρκου Μπόλαρη, Έκτορα Νασιώκα, Γεωργίου Παπαγεωργίου, Λάμπρου Παπαδήμα, Ηλία Παπαηλία, Βασιλείου Τόγια, Ανδρέα Φούρα, Απόστολου Φωτιάδη, Αλέξανδρου Ακριβάκη, Χρύσας Αράπογλου, Ιωάννη Βλατή, Βασιλείου Έξαρχου, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Λάζαρου Λωτίδη, Ανδρέα Μακρυπίδη, Άγγελου Μανωλάκη, Σταύρου Μπένου, Εμμανουήλ Όθωνα, Μιχαήλ Παντούλα, Αλέξανδρου Παπαδόπουλου, Μιλτιάδη Παπαϊωάννου, Ιωάννη Παρασκευά, Αικατερίνης Περλεπέ-Σηφουνάκη, Νικολάου Σαλαγιάννη, Αναστάσιου Σιδηρόπουλου, Ευαγγελίας Σχοιναράκη-Ηλιάκη, Θεοχάρη Τσιόκα, Ελπίδας Τσουρή, Παρασκευής (Εύης) Χριστοφιλοπούλου, Τηλέμαχου Χυτήρη, Ευάγγελου Παπαχρήστου και Χρήστου Παπουτσή προς τον Υπουργό Εθνικής Άμυνας, σχετικά με το διαγωνισμό του Υπουργείου Εθνικής Άμυνας για τους Επαγγελματίες Οπλίτες.
      Από το Γραμματέα της Κοινοβουλευτικής Ομάδας του ΠΑ.ΣΟ.Κ. κ. Ρέππα λάβαμε επιστολή με την οποία ορίζεται ως Κοινοβουλευτικός Εκπρόσωπος του ΠΑ.ΣΟ.Κ. για τη συζήτηση της παρούσας επερώτησης ο συνάδελφος κ. Λιντζέρης. 
      Επίσης, από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου πήραμε επιστολή που για την ίδια επερώτηση ορίζεται ως Κοινοβουλευτικός Εκπρόσωπος ο συνάδελφος κ. Ζώης. 
      Ο πρώτος επερωτών κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, ένα χρόνο μετά την επερώτηση που καταθέσαμε για τους ΕΠ.ΟΠ., το Δεκέμβριο του 2005, για την περιβόητη προκήρυξη και το διαγωνισμό των πέντε χιλιάδων οκτακοσίων θέσεων, καταγγέλλοντας εδώ στη Βουλή στον τότε Υπουργό κ. Σπηλιωτόπουλο, επανερχόμαστε για το νέο διαγωνισμό, ο οποίος έγινε για δύο χιλιάδες ΕΠ.ΟΠ.. 
      Με απογοήτευση βλέπουμε ότι δεν είναι εδώ ο Υπουργός Άμυνας κ. Μεϊμαράκης, ο οποίος συστηματικά δεν έρχεται, όταν θέτουμε ζητήματα για τα θέματα περί αμύνης, να ενημερώσει το Σώμα και στέλνει τον κύριο Υφυπουργό. Δεν έχουμε πρόβλημα μαζί σας, κύριε Υφυπουργέ, αλλά μπαίνει ένα θέμα τάξεως. Ο κύριος Υπουργός θα έπρεπε να ήταν σήμερα εδώ. 
      Ο προηγούμενος, ο προκάτοχός του, ήταν τότε παρών και έδωσε τις διευκρινίσεις –ατυχέστατες οι περισσότερες και θα τα ξαναπούμε αυτά- αλλά ο σημερινός Υπουργός δεν πρέπει να είναι μόνο για τις παράτες και τα πανηγύρια. Τον βλέπουμε να κάνει δηλώσεις, οι οποίες μικρή σχέση έχουν με το αντικείμενο του Υπουργείου Εθνικής Άμυνας. Περισσότερο έχουν σχέση με τα κομματικά του καθήκοντα. 
      Πάρα ταύτα και αφού έχετε έρθει εσείς σήμερα εδώ, δεν θέλω να  δημιουργήσω ούτε προσωπικά ζητήματα ούτε θέματα τα οποία άπτονται της λειτουργίας της Κυβέρνησης. Το ΠΑ.ΣΟ.Κ. έχει καταθέσει και μια ερώτηση πάνω σε θέματα τα οποία έχουν να κάνουν με τη λειτουργία της Κυβέρνησης, με την επιλογή των προσώπων. Και γνωρίζετε και εσείς, όπως και ο κύριος Πρωθυπουργός, ότι εμείς τουλάχιστον μέσα από τον κοινοβουλευτικό έλεγχο έχουμε θέσει και ζητήματα μομφής για το πώς λειτουργεί η Κυβέρνηση, για το πώς γίνεται η επιλογή των προσώπων και αν σε τελική ανάλυση μπορούν οι Υπουργοί ή Υφυπουργοί να λειτουργούν ανεξέλεγκτα και εκτός κανόνων. Αλλά σ’ αυτά νομίζω ότι θα πρέπει ο Πρωθυπουργός να δώσει μια απάντηση κατά τη διάρκεια του κοινοβουλευτικού ελέγχου, όπου έχουμε καταθέσει ερωτήσεις τρεις βουλευτές. 
      Εγώ θα παραμείνω στα ζητήματα της συγκεκριμένης επερώτησης και θα πω τα εξής: Και ο διαγωνισμός του 2006 σημαδεύτηκε από θλιβερά φαινόμενα που έτρωσαν σημαντικά το κύρος και την αξιοπιστία αυτού του διαγωνισμού, δώσανε μηνύματα απογοητευτικά στη νεολαία, στα παιδιά που ήταν υποψήφιοι γι’ αυτές τις δύο χιλιάδες θέσεις. Για πρώτη φορά στα χρονικά ήταν λίγα τα παιδιά. Και θα εξηγήσουμε γιατί ήταν οκτώ χιλιάδες υποψήφιοι για δύο χιλιάδες θέσεις. Σαφέστατα και στο τελευταίο στάδιο, που είναι η έκδοση των αποτελεσμάτων, έχουν δημιουργηθεί πολλές υποψίες και μια πολύ θολή εικόνα για το τι τελικά έγινε σ’ αυτόν το διαγωνισμό. 
      Το 2005, σας είχαμε καταγγείλει εδώ αλλαγές θέσεων επιτυχόντων που έγιναν αποτυχόντες, αποτυχόντες που έγιναν επιτυχόντες, δια μέσου του μαγικού τρόπου που λέγεται «συνέντευξη». Με πολύ συγκεκριμένα στοιχεία, σάς είχαμε καταθέσει ότι γύρω στο 15%-20% των τελικών επιτυχόντων ήταν επιτυχόντες τελικά γιατί μπόρεσαν και αξιοποίησαν σε απόλυτο βαθμό αυτό που λέγεται «συνέντευξη». Διακόσια στα διακόσια. Εκατόν ενενήντα στα διακόσια. Βέβαια το αξιοπερίεργο είναι ότι οι περισσότεροι ήταν απόφοιτοι Λυκείου με βαθμούς οκτώμισι «8,5», εννέα «9», δέκα «10», έντεκα «11» –υπάρχουν στοιχεία γι’ αυτά- που ως δια μαγείας εκείνη τη στιγμή που έδωσαν τη συνέντευξή τους, σημείωσαν πλήρη επιτυχία εν αντιθέσει με αποφοίτους Λυκείου του δεκαοκτώ «18», του δεκαεννέα «19», πτυχιούχους των Τ.Ε.Ι. και των Α.Ε.Ι., οι οποίοι έπαιρναν δέκα στα διακόσια, είκοσι στα διακόσια. Και μ’ αυτόν τον «ωραίο» τρόπο άλλαξε σειρά τουλάχιστον το 20% των επιτυχόντων του 2005. 
      Καταγγείλαμε παρεμβάσεις ουσιαστικά στους φακέλους των υποψηφίων. Στις δεκατρείς χιλιάδες πεντακόσιους, τότε, από τις πενήντα επτά χιλιάδες υποψηφίους, χάθηκε ο φάκελος, χάθηκαν δικαιολογητικά. Καταγγείλαμε πλαστογραφίες, κύριε Υπουργέ. Καμία σοβαρή απάντηση. Είναι ζητήματα τα οποία δημιούργησαν τρομακτική εντύπωση. Δημιουργούν απέναντι σ’ εσάς, την πολιτική ηγεσία αλλά και τη φυσική ηγεσία, ζητήματα ως προς το πώς διεξάγεται ο διαγωνισμός αυτός. Έχουμε το προηγούμενο των διαγωνισμών από το 2001-2004, στους οποίους δεν σημειώθηκαν τέτοια γεγονότα. Και ξέρετε γιατί; Γιατί το σύστημα προσλήψεων ήταν αντικειμενικό. Μόνο με μοριοδότηση. 
      Εδώ μπήκε το στοιχείο της συνέντευξης και άλλαξε άρδην το σκηνικό, με αποτέλεσμα για πρώτη φορά στα χρονικά, προκήρυξη για ΕΠ.ΟΠ. δύο χιλιάδων θέσεων –σπασμένη όπως είναι, την ξέρετε την προκήρυξη- να συγκεντρώνει σε περίοδο μεγάλης ανεργίας και αναζήτησης εργασίας από τους νέους, μόνο οκτώ χιλιάδες υποψηφίους. Αυτό για εμάς ήταν λογικό. Πλέον οι νέοι άνθρωποι, οι άνεργοι, τα πρόσωπα, τα οποία θα ήθελαν ίσως να ακολουθήσουν τη στρατιωτική καριέρα, έχουν τέτοια μεγάλη αμφιβολία, τέτοιες μεγάλες ενστάσεις για το πώς γίνονται αυτοί οι διαγωνισμοί, που το θεωρούν χαμένο κόπο. 
      Παρά ταύτα, πήγαν οκτώ χιλιάδες διακόσιοι νέοι και κατέθεσαν την αίτησή τους γι’ αυτές τις δύο χιλιάδες θέσεις. Στις 4 Ιουλίου του 2006 με διαταγή της Διεύθυνσης Επιλογής του Γ.Ε.Σ. ορίστηκαν επιτροπές, οι οποίες θα αξιολογούσαν τα δικαιολογητικά και αυτοί που θα στελεχώσουν αυτές τις επιτροπές, θα βγάλουν τους επιτυχόντες.
      Μπορείτε να μας εξηγήσετε, κύριε Υφυπουργέ, τι έγινε και στις 13 Ιουλίου, λίγες ημέρες μετά, άλλαξαν άρδην αυτές οι επιτροπές; Με ποια αιτιολογία αλλάξατε τις επιτροπές και σ’ αυτούς οι οποίοι θα αξιολογούσαν τους υποψηφίους και θα στελέχωναν τις επιτροπές σε αυτό το εννιαήμερο, στους αξιωματικούς και στα στελέχη, είχαμε τεράστιες ανατροπές; Εμείς ξέρετε τι λέμε; Ότι φτιάξατε επιτροπές κομματικά ελεγχόμενες. Φτιάξατε σκληρές επιτροπές, οι οποίες θα ικανοποιήσουν τα αιτήματα και τα κελεύσματα της πολιτικής ηγεσίας όσον αφορά την ικανοποίηση κομματικών αιτημάτων. Είναι το πρώτο πλήγμα σ’ αυτόν το διαγωνισμό. Σας λέω, αιωρείται η υπόθεση του 2005.
      Και βγήκαν τα αποτελέσματα. Πώς βγήκαν τα αποτελέσματα; Στην ιστοσελίδα του Υπουργείου, σας είχαμε τρεις εκδοχές αποτελεσμάτων. Απίθανα πράγματα. Το καταγγείλαμε. Κάναμε ερώτηση περί αυτού. Μέσω κύκλων διαρρέετε ότι κάποιος hacker επενέβη και δημιούργησε όλη αυτήν την άθλια εικόνα για τους υποψηφίους, για την ελληνική κοινωνία, μα πάνω απ’ όλα για το Υπουργείο σας. Hacker, λέει, επενέβη στην ιστοσελίδα του Υπουργείου Εθνικής Αμύνης!
      Κύριε Υπουργέ, να κάνω μία ερώτηση; Αν ισχύει αυτό που αφήσατε να διαρρεύσει, είναι τρομερό ζήτημα εθνικής ασφαλείας. Μας είπατε, δηλαδή, ότι η σελίδα, η εικόνα του Υπουργείου Εθνικής Άμυνας, είναι εκτεθειμένη στον οποιοδήποτε hacker. Έχετε απευθυνθεί στα αρμόδια όργανα, ώστε να επιληφθούν τουλάχιστον αυτής της πολύ σοβαρής και θλιβερής υπόθεσης; Απευθυνθήκατε στην Εισαγγελία; Απευθυνθήκατε στην Εθνική Επιτροπή Επικοινωνιών και Ταχυδρομείων; Στην Υπηρεσία Ηλεκτρονικού Εγκλήματος απευθυνθήκατε; Δηλαδή, η ηγεσία του Υπουργείου Εθνικής Άμυνας θα πετάει ένα πυροτέχνημα και πιστεύει ότι έτσι θα ξεμπερδέψει; Δηλαδή οκτώ χιλιάδες άνθρωποι, που περιμένουν να δουν τα αποτελέσματα, θα βλέπουν μέσα από την επίσημη σελίδα σας τρεις εκδοχές επιτυχόντων; Και θα το αφήσουμε έτσι; Θα το προσπεράσουμε έτσι; 
      Σε εφημερίδα δημοσιεύεται άλλη –γι’ αυτά τα ίδια αποτελέσματα- σειρά επιτυχόντων, όπου εξήντα τρεις επιτυχόντες βρίσκονται σε διαφορετικές ειδικότητες. Όπως γνωρίζετε, στο διαγωνισμό, κάθε επιτυχών είναι μόνο για μία ειδικότητα. Ποια είναι η αξιοπιστία και η εγκυρότητα αυτού του διαγωνισμού και των αποτελεσμάτων που μας δίνετε; Γιατί δεν βγάζει το Γ.Ε.Σ. τη σειρά των επιλαχόντων; Απλό ερώτημα: «Επέτυχαν δύο χιλιάδες και επιλαχών δύο χιλιάδες ένα, δύο χιλιάδες δύο είναι ο εξής». Γιατί λέτε «τα μόρια του πρώτου και του τελευταίου», αλλά δεν λέτε ονομαστικά ποιοι είναι αυτοί - μέχρι στιγμής, γιατί υπάρχει θολή εικόνα- για να ξέρει ο καθένας τι μέτρησε, ώστε να πάρει αυτά τα μόρια; 
      Πήρε εκατό μόρια από τα Αγγλικά του, πήρε εκατό μόρια από την προϋπηρεσία του, να κάνει τον έλεγχό του και να  πάει να κάνει την ένσταση. Και οι άνθρωποι οι οποίοι ήταν υποψήφιοι, οι οικογένειές τους, όταν έπαιρναν τηλέφωνο στο Υπουργείο, ξέρετε τι τους απαντούσαν τηλεφωνικά και μας το κατήγγειλαν; «Δεν γίνονται ενστάσεις». Σοβαρά, κύριε Υπουργέ; Δεν γίνονται ενστάσεις; Και ποιοι είναι οι κύριοι οι οποίοι απαντούσαν έτσι στα τηλέφωνα του Υπουργείου και ο κόσμος έχει αγανακτήσει; 
      Για να μην πω ότι άλλοι διαγωνιζόμενοι έκαναν τις αθλητικές τους εξετάσεις υπό βροχή, άλλοι υπό καλοκαιρία και δεν είχατε τουλάχιστον τη στοιχειώδη ευαισθησία να υπάρχουν αντικειμενικοί όροι εξετάσεων για όλους. Δεν μπορεί ο ένας να κάνει τα αγωνίσματά του υπό βροχή και κακοκαιρία και ο άλλος μέσα στον  ήλιο και στον καλό καιρό. Είναι γεγονός ότι θα υπάρχουν αποκλίσεις. Αυτό, όμως, δεν έχει σχέση με το κομματικό στοιχείο. Έχει σχέση, όμως, με την ευαισθησία σας  για το πώς διαγωνίζονται αυτά τα παιδιά.
      Αυτά τα θέματα, κύριε Υπουργέ, είναι πολύ σοβαρά. Για μας, το ζήτημα της συνέντευξης και το πώς λειτουργεί πλέον το Υπουργείο Εθνικής Άμυνας είναι ένα τεράστιο ζήτημα. Στον κοινοβουλευτικό έλεγχο που ασκούμε αυτά τα δυόμισι χρόνια, μέχρι και τον καιρό του κ. Σπηλιωτόπουλου, ο οποίος ήταν πρωταθλητής των ερωτήσεων όταν ήταν υπεύθυνος άμυνας επί αντιπολιτεύσεως, αυτός μας απαντούσε με σκαιότατο και απαράδεκτο τρόπο, ουσιαστικά αφαιρώντας μας το συνταγματικό δικαίωμα να ελέγχουμε. Τώρα, επί κ. Μεϊμαράκη, έχουμε πάει σε άλλη φάση. Απαντά λακωνικά, τίποτα, μισή σελίδα, μία σελίδα, «σας τά ’παμε». Δεν είναι έτσι. Είναι αλλιώς. Αυτή είναι δημόσια απάντηση στον έλεγχο τον οποίο είναι υποχρεωμένος να δεχθεί για ζητήματα σημαντικά, τα οποία απασχολούν χιλιάδες νέους; 
      Την υπόθεση των ΕΠ.ΟΠ., κύριε Μιχαλολιάκο, τη βλέπετε ως λόγο βολέματος κάποιων «ημετέρων». Δεν έχετε εντάξει τους ΕΠ.ΟΠ. σε μια λογική αναδιάρθρωσης του στρατεύματος και αυτό είναι το μεγάλο ζήτημα. Και λογικά και δικαιολογημένα βλέπουμε αυτά τα πράγματα. Ικανοποιείτε μία κομματική πελατεία. 
      Αντιμετωπίσατε τα θέματα των ΕΠ.ΟΠ.; Το χρονοεπίδομά τους το αντιμετωπίσατε; Τα καταλύματα τα έχετε αντιμετωπίσει; Ξέρετε πόσες υπηρεσίες κάνουν οι ΕΠ.ΟΠ. αυτήν τη στιγμή; Δεκαπέντε, δεκαοκτώ σε μονάδες, από τις δέκα –υποτίθεται- που έπρεπε να κάνουν. Κάνουν τη δουλειά για την οποία προσελήφθησαν; Βάζουμε ειδικότητες γι’ αυτά τα παιδιά, ζητάμε ειδικά κριτήρια και ειδικές ικανότητες γι’ αυτές τις ειδικότητες. Δεν τους παίρνουμε για φαντάρους για να κάνουν σκοπιές. Έχουμε τους κληρωτούς. Αυτούς τους παίρνεις για ηλεκτρονικούς, τον άλλο τον παίρνεις για μετεωρολόγο, τον άλλο τον παίρνεις για τη φύλαξη με το σκυλί. Είναι συγκεκριμένες ειδικότητες. Ο ελληνικός λαός και το ελληνικό κράτος επενδύει χρήματα πάνω τους. 
      Τι τους έχετε αυτήν τη στιγμή και πώς τους απασχολείτε αυτούς τους ανθρώπους, τον επαγγελματικό στρατό, όπως τον οραματιζόταν το ΠΑ.ΣΟ.Κ., πάνω στον οποίο θα δομούνταν η αναδιάρθρωση των μονάδων, θα πηγαίναμε στους δώδεκα μήνες και τελικά πήγαμε στους δώδεκα μήνες θητεία; Πώς τους αντιμετωπίζετε; Και όχι μόνο τους απαξιώνετε σαν στελέχη, αλλά και αυτούς που καλείτε σήμερα να έρθουν και να καταταγούν μέσω της προσλήψεώς τους, τους δίνετε το μήνυμα ότι, αν δεν έχεις το χαρτάκι από το Βουλευτή σου και τον Υπουργό σου, δεν έχεις καμία τύχη. 
      Εμάς, κύριε Υπουργέ, ούτε μας ενδιαφέρει ούτε μας ενθουσιάζει αυτή η προοπτική και για τη νεολαία και για το ελληνικό στράτευμα. Και γι’ αυτόν το λόγο πιστεύουμε ότι πρέπει να δώσετε λόγο και πρέπει να αλλάξετε συμπεριφορά και τακτική.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μωραΐτης έχει το λόγο.
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, θυμόμαστε όλοι τον κ. Καραμανλή ως Αρχηγό της αξιωματικής αντιπολίτευσης να διακηρύττει από μπαλκόνι σε μπαλκόνι της χώρας το αλήστου μνήμης πλέον, ότι το κράτος δεν κομματικοποιείται και ότι το κόμμα δεν κρατικοποιείται. Την ίδια ώρα που ορκιζόταν στην πολιτική του τιμή για τις προθέσεις του και τη δήθεν πίστη του στην αξιοκρατία, έκλεινε το μάτι στις «γαλάζιες στρατιές» που ήταν έτοιμες για τη μετεκλογική επιδρομή. Επέλαση στη Δημόσια Διοίκηση, επέλαση στα Υπουργεία και τώρα βλέπουμε την επέλαση στις Ένοπλες Δυνάμεις. Ένα-ένα τα οχυρά κατελήφθησαν. 
      Όμως, η νέα διακυβέρνηση ήθελε και ένα άλλο άλλοθι, ένα άλλοθι νομιμοφάνειας ή μάλλον -αν θέλετε- ένα αντικλείδι για να ξεκλειδώσει το ενοχλητικό Α.Σ.Ε.Π. των κυβερνήσεων του ΠΑ.ΣΟ.Κ.. Η συνέντευξη ήταν, όπως όλοι γνωρίζουμε, αυτό το «γαλάζιο εύρημα». Στη διαδικασία πρόσληψης των ΕΠ.ΟΠ. πραγματικά ξεγυμνώθηκαν. Αποκαλύφθηκαν σε όλο τους το εύρος οι προθέσεις, αλλά και οι μεθοδεύσεις της Κυβέρνησης της Νέας Δημοκρατίας. Όσοι συμμετείχαν, διηγήθηκαν απίστευτα περιστατικά. Περιέγραψαν ένα θέατρο του παραλόγου μεταξύ υποψηφίων και επιτροπών. Ερωτήσεις του τύπου: «Πόσα γράμματα έχει η λέξη επτά;» ή «Πού γεννήθηκες;» προκάλεσαν την οργή όσων συμμετείχαν σ’ αυτήν τη διαδικασία. 
      Υπονομεύθηκε μ’ αυτόν τον τρόπο ένας πολύ σημαντικός θεσμός, στον οποίο στηρίζεται σε μεγάλο βαθμό και η νέα δομή των Ενόπλων Δυνάμεων, ένα θεσμό, κύριε Υφυπουργέ, που εσείς με την πολιτική σας τρία χρόνια τώρα τον απαξιώνετε, όχι μόνο πριν την πρόσληψη, αλλά θα μου επιτρέψετε να πω και μετά την πρόσληψη. Σε μια εποχή που απαιτούνται σήμερα σύγχρονες Ένοπλες Δυνάμεις με οπλικά συστήματα υψηλής τεχνολογίας, εσείς επιλέγετε να μην υπηρετούν στις Ένοπλες Δυνάμεις της χώρας οι άριστοι, να μην υπηρετούν οι καλύτεροι. 
      Όλα, όμως, είναι μια αλυσίδα ευθυνών και συνεπειών, γιατί οι ευθύνες είναι τεράστιες και για την απαξίωση του θεσμού των ΕΠ.ΟΠ., αλλά -θα μου επιτρέψετε να πω- και για την απαξίωση εντός του στρατεύματος. Έχετε αντιληφθεί, κύριε Υφυπουργέ, ότι έχουμε δυο ουρές πλέον; Η μια ουρά είναι στην πόρτα της εισόδου των προσλήψεων, με χιλιάδες νέους να βλέπουν τον θεσμό των ΕΠ.ΟΠ. ως μια εργασιακή λύση. Η άλλη ουρά, όμως, είναι στην πόρτα της εξόδου, όπου πλέον συνωστίζονται σήμερα οι υπηρετούντες ΕΠ.ΟΠ., οι οποίοι άλλα περίμεναν και εξ αιτίας της δικής σας πολιτικής σήμερα άλλα βιώνουν. 
      Ως προς τη διαδικασία των προσλήψεων που συζητούμε όμως, θα πρέπει σήμερα, κύριε Υπουργέ, εδώ, μπροστά στην Εθνική Αντιπροσωπεία και τον ελληνικό λαό, να εξηγηθείτε και να απαντήσετε αν πραγματικά πιστεύετε ότι αυτή η φαρσοκωμωδία που παίχτηκε όλο αυτό το διάστημα τηρεί έστω και ένα πρόσχημα αξιοπιστίας και αξιοκρατίας. Θέλουμε μια απάντηση για το ποιος συνέταξε αυτές τις ερωτήσεις, ποια ήταν η συμμετοχή της πολιτικής ηγεσίας σ΄ αυτό το μεγάλο θέατρο του παραλόγου. 
      Κύριε Υπουργέ, αν ήταν να προσλάβετε υπαλλήλους στη Ρηγίλλης, δεν θα υπήρχε κανένα πρόβλημα. Αν τους κάνατε αυτές και άλλες παρόμοιες ερωτήσεις, κανείς δεν θα ενοχλείτο. Όμως, κύριε Υπουργέ, από αυτήν την κοροϊδία, από αυτήν τη γαλάζια παρωδία που έζησαν οι νέοι και οι νέες της χώρας μας, αναγκάσατε Έλληνες και Ελληνίδες που υπηρετούν ή θέλουν να μπουν στις Ένοπλες Δυνάμεις να χάσουν την εμπιστοσύνη τους. Και πολύ φοβάμαι ότι τα έχετε μπερδέψει. Και τα έχετε μπερδέψει, γιατί τελικά μάλλον τα θεωρείτε όλα γύρω σας παραρτήματα της Ρηγίλλης. 
      Σας καλούμε, λοιπόν, να απαντήσετε ευθαρσώς αν αποδοκιμάζετε αυτήν τη διαδικασία, να μας εξηγήσετε σε ποια σύγχρονη θεωρία διαχείρισης ανθρώπινων πόρων στηριχθήκατε, για να διαμορφωθεί αυτή η μεγάλη γελοιότητα στην πλάτη των νέων ανθρώπων της χώρας μας. Η πραγματικότητα της συνέντευξης είναι δεδομένη. Τη χρησιμοποιήσατε ως μπαλαντέρ, για να μετατρέψετε τους αποτυχόντες σε επιτυχόντες. Η ερώτηση ήταν το σύνθημα και βεβαίως η απάντηση ήταν το παρασύνθημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα και το χρόνο της δευτερολογίας μου, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, συνεχίστε, κύριε Μωραίτη.
      ΘΑΝΟΣ ΜΩΡΑΪΤΗΣ: Αυτή ήταν η μέθοδος της γαλάζιας μοριοδότησης. Για τη γελοιότητα αυτή, όμως, δεν χρειάζεται να μιλήσουμε άλλο, τη γνωρίζετε πολύ καλά. Και ρωτήστε όλους αυτούς που ενεπλάκησαν. Ρωτήστε τους αξιωματικούς, αυτούς που παρέστησαν ή άκουσαν αυτήν την παρωδία, αυτούς τους νέους ανθρώπους που συμμετείχαν. Ρωτήστε πραγματικά αυτούς τους νέους ανθρώπους που γεμάτοι ελπίδες και όνειρα βρέθηκαν μπροστά στο επίσημο ελληνικό κράτος και τους ρώτησαν, τι ομάδα είναι, αν έχουν τατουάζ ή πόσα λεφτά παίρνει ο άντρας τους. Και βέβαια να μας απαντήσετε αν το Υπουργείο Εθνικής Άμυνας, κύριε Υφυπουργέ, έχει προσλάβει κάποιο μάγο, ο οποίος εξαφανίζει μέσα από το internet με μιας τους πίνακες των επιτυχόντων ή αν αυτό είναι δουλειά κάποιου άλλου, όχι τόσο μάγου, αλλά μάλλον κάποιου γαλάζιου στελέχους της παράταξής σας. 
      Κύριε Πρόεδρε, η μετεκλογική πραγματικότητα είναι δεδομένη. Και το κόμμα, κύριε Υφυπουργέ, κρατικοποιήσατε και το κράτος κομματικοποιήσατε. Αυτός ήταν άλλωστε εξ αρχής ο στόχος της διακυβέρνησής σας. Η Κυβέρνησή σας έχει επιλέξει το δρόμο της, έχει επιλέξει το δρόμο της κομματικής επέλασης, έχετε επιλέξει το δρόμο της αναξιοκρατίας. Εμείς αυτόν τον πολιτικό και εθνικό κατήφορο, να ξέρετε ότι θα τον καταγγέλλουμε. Θα μας βρίσκετε συνεχώς μπροστά σας και απέναντί σας σ’ αυτήν την επιδρομή κατά του κράτους δικαίου. Οπότε, μην κόπτεστε –πραγματικά σας το λέω- και για τις ερωτήσεις. Κάντε ό,τι ερωτήσεις θέλετε. Ρωτήστε κατευθείαν τους διαγωνιζομένους και τι κόμμα ψηφίζουν, αν έχουν κάρτα στην Ο.Ν.ΝΕ.Δ., κύριε Υφυπουργέ. Θα τρομάξετε, όμως, από τις απαντήσεις που θα σας δώσουν οι νέοι και οι νέες της χώρας μας, γιατί αυτές οι απαντήσεις θα είναι πραγματικά αποστομωτικές. Σε μία ερώτηση, όμως, θα σας πρότεινα να μην επιμείνετε πολύ. Για το ποια είναι η Κυβέρνηση που ισοπεδώνει την αξιοπρέπεια των πολιτών, απαξιώνει τη νοημοσύνη τους και διαλύει την όποια έννοια αξιοκρατίας. Για την απάντηση αυτή, απλά κοιτάξτε τον καθρέφτη! 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Πήρατε και όλο το χρόνο της δευτερολογίας σας, κύριε συνάδελφε.
      Ο κ. Ντόλιος έχει το λόγο.
      ΓΕΩΡΓΙΟΣ ΝΤΟΛΙΟΣ: Ουσιαστικά, κύριοι συνάδελφοι, με τη σημερινή επερώτηση, το πολιτικό ζήτημα το οποίο συζητάμε, είναι η κατάργηση στην ουσία του Α.Σ.Ε.Π. και η ανατροπή μιας κατάκτησης του πολιτικού συστήματος της χώρας, η οποία εμπεδώθηκε σιγά-σιγά από το 1994 και μετά και αφορά την αξιοκρατία για την είσοδο στο δημόσιο. Για του λόγου το αληθές, χαρακτηριστικότατο παράδειγμα είναι ο τρόπος με τον οποίο καταφέρνουν τα νέα παιδιά να γίνουν επαγγελματίες οπλίτες.
       Πέρυσι τέτοιο καιρό, στην ίδια επερώτηση με το ίδιο θέμα, ο τότε Υπουργός τιμούσε τη Βουλή. Τώρα, τα φαινόμενα αυτά, όπως το να μην παρευρίσκονται οι Υπουργοί και να παρευρίσκονται οι Υφυπουργοί κατά τη διάρκεια του κοινοβουλευτικού ελέγχου, αρχίζουν να παρουσιάζονται πολύ έντονα. Αυτό αποτελεί επίσης πολιτικό ζήτημα. Δεν έχουμε τίποτα μ’ εσάς, κύριε Υφυπουργέ, αλλά θεωρούμε ότι σε τέτοια μείζονα ζητήματα οφείλουν οι Υπουργοί να είναι παρόντες στη Βουλή. Ο τότε, λοιπόν, Υπουργός μάς απάντησε σε δύο ζητήματα.
      Στο πρώτο ζήτημα μας είπε ότι ήταν απολύτως νόμιμο αυτό το οποίο έγινε, γιατί άλλαξε το προεδρικό διάταγμα και προσετέθη στο νέο προεδρικό διάταγμα -μετά από εισήγηση της ηγεσίας του Στρατού- και η προφορική συνέντευξη. Αν είναι δυνατόν! Αν είναι δυνατόν να αποτελεί αυτό μία απάντηση στο πολιτικό ερώτημα. 
      Το δεύτερο στοιχείο της απάντησής του, του τότε Υπουργού, ήταν ότι με την προφορική συνέντευξη, καταφέρνουμε να κάνουμε καλύτερες επιλογές. Το αποτέλεσμα, κύριε Υφυπουργέ, το ξέρετε. Παλιότερα είχαμε απώλειες 10%, από την περσινή εισαγωγή έχουμε απώλειες τριπλάσιες, 30%. Αυτό ήταν το αποτέλεσμα της προφορικής συνέντευξης. Είναι ένα στοιχείο, στο οποίο θα πρέπει να δώσετε απάντηση ή να αποφασίσετε έντιμα να καταργήσετε την προφορική συνέντευξη και για λόγους αποτελεσματικότητας, αλλά και για λόγους πολιτικούς, γιατί τα μηνύματα τα οποία εκπέμπουμε στην ελληνική κοινωνία, στους Έλληνες νέους, αλλά και σε όλη την κοινωνία, είναι πραγματικά δραματικά!
      Παρωδία ήταν η περσινή διαγωνιστική διαδικασία. Το είπαν οι συνάδελφοι, το είχαμε πει και πέρυσι. Ήταν γελοίες οι ερωτήσεις και δεν οδηγούσαν σε καμία αξιολόγηση. Η παρωδία η περσινή συμπληρώθηκε και φέτος με την έκδοση των αποτελεσμάτων. Τα ίδια ερωτήματα όσον αφορά την προφορική συνέντευξη, αλλά κανείς δεν ξέρει ποια είναι τα σωστά αποτελέσματα. Βγαίνουν κάποια αποτελέσματα στο διαδίκτυο, αλλάζουν σε μία ώρα, υπάρχουν πολλές εκδοχές αποτελεσμάτων χωρίς μοριοδότηση, χωρίς κατάλογο επιλαχόντων.
      Αυτά συμπληρώθηκαν εκ των υστέρων. Αποδόθηκαν σε χάλκευση. Δεν ξέρω πού θα αποδώσετε τη δημοσίευση των αποτελεσμάτων στις εφημερίδες. Τότε εξήντα τρεις άνθρωποι βρέθηκαν να είναι επιτυχόντες σε δύο ειδικότητες. Δεν ξέρω πού θα αποδώσετε τη δημοσίευση έξι έως οκτώ ίδιων ονομάτων, με τα ίδια ονοματεπώνυμα, με τα ίδια πατρώνυμα, ως επιτυχόντων σε διάφορες ειδικότητες. Γιατί αυτή η ιστορία, εκτός από πολιτική, μετατράπηκε και σε οικογενειακή πλέον υπόθεση. 
      Ιδιαίτερα στον Πρωθυπουργό αρέσει –όπως και σ’ εσάς- να μιλάει για μεταρρυθμίσεις. Φοβάμαι ότι για μία «μεταρρύθμιση» μπορεί να μιλάει –αν θέλετε βάλτε την εντός εισαγωγικών- «για την πλήρη ανατροπή που αξιακού συστήματος στη χώρα». Μετά την επανίδρυση την οποία πετύχατε στο κράτος, επανιδρύετε και το Στρατό. Το φαινόμενο των ΕΠ.ΟΠ. με την προφορική συνέντευξη είναι ένα παράδειγμα. Υπάρχουν τραγικότερα παραδείγματα, για τα οποία δεν έχουμε μιλήσει. 
      Τι έγινε με τους ΕΦ.Υ.ΕΣ., κύριε Υπουργέ; Εδώ δίναμε μάχες, σας λέγαμε ότι είναι «καλαμπούρι» αυτή η υπόθεση, ότι δεν πρέπει να εξευτελίζουμε την έννοια του στρατεύσιμου. Τι κάνατε; Υποτιμήσατε την περηφάνια της ελληνικής υπαίθρου, των Ελλήνων αγροτών. Πιστέψατε ότι θα σπεύσουν να υπηρετήσουν τέσσερις μήνες, για να πάρουν κάποιες πενταροδεκάρες. Ποιο ήταν το αποτέλεσμα; Ακυρώθηκε ο θεσμός των ΕΦ.Υ.ΕΣ.. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ακυρώθηκε, κύριε συνάδελφε; 
      ΓΕΩΡΓΙΟΣ ΝΤΟΛΙΟΣ: Βεβαίως,  ακυρώθηκε, έτσι ακριβώς. 
      Να σας πούμε και άλλα; Εδώ και αρκετά χρόνια στο Στρατό, κύριε Υπουργέ, στο σύστημα της αξιολόγησης, των κρίσεων, επικρατούν κάποια στάνταρ. Εγώ είμαι από τον Έβρο. Τα τελευταία χρόνια δεν έχει παρουσιαστεί φαινόμενο να αποστρατευθεί στρατηγός της 12ης ή της 16ης Μεραρχίας, των πιο μάχιμων μεραρχιών του ελληνικού στρατού. Πέρυσι συνέβη. 
      Αποστρατεύθηκε ο στρατηγός της 16ης Μεραρχίας. Αυτόν τον άνθρωπο που τον κρίναμε, τον κρίνατε τον πιο κατάλληλο –και καλώς τον κρίνατε- να υπηρετεί στα σύνορα, στην πιο άξια, στην πιο μάχιμη μεραρχία της χώρας, στη συνέχεια δεν τον κρίνατε κατάλληλο για μια άλλη θέση, έστω για τις σκελέες. 
      Να σας πούμε και άλλα; Τι κάνετε με το Στρατό; Στελεχώνετε κάποιες μονάδες στο βορειοδυτικά σύνορα της χώρας. Ποια είναι η κατάσταση στα ανατολικά σύνορα της χώρας; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Στρατηγός αποστρατεύθηκε. Ο υπέρτατος βαθμός είναι. 
      ΓΕΩΡΓΙΟΣ ΝΤΟΛΙΟΣ: Τα τελευταία χρόνια, κύριε Υφυπουργέ, δεν έχει αποστρατευθεί κανείς από αυτές τις μεραρχίες. 
      ΧΡΗΣΤΟΣ ΖΩΗΣ: Έχουν γίνει Αρχηγοί Γ.Ε.Σ.; 
      ΓΕΩΡΓΙΟΣ ΝΤΟΛΙΟΣ: Έχουν πάει σε άλλες θέσεις. Δεν αποστρατεύεται κανείς. 
      ΧΡΗΣΤΟΣ ΖΩΗΣ: Δεν έχει γίνει  κανείς Αρχηγός Γ.Ε.Σ. από…
      ΠΡΟΕΔΡΕΥΩΝ (Ιωάννης Τραγάκης): Δεν είναι αυτό το θέμα μας τώρα. Συνεχίστε. 
      ΓΕΩΡΓΙΟΣ ΝΤΟΛΙΟΣ: Να συνεχίσω λοιπόν και να πω…
      ΧΡΗΣΤΟΣ ΖΩΗΣ: Αντιστρέφει το επιχείρημα. 
      ΓΕΩΡΓΙΟΣ ΝΤΟΛΙΟΣ: Τα παραδείγματα είναι πολλά. 
      Να μιλήσουμε για τους απόστρατους που καλούνται στην ενεργό υπηρεσία; Μέσα σε δύο χρόνια πήρατε περισσότερους απόστρατους από όσους είχαν επανέλθει στην ενεργό υπηρεσία σε μία ολόκληρη δεκαετία. Να πούμε για τη στελέχωση των μονάδων, αφού στελεχώνετε για πελατειακούς καθαρά λόγους, για εκλογικούς λόγους τις μονάδες στη βορειοδυτική Ελλάδα, στα βόρεια σύνορά μας, για να αντιμετωπίσουμε τον αλβανικό κίνδυνο. 
      Φοβάμαι ότι διαλύετε και το Στρατό. Αυτό είναι μέγα πολιτικό ζήτημα, γι’ αυτό και θεωρώ ότι ήταν αναγκαία η παρουσία του Υπουργού εδώ, σ’ αυτήν τη συζήτηση. 
      Όσον αφορά τα φετινά αποτελέσματα, εκτός από αυτά, συνέβη και το εξής, κύριε Υπουργέ. Περιόδευα στο νομό τέσσερις μέρες, πριν γίνει αυτή η «κωμωδία» της δημοσίευσης των αποτελεσμάτων. Μάθαινα στα χωριά ότι από πολιτικά γραφεία συναδέλφων μου της Νέας Δημοκρατίας τηλεφωνούσαν και ανακοίνωναν αποτελέσματα. Το πιο σημαντικό μήνυμα δεν είναι ότι προσπαθούσαν δια αυτής της διαδικασίας να καρπωθούν κάποια πολιτικά οφέλη. Το πιο σημαντικό είναι ότι το μήνυμα που θέλει να εκπέμψει αυτή η Κυβέρνηση, είναι ξεκάθαρο: «Αυτοί περνούν γιατί είναι δικοί μας. Οι υπόλοιποι για να έχουν κάποια τύχη στο ελληνικό δημόσιο, θα πρέπει να επικοινωνήσουν μαζί μας». Αυτό είναι επιστροφή στο παρελθόν, είναι επιστροφή στη δεκαετία του ’60. 
      Οφείλετε να απολογηθείτε γι’ αυτό το ζήτημα. Οφείλετε να απαντήσετε. Το πρώτο βήμα που έχετε να κάνετε, είναι να καταργήσετε τη συνέντευξη. Μην υποτιμάτε το φρόνημα της ελληνικής νεολαίας. Αυτή η νεολαία –και αυτοί που περνάτε- δεν θα σας ψηφίσει. Δεν νιώθει καλά να είναι σκυφτή και ταπεινωμένη έξω από τα πολιτικά σας γραφεία. Ρωτήστε και τους συναδέλφους σας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Πήρατε κι εσείς το χρόνο της δευτερολογίας σας.
      ΓΕΩΡΓΙΟΣ ΝΤΟΛΙΟΣ: Μου έχουν απομείνει δεκαπέντε δευτερόλεπτα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεκαπέντε δευτερόλεπτα, θα τα πάρετε, αφού επιμένετε. Καθίστε μέχρι τέλους, για να τα πάρετε. 
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι εφτά μαθητές και μαθήτριες και τρεις συνοδοί-καθηγητές από το Αρσάκειο Γυμνάσιο Πατρών. 
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος κ. Μπόλαρης.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, είναι πολύ σημαντικό να πούμε ότι οι οπλίτες αυτοί, για τους οποίους συζητούμε, δεν είναι απλοί τυφεκιοφόροι του ελληνικού Στρατού, αλλά είναι νέοι, οι οποίοι προσλαμβάνονται για να υπηρετήσουν σε σύγχρονα όπλα, όπλα τα οποία σε μεγάλο βαθμό εξαρτώνται από τη γνώση των ηλεκτρονικών και μηχανολογικών εξοπλισμών, τους οποίους έχουν. Σήμερα ένα τεθωρακισμένο είναι ένας υπερσύγχρονος ηλεκτρονικός υπολογιστής. Όταν, λοιπόν, μιλούμε για πρόσληψη των οπλιτών αυτών, είναι πάρα πολύ καίριο να επισημαίνουμε στην ελληνική κοινωνία και στην ελληνική νεολαία το πόσο σημαντικός είναι ο παράγοντας των χαρακτηριστικών, τα οποία πρέπει να έχουν αυτά τα νέα παιδιά. Και όταν επισημάνουμε πόσο σημαντικό είναι το να γνωρίζουμε τα πλεονεκτήματα και τα προσόντα αυτών των νέων, τότε γίνεται αντιληπτό πόσο ολέθρια είναι η διαδικασία την οποία υιοθέτησε η Κυβέρνηση, με τη δήθεν συνέντευξη, η οποία ακυρώνει την αξιοκρατία, για την οποία τόσος λόγος έγινε και τόσες υποσχέσεις δόθηκαν προεκλογικά από τη Νέα Δημοκρατία και προσωπικά από τον Πρωθυπουργό.
      Επειδή μία επωδός από πλευράς της Νέας Δημοκρατίας πάντοτε είναι ότι η συνέντευξη είναι μέσο, το οποίο έχει υιοθετηθεί και χρησιμοποιείται σ’ όλο το δυτικό κόσμο, θέλω να υπογραμμίσω εξαρχής, για να προλάβω την απάντηση, πως έχει υιοθετηθεί σ’ όλο το δυτικό κόσμο η οργανωμένη, η δομημένη συνέντευξη, που σημαίνει ότι αυτήν τη συνέντευξη θα την κάνουν άτομα, τα οποία έχουν σχεδιάσει τις ερωτήσεις έτσι, ώστε αυτές να ανιχνεύουν στο συνεντευξιαζόμενο τα χαρακτηριστικά και τα προσόντα εκείνα που χρειάζεται η συγκεκριμένη θέση. Έτσι, άλλες είναι οι ερωτήσεις, οι οποίες γίνονται για το πλήρωμα ενός τεθωρακισμένου, το οποίο -το ξαναλέω- λειτουργεί ηλεκτρονικά στο μεγαλύτερο βαθμό σήμερα και άλλες είναι οι ερωτήσεις οι οποίες στοχεύουν σ’ ένα νέο, ο οποίος πρέπει να γίνει μηχανικός οχημάτων. Τέτοια, όμως, συνέντευξη δεν εισηγήθηκε η Νέα Δημοκρατία, τέτοια συνέντευξη δεν χρησιμοποιείται ούτε στο Στρατό ούτε στο Υπουργείο Δημόσιας Τάξης, όπως ξέρουμε και από την περυσινή ιστορία των φρουρών της Εθνικής Τράπεζας. 
      Τέτοια συνέντευξη υπάρχει στην Ελλάδα. Γνωρίζει η Κυβέρνηση ότι αυτή τη συνέντευξη την καθιέρωσε για πρώτη φορά ο Ανδρέας Παπανδρέου, όταν ίδρυσε την Εθνική Σχολή Δημόσιας Διοίκησης; Και είναι τόσο σημαντική και τόσο αντικειμενική αυτή η οργάνωση, ώστε εδώ και είκοσι χρόνια κανείς απ’ όσους ήταν υποψήφιοι για την Εθνική Σχολή Δημόσιας Διοίκησης μέχρι σήμερα δεν αμφισβήτησε την αντικειμενικότητα αυτής της συνέντευξης, της οργανωμένης και δομημένης συνέντευξης.  
      Εδώ, όμως, τι κάνουμε; Εδώ έχουμε επιστρατεύσει ένα εργαλείο, το οποίο χρησιμοποιείται για να κόψει αυτούς που έχουν προσόντα, για να κόψει αυτούς που ξέρουν τη γλώσσα. Γιατί, πώς μπορεί να ανεβεί ένα παιδί σήμερα σ’ ένα τεθωρακισμένο, του οποίου το εγχειρίδιο είναι στα αγγλικά, έχει πάνω τις ενδείξεις στα αγγλικά, εάν δεν ξέρει τη γλώσσα; Χρησιμοποιείτε λοιπόν αυτό το εργαλείο της δήθεν συνέντευξης για να κοπούν αυτοί που έχουν προσόντα, αυτοί που δικαιούνται να μπουν, για να κοπούν αυτοί που χρειάζεται ο Στρατός και να περάσει ο κομματικός στρατός, δηλαδή να περάσουν τα παιδιά, τα οποία τα ταπεινώνει η Κυβέρνηση με το να προσέρχονται στα κομματικά και βουλευτικά γραφεία, να «γλείφουν» και να παρακαλούν για να περάσουν στο Στρατό.
      Αυτή η διαδικασία απαξιώνει την ελληνική πολιτεία, απαξιώνει την Ελληνική Δημοκρατία. Αυτή η διαδικασία ευτελίζει το Στρατό και ταπεινώνει την ελληνική νεολαία. Και το μεγαλύτερο μέρος της ταπείνωσης προέρχεται από τη διαδικασία με την οποία επέλεξε το Υπουργείο να ανακοινώσει τα αποτελέσματα. 
      Ήμαστε στα γραφεία μας στις 16 Νοεμβρίου όταν άρχισαν να τηλεφωνούν και ρωτούσαν: «Τι γίνεται με τα αποτελέσματα των ΕΠ.ΟΠ;». Ανεβοκατεβαίνουν λίστες, παιδιά τα οποία ήταν στη λίστα των επιτυχόντων –εμένα μου τηλεφώνησαν δύο από το Νομό Σερρών- στην επόμενη λίστα πέρασαν στους επιλαχόντες και στη τρίτη λίστα ήταν εκτός. Τι συμβαίνει τελικά; Και το κρισιμότερο είναι ότι το Υπουργείο –το είπε και ο κ. Οικονόμου- ανακοίνωσε ότι δήθεν υπήρχε hacker.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λοιπόν, ρωτούμε: Έστειλε την υπόθεση στον εισαγγελέα το Υπουργείο; Ζήτησε να παρέμβει η Εθνική Επιτροπή Τηλεπικοινωνιών και Ταχυδρομείων; Ενημέρωσε τις συναρμόδιες αρχές; Καμία κίνηση, έτσι ώστε να ενισχύεται όχι πλέον η αμφιβολία, αλλά η βεβαιότητα πως και η συνέντευξη ήταν διαβλητή και η ανακοίνωση των αποτελεσμάτων διαβλητότερη.
      Θα επανέλθω στη δευτερολογία μου, κύριε Πρόεδρε. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Τόγιας έχει το λόγο.
      ΒΑΣΙΛΕΙΟΣ ΤΟΓΙΑΣ: Κύριε Πρόεδρε, το πρώτο που πρέπει να πούμε είναι ότι σ’ αυτήν τη συζήτηση, που τείνει να εξελιχθεί σ’ ένα πιστό αντίγραφο της προηγούμενης επερώτησης, έχουν χάσει το νόημά τους, πρώτα απ’ όλα, οι λέξεις.
      Το πρώτο ερώτημα είναι: Μιλάμε για διαγωνισμό; Προφανώς δεν μιλάμε για διαγωνισμό. Μιλάμε για φαρσοκωμωδία, που ευτελίζει τους νέους που συμμετέχουν, ευτελίζει εκείνους που επελέγησαν με τα αδιαφανή κριτήρια και τη περιβόητη συνέντευξη, ευτελίζει και υπονομεύει την ίδια τη σκοπιμότητα του Σώματος των Επαγγελματιών Οπλιτών. 
      Κύριε Υπουργέ, για να μη χάνουν το νόημά τους οι λέξεις, για τους διαγωνισμούς υπάρχουν μερικές προϋποθέσεις. Πρώτα-πρώτα, η διαφάνεια, δεύτερον, η δυνατότητα της ένστασης, τρίτον, τα αντικειμενικά κριτήρια. Αυτά προσπαθήσαμε να περάσουμε εμείς ως μηνύματα σ’ ένα νέο που σέβεται ή που θέλει να πορευτεί στη ζωή του με τις αρχές της αξιοκρατίας, της αντικειμενικότητας και της ισονομίας. Όλα αυτά τα καταρρακώσατε.
      Δυστυχώς, από την προηγούμενη επερώτηση έως τώρα, επαναλαμβάνετε σε χειρότερο βαθμό αυτά που κάνατε πριν. Οργανώσατε εκ νέου μια φαρσοκωμωδία, δεν απαντήσατε σε τίποτα και έρχεστε πάλι εδώ σήμερα, χωρίς να έχετε καμία δυνατότητα να απολογηθείτε ουσιαστικά γι’ αυτά που πράξατε και στο παρελθόν. Επαναλαμβάνεται με τον ίδιο τρόπο το ίδιο δράμα σε βάρος των νέων, με μια παράδοση που τηρεί το Υπουργείο σας –δεν είναι η πρώτη φορά- και με τους ΕΠ.ΟΠ. Τις προάλλες, ο διαγωνισμός της Ε.Α.Β. ήταν ένας διαγωνισμός διαβλητός, που χαρακτηρίστηκε από τα σκονάκια. 
      Σκονάκια μοιράζανε, κύριε Υπουργέ, στους εξεταζόμενους και δεν ξέρουμε και το αποτέλεσμα …
      ΒΑΣΙΛΕΙΟΣ ΟΙΚΟΝΟΜΟΥ: Και αλλάξατε και τριάντα.
      ΒΑΣΙΛΕΙΟΣ ΤΟΓΙΑΣ: Κύριε Υπουργέ, διαβάζω από τα Πρακτικά την απάντηση του προηγούμενου κυρίου Υπουργού στην αντίστοιχη επερώτηση.
      Ξέρετε τι απαντάει με κυνισμό –το λέω για να το έχετε υπόψη σας στην απάντησή σας- για το θέμα της συνέντευξης ο προκάτοχος του κ. Μεϊμαράκη, ο πρώην προϊστάμενός σας; «Μην ξεχνάτε» –εννοεί μέσα από τη διαδικασία της συνέντευξης- «ότι ζητούμε μαχητές. Δεν ψάχνουμε για ειδικούς επί θεωρητικών μαθημάτων. Θέλουμε να προσλάβουμε μαχητές». Αυτή είναι κυνική ομολογία.
      Και σας ερωτώ, κύριε Υπουργέ: Έστω ότι με το ερωτηματολόγιο της διαβλητής, της «γαλάζιας» συνέντευξης ένας νέος ο οποίος προσέρχεται να συμμετάσχει στο διαγωνισμό στην ερώτηση «Τι ομάδα είσαι;», έστω ότι απαντάει «Ολυμπιακός» ...
      ΠΡΟΕΔΡΕΥΩΝ (Ιωάννης Τραγάκης): Καλώς απαντάει.
      ΒΑΣΙΛΕΙΟΣ ΤΟΓΙΑΣ: «Τι δουλειά κάνει η αδελφή σου;», έστω ότι απαντάει «νοσοκόμα». «Πηγαίνεις στην εκκλησία;», έστω ότι απαντάει «ναι». 
      Εσείς, κύριε Υπουργέ, έστω ότι είστε εξεταστής. Για πείτε μου σας παρακαλώ, έστω με το κριτήριο του μαχητή: Είναι καλός μαχητής όποιος είναι Ολυμπιακός, η αδελφή του είναι νοσοκόμα και πηγαίνει στην εκκλησία; 
      ΔΗΜΗΤΡΙΟΣ ΛΙΝΤΖΕΡΗΣ: Το πρώτο είναι βέβαιο.
      ΠΡΟΕΔΡΕΥΩΝ (Ιωάννης Τραγάκης): «Το πρώτο είναι πλέον βέβαιο», απάντησε σχεδόν όλη η Αίθουσα.
      ΜΑΡΚΟΣ ΜΠΟΛΑΡΗΣ: Εξαρτάται από τον εξεταστή, κύριε Πρόεδρε.
      ΧΡΗΣΤΟΣ ΖΩΗΣ: Υπάρχουν και Λαρισαίοι εδώ μέσα, κύριε Πρόεδρε.
      ΒΑΣΙΛΕΙΟΣ ΤΟΓΙΑΣ: Τι ρόλο παίζει, κύριε Υπουργέ, στη μαχητικότητα του νέου το «δεν πιστεύω να έχεις τατουάζ»; Φανταστείτε ένα νέο να απαντήσει «έχω τατουάζ». Ποια θα ήταν η αντικειμενική κρίση της εξεταστικής επιτροπής;
      Κύριε Υπουργέ, πρόκειται περί φαρσοκωμωδίας. Για να μη συνεχίζεται το θέατρο του παραλόγου και να μη συμμετέχουμε και εμείς σ’ αυτό, προκειμένου να ψάχνετε διάφορα προσχήματα και στην ουσία να μας εμπαίζετε και εμάς, εγώ θα σας έλεγα να ομολογήσετε με τον ίδιο κυνισμό και να πείτε «εμείς βρήκαμε μία ευκαιρία να χρησιμοποιήσουμε ένα μηχανισμό, όπως το κάναμε πέρυσι στο διαγωνισμό της Ε.Α.Β., να τακτοποιήσουμε τα δικά μας παιδιά».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να το πείτε κυνικά και να το ομολογήσετε. Είστε μία Κυβέρνηση του ρουσφετιού και της αναξιοκρατίας. Αυτή είναι η μέθοδος που ξέρατε από παλιά, αυτή είναι η μέθοδος που χρησιμοποιείτε και εφαρμόζετε τώρα. Εκείνο που είναι απορίας άξιον είναι τι τα θέλετε τα «φτιασιδώματα». Ομολογήστε και πείτε «θέλουμε να εξυπηρετήσουμε τα παιδιά της Ο.Ν.Ν.Ε.Δ.».
      Το ερώτημα το τελικό που παραμένει, κύριε Υπουργέ, είναι το εξής: Είστε ευχαριστημένος εσείς, σαν «γαλάζιο παιδί»; Παρεμπιπτόντως, να πω –ας μην κοροϊδευόμαστε μεταξύ μας- ότι είναι προφανές ότι τα χαρτάκια, τα σκονάκια των ρουσφετιών ήρθαν στα γραφεία σας από Βουλευτές, από παράγοντες, ότι είχατε πιέσεις του τύπου «βάλε εκείνον, βάλε τούτον», για να εξυπηρετήσετε τις ρουσφετολογικές σας ανάγκες.
      Σκεφτείτε ένα «γαλάζιο παιδί» -δεν έχουμε τίποτα με τα «γαλάζια παιδιά»- όταν θα πήγε στο σπίτι του και θα ήταν επιτυχών -γιατί τους επιτυχόντες ανακοινώσατε μέσα από διαδικασία διαφάνειας, οι άλλοι δεν είχαν καμία πρόσβαση να καταλάβουν τι γίνεται- με ποια αξιοσύνη θα γύρισε στο σπίτι του και θα είπε ότι απάντησε σωστά στην ερώτηση «πόσα γράμματα έχει η λέξη «επτά» και πλέον είμαι επαγγελματίας οπλίτης του ελληνικού στρατού».  Σκεφτείτε, δηλαδή, το κύρος, το ηθικό και την αναγνώριση της αξιοσύνης ακόμα και των επιτυχόντων.
      Αυτή είναι η πολιτική σας. Και η πολιτική σας είναι καταστροφική σ’ όλα τα επίπεδα, των αξιών, των αρχών, των διαδικασιών. Είναι μία πολιτική καταδικασμένη που δεν εξυπηρετεί ούτε και τους υμετέρους, γιατί ακόμα και οι υμέτεροι στο κάτω-κάτω και στο τέλος-τέλος, θα ζητήσουν κάποτε την αξιοπρέπειά τους. Και μ’ αυτήν σας την πολιτική, αυτήν την αξιοπρέπεια την έχετε καταρρακώσει. Μη συνεχίζετε άλλο αυτό το θέατρο του παραλόγου, αυτή τη φαρσοκωμωδία που παίζετε εδώ και ένα χρόνο. Φροντίστε, όταν θα μιλήσετε, να είστε πιο ειλικρινείς.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ολοκληρώσατε και εσείς τη δευτερολογία σας.
      Κυρίες και κύριοι συνάδελφοι, θα ήθελα να ανακοινώσω προς το Σώμα ότι η Διαρκής Επιτροπή Οικονομικών Υποθέσεων κατέθεσε την έκθεσή της στο σχέδιο νόμου του Υπουργείου Οικονομίας και Οικονομικών «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις».
      Κύριε Υπουργέ, ορίστε, έχετε το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αγαπητοί συνάδελφοι, θεωρώ χρήσιμο να επαναλάβω το αυτονόητο. Ο κοινοβουλευτικός έλεγχος αποτελεί κορυφαία λειτουργία του κοινοβουλευτικού μας πολιτεύματος, της δημοκρατίας μας. 
      Μ’ αυτό ως βασική θέση, η Κυβέρνηση όχι μόνο δεν τον αποφεύγει, αλλά αντίθετα τον επιζητά, γιατί έτσι η λειτουργία του πολιτεύματος γίνεται περισσότερο γόνιμη και, ενδεχομένως, εκπέμπει αισιοδοξία για το μέλλον. Δεν είναι στις προθέσεις ούτε της Νέας Δημοκρατίας ούτε πολύ περισσότερο της Κυβερνήσεως να αποδείξει στην Αξιωματική Αντιπολίτευση πώς θα ασκεί αυτά τα κοινοβουλευτικά της καθήκοντα. Είναι δικό της δικαίωμα.
      Φοβούμαι, όμως, ότι με τον τρόπο που το ασκεί ενίοτε, αδικεί και τον κοινοβουλευτικό έλεγχο, αλλά και την ίδια τη δική της ιστορία. 
      Αγαπητέ Κοινοβουλευτικέ Εκπρόσωπε της Νέας Δημοκρατίας, αν όλα όσα ακούστηκαν ήσαν αλήθεια ή έστω είχαν σχέση με την αλήθεια, τότε φαντάζομαι ότι οι συνάδελφοί μας, οι Βουλευτές της Νέας Δημοκρατίας, θα ήσαν ευτυχείς, γιατί θα είχαν ανταποκριθεί σ’ ένα πολύ μεγάλο ποσοστό στις πιεστικές, πραγματικά, ανάγκες που έχει η ελληνική κοινωνία και προπαντός η νεολαία μας για μια αξιοπρεπή εργασία, όπως ασφαλώς αξιοπρεπής εργασία είναι αυτή στις Ένοπλες Δυνάμεις. 
      Θέλω όμως, αγαπητοί συνάδελφοι, να συμφωνήσουμε σε κάτι το οποίο είναι βασικό, δηλαδή στο ότι η παρουσία ενός Υφυπουργού στη λειτουργία του κοινοβουλευτικού ελέγχου δεν συνιστά κοινοβουλευτική παρέκκλιση και ασφαλώς, ο Υπουργός Εθνικής Αμύνης ασκεί τα καθήκοντά του με κοινοβουλευτική επάρκεια, ακόμη και όταν σε μια επερώτηση για λόγους αντικειμενικούς δεν είναι δυνατόν να παραστεί ο ίδιος και παρευρίσκεται ο Υφυπουργός. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ ΣΩΤΗΡΗΣ ΧΑΤΖΗΓΑΚΗΣ)
      Επίσης για να μπορούμε να συνεννοηθούμε σε βασικούς πολιτικούς κανόνες και αρχές, ο Πρωθυπουργός είχε, έχει και θα έχει -γιατί και στο μέλλον θα λειτουργεί η δημοκρατία στην πατρίδα μας- εκ του Συντάγματος το δικαίωμα να επιλέγει Υπουργούς και Υφυπουργούς και υπ’ αυτήν την έννοια, δεν έχω παρά να καταθέσω ότι νιώθω τιμή και υπερηφάνεια γιατί συμμετέχω ως Υφυπουργός στην Κυβέρνηση του Κώστα Καραμανλή, έστω και αν αυτό ενοχλεί ορισμένους εκ των συναδέλφων του ΠΑ.ΣΟ.Κ.. Και θα προσπαθώ να ασκώ τα καθήκοντά μου και στο μέλλον με επάρκεια και πάντως, στην κατεύθυνση της υλοποίησης του προγράμματος για το οποίο ψηφίστηκε αυτή η Κυβέρνηση από τον ελληνικό λαό. 
      ΓΕΩΡΓΙΟΣ ΝΤΟΛΙΟΣ: Τι εννοείτε, κύριε Υπουργέ; Ποιοι ενοχλούνται από τη δική σας παρουσία στην Κυβέρνηση; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε! Ορίστε, κύριε Υπουργέ, συνεχίστε. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Καλό είναι να μην ρωτάτε εμένα γι' αυτό!
      Αγαπητοί συνάδελφοι και κύριε Μπόλαρη, έχω τη θεσμική υποχρέωση να αναφερθώ επ’ ολίγον στο άξιο στελεχιακό δυναμικό του Υπουργείου Εθνικής Αμύνης και ιδιαιτέρως στο στρατιωτικό στελεχιακό δυναμικό. 
      Είμαστε Κυβέρνηση όλων των Ελλήνων. Αυτό είναι δέσμευση πολιτική και πηγάζει και από τις ιδεολογικές μας αρχές. Δεν είμαστε Κυβέρνηση της μισής Ελλάδας εναντίον της άλλης μισής. Από αυτά τα σύνδρομα πρέπει να απαλλαγούμε, πρέπει να απαλλαγείτε και πρέπει να απαλλαγεί το σύνολο των Ελλήνων πολιτών. Έχουμε άξιο στελεχιακό δυναμικό. Οι ετήσιες κρίσεις, που είναι θεσμός παραδοσιακός, γίνονται με κριτήρια αξιοκρατικά και στην κατεύθυνση της εξυπηρέτησης των αναγκών, ώστε να έχουμε πάντοτε έναν αξιόμαχο στρατό για την άμυνα, την τιμή, την ελευθερία και την ειρήνη της πατρίδας μας και της ευρύτερης περιοχής. 
      Αρκετοί έχουν την ευκαιρία να διανύσουν όλη την πυραμίδα και να γίνουν και στρατηγοί, αλλά κάποιοι άλλοι όχι, γιατί πάμε συνεχώς –εκ των πραγμάτων θα τα αγνοούν ίσως κάποιοι συνάδελφοι και είναι πολύ φυσικό- σε μικρότερο στρατό πιο ευέλικτο και πιο επαγγελματικό. Φεύγουν από τις Ένοπλες Δυνάμεις από το βαθμό του συνταγματάρχη ακόμα. Δεν ευτύχησαν κάποιοι να γίνουν υποστράτηγοι ή αντιστράτηγοι. Εμείς και σ’ αυτούς που φεύγουν και σ’ αυτούς που μένουν, ακουμπάμε με εμπιστοσύνη και ευγνωμοσύνη για τις υπηρεσίες που προσέφεραν στην πατρίδα και που μπορεί να προσφέρουν και στο μέλλον. Είμαστε μια δύναμη ειρήνης και όχι πολέμου. 
      Και αυτήν την ώρα, πρέπει να πω ότι ο στρατιωτικός δεν ξέρει τι θα πει ούτε μέρα ούτε βράδυ, ούτε Σάββατο ούτε Κυριακή, ούτε αργία ούτε γιορτές. Πολλές φορές λειτουργεί κάτω από άγριες συνθήκες και έχει και βαθμό επικινδυνότητας στην άσκηση του επαγγέλματός του, πολύ μεγαλύτερο από το μέσο όρο όλων των επαγγελμάτων. 
      Επειδή προεκλήθην, θα πω ότι στις προηγούμενες δύο δεκαετίες δεν υπήρχε ούτε ίχνος από το μέγα θέμα –υγιεινή και ασφάλεια- των ένστολων εργαζομένων. Δεν υπήρχε ούτε καν κωδικός στον προϋπολογισμό! 
      Κι έχουμε προχωρήσει με μεγάλη γενναιότητα, παρά τις δυσκολίες της οικονομίας.
      ΒΑΣΙΛΕΙΟΣ ΟΙΚΟΝΟΜΟΥ: Τρεις ερωτήσεις έχουμε κάνει γι’ αυτό το θέμα.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Παρακαλώ, μη με διακόπτετε.
      ΜΑΡΚΟΣ ΜΠΟΛΑΡΗΣ: Δεν απαντάτε στην ερώτηση.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριε Μπόλαρη.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και βεβαίως, να πω ότι ο στρατιωτικός είναι ο συχνότερα μετακινούμενος εργαζόμενος, χωρίς τη δική του θέληση. Αυτό επιβάλλει η φύση του επαγγέλματός του.
      ΘΕΟΔΩΡΟΣ ΠΑΓΚΑΛΟΣ: Μέχρι τώρα δεν έχει πει λέξη για την επερώτηση, κύριε Πρόεδρε.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Με συγχωρείτε, κύριε Πάγκαλε. Αφήστε με να συνεχίσω.
      ΘΕΟΔΩΡΟΣ ΠΑΓΚΑΛΟΣ: Ποιος αμφισβήτησε τους στρατιωτικούς εδώ πέρα;
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να έχετε υπομονή. Θα μου φτάσει ο χρόνος.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΘΕΟΔΩΡΟΣ ΠΑΓΚΑΛΟΣ: Κύριε Υφυπουργέ…
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ, πάρα πολύ. Γιατί δεν διαμαρτυρηθήκατε στο συνάδελφο…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πάγκαλε.
      Συνεχίστε, κύριε Υφυπουργέ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πάγκαλε, έχετε μία γόνιμη παρουσία στον πολιτικό βίο της χώρας. Γιατί δεν διαμαρτυρηθήκατε στο συνάδελφό σας, που είναι και λιγότερο έμπειρος από εσάς, - που θα είχατε και ίδιον καθήκον, κομματικό καθήκον, να τον μαλώσετε και να τον επαναφέρετε στην τάξη- όταν αναφέρθηκε στην αποστρατεία υποστρατήγου; Είχε σχέση με την επερώτηση; Εγώ πρέπει να υπερασπιστώ. Αυτό είναι το χρέος μου. Ευχαριστώ πολύ.
      Και στις Ένοπλες Δυνάμεις που παραλάβαμε εμείς δεν υπήρχε ούτε γι’ αυτό μέριμνα, εκεί που τον μεταθέτει η πατρίδα να υπάρχει ένα αξιοπρεπές σπίτι, τουλάχιστον, να στεγάσει τις δικές του ή τις οικογενειακές του ανάγκες. Το φροντίζουμε και αυτό με ρυθμούς πολύ γρηγορότερους.
      Αγαπητοί συνάδελφοι, ας είμαστε, λοιπόν, περισσότερο προσεκτικοί όταν αναφερόμαστε στις Ένοπλες Δυνάμεις, γιατί, πράγματι, τους οφείλουμε πολύ περισσότερα ως κράτος από όσα τους έχουμε δώσει. Και θα το πω –και μ’ αυτό κλείνω την εισαγωγή μου: Ενώ έχουμε τις υψηλότερες αμυντικές δαπάνες απ’ όλες τις χώρες της Ευρώπης για τους γνωστούς λόγους και ορθώς τις έχουμε, εντούτοις έχουμε τις χαμηλότερες αποδοχές των στρατιωτικών μας από όλες τις χώρες της Ευρώπης, λαμβανομένων υπ’ όψιν των ούτως ή άλλως μισθολογικών ανισοτήτων της Ελλάδος με το μέσον όρο της Ευρωπαϊκής Ένωσης. Σ’ αυτό χρωστάμε, γι’ αυτό και θα υλοποιήσουμε στο σύνολό τους τις προγραμματικές μας δεσμεύσεις την ώρα που οι αντοχές της οικονομίας θα το επιτρέπουν, χωρίς υποσχέσεις και χωρίς συνθήματα.
      Σε ό,τι αφορά το θεσμό των επαγγελματιών οπλιτών:
      Κύριοι συνάδελφοι, κατ’ αρχήν νομίζω πως δεν εκφράζω ούτε μόνο τον εαυτό μου ούτε μόνο τη Νέα Δημοκρατία. Εκφράζω το σύνολο της ελληνικής νεολαίας ή τουλάχιστον τη συντριπτική πλειοψηφία. Δεν παίζουμε με τους νέους. Δεν μας ανήκουν, δεν σας ανήκουν. Ανήκουν ασφαλώς στο μέλλον, αλλά διεκδικούν κι ένα πολύ σημαντικό τμήμα του παρόντος. Εγώ ως μέλος του πολιτικού συστήματος, αν θέλετε, αντικρίζοντάς τους, έχω σύνδρομα συνενοχής, παρά το γεγονός ότι για δύο δεκαετίες κυβέρνησε το ΠΑ.ΣΟ.Κ.. Τους χτίσατε ένα κράτος με αναξιοκρατία, με κομματισμό, με υποπαιδεία και με τη μεγαλύτερη ανεργία των νέων απ’ όλες τις χώρες της Ευρώπης. Γι’ αυτό αισθάνομαι κι εγώ συνενοχή: γιατί δεν μπορέσαμε να σας αποτρέψουμε 
      Για μας, αγαπητοί συνάδελφοι, δικά μας παιδιά είναι όλα τα παιδιά του ελληνικού λαού, τα οποία, λόγω της υπανάπτυξης της χώρας και παρά τα τρισεκατομμύρια που εισέρρευσαν από την Ευρωπαϊκή Ένωση, παρέμειναν άνεργα. Για όλα αυτά τα παιδιά έχουμε έγνοια, αγωνία και αγκαλιά. Και δεν θα τολμούσαμε ποτέ να σκεφτούμε –μας το απαγορεύει και η ιδεολογία μας και το πολιτικό μας πρόγραμμα- να κομματικοποιήσουμε την επιλογή επαγγελματιών οπλιτών για να καλύψουμε ανεργία από τη «γαλάζια πλευρά». Μας ενδιαφέρει όλη η Ελλάδα, αγαπητοί συνάδελφοι.
      Φοβούμαι ότι λειτουργείτε και στον κοινοβουλευτικό έλεγχο, πιστεύοντας ότι και η Κυβέρνηση της Νέας Δημοκρατίας, η Κυβέρνηση του κ. Καραμανλή, κάνει τα ίδια με τις δικές σας κυβερνήσεις. Δεν κάνουν τα ίδια. Εδώ διαφέρουν.
      ΒΑΣΙΛΕΙΟΣ ΟΙΚΟΝΟΜΟΥ: Σίγουρα δεν κάνουμε τα ίδια.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ. Όχι διακοπές. Δεν μπορεί να γίνει συζήτηση έτσι.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Όλοι οι Έλληνες πολίτες είδαν, έμαθαν και ξέρουν πολύ καλά ποιες είναι οι συνέπειες της πολιτικής…
      (Θόρυβος στην Αίθουσα)
      Θέλετε και για τους επαγγελματίες οπλίτες, για τους ΕΠ.ΟΠ.; Για τις επιλογές που κάνατε επί των ημερών σας, έγιναν προσφυγές στη δικαιοσύνη και δικαιώθηκαν, γιατί είχατε κάνει λάθος ακόμη και στην αριθμητική, στην πρόσθεση, για να εξυπηρετήσετε κομματικές σκοπιμότητες. Και δικαιώθηκαν. Μέχρι εκεί έμπαινε ο κομματικός δάκτυλος.
      ΒΑΣΙΛΕΙΟΣ ΟΙΚΟΝΟΜΟΥ: Ναι, κύριε Μιχαλολιάκο, γιατί μπήκαν τα ονόματα…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Οικονόμου! Δεν μπορεί να γίνει συζήτηση έτσι! Παρακαλώ πολύ!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Έχουμε τώρα, αγαπητοί συνάδελφοι, ένα καινούργιο δρόμο μπροστά μας. Δημιουργούμε μέρα με τη μέρα τις προϋποθέσεις για αυτό που υποσχεθήκαμε στον ελληνικό λαό, γι’ αυτό που πιστεύουμε. Δημιουργούμε τις προϋποθέσεις και την προοπτική για μια καλύτερη Ελλάδα. Υπάρχει καλύτερη Ελλάδα. Την πιστεύει ο ελληνικός λαός και την οικοδομούμε μαζί. Πιο αργά ίσως απ’ ότι θέλαμε. Αλλά μ’ αυτά τα κριτήρια αν μπορέσετε κάποτε να μας κρίνετε, θα γίνει και ο κοινοβουλευτικός έλεγχος πιο γόνιμος. 
      Σεβόμαστε την εντολή που λάβαμε από τον ελληνικό λαό. Συγκρουόμαστε καθημερινά με φαινόμενα διαφθοράς. Ασφαλώς και θα υπάρξουν φαινόμενα μιμητισμού. Η διαφορά είναι ότι όπου τα συναντούμε η αντιμετώπιση είναι αμείλικτη. Δεν συγκαλύπτουμε. Αποκαλύπτουμε. Και η σύγκρουσή μας είναι μετωπική. Ο αγώνας μας ασφαλώς δεν είναι εύκολος. Αν είχαμε και εσάς συμμάχους, θα ήταν ακόμη πιο εύκολος, θα ήταν λιγότερο δύσκολος, αν θέλετε. Τα εμπόδια τα ξεπερνούμε με πολλή δουλειά, με συνέπεια, συλλογική προσπάθεια, αποτελεσματικότητα, εφαρμογή κανόνων διαφάνειας και άσκηση μακρόπνοης πολιτικής. 
      Είναι σαφές ότι παραλάβαμε ένα κράτος εθισμένο στη διαφθορά και στον κομματισμό. Οφείλουμε όμως να το αλλάξουμε. Οικοδομούμε γι’ αυτό αρχές και αξίες. Οφείλουμε να το αλλάξουμε στον όρκο που δώσαμε, στο όραμά μας. Το οφείλουμε στην ίδια την πολιτική. Γιατί η πολιτική δεν είναι αυτή που εξωθεσμικοί, αν θέλετε, παράγοντες έκαναν μεγάλο τμήμα του ελληνικού λαού να πιστεύει. Πολιτική είναι να υπηρετεί τον άνθρωπο και την αλήθεια. Το οφείλουμε στον ελληνικό λαό, μα προπαντός το οφείλουμε στη νέα γενιά. Γι’ αυτό αντιμετωπίζουμε με απόλυτο σεβασμό τον αγώνα και την αγωνία τους για μια θέση στην παραγωγική διαδικασία και στην Ελλάδα του μέλλοντος. 
      Πρέπει να σας πω ότι θα ήταν χρήσιμο για όλους μας να σας δίνουν οι σύμβουλοί σας καλύτερα στοιχεία. Πολύ μεγάλο είναι το ενδιαφέρον για μια θέση επαγγελματία οπλίτη. Και τον εμπιστεύεται ο ελληνικός λαός. Δεν ήταν πολύ μεγάλο όταν το ΠΑ.ΣΟ.Κ. εισήγαγε τον θεσμό. Να τα έχετε αυτά τα κριτήρια για το δικό σας το καλό, τη δική σας αξιοπιστία. Γιατί τότε. Πραγματικά. ο ελληνικός λαός γνώριζε ότι το ΠΑ.ΣΟ.Κ. τους δικούς του θα πάρει, τους πιο σκληρούς του κομματικού του μηχανισμού.
      Να σας πω για το δικό σας καλό ότι το 2001 για τέσσερις χιλιάδες πεντακόσιες πενήντα θέσεις που προκηρύχθηκαν –ακούστε το και σας παρακαλώ πολύ, κύριε Πάγκαλε, εσείς περισσότερο- κατέθεσαν αίτηση μόνο δύο χιλιάδες οκτακόσια ογδόντα δύο άτομα.
      ΘΕΟΔΩΡΟΣ ΠΑΓΚΑΛΟΣ: Είναι γιατί έχετε καταπολεμήσει την ανεργία.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Το 2005 για τρεις χιλιάδες θέσεις υπεβλήθησαν δεκαέξι χιλιάδες αιτήσεις. Και τώρα μόνο για δύο χιλιάδες θέσεις υπεβλήθησαν οκτώ χιλιάδες πεντακόσιες περίπου αιτήσεις. Υπάρχει αυξημένο ενδιαφέρον και αυξημένη αξιοπιστία. Και αυτό είναι ελπιδοφόρο μήνυμα. Και είναι παιδιά με πλούσια προσόντα, παιδιά που εμπιστεύονται το σύστημα. 
      Θα έλεγα, λοιπόν, ότι αυτό και μόνο αποδεικνύει ότι οι προσπάθειες αρχίζουν να αποδίδουν καρπούς. Μετά από τρία χρόνια άσκησης εξουσίας μπορούμε αν μη τι άλλο να κοιτάμε τον ελληνικό λαό και την ελληνική νεολαία στα μάτια και να λέμε ότι προσπαθούμε, ότι δεν μοιράζουμε ελπίδες. Δεν συνάγεται η ψήφος προς τη Νέα Δημοκρατία αυξημένη πιθανότητα διορισμού στο δημόσιο. Έχουν αλλάξει τα πράγματα. Η προσπάθεια, η μόρφωση, τα προσόντα και η βελτίωση της οικονομίας, αυτά συνεπάγονται περισσότερες πιθανότητες ανεύρεσης εργασίας. Δεν παίζουμε εμείς πίσω από το υπέρτατο αγαθό μαζί με την υγεία, της εργασίας και της παιδείας. Το ότι πάμε καλά, δεν σημαίνει ότι επαναπαυόμαστε. Γιατί πρέπει να υπενθυμίσω σ’ όλους τους συναδέλφους ότι όσο κι αν μειώνεται η ανεργία, όσο κι αν δημιουργούνται νέες θέσεις απασχόλησης, δεν παύει το ποσοστό της ανεργίας να είναι υψηλό. Είναι χαμηλότερο. Πέσαμε κάτω από τον μέσο όρο της Ευρωπαϊκής Ένωσης. Όμως για μας, για την ιστορική ευαισθησία αυτής της παρατάξεως και ο ένας άνεργος είναι μεγάλο πολιτικό θέμα που οφείλουμε να το αντιμετωπίσουμε. Αυτό ελπίζω κάποτε να γίνει κοινή πεποίθηση όλων των πολιτικών δυνάμεων και όλων των πολιτικών. Αλλά είμαστε ευχαριστημένοι από τα βήματα που έχουν γίνει. Είμαστε ευχαριστημένοι γιατί η πολιτική μας είναι στη σωστή κατεύθυνση.
      Λέτε για μεθοδεύσεις. Υπάρχει, καθιερώσαμε και όχι δεν τον παίρνουμε πίσω το θεσμό της συνέντευξης. Ήταν ανάγκη να έχει προβλεφθεί από την ίδρυση του θεσμού των επαγγελματιών οπλιτών.
      Και χαίρομαι διότι ένας εκ των συναδέλφων το ομολόγησε, ότι ναι και η προφορική συνέντευξη υπάρχει σ’ όλες τις δυτικές χώρες, αλλά το ερωτηματολόγιο είναι αποτέλεσμα μιας πιο μεθοδικής εργασίας. Ενδεχομένως να χρήζει βελτιώσεως. Θέλει συζήτηση. Δεν καταργήσαμε όμως αγαπητοί συνάδελφοι, ούτε τα μόρια …
      ΒΑΣΙΛΕΙΟΣ ΟΙΚΟΝΟΜΟΥ: Αυτό έλειπε. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Θα είναι χρήσιμο για σας να γνωρίζετε όταν, τουλάχιστον, ασκείτε κριτική -για κάτι που όπως λέει ο λαός μας- ως παράταξη  έχετε πολύ λερωμένη τη φωλιά σας, λέω πως έχει σήμερα το πράγμα, να επαναλάβω στο ελληνικό Κοινοβούλιο πως μοριοδοτούνται οι υποψήφιοι. 
      Οι κάτοχοι πτυχίων Τ.Ε.Ι., ΑΕΙ, παίρνουν τετρακόσιες πενήντα μονάδες, που είναι αντικειμενικό. Ούτε τετρακόσιες σαράντα εννέα γίνεται, ούτε τετρακόσιες πενήντα μία. 
      ΒΑΣΙΛΕΙΟΣ ΟΙΚΟΝΟΜΟΥ:  Έτσι ακριβώς ήταν. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):  Σπουδαστές, Α.Ε.Ι., Τ.Ε.Ι. που τελείωσαν το πρώτο έτος παίρνουν τριακόσιες πενήντα μονάδες. Οι απόφοιτοι ΙΕΚ παίρνουν τριακόσιες μονάδες κ.ο.κ.. Και υπάρχει ασφαλώς η ξένη γλώσσα κ.λπ.. 
      Καθορίσαμε, λοιπόν, ως πρόσθετο κριτήριο το αυτονόητο, τη συνέντευξη, το να  ξέρουν οι Ένοπλες Δυνάμεις ποιόν επιλέγουν. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό έπρεπε να υπάρχει μόνο. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αυτό το ομολόγησαν και συνάδελφοι, ή συνάδελφος ότι έπρεπε να υπάρχει. Μπορεί να διαφωνούμε με τη μεθοδολογία. Το ότι καθιέρωσαν το θεσμό χωρίς να  υπάρχει, ξέρετε, κύριε Κεφαλογιάννη, φαίνεται ότι φοβούνται ότι εμείς θα κάνουμε χρήση αυτής της συνεντεύξεως όπως θα έκανε χρήση το ΠΑ.ΣΟ.Κ εάν ήταν στην κυβέρνηση. Ε, διαφέρουμε! Γιατί εμείς θέλουμε πάνω από όλα –και αυτό πρέπει να θέλετε και εσείς- αξιόμαχες Ένοπλες Δυνάμεις και τις στηρίζουμε. 
      ΒΑΣΙΛΕΙΟΣ ΟΙΚΟΝΟΜΟΥ: Μα τώρα σοβαρά μιλάτε;
      (Θόρυβος στην Αίθουσα)
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):  Αν δεν είναι σοβαρό ότι η προσωπική συνέντευξη αξιοποιείται σ’ όλους τους οργανισμούς, τότε μάλλον εγώ ζω σ’ άλλη εποχή, ή σ’ άλλον πλανήτη .
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! Δεν μπορεί να γίνεται η συζήτηση έτσι. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, εάν θέλουν να φωνάζουν γιατί νομίζουν ότι θα διακόψουν τον ειρμό μου…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, προχωρήστε. 
      (Θόρυβος στην Αίθουσα)
      Σας παρακαλώ, κύριοι συνάδελφοι, θα βάλουμε όρους στο τι θα λέει; 
      ΒΑΣΙΛΕΙΟΣ ΟΙΚΟΝΟΜΟΥ: Να βοηθήσουμε, θέλουμε. 
      ΠΡΟΕΔΡΕΥΩΝ (Σωτήρης Χατζηγάκης): Μα δε ζήτησα τη βοήθειά σας. Σας παρακαλώ, πολύ! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):  Θέλετε να με βοηθήσετε; Γίνεται να μη το θέλετε πολύ και να με αφήσετε να μιλήσω; 
      ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Υπουργέ. Σας παρακαλώ, μην προκαλείτε .
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):  Η συνέντευξη, λοιπόν, διενεργείται από επιτροπές που ορίζονται με διαταγές του Αρχηγού του Γ.Ε.Σ., στον οποίο και από αυτό το Βήμα εκφράζω την απόλυτη εμπιστοσύνη της πολιτικής ηγεσίας και απαρτίζονται από στελέχη του οικείου κλάδου των Ενόπλων Δυνάμεων, τα οποία βιώνουν τη ζώσα πραγματικότητα του στρατού μας και ως εκ τούτου έχουν την ικανότητα λόγω των γνώσεών τους και της εμπειρίας τους να αξιολογήσουν την προσωπικότητα του υποψηφίου και τη δυνατότητά του να ανταποκριθεί στην άσκηση των καθηκόντων του με τα οποία συνδέεται  άμεσα η θέση που πρόκειται να καταλάβει ως επαγγελματίας οπλίτης. 
      Είναι δυνατόν να αφαιρέσουμε το δικαίωμα από το στελεχιακό δυναμικό των αξιωματικών να ξέρουν καλύτερα από εμάς τι οπλίτες χρειάζονται πέραν των αντικειμενικών, των τυπικών, των μορφωτικών γνώσεών τους και ειδικών προσόντων τους; 
      Μέσω της επιτροπής συνεντεύξεων, λοιπόν, αξιολογούνται και  βαθμολογούνται μέχρι των διακοσίων μορίων. Αυτό είναι η οροφή. 
      Αισθάνομαι την ανάγκη εδώ να υπερασπιστώ την υψηλή δυνατότητα που έχει η ελληνική νεολαία. Έχει ψηλά τον πήχη  ελληνική νεολαία και άρα είναι ελπιδοφόρο και το μέλλον. Το 70% τουλάχιστον των διαγωνιζομένων πέτυχαν από εκατόν εβδομήντα και πάνω μόρια.  Θέλετε να πείτε ότι όλα αυτά τα παιδιά τα φωνάξαμε να έλθουν από την Ο.Ν.ΝΕ.Δ. και το 30% που πήραμε παρακάτω τα φωνάξαμε ή τα στείλατε εσείς να έλθουν από το ΠΑ.ΣΟ.Κ; Μα έτσι αδικούμε την ίδια τη διαδικασία του κοινοβουλευτικού ελέγχου, αδικούμε την ίδια τη νέα γενιά. 
      Ας μείνουμε σ' αυτό, ότι έχουμε υψηλό επίπεδο ελληνικής νεολαίας και που επιλέγει να υπηρετήσει τις Ένοπλες Δυνάμεις και ως μόνιμος επαγγελματίας οπλίτης. Δεν μας ενδιαφέρει η δυνατότητά του, η εμφάνιση, η παράσταση; Δεν μας ενδιαφέρει η ικανότητά του έκφρασής; Δεν μας ενδιαφέρει η ικανότητα αντίληψης; Και πρέπει να σας πω, αγαπητοί συνάδελφοι, ότι γι’ αυτό το τρία, την ικανότητα αντίληψης, τα έχουν επιλέξει κορυφαίοι ψυχολόγοι από κορυφαία πανεπιστήμια του κόσμου. Οι γνώσεις, οι δεξιότητες, οι συναφείς με το στρατιωτικό επάγγελμα, δεν πρέπει να έχουν μία συνάφεια, δεν μπορεί να έχουν μία προτίμηση, δεν μπορεί να έχουν μία έλξη.
      Σε ποιο επάγγελμα δεν χρειάζεται η έλξη; Στις πανελλήνιες δεν καταθέτουμε και την πρώτη μας προτίμηση, ποια επιστήμη θέλουμε να διδαχθούμε και ποιο επάγγελμα να ασκήσουμε; Δεν πρέπει να διαπιστωθεί αν υπάρχει μια ικανότητα προσαρμογής στο στρατιωτικό περιβάλλον που είναι σκληρό και δύσκολο; Θέλετε να μπαίνουν και να φεύγουν; Έτσι έγινε λοιπόν. 
      Για να μάθετε και αυτό, για να μπορούν να παραιτηθούν, για όσους έχουν υπηρετήσει τη θητεία τους, πρέπει να παρέλθουν τρία χρόνια. Για να μπορούν να παραιτηθούν όσοι δεν έχουν υπηρετήσει τη θητεία τους πρέπει να παρέλθουν τέσσερα χρόνια. Είχαμε, λοιπόν, αυξημένο ποσοστό παραίτησης απ’ αυτούς που είχαν επιλεγεί επί κυβερνήσεων ΠΑ.ΣΟ.Κ. 
      ΒΑΣΙΛΕΙΟΣ ΟΙΚΟΝΟΜΟΥ: ‘Εχει σχέση η μελέτη που κάνατε στο Υπουργείο; 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, μη διακόπτετε. Κοινοβουλευτικά δεν είναι σωστό. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αγαπητοί συνάδελφοι, δεν πρόκειται εγώ να κρίνω τις πηγές ενημέρωσής σας. Θέλω να σας πω όμως ότι τις ερωτήσεις αυτές που επικαλείστε ότι έγιναν προς διαγωνιζομένους, δεν έγιναν, δεν περιέχονται σ’ ένα ερωτηματολόγιο υψηλού επιπέδου που κατά τη γνώμη μου έχουν συγκροτήσει οι επιτροπές του Γ.Ε.Σ. και οι οποίες είναι στη διάθεση όλων των συναδέλφων. Τώρα έχω την αίσθηση ότι είμαστε τόσο σοβαροί όσο απαιτεί η λειτουργία του κοινοβουλευτικού πολιτεύματος, ώστε  να μη θέλετε να τις κάνουμε φειγ βολάν. Είναι στη διάθεση όλων των συναδέλφων οι οποίοι νοιάζονται για καλές Ένοπλες Δυνάμεις όσο και εμείς. Και προσπαθούμε –ασφαλώς είναι ανοικτό το θέμα- να γίνουν ακόμη πιο συγκροτημένες, να εμπλουτιστούν, να αναβαθμιστούν. Να αναβαθμίσουμε, λοιπόν, τη διαδικασία επιλογής ΕΠΟΠ. Και πρέπει να σας πω ότι είμαστε σε μια τέτοια κατεύθυνση. Επανεξετάζεται ο θεσμός πάμε σε ημιεπαγγελματικό στρατό δεν πάμε σε επαγγελματικό στρατό. Η έννοια της στρατιωτικής θητείας καθήκον και δικαίωμα δεν τίθεται υπό αμφισβήτηση, δεν καταργείται. Είναι η συμβολή της κάθε γενιάς στο «ουκ ελλάττω παραδώσω αμύνεσθαι περί πάτρης». Πάμε σε ημιεπαγγελματικό στρατό, να βελτιώσουμε το θεσμό. Να συζητήσουμε να αποκτήσουμε και περισσότερα στοιχεία από εμπειρίες άλλων στρατών. ‘Όπως τον παραδώσατε βεβαίως, γνωρίζετε ότι πάσχει. Καθιερώσατε τον θεσμό του επαγγελματία οπλίτη, χωρίς να έχετε φροντίσει πού θα κοιμάται αν θα είναι παντρεμένος, πώς θα μετακινείται, πώς θα μετατίθεται χωρίς καμία φροντίδα ούτε κανόνες υγιεινής και ασφάλειας. Να το δεχθώ αν θέλετε, ήταν καινούργιος θεσμός, δεν είχατε προλάβει. 
      ΘΕΟΔΩΡΟΣ ΠΑΓΚΑΛΟΣ: Να κανονίσουμε αν θα είναι παντρεμένος; Είναι σοβαρό αυτό; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αγαπητοί συνάδελφοι, θέλω να βεβαιώσω τη Βουλή των Ελλήνων όλα τα κόμματα μα προπαντός τη νέα γενιά η οποία ούτως ή άλλως προσφέρει με τα σημερινά δεδομένα μια θητεία δώδεκα μηνών ότι οι ‘Ενοπλες Δυνάμεις της χώρας είναι πρώτον, αξιόμαχες και δεύτερον, ανήκουν στο σύνολο του ελληνικού λαού και έχουν ανοικτή την αγκαλιά τους για το σύνολο της ελληνικής νεολαίας, και μέσα από τις εξεταστικές διαδικασίες για όλα τα επίπεδα των παραγωγικών σχολών. Εκτιμούμε το έργο τους, εκτιμούμε την προσφορά τους τη διαχρονική και τις εμπιστευόμαστε ότι μπορούμε μ’ αυτές τις ‘Ενοπλες Δυνάμεις τις οποίες ο ελληνικός λαός χρηματοδοτεί από το υστέρημά του και αγόγγυστα ότι εγγυώνται την εδαφική ακεραιότητα, την εθνική ανεξαρτησία, την εθνική μας τιμή και ασφαλώς ανήκουν σ’ όλους τους Έλληνες και είναι ένας θεσμός. Δεν είναι τυχαίο ότι και στις πρόσφατες δημοσκοπήσεις οι Ένοπλες Δυνάμεις πάλι έχουν τα πρώτα ποιοτικά στοιχεία. Είναι πρώτες σε διαφάνεια. Είναι ένα έργο που γίνεται καθημερινό, είναι ένα έργο που το κάνουμε κατ’ εντολή του ελληνικού λαού για τον ελληνικό λαό, για την πατρίδα μας, για την ελευθερία μας και προπαντός για τη νέα γενιά. Οφείλουμε μεγαλύτερο σεβασμό προς τη νέα γενιά από το να την κόβουμε κομμάτια σε διάφορες κομματικές οργανώσεις. Και προπαντός δεν υπάρχουν κόμματα εντός των Ενόπλων Δυνάμεων. Υπάρχει μόνον η Ελλάδα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Κυρίες και κύριοι συνάδελφοι, ο συνάδελφος Βουλευτής κ. Βαγγέλης Παπαχρήστου ζητά άδεια απουσίας από τις εργασίες της Βουλής για το διάστημα 12.12.2006 μέχρι 16.12.2006 λόγω μετάβασής του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      Ο Κοινοβουλευτικός Εκπρόσωπος του ΠΑ.ΣΟ.Κ. ο κ. Δημήτριος Λιντζέρης έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Κυρίες και κύριοι συνάδελφοι, με έκπληξη παρακολουθήσαμε σήμερα εδώ όλοι στο Σώμα τον κύριο Υπουργό, που αντί να απαντήσει, ως όφειλε, στην ουσία της επερώτησής μας, δεν έκανε τίποτε άλλο παρά πέραν της έκθεσης των ιδεών του να κηρύξει διχασμό ενάντια στο ΠΑ.ΣΟ.Κ. και να παραποιήσει την ιστορία. 
      Οφείλω, λοιπόν, πριν μπω στην τοποθέτησή μου να πω δύο λόγια για το τι σημαίνει «λερωμένη φωλιά». Γιατί όταν συζητάμε για επερώτηση του Υπουργείου Εθνικής Άμυνας, οι άνθρωποι που δίχασαν τον ελληνικό λαό, που εγκατέστησαν τα Τ.Ε.Α., που χώριζαν τους ‘Έλληνες σε εθνικόφρονες και μιάσματα, δεν δικαιούνται να μιλούν για «λερωμένη φωλιά».
       Το ΠΑ.ΣΟ.Κ. είναι περήφανο για το τι έκανε στα τόσα χρόνια ιδιαίτερα από το 1981, που με τον Ανδρέα Παπανδρέου εγκατέστησε την εθνική συμφιλίωση, έπαψε να χωρίζει τους Έλληνες σε ημέτερους και μη, δημιούργησε το Α.Σ.Ε.Π., δημιούργησε συνθήκες ισότιμης ανάπτυξης του συνόλου της κοινωνίας. 
      Γι’ αυτό, λοιπόν, κύριε Υπουργέ, μπορείτε να ζείτε σε οποιαδήποτε εικονική  πραγματικότητα επιθυμείτε, μην μιλάτε όμως για «λερωμένη φωλιά». Πιστεύω πως η επόμενη κυβέρνηση, όποια και να είναι αυτή –που εμείς πιστεύουμε ότι θα είναι η δική μας κυβέρνηση, του ΠΑ.ΣΟ.Κ.- έχει ένα ύψιστο πρώτο μέλημα, να επαναφέρει στις λέξεις την πραγματική τους έννοια, γιατί επί των ημερών σας έχει αποδράσει. Και αδικείτε και τη δική σας νοημοσύνη και τη δική μας.
       Μόλις έφυγε ο κ. Κεφαλογιάννης. Λέει ότι θα έπρεπε οι επιλογές των στρατιωτών ΕΠ.ΟΠ. να γίνονται μόνο με συνεντεύξεις. 
      Δεν κατάλαβα, κύριοι της Νέας Δημοκρατίας, σε ποιο Χάρβαρντ κατασκευάζονται οι ερωτήσεις, πόσες λέξεις είναι, πόσα γράμματα έχει η λέξη, επτά. Και τι μπορεί να κρίνει; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής ‘Αμυνας): Να σας πω τι είναι αυτό.
      ΔΗΜΗΤΡΙΟΣ ΛΙΝΤΖΕΡΗΣ: Όχι, ο κύριος Κεφαλογιάννης. 
      Ποιο Χάρβαρντ, λοιπόν, μπορεί να φανταστεί- γιατί δεν ξέρω ποιόν υποτιμά- ότι είναι δυνατόν να προτείνει ερωτήσεις: τι ομάδα είσαι, εάν είναι ο αδελφός σου στη δουλειά και αν είναι η αδελφή σου. Και δεν είναι μόνο μία φορά, είναι δεύτερη φορά που το κάνετε. 
      Πέρυσι, την πρώτη φορά, ρωτούσατε: «τι δουλειά κάνουν οι γονείς σου» και «ποιο είναι το μνημείο μετά τη Λαμία προς Αθήνα δεξιά». Φέτος τις βελτιώσατε. Ίσως πήρατε και από το Yale κάποιες καινούργιες κατευθύνσεις. Και η απάντηση είναι: «Πηγαίνεις στην Εκκλησία; Πόσα λεφτά έχει ο άνδρας σου; Που γεννήθηκες; Τι γνώμη έχεις για το χρήμα;».
      Θα έλεγα, λοιπόν, να σοβαρευτούμε. Όλα αυτά δεν συνάδουν με το δημοκρατικό ήθος και με αυτό το οποίο όφειλε το 2006 να έχει κατακτήσει ο ελληνικός λαός. 
      Θα ήθελα ακόμα να δώσω και κάποιες απαντήσεις στα μαθήματα κοινοβουλευτισμού από μεριάς του κυρίου Υπουργού. 
      Κύριε Υπουργέ, επαρκέστατος είστε, εκλεγμένος είστε, δημοκρατία έχουμε, ο Πρωθυπουργός σας όρισε εκεί και καλώς να είστε, αλλά η επισήμανση της απουσίας του Υπουργού, ιδιαίτερα όταν συμβαίνει συστηματικά και κατ’ εξακολούθηση δεν αναιρείται από τη δική σας υπόσταση. Και δεν είναι μόνον ο Υπουργός Άμυνας. Ο Υπουργός Υγείας να δείτε, δεν έχει πατήσει ποτέ του στη Βουλή! Αυτό όμως αναδεικνύει ποια είναι η αντίληψη των πολιτικών ανδρών για τους κοινοβουλευτικούς θεσμούς. 
      Αλλά μήπως έρχεται ο ίδιος ο Πρωθυπουργός στις ερωτήσεις που του καταθέτουμε;
      Δίνει και αυτός το στίγμα για το πώς αντιλαμβάνεται τον κοινοβουλευτισμό. 
      Αλλά για να επανέλθω. Κυρίες και κύριοι, η εθνική άμυνα αποτελεί ύψιστη προτεραιότητα του ελληνικού λαού. Πάνω σ’ αυτήν επενδύονται πολλά χρήματα αλλά και η πεποίθηση του ελληνικού λαού για αποτελεσματική προάσπιση της ακεραιότητάς της πατρίδας μας. Όλες οι πτέρυγες του Κοινοβουλίου στηρίζουν τις ένοπλες δυνάμεις γι’ αυτό και δεν έχουν καμία ανάγκη προστασίας από κανέναν. Εκείνο που θα κάνετε είναι, σαν Υπουργός, να μην επαναφέρετε τις προεκλογικές σας υποσχέσεις για τις αυξήσεις σε σχέση με το μισθολόγιό τους. Γιατί έκφραση λύπης μπορούν να καταθέτουν οι Βουλευτές της Αντιπολίτευσης. Οι Βουλευτές της κυβερνώσας παράταξης και ιδιαίτερα οι Υπουργοί, εκείνο που πρέπει να κάνουν είναι να υλοποιούν τις υποσχέσεις τους. Και εσείς δεν κάνετε τίποτα προς αυτήν την κατεύθυνση.
      Κυρίες και κύριοι συνάδελφοι, ο κοινοβουλευτικός έλεγχος από μεριάς του ΠΑ.ΣΟ.Κ. είναι τεκμηριωμένος. Εμείς δεν πιστεύουμε στην πολεμική. Για εμάς ο πολιτικός ανταγωνισμός σημαίνει ανταγωνισμός προσφοράς και όχι σύνθλιψη του πολιτικού μας αντιπάλου. Όμως δυστυχώς παρακολουθήσαμε το ίδιο έργο που παρακολουθούμε στις επερωτήσεις που καταθέτουμε. Η Κυβέρνηση και η Νέα Δημοκρατία να απαντά μη απαντώντας, να παραπλανά την αντιπολίτευση και να μετατοπίζει την συζήτηση με ανακολουθίες και ψεύδη. Και πλέον δεν έχετε και την καλύπτρα των καλών προθέσεων ή του συγχωρητέου σφάλματος των όποιων τεχνοκρατών μπορούν να φτιάξουν αυτές τις απίθανες ερωτήσεις που είπα προηγουμένως. 
      Οι συνάδελφοί μου τεκμηρίωσαν απόλυτα την επερώτηση την οποία κατέθεσαν. Και όπως είπα και πριν, είναι μια κακέκτυπη επανάληψη, πιο προχωρημένη όμως, αυτών που συνέβησαν το 2005, πέρυσι. Τουλάχιστον πέρυσι, δημοσιεύθηκαν τα αποτελέσματα συνολικά. Τώρα κοροϊδεύετε την νεολαία όταν δεν δημοσιεύετε αναλυτικά τη σειρά των επιτυχόντων και όσον αφορά στους επιτυχόντες και τους επιλαχόντες και τους αποτυχόντες. 
      Υπάρχει βέβαια και σχετικά ανακοίνωση, η οποία έχει δημοσιευθεί στην εφημερίδα «ΤΑ ΝΕΑ», όπου υπογράφουν υποψήφιοι επαγγελματίες οπλίτες οι οποίοι, βεβαίως και αναφέρουν όλα αυτά που είπαν οι συνάδελφοί μου αλλά αναφέρουν και κάτι ακόμα: ότι τους λοιδορείτε και προωθείτε τις δικές σας επιλογές. Στην συνέχεια θα σας πω ποιες είναι οι επιλογές σας. Δεν είναι τόσο απλές. 
      Όμως αυτό δεν αφορά μόνο το Υπουργείο Εθνικής Άμυνας. Αφορά το σύνολο των επιλογών σας στον ευρύτερο δημόσιο τομέα. Ξέρετε βεβαίως, ότι την συνέντευξη επιχειρήσατε να την καθιερώσετε σε όλες τις προκηρύξεις του δημοσίου τομέα. Και βεβαίως, στον στενό δημόσιο τομέα, το ίδιο το Α.Σ.Ε.Π., η ανεξάρτητη αυτή αρχή, δεν την αναγνωρίζει, γι’ αυτό και εκεί δεν έχει επέλθει η άλωση. Όμως στις Δ.Ε.Κ.Ο. και στους άλλους οργανισμούς, όπου εκεί μπορείτε να κάνετε τις επιλογές σας, εκεί πλέον η συνέντευξη είναι γενικευμένη και έχει αντικαταστήσει κάθε έννοια αξιοκρατίας. 
      Αυτή την έννοια της συνέντευξης την επεκτείνατε, κύριοι της Νέας Δημοκρατίας, και σε βάρος των επιστημονικών προσόντων και στις διοικητικές θέσεις εντός των Υπουργείων, για παράδειγμα στο Υπουργείο Παιδείας όπου φτιάχνετε καινούριο διοικητικό συμβούλιο, προκειμένου να επιλέξει προσωπικό ή άλλα και απουσιάζουν, απολύτως, οι εργαζόμενοι και οι εκπρόσωποι της Ο.Κ.Ε.. Οι τριμελείς επιτροπές προσλήψεων που έχετε ορίσει στα νοσοκομεία; Κι εκεί απουσιάζουν απολύτως οι εργαζόμενοι. 
      Να πω και κάτι ακόμα ως γιατρός. Μέχρι και τη λίστα αναμονής του Ο.ΚΑ.ΝΑ. καταργήσατε. Μέχρι και την λίστα αναμονής αυτών των τοξικομανών που επιθυμούν να ενταχθούν σε προγράμματα υποκατάστασης. Ούτε εκεί πεισθήκατε να αφήσετε  τα τεκμήρια, που μέχρι τώρα υφίσταντο. 
      Έχουμε λοιπόν μια συνολική κατάργηση της αξιοκρατίας, μια προσπάθεια άλωσης του κράτους από τους ημετέρους. 
      Έχουμε μία επιστροφή στην εποχή των διαχωριστικών γραμμών, αφού οι «εκλεκτοί» της Κυβέρνησης αντιμετωπίζονται διαφορετικά από τους άλλους.
      Έχουμε μία Κυβέρνηση που συστηματικά και κατ’ εξακολούθηση, σε όλους τους τομείς δράσεις της, επαναφέρει τις διαχωριστικές γραμμές στην κοινωνία, υπονομεύει την κοινωνική συνοχή, εκτρέφει την ανασφάλεια, την πελατειακή λογική, τη διαφθορά.
      Όλα αυτά είναι αποτέλεσμα της ρουσφετολογικής αντίληψης, του βολέματος των ημετέρων, της αναξιοκρατείας, της συνδιαλλαγής, της αδιαφάνειας στις αποφάσεις. Είναι βασικό συστατικό της νοοτροπίας της πάλαι ποτέ «ενδόξου Δεξιάς», που αναβιώνει σταθερά, όσο επιτρέπουν οι συνθήκες, μιας παράταξης που θέλει το κράτος κτήμα της, για να μπορεί αυθαίρετα να κατακτά το σκοπό της. Θέλει τον πολίτη σε ομηρία, αναξιοπρεπή, με ανασφάλεια. Αυτό, όμως, είναι μια κοινωνία άδικη και άνιση. 
      Πώς μπορεί, λοιπόν, η παράταξή σας να λέει ότι υπηρετεί την πατρίδα, αφού βάζει τα μικροκομματικά της συμφέροντα πάνω από τους πολίτες, αφού είναι μία παράταξη του πελατειακού καπιταλισμού;
      Κυρίες και κύριοι συνάδελφοι, το προσωπείο του κεντρώου χώρου, που συστηματικά καλλιεργούσε προεκλογικά ο κ. Καραμανλής, έπεσε, όπως ξέφτισαν και τα ωραία λόγια, αφού, όπως προείπα, από τις λέξεις που χρησιμοποιείτε, απέδρασαν οι έννοιες.
      Μιλήσατε για επανίδρυση του κράτους και εννοούσατε κατάληψη του κράτους. Μιλήσατε για αυξήσεις στους μισθούς και στις συντάξεις και οδηγήσατε σε μειώσεις. Μιλήσατε για αξιοκρατία και προσπαθείτε με κάθε τρόπο, μέσω «γαλάζιων» συνεντεύξεων και άλλων παρεμβάσεων, να τορπιλίσετε κάθε έννοια αξιοκρατίας. Μιλήσατε για πάταξη της διαφθοράς και δεν κάνατε τίποτα άλλο παρά να επιβεβαιώνετε αυτή.
      Κυρίες και κύριοι, επειδή η ιστορία δεν ξεκίνησε σήμερα, ούτε από αυτή την Κυβέρνηση, οφείλω να αναλογιστώ κάποιες ιστορικές αλήθειες, γιατί πάντα η Δεξιά με οποιαδήποτε μορφή, είτε λεγόταν «Συναγερμός» είτε «Ε.Ρ.Ε.» είτε «Νέα Δημοκρατία», αντλούσε και αναπαρήγαγε την εξουσία της από τους μηχανισμούς του κράτους, ιδιαίτερα από τα Σώματα Ασφαλείας και τις Ένοπλες Δυνάμεις. 
      Πριν το επαχθές ’67 η είσοδος στα Σώματα Ασφαλείας και στις Ένοπλες Δυνάμεις ήταν υπόθεση κοινωνικών φρονημάτων. Βεβαίως, όλα αυτά ήταν και συνέπεια του εμφυλίου πολέμου. Και μετά όμως τη Μεταπολίτευση, η είσοδος σε αυτά, αλλά και στο κράτος γενικότερα, ήταν υπόθεση κομματικών επιλογών.
      Μόλις από το 1981 εγκαταστάθηκε η εθνική συμφιλίωση και οι Έλληνες αντιμετωπίζονταν ισότιμα. 
      Αποκορύφωμα αυτής της αξιοκρατικής επιλογής ήταν η σταδιακή εφαρμογή από το «νόμο Πεπονή», αν θυμάστε, του Α.Σ.Ε.Π., των μορίων, των αντικειμενικών κριτηρίων. Και βεβαίως, επί των ημερών του ΠΑ.ΣΟ.Κ. έγινε η είσοδος στα Σώματα Ασφαλείας, μέσω του θεσμού των εισαγωγικών εξετάσεων. Αυτό μην το ξεχνάτε. 
      Όλα αυτά αποτελούν προσφορά της δημοκρατικής παράταξης στην ελληνική κοινωνία και στις επερχόμενες γενιές. 
      Θα περίμενε κανείς, εν έτει 2006, μια δημοκρατικά εκλεγμένη κυβέρνηση να θεραπεύσει τα κακώς κείμενα και να προχωρήσει περισσότερο, να κλείσει τα όποια παράθυρα άφησε το ΠΑ.ΣΟ.Κ. και να οδηγήσει σε μία απόλυτη αξιοκρατία. Συνέβη, όμως, αυτό;
      Κυρίες και κύριοι συνάδελφοι, ο ελληνικός λαός δικαιούται μια δημόσια διοίκηση αξιοκρατική, αφιερωμένη στο λαό και στο έθνος, υπερήφανη για την προσφορά της. Και ειλικρινά αρνούμαι να υπερασπιστώ τη χρησιμότητα των αυτονόητων. Αρνούμαι να κάνω κήρυγμα για το πόσο αναγκαία είναι σήμερα η κοινωνική συνοχή και πόσο θα κοστίσει εθνικά, κοινωνικά, πολιτικά και οικονομικά η κατάρρευση όσων κατακτήθηκαν από τη Μεταπολίτευση και μετά.
      Κύριε Πρόεδρε, σήμερα, όμως, δεν μιλάμε απλά για ένα θέμα «κουρελιάσματος» του θεσμού του Α.Σ.Ε.Π..
      Εγώ δεν θέτω απλά και μόνο ζήτημα κομματικής εκμετάλλευσης της αγωνίας της νεολαίας μας, για ένα σταθερό μεροκάματο. Στην ουσία συζητάμε για κάτι ευρύτερο, κυρίες και κύριοι συνάδελφοι. Συζητάμε για το ποιος κρατάει τα όπλα και με ποια κριτήρια επιλέγεται. Στην ουσία συζητάμε για το εάν θα έχουμε ένα Υπουργείο Εθνικής Άμυνας, ή ένα Υπουργείο «κομματικής άμυνας». Θα έπρεπε σ’ αυτό να είστε απόλυτα προσεχτικοί. 
      Κυρίες και κύριοι, είμαστε σε μια εποχή που στη χώρα μας η δημοκρατία καλά κρατεί, σε μία χώρα που έχει ενταχθεί στην Ευρωπαϊκή Ένωση, βεβαίως με την ώθηση του κόμματος σήμερα της Αξιωματικής Αντιπολίτευσης, του ΠΑ.ΣΟ.Κ., όμως, δεν θα πρέπει επ’ ουδενί ακόμη και σήμερα να επιτρέψουμε την κομματικοποίηση των Ενόπλων Δυνάμεων του έθνους και του λαού μας, γιατί δικαιούμαι να σας πω ότι με τη συνέντευξη, έτσι όπως την κάνετε, επαναφέρετε από το παράθυρο το πιστοποιητικό των κοινωνικών φρονημάτων. 
      Κλείνοντας, σεβόμενος το χρόνο –θα επανέλθω στη δευτερολογία μου- κυρίες και κύριοι, θεωρώ ότι το προσωπείο έχει πέσει. Εκείνο που έχω να σας πω, είναι ότι δεν υπάρχουν σκόπιμες πράξεις καθ’ αυτές ή απολύτως, αλλά μόνο πράξεις σε συσχετισμό με τα υπό της βουλήσεως προσδιοριζόμενα αποτελέσματα. Εμείς, αυτή ακριβώς τη βούληση της κυβερνώσας παράταξης επιδιώκουμε να αναδείξουμε και να σας πούμε ότι, ως δημοκρατική παράταξη, θα συγκρουστούμε ανελέητα στο πισωγύρισμα που επιχειρείται στις κατακτήσεις του ελληνικού λαού. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λιντζέρη. 
      Κυρίες και κύριοι συνάδελφοι, ο Πρόεδρος του ΠΑ.ΣΟ.Κ. κ. Γιώργος Παπανδρέου απέστειλε στην Πρόεδρο της Βουλής των Ελλήνων κ. Άννα Ψαρούδα – Μπενάκη την εξής επιστολή: 
      «Κυρία Πρόεδρε, σας γνωρίζω ότι σύμφωνα με το άρθρο 17 του Κανονισμού της Βουλής, Κοινοβουλευτικοί Εκπρόσωποι του ΠΑ.ΣΟ.Κ. ορίζονται οι Βουλευτές: 
      1. Χαράλαμπος Καστανίδης για θέματα αρμοδιότητας των Επιτροπών Εθνικής Άμυνας και Εξωτερικών Υποθέσεων και Δημόσιας Διοίκησης, Δημόσιας Τάξης και Δικαιοσύνης.
      2. Μιλτιάδης Παπαϊωάννου για θέματα αρμοδιότητας των Επιτροπών Μορφωτικών και Κοινωνικών Υποθέσεων.
      3. Γεώργιος Φλωρίδης για θέματα αρμοδιότητας των Επιτροπών Οικονομικών Υποθέσεων και Παραγωγής και Εμπορίου. .
      Με εκτίμηση, Γιώργος Παπανδρέου». 
      (Στο σημείο αυτό κατατίθεται για τα Πρακτικά η προαναφερθείσα επιστολή, η οποία έχει ως εξής:
      (Να φωτογραφηθεί η σελ. 124)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ζώης. 
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε. 
      Κύριε Πρόεδρε, θα μου επιτρέψετε να καταθέσω και εγώ, στην έναρξη της τοποθέτησής μου, την έκπληξή μου για τα όσα έχουν ακουστεί μέχρι τώρα στη Βουλή, αλλά και για την απόπειρα που έκανε ο Κοινοβουλευτικός Εκπρόσωπος του ΠΑ.ΣΟ.Κ. να δημιουργήσει εντυπώσεις και ένα κλίμα το οποίο, νομίζω, ότι σε καμία περίπτωση δεν μπορεί να δικαιολογηθεί από τη στάση του κυρίου Υφυπουργού και από τις απαντήσεις που έδωσε, με πλήρη ηρεμία και με απόλυτο σεβασμό, όπως ταιριάζει στα κοινοβουλευτικά μας ήθη. Εάν μπορώ να υποθέσω ότι τον εκνευρισμό του, στην αρχή της τοποθέτησής του προκάλεσε η φράση «λερωμένη φωλιά», μάλλον ο εκνευρισμός αυτός και ο τρόπος με τον οποίο επέλεξε να απαντήσει στον Υπουργό, αποδεικνύει ότι πράγματι υπάρχει μια «λερωμένη φωλιά». 
      Όμως, γενικότερα, κύριε Πρόεδρε, θέλω να επισημάνω ότι και με αφορμή τη συζήτηση της σημερινής επερώτησης, αποδεικνύεται ότι το ΠΑ.ΣΟ.Κ., η Αξιωματική Αντιπολίτευση, βρίσκεται σε  θέση αδυναμίας, αλλιώς δεν μπορώ να εξηγήσω γιατί, ενώ εγκαλούν τον κύριο Υφυπουργό όταν τοποθετείται, όταν επιλέγει να απαντήσει στις δικές τους αιτιάσεις, στις δικές τους τοποθετήσεις και για να το κάνει αυτό, βεβαίως και δεν μπορεί να περιοριστεί αυστηρά στο περιεχόμενο της επερώτησης, οι ίδιοι, για να γεμίσουν προφανώς το χρόνο που τους δίνει ο Κανονισμός της Βουλής, επιτρέπουν στον εαυτό τους τέτοιες «εκτροπές». Κατά τη γνώμη μου βεβαίως δεν συνιστά εκτροπή για τον κοινοβουλευτικό άνδρα ή γυναίκα που επιλέγει να διανθίσει την ομιλία του με τον τρόπο που ο ίδιος πιστεύει ότι μπορεί αυτό να γίνει και να τεκμηριώσει με τον καλύτερο δυνατό τρόπο τις απόψεις του. 
      Συνεπώς, κύριοι συνάδελφοι, νομίζω ότι θα πρέπει να είμαστε πιο προσεκτικοί και πιο καλά προετοιμασμένοι, όταν ερχόμαστε να συζητήσουμε τις επερωτήσεις μας. Εάν δεν υπάρχουν στοιχεία για να τεκμηριώσουμε την επερώτησή μας, εάν δεν μπορούμε να γεμίσουμε το χρόνο μας, τότε δεν βλάπτει να μιλήσουμε και για δύο και για τρία λεπτά και ας βάλουμε κάπου εκεί την τελεία μας. 
      Γιατί ακούστηκαν πάρα πολλά, κύριε Πρόεδρε, την ώρα που ζητούνταν από τον κύριο Υπουργό να μην απαντήσει σε αυτά τα πολλά. Ακούστηκε ότι διαλύθηκε ο Στρατός. Είπε ο συνάδελφος εδώ μέσα ότι διαλύθηκε ο Στρατός, ότι η Νέα Δημοκρατία ήρθε για να διαλύσει το Στρατό. Και βεβαίως, επέλεξε και κάποια επιχειρήματα για να τεκμηριώσει αυτήν την αυθαίρετη άποψή του, τα οποία εγώ θεωρώ προσωπικώς ανεπιτυχή και με τον ίδιο τρόπο που έθεσε τα επιχειρήματά του, θα μπορούσαν να του αντιστραφούν και να τον φέρουν και σε πολύ δύσκολη θέση.
      Κύριε Πρόεδρε, έρχομαι τώρα επί της ουσίας της επερωτήσεως. Η συνέντευξη, η οποία τόσο πολύ έχει επικριθεί και κατακριθεί, τελικώς, αρέσει στο ΠΑ.ΣΟ.Κ. ή δεν αρέσει; Θα την επέλεγε ή δεν θα την επέλεγε, για να κάνει το ίδιο τις επιλογές ή για να προχωρήσει σε παρόμοιους διαγωνισμούς; Εγώ, προσωπικώς, ακόμη δεν έχω καταλάβει τη θέση του ΠΑ.ΣΟ.Κ. για το συγκεκριμένο θέμα.
      Ο κ. Μπόλαρης, προσπαθώντας να τεκμηριώσει την τοποθέτησή του, δεν αμφισβητεί τη συνέντευξη, απλώς βάζει ποιοτικά στοιχεία της συνέντευξης, δηλαδή πώς θα έπρεπε να είναι αυτή η συνέντευξη. Άλλοι συνάδελφοι το έκαναν και το έκαναν κατά κόρον. Άκουσα και τον Κοινοβουλευτικό Εκπρόσωπο του ΠΑ.ΣΟ.Κ. να επαναλαμβάνει τη θεμελιώδη αμφισβήτηση της συνέντευξης, ως ένα από τα στοιχεία που μπορούν να προσδιορίσουν την καταλληλότητα κάποιου, για να στελεχώσει μία θέση. 
      Εμείς, λοιπόν, δεν θα ανακαλύψουμε την πυρίτιδα, κύριοι συνάδελφοι.
      ΜΑΡΚΟΣ ΜΠΟΛΑΡΗΣ: Με επιβεβαιώνουν αυτά που λέτε.
      ΠΡΟΔΡΕΥΩΝ (Σωτήρης Χατζηγάκης): Κύριε Μπόλαρη, μην διακόπτετε.
      ΧΡΗΣΤΟΣ ΖΩΗΣ: Χαίρομαι που ο κ. Μπόλαρης μόνο με διακόπτει, γιατί προφανώς επαληθεύονται αυτά που είπα, κύριε Πρόεδρε, ότι εδώ έχουμε δύο διαφορετικές θέσεις και απόψεις. Εδώ όμως, κύριοι συνάδελφοι, δεν θα ανακαλύψουμε την πυρίτιδα. Δεν θα καθόμαστε να συζητάμε το 2006 για το εάν πρέπει η συνέντευξη να αποτελεί ένα από τα στοιχεία που θα καταδεικνύει την καταλληλότητα του υποψηφίου, για να στελεχώσει μία θέση. Αυτά έχουν κριθεί, αυτά έχουν αποφασιστεί, αυτά έχουν απαντηθεί, αν θέλετε και νομικώς και όχι μόνο από την ανάγκη που η ίδια η ζωή φέρει, αλλά και νομικώς. 
      Κύριοι συνάδελφοι, έχει κριθεί ως απολύτως συνταγματική η συνέντευξη από το Ε΄ Τμήμα του Συμβουλίου της Επικρατείας, όταν υποβλήθηκε σχετικό ερώτημα. Ας αφήσουμε πλέον αυτήν την καραμέλα της συνέντευξης που δεν κάνει τίποτα άλλο, παρά να προσπαθεί να απαξιώσει κάθε διαδικασία διαγωνισμού, κάθε διαδικασία πρόσληψης στο δημόσιο και στον ευρύτερο δημόσιο τομέα από το 2004 και εντεύθεν. Δεν νομίζω ότι κερδίζει κανείς από αυτήν τη διαρκή αμφισβήτηση, ειδικά όταν υπάρχει μία ιστορία, μία προϊστορία, την οποία έχουν ακόμη φρέσκια στη μνήμη τους οι Έλληνες, οι οποίοι μας ακούν, μας κρίνουν, αξιολογούν και τοποθετούνται αναλόγως. 
      Σας είπε ο κύριος Υπουργός για το προηγούμενο της προκήρυξης διαγωνισμού, από την Πολεμική Αεροπορία και από το Στρατό Ξηράς και για την πληθώρα «λαθών» που οδήγησαν όσους είχαν υποστεί τις συνέπειες αυτών των «λαθών» να προσφύγουν στη δικαιοσύνη και τελικώς να δικαιωθούν. Και ποιος τελικώς απαγορεύει σήμερα σε όποιον θεωρεί ότι έχει αδικηθεί από μία διαδικασία τόσο διάφανη, τόσο ξεκάθαρη, να προσφύγει στη δικαιοσύνη και να δικαιωθεί, επικαλούμενος όμως όλα εκείνα τα στοιχεία που θα τεκμηρίωναν την προσφυγή του; Γιατί εάν κανείς επικαλεσθεί, αυτά που εσείς επικαλεσθήκατε σήμερα, δεν το βλέπω, κύριοι συνάδελφοι. Είναι πολύ αδύναμη η επιχειρηματολογία σας.
      Σας είπε πολύ ήρεμα ο κύριος Υπουργός -αλλά δεν είδα να απαντάται από τον Κοινοβουλευτικό σας Εκπρόσωπο- ότι οι ερωτήσεις τις οποίες κατά κόρον χρησιμοποιήσατε, για να τεκμηριώσετε τη θέση σας ή καλύτερα την αμφισβήτηση για την καθαρότητα αυτού του διαγωνισμού, ερωτήσεις του τύπου «ποια ομάδα είστε;», «πόσα γράμματα έχει η λέξη επτά» και λοιπές δεν υπάρχουν.
      Δεν υπάρχουν, τουλάχιστον στη διαδικασία επιλεγμένων ερωτήσεων που μας οδηγούν να στοιχειοθετήσουμε με τρόπο επιστημονικό την επάρκεια του υποψηφίου.
      Τώρα, αν ανοίξει η πόρτα και μπει ο υποψήφιος μέσα τρομαγμένος, αγχωμένος, «ψαρωμένος» –θα μου επιτρέψετε, κύριε Πρόεδρε, την έκφραση για όσους υπηρετήσαμε στο στρατό και τη γνωρίζουμε καλά- και ο πρόεδρος της επιτροπής, τα μέλη της επιτροπής, έμπειροι το αντιληφθούν και για να σπάσουν τον πάγο και να διώξουν το άγχος, του πουν: «τι ομάδα είσαι;» -έτσι για να τον χαλαρώσουν, για να ηρεμήσουν τον υποψήφιο- είναι δυνατόν αυτό να θεωρείται από κάποιον, ως ερώτηση, η οποία προσδιορίζει την καταλληλότητά του και να έρχονται εδώ, σοβαροί κοινοβουλευτικοί που να ισχυρίζονται μόνο αυτό και να μένουν μόνο σ’ αυτό, για να τεκμηριώσουν τη θέση τους; 
      Κοιτάξτε, ο εκνευρισμός δεν μπορεί, παρά να δικαιολογείται, όταν ερχόμαστε στη Βουλή, για να αμφισβητήσουμε με τέτοιου είδους επιχειρήματα, συνολικά ένα σύστημα. Ένα σύστημα, το οποίο δεν μπορεί –πως να το κάνουμε- να αμφισβητηθεί. Τουλάχιστον όχι με τον τρόπο που επιλέγετε. 
      Και για να τελειώνω, επειδή ένα άλλο σημείο της επιχειρηματολογίας σας είχε να κάνει με το πώς εμφανίστηκαν τα αποτελέσματα στο διαδίκτυο, η λέξη hacker, σας είναι άγνωστη; Δηλαδή, δεν έχετε ξανακούσει ότι γίνεται ηλεκτρονικός πόλεμος καθημερινά και ότι υπάρχει μονάδα μέσα στο Υπουργείο Εθνικής Άμυνας, η οποία απασχολείται σ’ αυτό το κομμάτι; Δηλαδή, χρειάζεται τόσο ευφάνταστος να είναι κανείς, για να πιστέψει σ’ αυτή την απάντηση; 
      ΜΑΡΚΟΣ ΜΠΟΛΑΡΗΣ: Η λέξη εισαγγελέας, εσάς, σας είναι άγνωστη; 
      ΧΡΗΣΤΟΣ ΖΩΗΣ:  Όποιος έχει στοιχεία, να πάει στον εισαγγελέα.
      ΜΑΡΚΟΣ ΜΠΟΛΑΡΗΣ: Ο ίδιος ο….
      ΧΡΗΣΤΟΣ ΖΩΗΣ:  Και αν εσείς τα έχετε αυτά τα στοιχεία, κακώς τα κρατάτε. 
      ΜΑΡΚΟΣ ΜΠΟΛΑΡΗΣ: Ο Υπουργός έπρεπε να πάει στον εισαγγελέα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
      ΧΡΗΣΤΟΣ ΖΩΗΣ:  Να στείλετε όλους εκείνους τους Έλληνες πολίτες που διαμαρτύρονται στα γραφεία σας, όπως είπατε, κύριε Μπόλαρη και όπως είπε ο κ. Ντόλιος, να τους υποδείξετε την οδό της δικαιοσύνης. Και βεβαίως, εάν η δικαιοσύνη θέλει να διερευνήσει κάτι, έχει το δικαίωμα αυτεπαγγέλτως να το κάνει. Κανείς δεν θα το αρνηθεί. 
      ΜΑΡΚΟΣ ΜΠΟΛΑΡΗΣ: Ο Υπουργός ήταν υποχρεωμένος να πάει  αμέσως.
      ΧΡΗΣΤΟΣ ΖΩΗΣ:  Κύριε Μπόλαρη, σας άκουσα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Μπόλαρη, μη διακόπτετε. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, με το χρόνο τι γίνεται; 
      ΠΡΟΕΔΡΕΥΩΝ (Σωτήρης Χατζηγάκης):  Τι θέλετε να κάνουμε; 
      ΘΕΟΔΩΡΟΣ ΠΑΓΚΑΛΟΣ: Να τηρούμε το χρόνο.
      ΠΡΟΕΔΡΕΥΩΝ (Σωτήρης Χατζηγάκης): Είμαι πάντοτε ελαστικός σε όλους, κύριε Πάγκαλε, απλώς δεν παρακολουθείτε συχνά τη Βουλή και γι’ αυτό τα λέτε αυτά. Και στους συναδέλφους της Αντιπολίτευσης είμαι πάντοτε πολύ ελαστικός. 
      ΘΕΟΔΩΡΟΣ ΠΑΓΚΑΛΟΣ: Καθόλου ελαστικός με την Αντιπολίτευση. Είστε Προεδρείο  που, συστηματικά, κάνετε χάρη στην Κυβέρνηση. 
      ΧΡΗΣΤΟΣ ΖΩΗΣ: Κύριε Πρόεδρε, δεν θέλω χάρες. 
      ΘΕΟΔΩΡΟΣ ΠΑΓΚΑΛΟΣ: Λυπάμαι, γιατί ο Κοινοβουλευτικός Εκπρόσωπος το απολαμβάνει, ενώ έπρεπε να καθίσει κάτω. 
      ΠΡΟΕΔΡΕΥΩΝ (Σωτήρης Χατζηγάκης):  Το Προεδρείο δείχνει πάντοτε ελαστικότητα στο θέμα των τοποθετήσεων. 
      ΘΕΟΔΩΡΟΣ ΠΑΓΚΑΛΟΣ: Πριν ο κ. Τραγάκης έλεγε: Είκοσι δευτερόλεπτα, τριάντα δευτερόλεπτα. Τώρα, τον Κοινοβουλευτικό σας Εκπρόσωπο τον αφήνετε και μιλάει… 
      ΠΡΟΕΔΡΕΥΩΝ (Σωτήρης Χατζηγάκης): Τον δικό σας τον κοινοβουλευτικό, κύριε Πάγκαλε, τον άφησα δεκαεπτά λεπτά, δεν τον διέκοψα.
      ΧΡΗΣΤΟΣ ΖΩΗΣ: Δεν έβλεπε ο κ. Πάγκαλος, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Σε όλους έχω μία ανοχή, γιατί δεν θέλω να διακόπτεται ο ειρμός της σκέψεως των επιχειρημάτων των συναδέλφων, δεν το κάνω, κατά παράταξη. 
      ΧΡΗΣΤΟΣ ΖΩΗΣ: Κύριε Πρόεδρε, θέλω κλείνοντας, να κρατήσω μια καλή στιγμή της σημερινής ημέρας κοινοβουλευτικά από τους συναδέλφους του ΠΑ.ΣΟ.Κ. και να την τονίσω, γιατί έχει την αξία της. Όταν ρώτησαν όλοι μαζί τον κύριο Υφυπουργό, σε μια αποστροφή της τοποθέτησής του, ποιοι ενοχλούνται από την παρουσία του κ. Μιχαλολιάκου στην Κυβέρνηση, εγώ υποθέτω ότι αυτή η ερώτηση -γιατί όλοι γνωρίζουμε την επικαιρότητα, κύριε Πρόεδρε- ήταν ρητορικού χαρακτήρα και περιεχομένου. Χαίρομαι, γιατί συμπεραίνω από τον τρόπο με τον οποίο διατυπώθηκε από τους καλούς συναδέλφους, ότι μ’ αυτό τον τρόπο επέλεξαν να απαξιώσουν και να υποβαθμίσουν την άθλια προσωπική επίθεση που υπέστη ο κ. Μιχαλολιάκος. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, τον κ. Ζώη.
      Το λόγο έχει ο κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, εμείς θέσαμε στα συγκεκριμένα λεπτά που είχαμε στη διάθεσή μας και όχι στα είκοσι πέντε λεπτά –εγώ στα δεκαπέντε λεπτά και οι άλλοι συνάδελφοι στα πέντε λεπτά τους- συγκεκριμένα ερωτήματα και ζητήματα που αφορούν την επερώτηση.
      Κύριε Ζώη, ακούσατε εσείς από τον αρμόδιο Υφυπουργό να απαντάει, τι θα γίνει με το περιβόητο ζήτημα των τριών εκδοχών στην ιστοσελίδα του Υπουργείου Άμυνας;
      Ζητάτε από εμάς να πάμε στον εισαγγελέα, όταν ο ίδιος το χρησιμοποιεί σαν επιχείρημα γιατί έβγαλαν τρεις εκδοχές επιτυχόντων και αντί να παραιτηθεί την ίδια στιγμή, αφού δεν ελέγχει το ίδιο του το Υπουργείο, έρχεται και δίνει μια φθηνή δικαιολογία, απέναντι σε χιλιάδες παιδιά, απέναντι στον ελληνικό λαό και ζητάτε από εμάς τα ρέστα; Ο ίδιος γιατί δεν πάει στον εισαγγελέα; Γιατί δεν πάει στην Επιτροπή Τηλεπικοινωνιών; Το χρησιμοποιεί σαν επιχείρημα. Αυτό είναι πρωτοφανές. 
      Απάντησε ο κύριος Υπουργός γιατί στις εφημερίδες βγήκαν ανακοινώσεις με εξήντα τρεις επιτυχόντες, σε διάφορες ειδικότητες, τα ίδια πρόσωπα, όταν αυτό σημαίνει ακύρωση του διαγωνισμού; Σας ακούσαμε είκοσι πέντε λεπτά, κύριε Υπουργέ. Σας ενόχλησε κανένας, πέρα από την υποβοήθηση που σας δίναμε; Σας βοηθούσαμε να απαντήσετε σε αυτά και μιλάγατε περί ανέμων και υδάτων. 
      ΧΡΗΣΤΟΣ ΖΩΗΣ: Μόνο διακοπές κάνατε. 
      ΒΑΣΙΛΕΙΟΣ ΟΙΚΟΝΟΜΟΥ: Σας έκανα συγκεκριμένη ερώτηση, κύριε Υπουργέ. Η αλλαγή της επιτροπής αξιολόγησης των υποψηφίων υπήρξε εννέα μέρες μετά την πρώτη σύσταση της επιτροπής. Εγώ λέω το εξής: Το δικό σας υπουργικό γραφείο ζήτησε αυτή την αλλαγή; Του κ. Μειμαράκη; Ποιανού επιτέλους; Πρέπει να δώσετε μια δικαιολογία. 
      Για τους αξιωματικούς που αλλάξατε, στις 4 Ιουλίου η πρώτη επιτροπή και στις 13 Ιουλίου η δεύτερη επιτροπή, δεν ακούσαμε να λέτε τίποτα. Είχατε είκοσι πέντε λεπτά. Πόσα θέλατε να είχατε επιτέλους; 
      Κύριε Ζώη εδώ κάναμε συγκεκριμένα ερωτήματα. Αν μας επιτιμείτε ότι ήμασταν πλημμελώς προετοιμασμένοι ή όχι, ας το δείξει αυτό το τέλος της διαδικασίας και θα το συμπεράνει ο ελληνικός λαός. Δεν θέλουμε τέτοια διδάγματα και τέτοιες προτροπές. Εμείς είπαμε συγκεκριμένα πράγματα και ο Υπουργός σας δεν απάντησε και βλέπω ότι και εσείς τον στηρίζετε στην μη απάντηση. Αυτό όμως θα χαρακτηρίσει εσάς και τον κύριο Υπουργό. 
      Για τους επιλαχόντες, κύριε Υπουργέ, θα μας απαντήσετε στο δια ταύτα; Γιατί δεν βγάλατε τους επιλαχόντες να ξέρουν ποιος και τι; Είπαμε πολύ συγκεκριμένα πράγματα.
      Όσον αφορά τα ευφυολογήματα περί συνεντεύξεως, εμείς λέμε κάτι πολύ συγκεκριμένο. Πάρτε τα πρακτικά της περσινής χρονιάς. Πάλι τα ίδια ρωτάγαμε για τις περιβόητες ερωτήσεις, κύριε Ζώη. Δεν ήταν χαλαρωτικές ερωτήσεις του «ψαρωμένου» νέου, από τους σκληρούς εξεταστές. Ήταν συγκεκριμένες ερωτήσεις που έκαναν και τις κατήγγειλαν δεκάδες, εκατοντάδες παιδιά, υποψήφιοι. Οι ερωτήσεις  «Τι δουλειά κάνουν οι γονείς σου, προς τα πού πέφτει το Καστελόριζο και τι ομάδα είσαι», έμπαιναν και το 2005. 
      ΧΡΗΣΤΟΣ ΖΩΗΣ: Πηγαίνετε στο Υπουργείο να δείτε τις ερωτήσεις. 
      ΒΑΣΙΛΕΙΟΣ ΟΙΚΟΝΟΜΟΥ: Πάρτε τα πρακτικά του 2005 και θα δείτε ότι συζητούσαμε τα ίδια. Έ, μετά από ένα χρόνο, κύριε Μιχαλολιάκο, πάλι τα ίδια θα συζητάμε; Ποια είναι η εξέλιξη των πραγμάτων; Αν πέρυσι δεν λειτούργησε καλά το σύστημα και είχατε πλαίσιο ερωτήσεων συνεντεύξεως -το οποίο έχουμε ζητήσει επανειλημμένες φορές και δεν μας το έχετε δώσει αυτό το κρατικό μυστικό- τώρα διανθίζετε τις ερωτήσεις. Οι επιτροπές που φτιάξατε εσείς, το δικό σας υπουργικό γραφείο –γιατί πλέον θα κατηγορώ εσάς τον ίδιο- ή του κ. Μειμαράκη, που βάλατε στελέχη και αξιωματικούς –όχι της πρώτης επιτροπής, της δεύτερης επιτροπής- για να φτιάξουν αυτά τα αποτελέσματα, αυτές τις χαλαρωτικές ερωτήσεις, όπως λέει ο Κοινοβουλευτικός σας Εκπρόσωπος, είναι ερωτήσεις στο πλαίσιο των διαταγών και σ’ αυτό που βγάζουν την προσωπικότητα σαν αποτέλεσμα; 
      Εμείς λέμε συγκεκριμένα πράγματα. Έρχεστε εδώ και μας μιλάτε για την υγιεινή και την ασφάλεια, για τα σπίτια των στελεχών. Δεν είναι αυτή η επερώτηση, κύριε Μιχαλολιάκο. Θα ακολουθήσει επερώτηση για το έτος προσωπικού το 2005. Σας έχουμε κάνει τρεις ερωτήσεις  για την υγιεινή και την ασφάλεια. Γιατί είναι καλά τα πυροτεχνήματα, αλλά να πάμε και στην ουσία. Θα τα πούμε εδώ στην Αίθουσα για το έτος προσωπικού, που μεγαλοπρεπώς ανακοινώσατε, για το 2005 και θα δούμε αν φτιάξατε σπίτια για τα στελέχη, αν καλύψατε τις οικιστικές ανάγκες και τα ζητήματα στέγασης, αν καλύψατε τα θέματα υγιεινής στα στρατόπεδα και τι χρηματοδότηση δώσατε. Θα τα δούμε αυτά. Έρχεστε εδώ, πετάτε μια φωτοβολίδα και νομίζετε ότι ξεμπερδέψατε. Εσείς βάζετε στη κουβέντα άλλα θέματα, δεν βάζουμε εμείς. 
      Το θέμα του αξιόμαχου έχει σίγουρα μεγάλη αξία, σημασία και σχέση με το μικρό ευέλικτο ημιεπαγγελματικό στρατό, που είπατε ότι επιδιώκετε. Σοβαρά, κύριε Μιχαλολιάκο, θέλετε να ανοίξουμε τέτοια συζήτηση; Θα την ξανανοίξουμε σε άλλη επερώτηση. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αν μας επιτρέπει ο κ. Πάγκαλος να την ανοίξουμε.
      ΒΑΣΙΛΕΙΟΣ ΟΙΚΟΝΟΜΟΥ: Συγνώμη, κύριε Μιχαλολιάκο, ο μικρός ευέλικτος και ημιεπαγγελματικός στρατός, σημαίνει πενήντα νέα στρατόπεδα μέσα σε δυόμισι χρόνια; Όπου φίλος Βουλευτής, φίλος Δήμαρχος και στρατόπεδο, στρατοπεδάκι; 
      Έχετε φτιάξει κέντρα κατάταξης, τα οποία λειτουργούν τις μισές σεζόν  το χρόνο και μαζεύονται τριάντα άτομα, τα οποία δεν μπορούν ούτε να τα φρουρήσουν οι νεοσύλλεκτοι. Και έρχεσθε και τον θεωρείτε αυτόν μικρό και ευέλικτο στρατό; Τον θεωρείτε μικρό και ευέλικτο στρατό, δυόμισι χρόνια που καθυστερήσατε από το 2004 να κάνετε την προκήρυξη των πεντέμισι χιλιάδων ΕΠ.ΟΠ. ; Και την κάνατε την προκήρυξη με τα συγκεκριμένα αποτελέσματα. Είναι έτος προσωπικού Ενόπλων Δυνάμεων, τη στιγμή που δεν έχετε ικανοποιήσει ένα θέμα των δεκαεπτάμισι χιλιάδων και τώρα είκοσι πέντε χιλιάδων ΕΠ.ΟΠ.; Ποιο θέμα ικανοποιήσατε, κύριε Μιχαλολιάκο;
      Είπατε ότι κάποιοι θέλουν να φύγουν στα τρία και τέσσερα χρόνια. Και σας πέταξα μια κουβέντα την οποία προσπεράσατε, αλλά δεν θα την προσπεράσετε για πολύ. Κάναμε και μία ερώτηση στη Βουλή, αλλά δεν απαντήσατε, με το γνωστό, γνώριμο τότε ύφος. Είναι η μελέτη της Διεύθυνσης Έρευνας Πληροφορικής του Γ.Ε.Σ., ότι οι δεκατρείς χιλιάδες, τότε, ΕΠ,ΟΠ,, το 2002-2004 δεν πρέπει να υπάρχουν; Αυτήν υπονοείτε; Πρέπει λοιπόν, στη λογική του σκληρού κομματικού κράτους, όσοι μπήκαν μέχρι το 2004 να εξοβελιστούν, κάνοντας ο ηλεκτρολόγος ή ο ειδικός πάνω στα τεχνολογικά και μηχανολογικά μέσα του στρατού, σκοπιές από το πρωί μέχρι το βράδυ, εξευτελίζοντάς τον και οδηγώντας τον ουσιαστικά στην παραίτηση και στην αποστρατεία; Αυτό έχετε σκοπό;
      Φυσικά, σε μία ευνομούμενη πολιτεία ευρωπαϊκού τύπου, όπως θέλουμε να πιστεύουμε ότι είναι η Ελλάδα, δεν μπορείτε να βγάλετε ένα φιρμάνι και να πείτε ότι όσοι διορίστηκαν επί ΠΑ.ΣΟ.Κ., με το σύστημα των αντικειμενικών μορίων μάλιστα, φεύγουν. Τους εξωθείτε. Θέλετε να το ανοίξουμε; Ανοίχτε αυτό το θέμα. Να δούμε: Τη δέχεστε αυτή τη μελέτη; 
      Σχέδιο απόλυσης δεκατριών χιλιάδων ΕΠ.ΟΠ., ήταν η ερώτησή μας τότε. Δεν απαντήσατε. Σήμερα είπατε κάτι παρεμφερές απ’ ό,τι κατάλαβα. Είχαμε κάνει την ερώτηση για τους οκτώ χιλιάδες –όχι για τους  οκτώμισι χιλιάδες- υποψηφίους σ’ αυτό το διαγωνισμό. Εντάξει, κάνετε τώρα μια λεκτική παράφραση αυτών που είπαμε και προσπαθείτε να κρυφτείτε πίσω από στοιχεία. Μας τα δώσατε αυτά στην απάντηση. Τα ξέρουμε άλλωστε. Το 2001 ήταν δύο χιλιάδες οκτακόσιοι ογδόντα για τεσσερισίμισι χιλιάδες θέσεις. Αυτό ήταν, όταν ξεκινούσε ο θεσμός. Εμείς σας είπαμε κάτι πολύ απλό. Το 2005,  πενήντα οκτώ χιλιάδες υποψήφιοι για πέντε χιλιάδες οκτακόσιες θέσεις. Το 2004 –και μη μου βάζετε εδώ τα θέματα του στρατού ξηράς, ήταν και Αεροπορία και Ναυτικό- πενήντα χιλιάδες και  εξήντα χιλιάδες νεολαίοι έβαζαν υποψηφιότητα για τέσσερις χιλιάδες και  πέντε χιλιάδες θέσεις. Σήμερα, ήταν δύο χιλιάδες στρατού ξηράς όντως, αλλά μόνο αυτές οι θέσεις ήταν προσφερόμενες. Για τις δύο χιλιάδες θέσεις λοιπόν, ήταν οκτώ χιλιάδες υποψήφιοι. Ξέρετε τι σημαίνει αυτό; Ότι εκεί που ήταν δέκα παιδιά για μία θέση, έχουμε πέσει στα τρία παιδιά για μία θέση. 
      ΧΡΗΣΤΟΣ ΖΩΗΣ: Πάσχουν αυτά τα μαθηματικά. 
      ΒΑΣΙΛΕΙΟΣ ΟΙΚΟΝΟΜΟΥ: Αυτό σημαίνει κανένα ενδιαφέρον πλέον της νεολαίας για το σημαντικό θεσμό των ΕΠ.ΟΠ., για τον οποίο λέτε ότι τον στηρίζετε και τον θέλετε, ενώ τον έχετε απαξιώσει με όλη αυτήν τη διαδικασία που έχετε ακολουθήσει στις τελευταίες προκηρύξεις. Και αυτό πρέπει να είναι ο κώδωνας του κινδύνου.
      Και βέβαια, είπατε προηγουμένως και κάτι περί των διαγωνισμών 2002-2004, ότι κάποιοι μπήκαν με διαδικασία πλαστών δικαιολογητικών ή έγιναν ενστάσεις. Φυσικά. Ποιο είναι το κώλυμα; Εμείς ξέρετε τι λέμε; Ανοίχτε διαφανώς τα πάντα, να μπορεί ο ένας να ελέγχει τον άλλον. Ανοίχτε διάφανα όλα τα παραθύρια και τις πόρτες, να μπορεί να μπει φρέσκος αέρας και να μπορεί ο καθένας να βλέπει και να αναπνέει ελεύθερα, να ξέρει ποιος είναι και γιατί είναι. Δώστε όλα τα ονόματα των επιτυχόντων, των επιλαχόντων, ώστε να μπορεί ο ένας να ελέγξει τον άλλον. Όχι, εν κρυπτώ. Αυτό λέμε, κύριε Μιχαλολιάκο. Όντως, όποιος έκανε την απατεωνιά του τότε, τον «τσίμπαγε» αμέσως ο επιλαχών, αυτός που είχε έννομο συμφέρον. Αυτό λέμε τώρα, κύριε Μιχαλολιάκο. Τι φοβάσθε και δεν δίνετε τα ονόματα των επιτυχόντων και των επιλαχόντων, τον καθένα με τα μόριά του; 
      Αυτά είναι τα μεγάλα ερωτήματα που θέσαμε, κύριε Ζώη. Φοβάμαι ότι δεν τα ακούσατε. Πέρασα και το χρόνο μου, αλλά ελπίζω στη δευτερολογία του ο κύριος Υπουργός να απαντήσει επί του συγκεκριμένου πλέον. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Οικονόμου.
      Το λόγο έχει ο κ. Μπόλαρης.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, ακούγοντας τις απαντήσεις, την απάντηση του κυρίου Υπουργού και την τοποθέτηση του Κοινοβουλευτικού Εκπροσώπου της Νέας Δημοκρατίας, έχω την εντύπωση ότι μιλούσαμε σε ώτα μη ακουόντων. 
      Ευτυχώς η συνεδρίαση μεταδίδεται δημόσια και ο ελληνικός λαός, ιδιαίτερα οι παθόντες και αποκλεισθέντες από την πρόφαση συνέντευξη που καθιέρωσε η Νέα Δημοκρατία, έχουν ανοιχτά τα αυτιά τους και θα ανταμείψουν ανάλογα τις κυβερνητικές αυτές πρωτοβουλίες. Οι λέξεις «γαλάζια συνέντευξη» έχουν τα ίδια σύμφωνα με τη λέξη «γιαλαντζί» συνέντευξη, διότι άλλο είναι, κύριοι της Νέας Δημοκρατίας, να εφαρμόζουμε συνέντευξη οργανωμένη και προσωπική, δομημένη, όπως απαιτούν οι κανόνες της σύγχρονης επιστήμης, και άλλο είναι να χρησιμοποιούμε μία διαδικασία, με την οποία αποκλείουμε αυτούς που έχουν τα προσόντα υπέρ των κομματικών φίλων και προσκειμένων. 
      Ο Υπουργός σήμερα εδώ και ο Κοινοβουλευτικός Εκπρόσωπος έκαναν ότι δεν κατάλαβαν για ποιο λόγο γίνεται αυτή η επερώτηση. Δεν κατάλαβαν και δεν απάντησαν στην απαξίωση προς την ελληνική νεολαία, στην απαξίωση προς τα παιδιά που συμμετείχαν κατά χιλιάδες στη διαδικασία πρόσληψης των οπλιτών και μας είπαν με σοφιστείες ότι κάποιες από αυτές τις ερωτήσεις που χρησιμοποιούμε στην επερώτησή μας έγιναν για να προετοιμάσουν ψυχολογικά τους υποψηφίους. Παραδέχτηκαν, δηλαδή, ότι έγιναν οι ερωτήσεις αυτού του τύπου. 
      ΧΡΗΣΤΟΣ ΖΩΗΣ: Εγώ το υπέθεσα. 
      ΜΑΡΚΟΣ ΜΠΟΛΑΡΗΣ: Το υποθέτετε. Καλά κάνετε. 
      Για να μην έχει, λοιπόν, καμία απορία ο ελληνικός λαός σήμερα, η εφημερίδα «ΠΟΝΤΙΚΙ», η οποία κυκλοφόρησε, μας δίνει τα στοιχεία της παγιωμένης πλέον τακτικής της Νέας Δημοκρατίας, της γενικευμένης τακτικής από πλευράς αυτής της Κυβέρνησης που απαξιώνει τη νεολαία. Υπήρξε μία προκήρυξη, για να προσληφθεί προσωπικό στην Ε.Υ.Π.. Καταγγέλλει, λοιπόν, η εφημερίδα ότι η προκήρυξη αυτή έμεινε στον αέρα δέκα μέρες και δημοσιεύτηκε μόνο στα γραφεία της Εθνικής Υπηρεσίας Πληροφοριών. Επιλεκτικά δε, κύριε Πρόεδρε, προσβάλλοντας την ελληνική νεολαία, προσβάλλοντας το ελληνικό πολιτικό σύστημα,  η προκήρυξη αυτή...
      ΙΩΑΝΝΗΣ ΚΕΦΑΛΟΓΙΑΝΝΗΣ: Ένα εκατομμύριο διορίσατε τα είκοσι χρόνια, χωρίς καμία αξιοκρατία και συζητάτε τώρα; Μη ζητάτε και τα ρέστα!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κεφαλογιάννη. 
      ΜΑΡΚΟΣ ΜΠΟΛΑΡΗΣ: Είναι εύλογος ο εκνευρισμός σας, όμως αυτά που πρέπει να τα πούμε, θα τα πούμε. Χαίρομαι πολύ που τα επιβεβαιώνετε. Η προκήρυξη αυτή αναρτήθηκε μόνο στα γραφεία της Ε.Υ.Π. και στάλθηκε στα γραφεία των Υπουργών και επιλεγμένων Βουλευτών της Νέας Δημοκρατίας. Αυτή είναι η αντικειμενικότητα των προσλήψεων σε καίριες θέσεις και στο στράτευμα και στο Υπουργείο Δημόσιας Τάξης. 
      Ο Κοινοβουλευτικός Εκπρόσωπος της Νέας Δημοκρατίας, κύριε Πρόεδρε, και κλείνω μ' αυτό, προηγουμένως μας έβρισε εμένα και άλλους δύο συναδέλφους λέγοντας ότι καταθέσαμε μια άθλια ερώτηση και ότι οι καλοί συνάδελφοι του ΠΑ.ΣΟ.Κ. αναρωτήθηκαν για ποιο λόγο, ποιοι είναι αυτοί που βάλλουν κατά του κυρίου  Υπουργού. 
      ΧΡΗΣΤΟΣ ΖΩΗΣ: Είπα εγώ «άθλια ερώτηση»; 
      ΜΑΡΚΟΣ ΜΠΟΛΑΡΗΣ: Απαντώ, λοιπόν, στην προσωπική πρόκληση, λέγοντάς του το εξής, ότι οι καλοί συνάδελφοι του ΠΑ.ΣΟ.Κ. δεν εγείρουν ζήτημα, διότι περιμένουν την απάντηση από τον κύριο Πρωθυπουργό. Περιμένουν την απάντηση, διότι οι βολές που γίνονται κατά των Υπουργών από μεγάλης,  πανελλήνιας κυκλοφορίας εφημερίδες, όπως είναι το «ΒΗΜΑ», και οι αποφάσεις της Ανώτατης Υγειονομικής Επιτροπής των Ενόπλων Δυνάμεων, όταν δημοσιεύονται και κοινολογούνται και βάλλουν και εκθέτουν το πολιτικό προσωπικό αυτής της χώρας, πρέπει να διευκρινίζονται. Η ερώτηση, λοιπόν, που κατατέθηκε, κατατέθηκε για να προασπίζει την αξιοπρέπεια και την αξιοπιστία του πολιτικού προσωπικού αυτής της χώρας και αυτούς που υπηρετούν και λειτουργούν μέσα σε αυτήν την Αίθουσα. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπόλαρη. 
      Μόνο θα ήθελα να σας κάνω μία διόρθωση, αν μου επιτρέπετε. Δεν ελέχθη «άθλια ερώτηση» από πουθενά. 
      ΜΑΡΚΟΣ ΜΠΟΛΑΡΗΣ: Βεβαίως και ελέχθη! 
      ΠΡΟΕΔΡΕΥΩΝ (Σωτήρης Χατζηγάκης): Εγώ δεν άκουσα κάτι τέτοιο. 
      ΧΡΗΣΤΟΣ ΖΩΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε.
      ΧΡΗΣΤΟΣ ΖΩΗΣ: Επειδή ενθυμούμαι πάντοτε τι λέω, μίλησα για «άθλια επίθεση» και όχι για «άθλια ερώτηση».
      ΘΕΟΔΩΡΟΣ ΠΑΓΚΑΛΟΣ: Ακόμα χειρότερα. 
      ΧΡΗΣΤΟΣ ΖΩΗΣ: Μακριά από εμένα η απαξίωση των συναδέλφων. Και μάλιστα, αναφερόμενος στη στάση τους εδώ μέσα, είπα ότι ήταν μία καλή στιγμή για το Κοινοβούλιο. Πάρτε τα Πρακτικά, κύριε Μπόλαρη, σας παρακαλώ πολύ.
      ΜΑΡΚΟΣ ΜΠΟΛΑΡΗΣ: Θα τα πάρουμε.
      ΠΡΟΕΔΡΕΥΩΝ (Σωτήρης Χατζηγάκης): Μάλιστα.
      Το λόγο έχει ο κύριος Υπουργός. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ας το αφήσουμε αυτό το θέμα. Ο καθένας φέρει ακεραίως την ευθύνη της υπογραφής του και αυτό δεν αναιρεί το συνταγματικό δικαίωμα του Πρωθυπουργού να επιλέγει Υπουργούς και Υφυπουργούς. Και βεβαίως όλο το πολιτικό προσωπικό στο πολυκομματικό κοινοβουλευτικό μας πολίτευμα κρίνεται από το εκλογικό σώμα, από τον υπέρτατο κριτή, τον ελληνικό λαό. Εγώ για άλλη μια φορά να θεωρήσω ότι είναι τιμή μου να συμμετέχω στην Κυβέρνηση που στις 7 Μαρτίου του 2004 σχημάτισε ο Κώστας Καραμανλής, παίρνοντας την εντολή από τον ελληνικό λαό να επανιδρύσει το κράτος, να γίνει πιο ανθρώπινο, να είναι πιο κοντά στους νέους, να συγκρουστεί με τη διαφθορά και με τα προβλήματα που κόβουν την Ελλάδα στα δυο, που δημιουργούν τεράστιες κοινωνικές ανισότητες και δεν μας κάνουν υπερήφανους μέσα στην Ευρώπη που οραματιστήκαμε!
      Σε ό,τι αφορά την επερώτηση ασφαλώς και είναι η υπέρτατη λειτουργία του κοινοβουλευτικού μας πολιτεύματος. Βοηθάει τη δημοκρατία, γίνεται γόνιμος διάλογος και σήμερα έγινε. Το ότι οι συνάδελφοι του ΠΑ.ΣΟ.Κ. εμμέσως πλην σαφώς παραδέχθηκαν ότι και η συνέντευξη πρέπει να ενταχθεί στις διαδικασίες επιλογής επαγγελματιών οπλιτών, είναι θετικό βήμα. Εμείς το επιλέξαμε, το προσθέσαμε στα άλλα αντικειμενικά κριτήρια και ασφαλώς και με αυτό το κριτήριο ενισχύουμε –αυτός είναι ο στόχος μας- περαιτέρω το αξιόμαχο των Ενόπλων Δυνάμεων το οποίο είναι ισχυρό και για άλλη μια φορά έχω την ανάγκη να το υπερασπιστώ και να το καταστήσω σαφές στον ελληνικό λαό. Δεν είναι τυχαία η υψηλή δημοφιλία που έχουν οι Ένοπλες Δυνάμεις από τον ελληνικό λαό. Εγγυώνται την ασφάλεια, την ειρήνη, την εθνική ανεξαρτησία και την εθνική μας τιμή. Και για την πατρίδα μας είναι παράγων σταθερότητας στην ευρύτερη περιοχή της Nοτιανατολικής Ευρώπης. Τους χρωστάει το κράτος από τα παλιά πολύ περισσότερα απ’ αυτά που τους δίνει και θα κάνουμε το καθήκον μας στο μέτρο που οι αντοχές της οικονομίας το επιτρέπουν χωρίς συνθήματα, χωρίς υποσχέσεις την ώρα που πρέπει και την ώρα που μπορούμε. 
      Έτσι λοιπόν, τρέξαμε, σπεύσαμε να εγκαταστήσουμε κανόνες υγιεινής και ασφάλειας που δεν υπήρχαν. Είναι μια πραγματικότητα. 
      ΒΑΣΙΛΕΙΟΣ ΟΙΚΟΝΟΜΟΥ: Στα χαρτιά. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ μη με διακόπτετε. Είναι μια πραγματικότητα. 
      Δεν υπήρχε –και χαίρομαι που σε αυτήν την Αίθουσα είναι και παλαιότεροι από εμένα, όπως ο νέστορας ο Γιάννης Κεφαλογιάννης- κωδικός για την υγιεινή και την ασφάλεια στον προϋπολογισμό του Υπουργείου Εθνικής Αμύνης. Καθιερώσαμε κωδικό τον οποίο εμπλουτίσαμε κατ’ αρχήν με 20.000.000 ευρώ και εκπαιδεύσαμε μέσω διεθνών διαγωνισμών ειδικούς τεχνικούς ασφαλείας που περιόδευσαν τον σχηματισμό των Ενόπλων Δυνάμεων και εντόπισαν εστίες κινδύνου που αντιμετωπίζονται με τη μεγαλύτερη δυνατή ταχύτητα και τη μεγαλύτερη διαφάνεια. Είναι χρέος. Δεν είναι καύχημα, είναι χρέος. Είναι κάλυψη κενού. 
      ΒΑΣΙΛΕΙΟΣ ΟΙΚΟΝΟΜΟΥ: Σε επερώτηση θα τα πούμε αυτά. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ.
      Γιατί ο ανθρώπινος παράγοντας είναι η επιλογή μας. Μέσω του ανθρώπινου παράγοντα υπηρετούμε την υλοποίηση του προγράμματός μας. Δεν χωράει κομματισμός στις Ένοπλες Δυνάμεις. Ήταν ατυχής η έκφραση κατά τη γνώμη μου του Κοινοβουλευτικού Εκπροσώπου ότι κτίζουμε κομματικό στρατό. Και δεν το πιστεύει. Έχουμε ισχυρές Ένοπλες Δυνάμεις που υπηρετούν το έθνος και το θεσμικό τους καθήκον κάτω από δύσκολες και σκληρές και επικίνδυνες συνθήκες. 
      Ασφαλώς οφείλω να καθησυχάσω και τον κ. Οικονόμου και προ παντός οποιονδήποτε άλλον Έλληνα πολίτη ανησυχεί μαζί του περί κινδύνου απομακρύνσεως των δεκατριών χιλιάδων παλαιοτέρων. Δεν υπάρχει απολύτως κανένας κίνδυνος. 
      ΒΑΣΙΛΕΙΟΣ ΟΙΚΟΝΟΜΟΥ: Το λέει η μελέτη του Υπουργείου σας. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δεν απαγορεύεται κύριε Οικονόμου απ’ αυτήν την Κυβέρνηση σε κανέναν να μελετάει και να προτείνει. Αυτή είναι η μεγάλη διαφορά του δημοκρατικού πολιτεύματος από άλλου είδους καθεστώτα. Η πολιτική ευθύνη όμως ανήκει στην ηγεσία του Υπουργείου Εθνικής Αμύνης και στον Πρωθυπουργό. Δεν τίθεται θέμα κινδύνου για κανέναν απολύτως. 
      Αλλά να επανέλθω λίγο στην προφορική συνέντευξη. Είναι δυνατόν να μην ξέρουν οι Ένοπλες Δυνάμεις ποιοι επιλέγονται να στελεχώσουν το στρατό μας; Θα μπορεί και στους επαγγελματίες οπλίτες να επιλεγούν αντιρρησίες συνείδησης ας πούμε που θα αρνούνται να πάρουν όπλα; 
      Το λέει κάποιος εδώ μέσα στα σοβαρά; Αντιμετωπίσαμε θέμα. Το αντιμετωπίσαμε με σοβαρότητα και με συναίνεση, να απαλλαγούν οι Ένοπλες Δυνάμεις από παιδιά που αρνούνται να πάρουν όπλα. Δεν μπορούν όμως να επιλέγονται ως επαγγελματίες οπλίτες. Δεν μπορεί! 
      Τόνισα με σαφήνεια και έχω απόλυτα την ευθύνη αυτού που λέω…
      ΓΕΩΡΓΙΟΣ ΝΤΟΛΙΟΣ: Οι αντιρρησίες θα κάνουν αίτηση να πάνε….
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι στη διάθεσή όλων των συναδέλφων το ερωτηματολόγιο, όπως έχει θεσπιστεί, όπως έχει συγκροτηθεί από εκείνους που έχουν την ευθύνη.
      ΜΑΡΚΟΣ ΜΠΟΛΑΡΗΣ: Τα ξέρουμε. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Λέω ότι είναι στη διάθεση όλων των συναδέλφων. Δεν νομίζω ότι υπάρχει κάποιος εδώ μέσα που θέλει να γίνει φέιγ βολάν προς κάθε κατεύθυνση και να κυκλοφορεί υπό τη μορφή που κυκλοφορούν τα βοηθήματα εκείνων που θέλουν να δώσουν εξετάσεις ή ως σκονάκια.
      Σημασία έχει όλοι μαζί να συνεννοηθούμε και να συμφωνήσουμε στην κατεύθυνση της αναβάθμισης και του ερωτηματολογίου και του θεσμού γενικότερα. Απαγορεύεται να μελετήσουμε την αναβάθμιση του θεσμού των επαγγελματιών οπλιτών, ενός καινούργιου θεσμού που τον καθιερώσατε πολύ πρόχειρα για λόγους που δεν αφορούν το παρόν; Πώς έρχεσθε να παίξετε και με λάθος στην αριθμητική; Να κάνετε και την αριθμητική λάθος; 
      Λέτε ότι απαξιώνεται ο θεσμός από την ελληνική νεολαία. Το 2001 για τέσσερις χιλιάδες πεντακόσιες πενήντα θέσεις, παρά τη σκληρή διαφήμιση που κόστισε πολλά χρήματα στον προϋπολογισμό, μόνο δύο χιλιάδες οκτακόσιοι ογδόντα ένας ήρθαν.
      ΒΑΣΙΛΕΙΟΣ ΟΙΚΟΝΟΜΟΥ: Πρώτη φορά ξεκίνησε!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας παρακαλώ, επιτέλους! Πρέπει να μάθετε και να ακούτε, όχι μόνο να ομιλείτε και να κατηγορείτε. Είναι και αυτό στοιχείο της δημοκρατίας. 
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Το 2002, δεύτερος χρόνος, για πέντε χιλιάδες επτακόσιες  θέσεις μόλις δώδεκα χιλιάδες εξήντα επτά. Το 2003  για πέντε χιλιάδες πεντακόσιες πεντακόσιες σαράντα τρεις θέσεις μόλις δώδεκα χιλιάδες διακόσιες εξήντα τέσσερις. Γι αυτόν τον διαγωνισμό που κατηγορείτε, δύο χιλιάδες μόνο θέσεις, οκτώ χιλιάδες διακόσιες πενήντα πέντε. Αυξάνεται ο βαθμός αξιοπιστίας του θεσμού. 
      Θέλω κάτι ακόμη να σας πω. Μη με κάνετε να θυμηθώ τα χρόνια της Ο.Ν.ΝΕ.Δ. μου, να μου πείτε δηλαδή ότι το 80% της ελληνικής νεολαίας είναι Ο.Ν.ΝΕ.Δ.. Το 80% πήγε από πολύ καλά έως άριστα στην προφορική συνέντευξη. Μην αδικείτε τόσο πολύ τους νέους που πρόσκεινται στο ΠΑ.ΣΟ.Κ.! Μειοψηφία είναι, αλλά είναι σοβαρό ποσοστό.
      ΒΑΣΙΛΕΙΟΣ ΟΙΚΟΝΟΜΟΥ: Πού έχετε αυτά τα στοιχεία να τα δούμε και εμείς; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Τα στοιχεία που έχω είναι ποιο ποσοστό των διαγωνιζομένων πήγε στην προφορική συνέντευξη από πολύ καλά έως άριστα. 
      ΜΑΡΚΟΣ ΜΠΟΛΑΡΗΣ: Γιατί δεν τα δημοσιεύετε; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι στη διάθεσή σας. 
      Όλοι οι διαγωνιζόμενοι γνωρίζουν πόσα μόρια πήρε ο πρώτος, πόσα μόρια πήρε ο τελευταίος και πόσα μόρια πήρε ο ίδιος. Μην αδικείτε την ελληνική νεολαία, ότι δηλαδή, δεν έχει το στοιχειώδη δείκτη νοημοσύνης να καταλάβει γιατί δεν είναι εντός. Ακόμη και όταν έγινε το ηλεκτρονικό λάθος των χάκερς, δεν έγινε λάθος στον αριθμό των μορίων. Έγινε λάθος στη  διαβάθμιση του αν είναι επιτυχόντες, αποτυχόντες ή επιλαχόντες. 
      ΧΡΗΣΤΟΣ ΖΩΗΣ: Μόνο στη λέξη.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σαφώς!
      ΜΑΡΚΟΣ ΜΠΟΛΑΡΗΣ: Να τα πάτε στον εισαγγελέα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα μιλάμε όλοι μαζί; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Όλες οι διαδικασίες της Κυβερνήσεως, και στο Υπουργείο Εθνικής Αμύνης και σε οποιοδήποτε άλλον τομέα του δημόσιου βίου, είναι ανοικτές και στον ελληνικό λαό και ασφαλώς στην ελληνική δικαιοσύνη.
      ΜΑΡΚΟΣ ΜΠΟΛΑΡΗΣ: Θα τα πάτε; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Όλοι οι διαγωνιζόμενοι έχουν το ιερό δικαίωμα να προσφύγουν και διοικητικά και δικαστικά. Και σας βεβαιώ, μην αποκόπτεστε από την πραγματικότητα και ζείτε σε μια δική σας εικονική….
      ΜΑΡΚΟΣ ΜΠΟΛΑΡΗΣ: Αρμοδιότητα του Υπουργείου σας είναι…
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ορισμένοι προσέφυγαν διοικητικά και … 
      ΜΑΡΚΟΣ ΜΠΟΛΑΡΗΣ: Στα κομπιούτερ του Υπουργείου μπήκε ο hacker. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Μπόλαρη, σας παρακαλώ! Μ’ εσάς θα ασχολούμαστε; Σας παρακαλώ πολύ! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ποτέ δεν παραποιήθηκαν τα μόριά τους, τα οποία ήταν και το μόνο κριτήριο εισαγωγής.
      ΜΑΡΚΟΣ ΜΠΟΛΑΡΗΣ: Μα το λέτε εσείς, δεν το είδαμε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Αφήστε να μιλήσει και η Κυβέρνηση. Μη διακόπτετε. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ, κύριοι συνάδελφοι! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε….
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι διαλογική συζήτηση. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και η δημοκρατία είναι ζωντανή διαδικασία. Επιτρέπει και σε ορισμένους να αποκλίνουν ελαφρώς. Εγώ το ανέχομαι αυτό. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, να μην ανέχεστε. Το Προεδρείο ρυθμίζει τι πρέπει να γίνεται ανεκτό ή όχι. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Μόνο να μην κατηγορηθώ για βαρηκοΐα! Ο αείμνηστος Κωνσταντίνος Καραμανλής όμως, με  βαρηκοΐα, ήτο ο Πρωθυπουργός που άλλαξε τη μοίρα της χώρας προς το καλύτερο. Δεν κατηγορήθηκε.
      Άκουσα -και ελπίζω οι συνάδελφοί σας του ΠΑ.ΣΟ.Κ που εκλέγονται στην ακριτική Ελλάδα να σας βάλουν τις φωνές, αν και θα μου πείτε «δικαίωμά μας είναι»- να μας ρωτάτε γιατί κάνουμε στρατόπεδα κατατάξεων νεοσυλλέκτων στην παραμεθόριο.
      ΒΑΣΙΛΕΙΟΣ ΟΙΚΟΝΟΜΟΥ: Δεν είναι αυτό το πρόβλημα…
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι κριτήριό μας -και είναι, αν θέλετε, ποιοτική διαφορά- να είναι όσο πιο κοντά γίνεται στα σπίτια τους, στις υποχρεώσεις τους, στις επιστήμες τους. Αν καταφέρουμε, δε, να συνδέσουμε και τη θητεία με την επαγγελματική κατάρτιση, για να βγει πιο έτοιμος ο νέος να αντιμετωπίσει την αδυσώπητα σκληρή αγορά εργασίας, τόσο το καλύτερο. Νοιαζόμαστε για τον άνθρωπο. Νοιαζόμαστε για το νέο που κάνει τη θητεία του. Τιμούμε τις Ένοπλες Δυνάμεις. Τους χρωστάμε. Και δεν προσφέρονται να γίνουν κομματικός στρατός κανενός. Οι Ένοπλες Δυνάμεις ανήκουν μόνο στο Έθνος και υπηρετούν το Έθνος. Και είναι ισχυρές και μπορώ να πω από του Βήματος της Βουλής ότι είναι τόσο ισχυρές ώστε δεν μπορεί να επιτρέψουν νέο «ατύχημα», τύπου Ίμια. Αυτό ας το ακούσει καλά ο ελληνικός λαός. Τις εμπιστευόμαστε πλήρως, γιατί είναι άξιες να υπηρετούν την ιστορία της πατρίδος και να εγγυώνται και αυτές ένα καλύτερο μέλλον για το δημοκρατικό μας πολίτευμα και προπαντός για τη νέα γενιά. Διότι εγγυώνται την ασφάλεια. Η ασφάλεια και η ειρήνη είναι προϋπόθεση οικονομικής προόδου, κοινωνικής ανάπτυξης και άνετης, ελεύθερης και δημιουργικής λειτουργίας του πολιτεύματος. Μην τις αδικείτε, κύριοι συνάδελφοι! Λάθος τομέα πιάσατε για να κομματικοποιήσετε.
      ΒΑΣΙΛΕΙΟΣ ΟΙΚΟΝΟΜΟΥ: Για τις επιτροπές θα μας πείτε τίποτε;
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Δεν θέλω να πάμε πίσω την κουβέντα μας, για να σας πω τι κάνατε -αν με προκαλέσετε θα το κάνω στην τριτολογία μου- και πώς λειτουργούσατε και πώς λειτουργούμε. Δεν θα γυρίσουμε πίσω!
      Κλείνω με το εξής: Όποιος ψηφίζει Νέα Δημοκρατία και υπηρετεί τις τιμημένες Ένοπλες Δυνάμεις αυτό δεν συνεπάγεται κάτι θετικό για την επαγγελματική του ζωή. Όπως δεν συνεπάγεται κάτι αρνητικό, εάν την καταψηφίσει. Μας ενδιαφέρει μόνο να είναι καλός εφ’ ω ετάχθη, γι’ αυτό που πληρώνεται από τον ελληνικό λαό. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα ένας μαθητές και μαθήτριες και τρεις συνοδοί - καθηγητές του Γυμνασίου Μαντουδίου Ευβοίας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Λιντζέρης.
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, οφείλω δύο αναγκαίες διευκρινίσεις στον κύριο Υπουργό. Οι όποιες αναφορές έγιναν από μένα δεν έχουν καμία προσωπική διάσταση, ούτε αποτελούν προσωπική αιχμή. Πρόκειται περί σύγκρουσης, ναι, ανελέητης, σκληρής, απ’ ό,τι φαίνεται στο κοντινό μέλλον, αλλά έχει να κάνει με σαφώς πολιτικά και ιδεολογικά χαρακτηριστικά και ουδόλως με προσωπικά. 
      Θα ήθελα να πω και κάτι ακόμα, επειδή πλανάται εδώ το ερώτημα ποιοι ενοχλούνται από την παρουσία του κ. Μιχαλολιάκου στο Υπουργείο. Στο πολιτικό μας σύστημα αυτοί που εποφθαλμιούν πιθανόν τη θέση του κ. Μιχαλολιάκου δεν προέρχονται από τη θέση των εδράνων της Αξιωματικής Αντιπολίτευσης. Μάλλον εντός των τειχών πρέπει να ψάχνετε να βρείτε…
       ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι βέβαιο ότι η Αξιωματική Αντιπολίτευση έχει αυτογνωσία. Θ’ αργήσει πολύ να γίνει κυβέρνηση!
      ΔΗΜΗΤΡΙΟΣ ΛΙΝΤΖΕΡΗΣ: Εντάξει. Αν αυτό αποτελεί βούληση του ελληνικού λαού, καλώς και να περιμένει. Είμαστε βαθιά δημοκράτες. Αλλά προπετείς δεν είμαστε εμείς, κύριε Υπουργέ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Μπράβο!
      ΔΗΜΗΤΡΙΟΣ ΛΙΝΤΖΕΡΗΣ: Θα ήθελα να δώσω μια ακόμη απάντηση στον κ. Κεφαλογιάννη, ο οποίος μίλησε για το τι κάναμε εμείς στην εικοσαετία μας. 
      Ακούστε, κύριε Κεφαλογιάννη. Δεν ήταν εικοσαετία. Ήταν τόσες τετραετίες όσες η ελεύθερη βούληση του ελληνικού λαού έδωσε στο ΠΑ.ΣΟ.Κ και του εμπιστεύθηκε τη διακυβέρνηση της χώρας. Αφήστε τα, λοιπόν, αυτά και κοιτάξτε μήπως εξασφαλίσετε τη δεύτερη τετραετία, που την βλέπω πάρα πολύ χλωμή, με αυτά που κάνετε. 
      Κύριε Κοινοβουλευτικέ Εκπρόσωπε της Νέας Δημοκρατίας, κύριε Ζώη και κύριε Πρόεδρε, δεν ξέρω αν εσείς ακούσατε καμία απάντηση απ’ αυτές τις πέντε που θα πω αυτήν τη στιγμή απλά και μόνο για να καταγραφούν στα Πρακτικά της Βουλής για να καταλάβει, επιτέλους, ο ελληνικός λαός ότι στο Κοινοβούλιο δυστυχώς δεν γίνεται διάλογος. Γίνεται άθροισμα μονολόγων και ο καθένας λέει περί ων θέλει. Εν πάση περιπτώσει, δεν υπάρχουν ορθές απαντήσεις σε κατηγορηματικές ερωτήσεις. 
      Δεν ξέρω, πήρατε απάντηση γιατί μέσα σε δυο ώρες από επιτυχόντες βρέθηκαν αποτυχόντες ή επιλαχόντες μία σειρά υποψηφίων; Πήρατε απάντηση γιατί ενώ η προκήρυξη δεν βλέπει κάτι τέτοιο, εξήντα τρία άτομα βρέθηκαν επιτυχόντες σε δυο ειδικότητες; Πήρατε απάντηση γιατί δεν ανακοίνωσε τα μόρια των επιτυχόντων παρά μόνο τα μόρια του πρώτου και του τελευταίου; Πήρατε απάντηση γιατί δεν ανακοινώθηκε η σειρά των επιλαχόντων;
      Άκουσε ο ελληνικός λαός που μας παρακολουθεί ότι κανένας απ’ αυτούς που έλαβαν μέρος στις αθλητικές δοκιμασίες δεν πήρε χαρτί που να αποδεικνύει το χρόνο που έκανε σ’ αυτές τις αθλητικές δοκιμασίες και ότι οι μεν έτρεχαν κάτω από δυσμενή καιρικά φαινόμενα και οι δε ηλιόλουστα; 
      Να σας πω και κάτι ακόμα, κύριε Υπουργέ. Διαψευστήκατε. Λοιπόν –δημοσιεύτηκε και στην εφημερίδα «ΤΑ ΝΕΑ»- πολλοί επικοινώνησαν με το Γενικό Επιτελείο Στρατού και τους είπαν ότι δεν μπορούν να κάνουν ένσταση. Πώς εσείς λέτε ότι μπορούν να κάνουν ένσταση; Είστε σε αντίφαση με αυτά που λέει το Γενικό Επιτελείο; 
      Αν θέλετε θα καταθέσω, κύριε Πρόεδρε, για τα Πρακτικά την ανακοίνωση των υποψηφίων.
      (Στο σημείο αυτό ο Βουλευτής κ. Δημήτριος Λιντζέρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ανακοίνωση των υποψηφίων είναι αυτή; 
      ΔΗΜΗΤΡΙΟΣ ΛΙΝΤΖΕΡΗΣ: Βεβαίως. Δεν την έχετε δει; Έχει δημοσιευθεί. 
      Κύριε Ζώη, επειδή είστε έγκριτος νομικός, έχετε σπουδάσει και στο εξωτερικό, σας παρακαλώ πάρα πολύ δώστε μου μία απάντηση η οποία θα μπορούσε ν’ αντέξει σε οποιαδήποτε λογική σκέψη. Τι είναι αυτό; Ψυχοτεχνικό τεστ; Έχει να κάνει με το εάν είναι ικανοί στις Ένοπλες Δυνάμεις όποιοι κατατάσσονται με τη συνέντευξη, σύμφωνα με αυτά που είπε ο κύριος Υπουργός;
      Πείτε μου, σας παρακαλώ πολύ –κι αυτό δεν μπορείτε να το αρνηθείτε γιατί είναι γραπτό- από την ερώτηση «Πόσα γράμματα έχει η λέξη «επτά»», τι μπορείτε να κρίνετε απ’ αυτό, κύριε Υπουργέ; 
      Άλλες ερωτήσεις: «Δεν πιστεύω να έχετε τατουάζ», «Αντέχεις στις συχνές μεταθέσεις;», «Τι δουλειά κάνεις τώρα;», «Πόσα λεφτά παίρνει ο άντρας σου;», «Πώς λένε την αδελφή της γυναίκας σου;». Έλεος, κύριε Υπουργέ! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Μην αδικείτε τον εαυτό σας. Σας είπαμε ότι δεν έγιναν ποτέ αυτές οι ερωτήσεις.
      ΔΗΜΗΤΡΙΟΣ ΛΙΝΤΖΕΡΗΣ: Μα, πώς δεν έγιναν, κύριε Υπουργέ; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αν θέλετε εσείς να επιμένετε, τι να πω. Έτσι σας είπαν και έτσι λέτε.
      ΔΗΜΗΤΡΙΟΣ ΛΙΝΤΖΕΡΗΣ: Πως δεν έγιναν, κύριε Υπουργέ, όταν υπάρχουν δεκάδες άνθρωποι οι οποίοι το λένε, το καταγγέλλουν, το καταθέτουν. Δεν μπορεί, εν πάση περιπτώσει, όλοι αυτοί να συνωμοτούν εναντίον σας. 
      Εν πάση περιπτώσει, γιατί μιλάτε για τη νεολαία την οποία τιμάτε και πιστεύω ότι έχετε αυτές τις προθέσεις.  Γιατί, λοιπόν, αρνείστε να δημοσιοποιήσετε συνολικά τα αναλυτικά αποτελέσματα, όπως γινότανε επί των ημερών του ΠΑ.ΣΟ.Κ.;
      Εγώ σας είπα και στην πρωτολογία μου ότι δεν ισχυρίζομαι ότι το ΠΑ.ΣΟ.Κ. τα έκανε όλα τέλεια. Ξεκίνησε όμως τη διαδικασία του Α.Σ.Ε.Π. Πλέον στις Ένοπλες Δυνάμεις και ιδιαίτερα στα Σώματα Ασφαλείας μπαίνουν με τη διαδικασία των Πανελληνίων Εξετάσεων. Αντί να κλείσετε την οποιαδήποτε «τρύπα» από την οποία θα μπορούσε να εισχωρήσει μια λογική αναξιοκρατίας, εσείς την ανοίξατε διάπλατα.
      Τέλος, κύριε Πρόεδρε, θα ήθελα να σας επιστήσω την προσοχή –και να σας την επιστήσω και ως παράταξη σαν Κοινοβουλευτικός Εκπρόσωπος του ΠΑ.ΣΟ.Κ.- στο εξής: Μην επιχειρήσετε να κομματικοποιήσετε τις Ένοπλες Δυνάμεις. Το πολίτευμα είναι καλό, καλά κρατεί. Η δημοκρατία είναι σταθερή. 
      Να πω και μια λέξη, που κάποτε είχε συγκλονίσει αυτήν την Αίθουσα. Σταγονίδια παντού υπάρχουν και πάντα θα υπάρχουν. Μόλις προχθές είδαμε την Ομοσπονδία Αστυνομικών να διαγράφει από τις τάξεις της την Οργάνωση Αστυνομικών Αττικής γιατί κάλυψαν νοθεία στις εκλογές και γιατί κάλυψαν αποθρασυνθέντα φασιστοειδή συνάδελφό τους. Μόλις προχθές είδαμε την ελληνική εκδοχή της Κου Κλουξ Κλαν στη Θεσσαλονίκη, όπου κουκουλοφόροι κακοποιούσαν συνάδελφό μας. 
      Γι’ αυτό σας λέω: Οφείλετε, κυρίως, να προασπίσετε την αντικειμενικότητα στις προσλήψεις σ’ αυτούς που θα κρατούν όπλα, γιατί αυτό υπερβαίνει την όποια κομματική ή ρουσφετολογική λογική «κάποιον να βάλω κλητήρα κάπου». 
      Παίρνετε μείζονα ευθύνη, κύριε Υπουργέ, όταν δεν εξασφαλίζετε αντικειμενικά κριτήρια γι’ αυτούς που θα προασπίσουν την ασφάλεια της χώρας μας.
      Τέλος, κύριε Πρόεδρε, σκέφτομαι ειλικρινά να προτείνω μία εκστρατεία ενημέρωσης της νεολαίας στα  πανεπιστήμια, στα λύκεια, στα γυμνάσια, όπου θα διανείμουμε αντίγραφα των ερωτήσεων που δόθηκαν σε αυτές τις εμπνευσμένες συνεντεύξεις, γιατί αυτό αποτελεί μνημείο αναξιοκρατίας, κομματικής εξαχρείωσης, πολιτικού βαρβαρισμού και θα πρέπει να καταγραφεί στην ιστορική μνήμη.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λιντζέρη.
      Ορίστε, κύριε Υπουργέ, έχετε το λόγο για να ολοκληρώσουμε.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Θα είμαι πολύ σύντομος, κύριε Πρόεδρε.
      Είχα την εντύπωση ότι με τις δύο προηγούμενες τοποθετήσεις μου είχα καλύψει το σύνολο των αποριών και των καταγγελιών. Φαίνεται ότι δεν έγινα πειστικός και θα επιχειρήσω να επανέλθω.
      Σε ό,τι αφορά τη δημοσιοποίηση των αποτελεσμάτων, όλοι όσοι συμμετείχαν –και για άλλη μια φορά εκφράζουμε την ικανοποίησή μας γιατί οι Ένοπλες Δυνάμεις ασκούν ισχυρή έλξη στην ελληνική νεολαία- γνωρίζουν και τα μόριά τους και γνωρίζουν, επίσης, πόσα μόρια πήρε ο πρώτος και πόσα μόρια πήρε ο τελευταίος. 
      Εμπιστευόμαστε, ασφαλώς, τη νοημοσύνη τους σε σχέση με το ότι μπορούν να γνωρίζουν με αυτά ως αντικειμενικά δεδομένα αν είναι μεταξύ των επιτυχόντων ή μεταξύ των επιλαχόντων. Και οι επιλαχόντες, αγαπητοί συνάδελφοι, υπάρχουν στην περίπτωση που κάποιοι κοπούν για λόγους υγείας. 
      Ακόμα δεν έχουν κατανοήσει οι συνάδελφοι –μπορεί να φταίμε και εμείς, να υστερούμε στην ενημέρωση- ότι το δικαίωμα της ένστασης είναι ιερό και το έχουν όλοι οι διαγωνιζόμενοι. Υπάρχει μία απαγόρευση μόνο στις υγειονομικές επιτροπές που κρίνουν σε πρώτο και τελευταίο βαθμό. Με έχει προβληματίσει βαθύτατα –και πρέπει να μας προβληματίσει- το γεγονός ότι απαγορεύουν από το διαγωνιζόμενο να κάνει αίτηση θεραπείας, όπως θα έλεγαν οι γιατροί. Και είναι κάτι που πρέπει να μας απασχολήσει, καθώς δεν είναι κάτι που καθιερώθηκε τώρα. 
      Βεβαίως, δεν μπορώ να διανοηθώ ότι υπάρχουν συνάδελφοι γιατροί, οι οποίοι στις ιατρικές εξετάσεις κάνουν διαγνώσεις με σκοπιμότητα –θα ήμασταν πολύ άδικοι και δεν το λέει ούτε η Αξιωματική Αντιπολίτευση- όμως υπάρχει σε όλους το δικαίωμα να κάνουν ένσταση. Και έκαναν ορισμένοι, νομίζω ότι ήταν τριάντα στον αριθμό. 
      Άρα, προς τι ακόμα η αμφισβήτηση; Είναι δυνατόν να μην ξέρει ο διαγωνιζόμενος ποια είναι η θέση του, με γνωστά τα μόρια που πήρε και με γνωστά τα μόρια του πρώτου και του τελευταίου; Υποτιμούμε έτσι.
      Χαίρομαι που στη δευτερολογία του ο Κοινοβουλευτικός Εκπρόσωπος είπε «να μην αποπειραθεί να κομματικοποιήσει» που σημαίνει –στην ελληνική γλώσσα τουλάχιστον- ότι μέχρι τώρα δεν το έχει κάνει η Κυβέρνηση. Θα τον βοηθήσω λέγοντάς του ότι μέχρι τώρα προσπαθεί να αποκομματικοποιήσει, το ελάχιστο δηλαδή που είχε πετύχει το ΠΑ.ΣΟ.Κ. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Μιχαλολιάκο, δεν μπορείτε να …
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Προσπαθούμε να απαλλάξουμε το προσωπικό του Υπουργείου Εθνικής Αμύνης, στρατιωτικό και πολιτικό, από την οποιαδήποτε φοβία ότι μπορεί η πολιτική του τοποθέτηση να είναι στοιχείο που θα κρίνει την καριέρα του. Επ’ ουδενί δεν είναι! Και όσοι μπορεί να ήλπιζαν ότι επειδή ανήκουν στην από εδώ πλευρά θα έχουν θετική εξέλιξη, έχουν απογοητευθεί. Βλέπουμε με κριτήρια αξιοκρατίας και μόνο.
      Κύριε Πρόεδρε, δύο είναι οι βασικές αρχές που δεσμεύουν την πολιτική μας και τη δεσμεύουν απόλυτα: Η αξιοκρατία στη διαχείριση του ανθρώπινου δυναμικού και η διαφάνεια στη διαχείριση του δημοσίου χρήματος. Αυτά μας δεσμεύουν απολύτως, αυτά υπηρετούμε και αυτά είναι που θέλει ο ελληνικός λαός.
      Από εκεί και πέρα, είμαστε ανοικτοί στις προτάσεις για αναβάθμιση του θεσμού των ΕΠ.ΟΠ.. Και χαιρετίζω ότι δέχθηκε σήμερα το ΠΑ.ΣΟ.Κ. –έστω και εν μέρει, ως τμήμα του ΠΑ.ΣΟ.Κ. δηλαδή- την ανάγκη, την αναγκαιότητα, τη χρησιμότητα της προφορικής συνέντευξης που υπάρχει σε όλο τον κόσμο και σε όλους τους φορείς, δημόσιους και ιδιωτικούς. 
      Το ερωτηματολόγιο είναι στη διάθεση όλων των συναδέλφων. 
      Τώρα πιστεύω ότι ήταν ρητορικό σχήμα αυτό του συναδέλφου κ. Λιντζέρη να το διανείμουμε στους μαθητές. Να ρωτήσουμε ειδικούς και να μας εμπλουτίσουν με τις γνώσεις τους, ασφαλώς ναι, όχι όμως ένα ατυχές περιστατικό με τους «χάκερς» να το κάνουμε θέμα καπηλείας εδώ, διότι ακόμα και αυτό δεν άλλαξε τον αριθμό των μορίων. 
      ΔΗΜΗΤΡΙΟΣ ΛΙΝΤΖΕΡΗΣ: Μία ερώτηση, κύριε Υπουργέ! Τις επινοήσαμε τις ερωτήσεις; 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κλείνω, λοιπόν, έχοντας εισπράξει αυτό το θετικό, δηλαδή ότι η προφορική συνέντευξη είναι ένα βήμα προς τα εμπρός. 
      Ο θεσμός είναι για αναβάθμιση. Θα πρέπει να αγωνιστούμε όλοι μαζί να εξασφαλιστούν πιστώσεις μέσα από την βελτίωση της οικονομίας για να καλύψουμε προβλήματα στέγης. Έχουμε τους είκοσι πέντε χιλιάδες, αλλά κάπου θα πρέπει να τους στεγάσουμε. Δεν υπήρχε κανένας προγραμματισμός!
      Επίσης, θα πρέπει να βελτιώσουμε τις συνθήκες υγιεινής και ασφάλειας, το εργασιακό περιβάλλον, τις συνθήκες εργασίας, την ποιότητα εργασίας και να τους φέρουμε όσο γίνεται πιο κοντά στις οικογενειακές τους υποχρεώσεις και όχι να τους εξοντώνουμε. 
      Αξίζει,  λοιπόν, ο τομέας των Ενόπλων Δυνάμεων την πολιτική συναίνεση!
      ΒΑΣΙΛΕΙΟΣ ΟΙΚΟΝΟΜΟΥ: Στη συνέντευξη ποτέ, κύριε Υπουργέ! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Όσο υπάρχουν πολιτικές δυνάμεις που θέλουν να εισβάλουν με κομματικά  κριτήρια, πιστεύω ότι δεν βλάπτουν τις Ένοπλες Δυνάμεις, αλλά αδικούν τον εαυτό τους. 
      Οι Ένοπλες Δυνάμεις είναι ψηλά στη δημοφιλία του ελληνικού λαού γιατί εκτελούν το  καθήκον τους κάτω από δύσκολες συνθήκες, ακόμα και όταν τους αδικούν πολιτικές δυνάμεις. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 9/22-9-2006 επερώτησης σαράντα οκτώ Βουλευτών του ΠΑ.ΣΟ.Κ. προς τον Υπουργό Εθνικής Άμυνας, σχετικά με θέματα που αφορούν το διαγωνισμό του Υπουργείου Εθνικής Άμυνας για τους Επαγγελματίες Οπλίτες.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.00΄ λύεται η συνεδρίαση για την προσεχή Δευτέρα 11 Δεκεμβρίου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 
Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 8-12-06	ΣΕΛ. 3



