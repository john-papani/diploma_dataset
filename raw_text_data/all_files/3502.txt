     ΠΡΑΚΤΙΚΑ  ΒΟΥΛΗΣ
     ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ ΚΘ΄
     Πέμπτη 3 Ιουνίου 2004
     
     Αθήνα, σήμερα στις 3 Ιουνίου 2004, ημέρα Πέμπτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ    ΤΡΑΓΑΚΗ.
     	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από την κ. Χρυσή Καρύδη, Βουλευτή Επικρατείας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     
     1) Η Βουλευτής Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ	κατέθεσε αναφορά με την οποία ο Δήμαρχος Παλλήνης ζητεί την επίλυση των προβλημάτων του Δήμου από τη συλλεκτήριο οδό που συνδέει τη Λ. Μαραθώνος με την Υμηττού – Ραφήνας.
     2) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο κ. Γεώργιος Θεοτοκάς, δικηγόρος, ζητεί την καταβολή  αποζημίωσης σε ιδιοκτήτες απαλλοτριουμένων ακινήτων.
     3) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την αντιμετώπιση προβλήματος διέλευσης των οχημάτων από την εθνική οδό Κορίνθου – Τρίπολης.
     4) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την διαμόρφωση τελικής τιμής αποζημίωσης για τα πορτοκάλια ποικιλίας Βαλέντσια της Λακωνίας.
     5) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί τη λήψη μέτρων για την αντιμετώπιση του προβλήματος της ρύπανσης του ποταμού Ευρώτα.
     6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Συντονιστική Επιτροπή Συνεργαζομένων Συλλόγων Συνταξιούχων του ΤΑΥΣΟ «ΜΕΡΙΜΝΑ» - «ΠΕΣΥΓΟ» - «Β. ΕΛΛΑΔΟΣ» ζητεί την αναπροσαρμογή των συντάξεων του εν λόγω ταμείου.
     7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δικηγορικός Σύλλογος Μεσολογγίου ζητεί την ίδρυση Εφετείου στο Νομό Αιτωλ/νίας.
     8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Μιχ. Θεολογίτης ζητεί την επίλυση αιτημάτων που αφορά στις εξετάσεις αναγνώρισης πτυχίων από το ΔΙΚΑΤΣΑ των γιατρών και οδοντιάτρων.
     9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία οι Ξενοδοχοϋπάλληλοι Αθήνας Πειραιά και Περιχώρων ζητούν την επίλυση αιτημάτων τους.
     10) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Πανελλήνιος Σύνδεσμος Αδειούχων Εγκαταστατών και Συντηρητών Καυστήρων Υγρών και Αερίων Καυσίμων «Ο ΗΦΑΙΣΤΟΣ» ζητεί την έκδοση της Υπουργικής Απόφασης για τις άδειες εγκαταστατών αερίων καυσίμων.
     11) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Καλυβίων – Θορικού ζητεί τη μείωση της αρχαιολογικής ζώνης στην περιοχή ΠΑΝΑΓΙΑ – ΑΓ. ΠΕΤΡΟΣ.
     12) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία οι Δήμαρχοι Παλλήνης, Γέρακα, Γλυκών Νερών, Σπάτων, Ραφήνας και οι Κοινοτάρχες Ανθούσας, Πικερμίου Αττικής ζητούν την υλοποίηση του έργου της «Αποχέτευσης Επεξεργασίας και Διάθεσης Λυμάτων της περιοχής Βορείων Μεσογείων, Ανατολικής Αττικής».
     13) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εξωραϊστικός Πολιτιστικός Σύλλογος Διονύσου διαμαρτύρεται για το προτεινόμενο Γενικό Πολεοδομικό Σχέδιο Διονύσου και ζητεί την προστασία του δάσους.
     14) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Εταιρεία ΛΑΡΚΟ στη Λάρυμνα  Φθιώτιδας διαμαρτύρεται για περιβαλλοντικό πρόστιμο που της επιβλήθηκε.
     15) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Ομάδα Βιοκαλλιεργητών του Δημοτικού Διαμερίσματος Καστρίου του Δήμου Μακρακώμης ζητούν  επιδότηση από το πρόγραμμα Βιολογικής Γεωργίας.
     16) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία γονείς και φοιτητές ζητούν την ικανοποίηση αιτήματος σχετικά με την εισαγωγή πτυχιούχων ΤΕΙ στα Πανεπιστήμια.
     17) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Αλληλεγγύης Πολιτών Β. Έβρου «ΑΚΡΙΤΕΣ» ζητεί την επάνδρωση του Νοσοκομείου Διδυμοτείχου και τη στήριξη των εθνοφυλάκων του Έβρου.
     18) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Μελισσοκόμων Αιτωλ/νίας ζητεί την επίλυση αιτημάτων που απασχολούν τους μελισσοκόμους.
     19) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Συνταξιούχων ΗΣΑΠ ζητεί την επίλυση αιτημάτων που τους απασχολούν.
     20) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Πανελλήνια Ομοσπονδία Βιοτεχνών Αργυροχρυσοχόων – Κοσμηματοπωλών – Ωρολογοπωλών ζητεί την επίλυση αιτημάτων που απασχολούν τον κλάδο.
     21) Οι Βουλευτές κύριοι  ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Εργατικό Κέντρο Αθήνας ζητεί να σταματήσουν οι απολύσεις στο χώρο των τραπεζοϋπαλλήλων.
     22) Ο Βουλευτής Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία Κρατούμενοι Δ.Φ. Κορυδαλλού ζητούν ρύθμιση ώστε οι ασθενείς κρατούμενοι να μπορούν να εκτίσουν τα 2/7 της ποινής τους, εφόσον η ασθένειά τους βεβαιωθεί είτε από το γιατρό της φυλακής είτε από Δημόσιο Νοσοκομείο.
     23) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Δήμος Αμπελώνα Λάρισας ζητεί την απομάκρυνση κεραίας κινητής τηλεφωνίας από τη θέση «Μαυρότοπος» καθώς και άλλης που υπάρχει στο κέντρο της πόλης.
     24) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί την άμεση επαναλειτουργία της γραμμής Άργος – Τρίπολη – Καλαμάτα καθώς και τη συντόμευση των εργασιών ανακαίνισης.
     25) Ο Βουλευτής Αχαΐας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία ο Σύλλογος Καθηγητών Γερμανικής Γλώσσας ζητεί τη διδασκαλία της Γερμανικής γλώσσας στα Γυμνάσια του Νομού Αχαΐας.
     26) Ο Βουλευτής Αχαΐας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία η Εταιρεία «Ολυμπιακή Προοπτική Αχαίας» ζητεί χρηματοδότηση.
     27) Οι Βουλευτές κύριοι ΑΘΑΝΑΣΙΟΣ ΔΑΒΑΚΗΣ και ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία η Πανελλήνια Οργάνωση Αγωνιστών Εθνικής Αντίστασης ζητεί την επαναχορήγηση του επιδόματος Εθνικής Αντίστασης στους Συνταξιούχους Αντιστασιακούς.
     28) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Ν. Θεσσαλονίκης ζητεί την αύξηση  των συντάξεων των μελών του κ.λπ.
     29) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Ομάδα ΑμΕΑ Εργαζομένων στις Δημοτικές Επιχειρήσεις του Δήμου Βέροιας ζητεί να ληφθεί μέριμνα ώστε στο Π.Δ. για τις μονιμοποιήσεις  να διευκρινισθεί ότι τα ΑμΕΑ που συμμετέχουν σε προγράμματα ένταξης στην εργασία, να δικαιούνται άμεση μετατροπή της σύμβασής τους σε αορίστου χρόνου.
     30) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Διοικητικό Συμβούλιο Μαθητών ΤΕΕ Ωραιοκάστρου ζητεί την αναθεώρηση της απόφασης για την περικοπή ειδικοτήτων του Β΄ Κύκλου Σπουδών στο ΤΕΕ.
     31) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Ορυχείων Σταθμών ΔΕΗ Μεγαλόπολης ζητεί την κατάργηση του άρθρου 62 του Ν. 2676/99.
     32) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Ευεργετούλας Λέσβου ζητεί την επαναλειτουργία και αναβάθμιση του Αστυνομικού Σταθμού Ιππείου.
     33) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Αγροτικών Συνεταιρισμών Λέσβου ζητεί την ικανοποίηση αιτήματος σχετικά με την στρεμματική ενίσχυση στους ελαιοπαραγωγούς.
     34) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Αγροτικών Συνεταιρισμών Λέσβου ζητεί την επιδότηση της παραγωγής ελαιολάδου.
     35) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία ο Δήμος Αγίου Δημητρίου Ιωαννίνων διαμαρτύρεται για ενέργειες που αποβλέπουν στην εγκατάσταση και λειτουργία λατομείου στο Δ.Δ. Μουσιωτίτσας.
     36) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία εργαζόμενοι στην Αναπτυξιακή Δημοτική Επιχείρηση του Δήμου Ηρακλείου ζητούν τη μετατροπή της σύμβασης εργασίας τους σε αορίστου χρόνου.
     37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί τη χρηματοδότηση και αξιοποίηση του αρχαιολογικού χώρου στο νησί Δεσποτικό κ.λπ.
     38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σιφνίων ζητεί την επίλυση ζητημάτων για την εύρυθμη λειτουργία του Αθλητικού Κέντρου Σίφνου.
     39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Αμοργού ζητεί την υιοθέτηση πρότασης για τη βελτίωση της ακτοπλοϊκής συγκοινωνίας του νησιού.
     40) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί την επανεξέταση του θέματος των ανεμολογικών στοιχείων της διαδρομής Ψάθη Κιμώλου – Απολλώνια Μήλου.
     41) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη μονιμοποίηση των συμβασιούχων του Πανεπιστημίου Αιγαίου.
     42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί τη δρομολόγηση πλοίου στη γραμμή Ψάθη Κιμώλου – Απολλώνια Μήλου.
     43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Πάρου διαμαρτύρεται για την περικοπή υπερωριών από τους  οδηγούς και θυρωρούς του κέντρου.
     44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος της Κοινότητας Αντιπάρου ζητεί τη χρηματοδότηση έργων οδοποιίας.
     45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος των Απανταχού Αναφαίων ζητεί την επίλυση του προβλήματος της ακτοπλοϊκής συγκοινωνίας που αντιμετωπίζει η νήσος Ανάφη.
     46) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Ελλήνων Χημικών ζητεί την υιοθέτηση πρότασης που αφορά στη διδασκαλία της χημείας στο Λύκειο.
     47) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία Επιτροπή Καθηγητών Δυσπρόσιτων Σχολείων Μυτιλήνης ζητούν την ικανοποίηση επαγγελματικού τους αιτήματος.
     48) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Ξενοδόχων Λέσβου ζητεί την ικανοποίηση αιτήματος σχετικά με τον εκσυγχρονισμό των κολυμβητικών δεξαμενών των ξενοδοχείων κ.λπ.
     49) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Ξενοδόχων Λέσβου ζητεί την ικανοποίηση αιτημάτων του κλάδου ενόψει της ψήφισης του νέου Αναπτυξιακού Νόμου.
     50) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία το Γραφείο Φυσικής Αγωγής Λέσβου της Δ/νσης Β/θμιας Εκπαίδευσης ζητεί την υιοθέτηση πρότασης που αφορά στην επιλογή καθηγητών Φυσικής Αγωγής.
     51) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Πλωμαρίου ζητεί έκτακτη οικονομική ενίσχυση για προμήθεια χλοοκοπτικού τρακτέρ.
     52) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Επιτροπή Τουριστικής Προβολής της Νομαρχιακής Αυτοδιοίκησης Λέσβου ζητεί την επίλυση προβλήματος που αφορά στην αποβίβαση ξένων τουριστών από κρουαζιερόπλοια, στο λιμάνι της Μυτιλήνης.
     53) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Έπαρχος Λήμνου ζητεί την επίλυση προβλήματος που αφορά στον ατελή εφοδιασμό των αλιευτικών σκαφών ακριτικών νησιών με μαύρο πετρέλαιο ναυτιλίας.
     54) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία Τοπικά Συμβούλια, Φορείς και Κάτοικοι Δημοτικών Διαμερισμάτων Ανθοφύτου, Γάβρου Πυλήνης, Καταφυγίου και Αναβρυτής Αποδοτίας ζητούν την αποκατάσταση της βατότητας του οδικού δικτύου.
     55) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας που αφορά στην αναγκαιότητα ίδρυσης Αστυνομικού Τμήματος στο Δήμο Οινιάδων.
     56) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στην αποκατάσταση των απολυμένων πρώην εργαζομένων της Αμερικανικής Βάσης Γουρνών.
     57) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στο πρόβλημα ενημέρωσης και ψυχαγωγίας των κατοίκων στις Μοίρες και στη Γόρτυνα.
     58) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία Εργαζόμενοι στην Αναπτυξιακή Δημοτική Επιχείρηση του Δήμου Ηρακλείου Κρήτης ζητούν τη μετατροπή των συμβάσεων εργασίας τους σε αορίστου χρόνου.
     59) Ο Βουλευτής Ηρακλείου κ.  ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία Εργαζόμενοι στην Αναπτυξιακή Δημοτική Επιχείρηση του Δήμου Ηρακλείου Κρήτης ζητούν τη μετατροπή των συμβάσεων εργασίας τους σε αορίστου χρόνου.
     60) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Συντονιστική Επιτροπή για την αναγνώριση προϋπηρεσίας στα ΝΠΙΔ των Νηπιαγωγών και Νηπιοβρεφοκόμων των πρώην  Κρατικών Παιδικών και Βρεφονηπιακών Σταθμών ζητεί την αναγνώριση προϋπηρεσίας σε ΝΠΙΔ Παιδαγωγών των Παιδικών και Βρεφονηπιακών Σταθμών των ΟΤΑ.
     61) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία εργαζόμενοι στην Αναπτυξιακή Δημοτική Επιχείρηση Πρέβεζας «Νικόπολη» με συμβάσεις ορισμένου χρόνου ζητούν να περιληφθούν στο υπό έκδοση Π.Δ. ώστε να μετατραπούν οι συμβάσεις τους σε αορίστου χρόνου.
     62) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο «Πανελλήνια Ένωση Αγωνιστών και Φίλων της ΕΠΟΝ» εκφράζει την αλληλεγγύη του στους λαούς που αγωνίζονται ενάντια στον ιμπεριαλισμό.
     63) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Υπαλλήλων Γενικής Γραμματείας Τουρισμού διαμαρτύρονται επειδή οι υπάλληλοι της πρώην Γ.Γ. Τουρισμού του Υπουργείου Ανάπτυξης δεν λαμβάνουν πλέον το ειδικό επίδομα πετρελαιοειδών.
     64) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΙΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Πανελλήνιος Σύνδεσμος Αδειούχων Εγκαταστατών και Συντηρητών Καυστήρων Υγρών και Αερίων Καυσίμων «Ο ΗΦΑΙΣΤΟΣ» διαμαρτύρεται για την καθυστέρηση έκδοσης της προβλεπόμενης από το Π.Δ. 362/01 Υπουργικής Απόφασης.
     65) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Κοινωνικών Λειτουργών Ελλάδος ζητεί την νομοθετική ρύθμιση της εργασιακής σχέσης των συμβασιούχων Προγραμμάτων Κοινωνικής Μέριμνας και Βοήθειας στο Σπίτι.
     66) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Όλγα Κοτανίδου, φιλόλογος, ζητεί την ικανοποίηση επαγγελματικού τους αιτήματος.
     67) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Βασίλειος Ασλανίδης, κάτοικος Κάτω Τούμπας Θεσσαλονίκης, ζητεί την καταβολή πολυτεκνικού επιδόματος.
     68) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αθανάσιος Καρανίκος, κάτοικος Ηλιούπολης Θεσσαλονίκης, ζητεί τη διάσωση και προστασία από επικείμενη κατεδάφιση νεοκλασσικού κτιρίου στο στρατόπεδο Παύλου Μελά.
     69) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Προσωπικού Κρατικού Ωδείου Θεσσαλονίκης ζητεί να συμπεριληφθούν στην επικείμενη νομοθετική ρύθμιση για μονιμοποίηση των εκτάκτων, οι ωρομίσθιοι  συμβασιούχοι καθηγητές του Κρατικού Ωδείου Θεσσαλονίκης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 430/3-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Γ.Π.42489/12-5-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Aπαντώντας στην με αρ. 430/3-5-2004 ερώτηση που κατατέθηκε στη Βουλή από το Βουλευτή κ. Ανδρέα Μακρυπίδη, σχετικά με χορήγηση της ισόβιας σύνταξης και στον πολύτεκνο πατέρα, σας πληρoφoρούμε τα εξής:
     Η ισόβια σύνταξη που θεσπίσθηκε με το Ν. 1892/1990 (άρθρο 63 παρ.4) και συμπληρώθηκε με το άρθρο 3 παρ. 1 του Ν. 2163/1993 προβλέπεται να χορηγείται μόνο στην πολύτεκνη μητέρα, όταν τα παιδιά της έχουν ενηλικιωθεί και δεν δικαιούται πλέον του πολυτεκνικού επιδόματος.
     Ο λόγος για τον οποίο καθιερώθηκε η χορήγηση της ισόβιας σύνταξης στην πολύτεκνη μητέρα ήταν τιμής ένεκεν, για να δείξει η πολιτεία τη στοργή και την ευγνωμοσύνη της στην μητέρα, η οποία κυοφορεί και φέρνει στον κόσμο πολλά παιδιά.
     Τα αιτήματα των πολυτέκνων εξετάζονται, ιεραρχούνται και ικανοποιούνται στα πλαίσια των οικονομικών δυνατοτήτων της χώρας.
     Το Υπουργείο μας για την αποφυγή αποσπασματικών ρυθμίσεων για θέματα που αφορούν τους πολύτεκνους, ανέθεσε στο Εθνικό Κέντρο Κοινωνικών Ερευνών την εκπόνηση μελέτης για την εφαρμογή μιας συνολικής δημογραφικής πολιτικής αντιμετώπισης της υπογεννητικότητας.
     Όλες οι νομοθετικές διατάξεις σχετικά με την αναγνώριση της πολυτεκνικής ιδιότητας, επιδόματος τρίτoυ παιδιού και ισόβιας πολυτεκνικής σύνταξης που ισχύουν για τους Έλληνες πολίτες εφαρμόζονται με τους ίδιους όρους και προϋποθέσεις και στους υπηκόους των Κρατών μελών της Ευρωπαϊκής Ένωσης και στους υπηκόους των χωρών που εντάσσονται στον Ευρωπαϊκό Οικονομικό χώρο (Κυρωτικός Νόμος Συμφωνίας 2155/93/ΦΕκ. 104 τ. Α΄) οι οποίοι ζουν ή εργάζονται στην Ελλάδα, κατά τις διατάξεις του άρθρου 39 του Ν. 2459/1997 και του άρθρου 11 του Ν. 2819/2000 (ΦΕΚ. 84 τ. Α') .
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     2 Στις με αριθμούς 303/27-4-04, 287/27-4-04 και 471/4-5-04 ερωτήσεις των Βουλευτών κυρίων Μάνου Φραγκαδουλάκη, Βασιλείου Κεγκέρογλου και Ευαγγελίας Σχοιναράκη-Ηλιάκη δόθηκε με το υπ’ αριθμ. 18734/ΔΕ/3811/12-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση των παραπάνω ερωτήσεων των Βουλευτών κυρίων Μάνου Φραγκιαδουλάκη, Βασιλείου Κεγκέρογλου και Ευαγγελίας Σχοιναράκη – Ηλιάκη, σχετικά με την εξέλιξη εργασιών στο φράγμα Πλακιώτισσας του Νομού Ηρακλείου Κρήτης, σας γνωρίζουμε ότι, ύστερα από πρόταση της Περιφέρειας Κρήτης, εντάχθηκαν στο ΠΔΕ του τρέχοντος έτους τα εξής νέα έργα:
     - «Κατασκευή φράγματος Πλακιώτισας στους Δήμους Κόφινας και Αστερουσίων του Ν. Ηρακλείου» με προϋπολογισμό 26.350.000,00 Ευρώ και πιστώσεις 6.350.000,00 Ευρώ και
     - «Απαλλοτριώσεις για το φράγμα Πλακιώτισσας στους Δήμους Κόφινας και Αστερουσίων του Ν. Ηρακλείου» με προϋπολογισμό 3.000.000,00 Ευρώ και πιστώσεις 3.000.000,00 Ευρώ.
     Η αρμοδιότητα για την δημοπράτηση ανάθεση και εκτέλεση του έργου ανήκει στην Περιφέρεια Κρήτης.
     Για το θέμα των ενστάσεων της Δ/νσης Εγγειοβελτιωτικών έργων του Υπουργείου Αγροτικής Ανάπτυξης και Τροφίμων, σχετικά με την κατασκευή του φράγματος Πλακιώτισσας, αρμόδιο να απαντήσει είναι το εν λόγω Υπουργείο στο οποίο κοινοποιούμε τις ερωτήσεις.
     Ο Υφυπουργός
     ΧΡΗΣΤΟΣ ΦΩΛΙΑΣ»
     3. Στην με αριθμό 137/20-4-04 ερώτηση και αναφορά 151/23-4-04 του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-313/14-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης και της αναφοράς με αριθμό 137/20-4-2004 και 151/23-4-2004, αντίστοιχα, που κατέθεσε στη Βουλή ο Βουλευτής κ. Βασίλειος Κεγκέρογλου, σχετικά με θέματα ΕΔΧ αυτ/των, σας πληροφορούμε τα παρακάτω:
     1. Με το άρθρο 3 του ν. 3109/2003 (Α'38) καταργήθηκε η παράγραφος 2 του άρθρου 8 του ν. 2801/2000, κατά την οποία υπήρχε η δυνατότητα, με απόφαση του οικείου νομάρχη ,να καθορισθεί, για το σύνολο ή μέρος των Ε.Δ.Χ. αυτοκινήτων του δήμου, ως νέα έδρα, η ενιαία εδαφική περιφέρεια του νέου δήμου.
     Από τη διατύπωση της παραπάνω διάταξης ,είναι σαφές ότι διαδικασίες που είχαν ξεκινήσει πριν από το ν.3109/2003 (Α΄ 38) και δεν είχαν υλοποιηθεί μέχρι την έναρξη της εφαρμογής αυτού, καταλαμβάνονται από την απαγόρευση του νόμου.
     Με τον παραπάνω νόμο, παραμένει σαν έδρα Ε.Δ.Χ. αυτοκινήτου η πρώην κοινότητα και τώρα δημοτικό διαμέρισμα που καταργήθηκε και συνενώθηκε σε νέο δήμο, σύμφωνα με τις διατάξεις του ν.2539/1997 (Α΄ 244).
     Πέραν των προαναφερομένων, ο ισχύων νόμος προήλθε μετά από εξαντλητικό διάλογο και συμφωνία με την Πανελλήνια Ομοσπονδία και τα Σωματεία Ταξί.
     2. Σύμφωνα με το άρθρο 23 του ν. 3109/2003 (Α'38), παρέχεται η δυνατότητα σε κάθε ιδιοκτήτη Ε.Δ.Χ. αυτοκινήτου που έχει έδρα τουριστική περιοχή, να συνάψει συμφωνία συνεργασίας με Ε.Δ.Χ. αυτοκίνητο από άλλη διοικητική μονάδα. Αυτό επιβλήθηκε από το γεγονός ότι στις περιοχές αυτές, η αυξημένη κίνηση είναι εποχιακή (μόνο για τους θερινούς μήνες), και δεν είναι δυνατόν να καλυφθεί με άλλο τρόπο, εν όψει της απαγόρευσης χορήγησης νέων αδειών. Επομένως με τον τρόπο αυτό, εξυπηρετείται το επιβατικό κοινό ,χωρίς όμως να καταργηθεί η έδρα, και κατ' ακολουθία το μεταφορικό έργο των Ε.Δ.Χ. αυτοκινήτων.
     3. Οι όροι και οι προϋποθέσεις μεταστάθμευσης Επιβατηγών δημόσιας χρήσης αυτοκινήτων για την εξυπηρέτηση τουριστικών περιοχών, καθορίζονται με την προβλεπόμενη από το παραπάνω άρθρο Απόφαση, που έχει ήδη συνταχθεί και προωθείται για υπογραφή.
     Ο Υφυπουργός
     ΑΝΑΣΤΑΣΙΟΣ ΝΕΡΑΤΖΗΣ»
     4. Στην με αριθμό 166/21-4-04 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 7762/14-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 166/2004 ερώτηση, που κατατέθηκε στη Βουλή από τη Βουλευτή κ. Θ. Τζακρή, για τα θιγόμενα σ΄ αυτή θέματα, σας πληροφορούμε τα εξής:
     Οι οικονομικές ενισχύσεις χορηγούνται σε ανέργους, οι οποίοι δεν έχουν προϋποθέσεις τακτικής επιδότησης, με Απόφαση του Υπουργού Απασχόλησης και Κοινωνικής Προστασίας ή με κοινή Υπουργική Απόφαση των Υπουργών Απασχόλησης και Κοινωνικής Προστασίας και Οικονομίας και Οικονομικών, όταν έχουμε επιβάρυνση του κρατικού προϋπολογισμού (άρθρο 22 παρ.3 του ν.2362/1995),που εκδίδεται ύστερα από εισήγηση του Διοικητικού Συμβουλίου (Δ.Σ.) του Οργανισμού Απασχόλησης Εργατικού Δυναμικού (ΟΑΕΔ), σύμφωνα με το άρθρο 23 του ν. 1836/89 και του άρθρου 46 του ν.δ. 2698/53, όπως αυτό συμπληρώθηκε με το άρθρο 38 του ν. 2224/94, τα οποία ορίζουν:
     «Άρθρο 46: Επιτρέπεται όπως δι΄ αποφάσεων των Δ.Σ. των υπό την εποπτείαν του Υπουργείου Εργασίας τελούντων Οργανισμών Κοινωνικής -Πολιτικής, εγκρινομένων υπό του Υπουργού Εργασίας, διατίθηνται χρηματικά ποσά υπέρ κοινωφελών σκοπών ως και υπέρ προσώπων παθόντων εκ σεισμών ή άλλης μεγάλης και δεδοκιμασμένης αιτίας».
     «Άρθρο 38: Ως δεδοκιμασμένη αιτία θεωρείται ιδίως η ύπαρξη αυξημένης ανεργίας σε περιπτώσεις ομαδικών απολύσεων λόγω παύσης λειτουργίας επιχειρήσεων ή πτωχεύσεων ή όπου τα ποσοστά ανεργίας είναι ανώτερα του μέσου όρου που ισχύει για την επικράτεια, σε συγκεκριμένη περιοχή της χώρας, όπως προσδιορίζεται με απόφαση του Υπουργού Εργασίας».
     Σύμφωνα με τις παραπάνω διατάξεις, οι οποίες μνημονεύονται, τόσο στην απόφαση του Δ.Σ. του ΟΑΕΔ, όσο και στην ΚΥΑ 30118/10-2-2004 (επισυνάπτονται), για την καταβολή της έκτακτης οικονομικής ενίσχυσης σε ανέργους από κονσερβοποιεία, κιβωτοποιεία, διαλογητήρια των Νομών Πέλλας, Ημαθίας και Πιερίας, εκτός των άλλων προϋποθέσεων, πρέπει οι δικαιούχοι να είναι άνεργοι κατά την ημερομηνία καταβολής, διότι οι έκτακτες οικονομικές ενισχύσεις χορηγούνται μόνο σε ανέργους, οι οποίοι εν προκειμένω δεν έχουν προϋποθέσεις τακτικής επιδότησης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 131/21-4-04 ερώτηση των Βουλευτών κυρίων Λιάνας Κανέλλη, Γιώργου Χουρμουζιάδη και Αντώνη Σκυλλάκου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./2/12-5-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ.αριθμ.131121.04.2004 ερώτηση των Βουλευτών κυρίων Λιάνας Κανέλλη, Γιώργου Χουρμουζιάδη και Αντώνη Σκυλλάκου αναφορικά με το κτιριακό πρόβλημα της Ανωτάτης Σχολής Καλών Τεχνών έχουμε να σας γνωστοποιήσουμε τα εξής:
     Με την Υ-Α.ΥΠΠΟ/ΔΙΛΑΠ/Γ/4085/19.9.2001 χαρακτηρίσθηκαν ως ιστορικά διατηρητέα μνημεία τα κτίρια του Βιομηχανικού Συγκροτήματος ΕΒΜΕ ΑΕ (πρώην Τσαούσογλου) στη συμβολή των οδών Πειραιώς 26 και Σ.Πολυκράτους στην περιοχή του Αγ. Ιωάννη Ρέντη στην Αθήνα.
     Το Υπουργείο Πολιτισμού αυτή τη στιγμή δεν έχει τη δυνατότητα να προβεί σε παραχώρηση του ως άνω Βιομηχανικού Συγκροτήματος ΕΒΜΕ ΑΕ στην Ανωτάτη Σχολή Καλών Τεχνών διότι δεν υπάγεται στην ιδιοκτησία του. Το εν λόγω συγκρότημα κτιρίων τελεί υπό εκκαθάριση, η διαδικασία ελέγχεται από την Εθνική Τράπεζα και ως εκ τούτου το ιδιοκτησιακό καθεστώς παραμένει σε εκκρεμότητα.
     Μόλις ολοκληρωθούν οι νομικές ρυθμίσεις και διευθετηθεί το ζήτημα της ιδιοκτησίας, το Υπουργείο Πολιτισμού θα διερευνήσει όλες τις πτυχές και θα προσπαθήσει να βρει τη λύση στο κτιριακό πρόβλημα της Ανωτάτης Σχολής Καλών Τεχνών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 300/20.4.04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. ΓΠ/41706/18.5.04 έγγραφο από τον Υπουργό Υγείας και Κοινοτικής Αλληλεγγύης η ακόλουθη απάντηση:
     «Απαντώντας στην με αρ. 300/20-4-2004 ερώτηση που κατατέθηκε στη Βουλή από τον Βουλευτή κ. Λ. Γρηγοράκο σχετικά με τα Ολυμπιακά  Νοσοκομεία, σας γνωρίζουμε τα παρακάτω:
     Δεν έχει υπάρξει καμία μείωση των Νοσοκομείων που αποτελούν τη βάση για την παροχή υπηρεσιών κατά τη διάρκεια των Ολυμπιακών και Παραολυμπιακών Αγώνων 2004. Προφανώς ο κ. Βουλευτής αναφέρεται σε μια σειρά ημιτελών έργων ανακαίνισης-επέκτασης-εξοπλισμού Δημόσιων Νοσοκομείων στις Ολυμπιακές πόλεις τα οποία κληροδότησε η προηγούμενη κυβέρνηση στην σημερινή πολιτική ηγεσία του ΥΥΚΑ.
     Πρέπει επίσης να διευκρινιστεί ότι το Επιχειρησιακό Πρόγραμμα του ΥΥΚΑ «ΟΑ 2004 - Υγεία» (ΕΠΟΑ) πρoέβλεπε την ολοκλήρωση τέτοιων έργων σε συνολικά 24 (και όχι 18) Νοσοκομεία της χώρας εν όψει των Αγώνων έως τον Δεκέμβριο του 2003. Ο στόχος αυτός δεν επετεύχθη από την προηγούμενη Kυβέρνηση οδηγώντας την σημερινή πολιτική ηγεσία του ΥΥΚΑ στην αναγκαία αναδιάταξη του ΕΠΟΑ, προκειμένου να προταχθεί η ολοκλήρωση πριν τους αγώνες των έργων άμεσης προτεραιότητας. Υπογραμμίζεται ότι κανένα έργο υποδομών του ΕΠΟΑ δεν έχει απενταχθεί παρά τις μεγάλες αποκλίσεις στον οικονομικό και χρονικό προγραμματισμό που κληροδότησε στην σημερινή Κυβέρνηση η συστηματική κακοδιοίκηση του προγράμματος που κυριαρχούσε μέχρι τον περασμένο Μάρτιο.
     Ας σημειωθεί επίσης το γεγονός ότι αν και ο αρχικός οικονομικός σχεδιασμός των προηγούμενων ηγεσιών του ΥΥΚΑ πρoέβλεπε τη διάθεση σημαντικών ποσών από τον κρατικό προϋπολογισμό για την στήριξη του ΕΠΟΑ, δεν είχαν γίνει τα απαραίτητα βήματα για να εξασφαλιστούν αυτοί οι πόροι. Προκειμένου να αντιμετωπιστεί και αυτή η αβελτηρία, η σημερινή πολιτική ηγεσία του ΥΥΚΑ έχει προβεί σε όλες τις απαιτούμενες ενέργειες, προκειμένου να απεμπλακεί το θέμα αυτό και να μην υπάρξει περαιτέρω απώλεια πόρων, ιδίως σε ότι αφορά τα συγχρηματοδοτούμενα έργα.
     Ο Υπουργός
     Ν. ΚΑΚΛΑΜΑΝΗΣ»
     7. Στην με αριθμό 345/29.4.04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. Φ10035/10429/445/14.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη παραπάνω ερώτηση που κατατέθηκε στη Βουλή από τη Βουλευτή κ. Ε. Σχοιναράκη-Ηλιάκη, σχετικά με την απαλλαγή από την υπoχρεωτική ασφάλιση του Ο.Α.Ε.Ε.-ΤΕ.Β.Ε. επαγγελματιών του Δήμου Αγίας Βαρβάρας Ηρακλείου Κρήτης, σας γνωρίζουμε τα εξής:
     Το θέμα της εξαίρεσης ή όχι από την υποχρεωτική ασφάλιση του Ο.Α.Ε.Ε.- Τ.Ε.Β.Ε επαγγελματιών του Δήμου Αγίας Βαρβάρας Ηρακλείου- Κρήτης έχει λυθεί οριστικά με το αρ. Φ10035/4816/198/26-2-2004 έγγραφο του Υπουργείου μας, που αποτελεί «άρση διαφωνίας μεταξύ Δ.Σ. Ο.Α.Ε.Ε. και Κυβερνητικού Επιτρόπου».
     Μετά από το παραπάνω έγγραφο, η αρμόδια υπηρεσία του Ο.Α.Ε.Ε.-Τ.Ε.Β.Ε. εξέδωσε την αρ. 24 Εγκύκλιο (ΔΙΑΣΦ/Φ3/15/14947/24-3-2004 έγγραφο), με την οποία έδωσε οδηγίες στα όργανα. των Περιφερειακών των γραφείων, μεταξύ των οποίων και σ' αυτό της Αγίας Βαρβάρας Ηρακλείου Κρήτης ότι «Επαγγελματίες και βιοτέχνες που είχαν εξαιρεθεί από την ασφάλιση του Ο.Α.Ε.Ε.-Τ.Ε.Β.Ε., λόγω πληθυσμιακού κριτηρίου, βάσει δηλ. της απογραφής του 1961 ή της απογραφής πριν την έναρξη του επαγγέλματος σε παροχές κάτω των 2000 κατοίκων και σύμφωνα με την απογραφή έτους 2001 έχει αυξηθεί ο πληθυσμός πάνω των 2000 κατοίκων, συνεχίζουν να εξαιρούνται από την ασφάλιση του Ταμείου και η ασφάλισή τους δεν επηρεάζεται από μεταγενέστερες αυξήσεις του πληθυσμού, για λόγους ασφαλιστικής σταθερότητας και ελλείψει ειδικής διάταξης:
     Προς πληρέστερη ενημέρωσή σας, επισυνάπτονται  φωτοαντίγραφα του αρ. Φ 10035/4816/198/26-2-2004 εγγράφου μας και της εγκυκλίου του Ταμείου.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 203/22.4.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ10035/9784/420/14.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη παραπάνω ερώτηση, που κατατέθηκε στη Βουλή από το Βουλευτή κ. Μ. Φραγκιαδουλάκη, σχετικά με την απαλλαγή από την υποχρεωτική ασφάλιση του Ο.Α.Ε.Ε.-Τ.Ε.Β.Ε. επαγγελματιών του Δήμου Αγίας Βαρβάρας Ηρακλείου Κρήτης, σας γνωρίζουμε τα εξής:
     Το θέμα της εξαίρεσης ή όχι από την υποχρεωτική ασφάλιση του Ο.Α.Ε.Ε.-Τ.Ε.Β.Ε. επαγγελματιών του Δήμου Αγίας Βαρβάρας Ηρακλείου Κρήτης έχει λυθεί οριστικά με το αρ. Φ 10035/4816/198/26-2-2004 έγγραφο του Υπουργείου μας, που αποτελεί «άρση διαφωνίας μεταξύ Δ.Σ. Ο.Α.Ε.Ε. και Κυβερνητικού Επιτρόπου».
     Μετά από το παραπάνω έγγραφο, η αρμόδια υπηρεσία του Ο.Α.Ε.Ε.- Τ.Ε.Β.Ε. εξέδωσε την αρ. 24 Εγκύκλιο (ΔΙΑΣΦ/Φ3/15/14947/24-3-2004 έγγραφο), με την οποία έδωσε οδηγίες στα όργανα των Περιφερειακών του γραφείων, μεταξύ των οποίων και σ' αυτό της Αγίας Βαρβάρας Ηρακλείου Κρήτης ότι «Επαγγελματίες και βιοτέχνες που είχαν εξαιρεθεί από την υποχρεωτική ασφάλιση του Ο.Α.Ε.Ε.- Τ.Ε.Β.Ε. λόγω πληθυσμιακού κριτηρίου, βάσει δηλ. της απογραφής του 1961 ή της απογραφής πριν την έναρξη του επαγγέλματος σε περιοχές κάτω των 2000 κατοίκων και σύμφωνα με την απογραφή έτους 2001 έχει αυξηθεί ο πληθυσμός πάνω των 2000 κατοίκων, συνεχίζουν να εξαιρούνται από την ασφάλιση του Ταμείου και η ασφάλισή τους δεν επηρεάζεται από μεταγενέστερες αυξήσεις του πληθυσμού, για λόγους ασφαλιστικής σταθερότητας και ελλείψει ειδικής διάταξης.
     Προς πληρέστερη ενημέρωσή σας, επισυνάπτονται φωτοαντίγραφα του αρ. Φ 10035/4816/198/26-2-2004 εγγράφου μας και της εγκυκλίου του Ταμείου.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 159/21.4.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 54/13.5.04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 59/21-04-2004 εγγράφου σας, με το οποίο μας διαβιβάστηκε ερώτηση του Βουλευτή M. Στρατάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η Κυβέρνηση βλέπει την Κρήτη ως ενιαίο σύνολο και επιδιώκει τη συνεργασία όλων των φορέων του νησιού, πάνω και πέρα από σκοπιμότητες, ώστε να καλυφθούν τα αναπτυξιακά ελλείμματα στα έργα υποδομής και στα θέματα ανάπτυξης όλων των λιμανιών και των μαρίνων του νησιού, τόσο στο βορρά όσο και στο νότο. Στόχος μας είναι η εξασφάλιση της ισόρροπης ανάπτυξης του νησιού και η επίλυση των δίκαιων και χρόνιων προβλημάτων του.
     2. Προτάσεις συγκεκριμένων έργων για την ανάπτυξη των Διευρωπαϊκών Δικτύων Μεταφορών στη χώρα μας θα προκύψουν στο πλαίσιο του σχεδιασμού της εθνικής λιμενικής πολιτικής και των προτεραιοτήτων του εθνικού χωροταξικού σχεδιασμού, ώστε να εξυπηρετηθούν οι στόχοι της τοπικής, περιφερειακής και εθνικής ανάπτυξης.
     3. Όσον αφορά στη λιμενική πολιτική του ΥΕΝ για την Κρήτη προσβλέπουμε στη συνεργασία όλων των φορέων, για την ανάπτυξη όλων των λιμανιών και των μαρίνων του νησιού τόσο στο βορρά, όσο και στο νότο. Οι αποφάσεις του Περιφερειακού Συμβουλίου της Κρήτης στις 22/12/2002 ισχύουν στο ακέραιο και η σχετική μελέτη θα προχωρήσει άμεσα χωρίς καμία καθυστέρηση.
     4. Επισυνάπτονται τα έγγραφα που κατέθεσε με αναφορά του στη Βουλή ο Βουλευτής Λασιθίου κ. Καρχιμάκης σχετικά με την ανάπτυξη του λιμανιού της Ιεράπετρας και παρακαλούνται οι κ.κ. Συνάδελφοι του ΠΑΣΟΚ και τα λοιπά κομματικά στελέχη να συνεννοηθούν μεταξύ τους ως προς το ζήτημα της ανάπτυξης των θαλάσσιων πυλών εισόδου της Νότιας Κρήτης.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νης Κοινοβουλευτικού Ελέγχου (Τμήμα Ερωτήσεων).
     10. Στις με αριθμούς 146/20-4-04, 204/22-4-04, 225/23-4-04, 349/29-4-04, 494/5-5-04 και 538/6-5-04 ερωτήσεις των Βουλευτών κυρίων Μιχάλη Καρχιμάκη, Μάνου Φραγκιαδουλάκη, Δημήτρη Πιπεργιά, Ευστάθιου Κουτμερίδη, Αθανασίας Μερεντίτη και Χρήστου Αηδόνη, δόθηκε με το υπ’ αριθμ. ΓΠ/38982/12-5-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 146/20-4-2004, 204/22-4-2004, 225/23-4-2004, 349/29-4-2004, 494/5-5-2004 και 538/6-5-2004 ερωτήσεις που κατατέθηκαν στη Βουλή από τους Βουλευτές κκ. Μ. Καρχιμάκη, Μ. Φραγκιαδουλάκη, Δ. Πιπεργιά, Σ. Κουτμερίδη, Σ. Μερεντίτη και Χ. Αηδόνη σχετικά με την αναμόρφωση των τιμολογίων των ιατρικών πράξεων και των εργαστηριακών εξετάσεων, σας γνωρίζουμε τα παρακάτω:
     Τα Υπουργείο Υγείας και Κοινωνικής Αλληλεγγύης έχει θέσει ως πρώτο νομοθετικό στόχο του για το έτος 2005 τη ψήφιση Νομοσχεδίου για την ενοποίηση των υπηρεσιών πρωτoβάθμιας φροντίδας, πρόληψης και περίθαλψης, υπό την αιγίδα του ΕΣΥ.
     Η πρωτoβoυλία αυτή, της οποίας θα προηγηθεί ενδελεχής μελέτη και συντονισμός με τα συναρμόδια Υπουργεία, αποσκοπεί μεταξύ άλλων και στην παροχή του δικαιώματος ελεύθερης επιλογής ιατρού από όλους τους ασφαλισμένους, μετά την πιλοτική εφαρμογή του συστήματος, σε πρώτη φάση για 1 έτος.
     Απαραίτητη προϋπόθεση για τη λειτουργία αυτού του συστήματος είναι η συμμετοχή των ιδιωτών ιατρών σε ικανούς αριθμούς και ειδικότητες, μέσω της Εθνικής Συλλογικής Σύμβασης Εργασίας, που θα υπογραφεί μεταξύ των συμμετεχόντων ταμείων και των συλλογικών τους οργάνων.
     Σε αυτήν την κατεύθυνση το Υπουργείο Υγείας και Κοινωνικής Αλληλεγγύης θα ασκήσει τον εποπτικό του ρόλο, δίνοντας προτεραιότητα:
     1. στην επανακωδικοποίηση των ιατρικών πράξεων και εξετάσεων, έτσι ώστε να συμβαδίζουν με τα σύγχρονα επιστημονικά δεδομένα,
     2. στην ανατιμολόγηση των ιατρικών και παραϊατρικών υπηρεσιών, οι τιμές των οποίων έχουν μείνει καθηλωμένες εδώ και πολλά χρόνια,
     3. στην οριοθέτηση των απαραίτητων ιατρικών πράξεων (σύνοδοι πράξεις) που περιλαμβάνονται στην επίσκεψη της κάθε ειδικότητας και οι οποίες θα περιλαμβάνονται στο κόστος της επίσκεψης.
     Ο Υπουργός
     Ν. ΚΑΚΛΑΜΑΝΗΣ»
     11. Στις με αριθμούς 567 και 602/04 ερωτήσεις των Βουλευτών κυρίων Ανδρέα Ανδριανόπουλου και Ευαγγελίας Σχοιναράκη-Ηλιάκη δόθηκε με το υπ’ αριθμ. Υ/1Α/5&8 14-5-04 έγγραφο από τον Υπουργό Επικρατείας η ακόλουθη απάντηση:
     «Σε απάντηση των παραπάνω ερωτήσεων, σας γνωστοποιούμε, στο πλαίσιο της αρμοδιότητάς μας, τα εξής:
     Η ΕΡΤ-Α.Ε., όπως και όλοι οι ραδιοτηλεοπτικοί σταθμοί στην Ελλάδα, λειτουργεί σύμφωνα με το Σύνταγμα και τους ισχύοντες νόμους. Στο πλαίσιο αυτό παρέμβαση της Κυβέρνησης ούτε προβλέπεται ούτε είναι νοητή.
     Ο προγραμματισμός, η αξιολόγηση και η επιλογή των γεγονότων γίνεται από την ίδια την εταιρεία. Ο δε προβλεπόμενος από το Σύνταγμα άμεσος έλεγχος του Κράτους επί της Ραδιοφωνίας και της Τηλεόρασης ανήκει στο Ε.Σ.Ρ., που είναι ανεξάρτητη αρχή.
     Συνεπώς, τα αναφερόμενα στις παραπάνω ερωτήσεις για ματαίωση κ.λπ. μετά από κυβερνητική παρέμβαση, της μετάδοσης από την ΕΤ-3 ντοκιμαντέρ με θέμα «Η ΑΛΛΗ ΠΛΕΥΡΑ» , δεν ανταποκρίνονται στην πραγματικότητα. Ουδέποτε υπήρξε παρέμβαση της Κυβέρνησης για να κοπεί η μετάδοση του συγκεκριμένου ή οποιουδήποτε άλλου ντοκιμαντέρ. Αυτό δε επιβεβαιώνεται και από την ανακοίνωση (επισυνάπτεται) που εξέδωσε η ΕΡΤ-3 μόλις έλαβε γνώση σχετικών δημοσιευμάτων στον Τύπο. Άλλωστε, όπως είναι γνωστό, το εν λόγω ντοκιμαντέρ μεταδόθηκε κανονικά από την ΕΤ-3 τη Δευτέρα 10.5.2004.
     Πέραν όμως των προαναφερομένων επισημαίνεται ότι λογικές λογοκρισίας, όπως αυτές που πλειστάκις παρουσιάστηκαν στο πρόσφατο παρελθόν όπως π.χ. η κραυγαλέα απαγόρευση της μετάδοσης ομιλίας του τότε Γενικού Γραμματέα του ΠΑΣΟΚ από την κρατική τηλεόραση, απάδουν των αντιλήψεων της νέας Κυβέρνησης.
     Ο Υπουργός
     Θ. ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 165/21-4-04 ερώτηση του Βουλευτή κ. Μανόλη Στρατάκη, δόθηκε με το υπ’ αριθμ. Β-13-642/14-5-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ’ αριθμ. 165/21-04-2004 ερώτηση, που κατέθεσε στη Βουλή των Ελλήνων ο Βουλευτής κ. ΜΑΝΟΛΗΣ ΣΟΦ. ΣΤΡΑΤΑΚΗΣ, με θέμα «Προώθηση θεσμού Περιφερειακών Εκθέσεων», σας γνωστοποιούμε τα ακόλουθα:
     1. Ο Υπουργός Ανάπτυξης μέχρι σήμερα έχει σύμφωνα με το ν. 2741/99 αριθ. 10 πρ. 11 μόνο την αρμοδιότητα για τον καθορισμό των όρων και των προϋποθέσεων λειτουργίας εκθέσεων στο εσωτερικό της χώρας. Σύμφωνα με την διάταξη αυτή έχει εκδοθεί η αριθμ. Κ-1800/1/02 «Προϋποθέσεις λειτουργίας εκθέσεων». Ως εκ τούτο ο Υπουργός Ανάπτυξης σύμφωνα με το υπάρχον θεσμικό πλαίσιο δεν ασκεί άλλες αρμοδιότητες σχετικές με τις εκθέσεις.
     2. Καμία μελέτη κόστους-οφέλους και σχετική πρόβλεψη στο Γ΄ ΚΠΣ για την κατασκευή και λειτουργία περιφερειακών εκθέσεων δεν έχει γίνει μέχρι σήμερα από το Υπουργείο Ανάπτυξης.
     3. Στα πλαίσια της προώθησης και προβολής των ελληνικών προϊόντων και ενίσχυσης των περιφερειών της χώρας μας, η νέα πολιτική ηγεσία εξετάζει την ανάθεση μελέτης κόστους - οφέλους σε εξειδικευμένο οίκο προκειμένου να διαμορφώσει συγκεκριμένο πρόγραμμα δράσης. Ήδη ο Υπουργός Ανάπτυξης κ. Δημήτριος Σιούφας στα εγκαίνια της Πανελλήνιας Έκθεσης Λαμίας εξήγγειλε ότι η Περιφέρεια Στερεάς Ελλάδος θα αναθέσει σε εξειδικευμένο οίκο μελέτη που θα αφορά την περαιτέρω ανάπτυξη της συγκεκριμένης έκθεσης
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     13. Στην με αριθμό 191/21-4-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΥΠΠΟ/ΓΡ./ΥΦ/Κ.Ε./6 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ.αριθμ.191/21.04.2004 ερώτηση του Βουλευτή κ. Φραγκιαδουλάκη Μάνου αναφορικά με το Αρχαιολογικό Μουσείο Ηρακλείου, έχουμε να σας γνωστοποιήσουμε τα εξής:
     1) Αναφορικά με τις εργασίες επέκτασης-εκσυγχρονισμού του Μουσείου.
     Το Υπουργείο Πολιτισμού αναγνωρίζοντας τη σημαντικότητα του εν λόγω Μουσείου προέβη στις απαραίτητες ενέργειες για τις εργασίες επέκτασης, επισκευής, εκσυγχρονισμού και για τη διαμόρφωση του περιβάλλοντος χώρου με σκοπό την αντιμετώπιση προβλημάτων δυσλειτουργίας (ανεπαρκείς κοινόχρηστοι χώροι, υπεράριθμοι επισκέπτες), έλλειψης εκθεσιακών και εργαστηριακών χώρων, γήρανσης και Η/Μ συστημάτων.
     Με διαδοχικές αποφάσεις το Υπουργείο Πολιτισμού ενέκρινε τις απαραίτητες ενέργειες και αναδείχθηκε ανάδοχος η Κ/ΞΙΑ ΑΒΑΞ Α.Τ.Ε. - ΓΝΩΜΩΝ Α.Ε. - ΕΚΤΕΡ Α.Ε. - ΨΥΚΤΙΚΗ ΕΛΛΑΔΟΣ Α.Ε. και η σχετική σύμβαση υπογράφηκε στις06/06/2002.
     Μετά την εγκατάσταση του εργοταξίου από τον ανάδοχο έγινε η χάραξη της θεμελίωσης του κτιρίου των γραφείων και των εκπαιδευτικών προγραμμάτων, όπου διαπιστώθηκαν ότι υπήρχαν τμήματα ευρημάτων στο οικόπεδο, εντός του περιγράμματος των κεφαλοδέσμων της θεμελίωσης και τα οποία έπρεπε να αποδομηθούν, προκειμένου να υλοποιηθεί η εγκεκριμένη μελέτη θεμελίωσης του εν λόγω κτιρίου.
     Κατά τη διάρκεια των εργασιών πασσαλώσεων και εκσκαφών στο χώρο ανέγερσης του κτιρίου κοινοχρήστων λειτουργιών που περιλαμβάνει κυλικείο, αμφιθέατρο διακοσίων θέσεων, αίθουσα περιοδικών εκθέσεων και αποθήκη, ανακαλύφθηκαν ίχνη αρχαιοτήτων με αποτέλεσμα να γίνει διακοπή των εργασιών προκειμένου να γίνουν ανασκαφικές εργασίες στο χώρο από την 13η Εφορεία Βυζαντινών Αρχαιοτήτων (εις το εξής ΕΒΑ). Εν μέσω των ανασκαφών έγινε η αποκάλυψη της Μονής του Αγίου Φραγκίσκου, η οποία καταλαμβάνει όλο το χώρο του εν λόγω κτιρίου. Στη γωνία δε του χώρου αποκαλύφθηκε μέρος Βυζαντινού τείχους, (Προμαχών).
     Εκ των πραγμάτων, λόγω των ανασκαφικών εργασιών από τη 13η ΕΒΑ διεκόπη η εκτέλεση των εργασιών επισκευής, επέκτασης και εκσυγχρονισμού του χώρου του Μουσείου. Επιπλέον οι αρχικοί μελετητές τροποποίησαν τη μελέτη, η οποία και εγκρίθηκε με απόφαση του Υπουργείου Πολιτισμού.
     Η ανάδοχος Κοινοπραξία υπέβαλε στις 06/06/2003 ειδική δήλωση διάλυσης εργολαβίας, η οποία και απορρίφθηκε με απόφαση του Υπουργείου Πολιτισμού. Κατά της εν λόγω απόφασης η ανάδοχος Κοινοπραξία έχει υποβάλλει ένσταση στις 11/08/2003 και αίτηση θεραπείας στις 05/12/2003, οι οποίες εκκρεμούν.
     Στις 11/02/2004 παραδόθηκε στην ανάδοχο Κοινοπραξία η εγκριθείσα τροποποιημένη μελέτη του έργου και ζητήθηκε η σύνταξη νέου χρονοδιαγράμματος κατασκευής, το οποίο ακόμα δεν έχει υποβληθεί.
     Σημειωτέον ότι καταβάλλονται έντονες προσπάθειες για την άμεση επανενεργοποίηση του κτιριακού έργου επέκτασης - εκσυγχρονισμού του Μουσείου προς την εργοληπτική κοινοπραξία, ενώ ταυτόχρονα προγραμματίζονται παράλληλες εναλλακτικές ενέργειες εκ μέρους της αντίστοιχης Γενικής Διεύθυνσης Αναστήλωσης Μουσείων και Τεχνικών Έργων από πλευράς Υπουργείου Πολιτισμού.
     Προς το παρόν εκτελούνται ήδη από τη Διεύθυνση του Αρχαιολογικού Μουσείου οι απαραίτητες εργασίες κτιριακού ευπρεπισμού και αποκατάστασης δυσλειτουργιών του Μουσείου. Προγραμματίζονται παράλληλα πολλές εργασίες εντός των επομένων ημερών για τη βελτίωση της λειτουργίας του Μουσείου έως ότου ξαναξεκινήσουν και οι εργασίες επισκευής - εκσυγχρονισμού.
     Βούληση του Υπουργείου Πολιτισμού, όπως εκφράσθηκε σαφώς και κατά την επίσκεψη του Υφυπουργού Πολιτισμού στο Ηράκλειο, είναι η άμεση συνέχιση και η έγκαιρη ολοκλήρωση του έργου. Καταβάλλεται κάθε δυνατή προσπάθεια για ευπρεπή παρουσία και λειτουργία του Μουσείου κατά τη θερινή περίοδο και ιδιαίτερα κατά την περίοδο των Ολυμπιακών Αγώνων.
     2) Αναφορικά με τις προσλήψεις προσωπικού
     Το Μουσείο πρόκειται να λειτουργήσει σύντομα σε διπλή βάρδια μετά την πρόσφατή έγκριση πρόσληψης εποχικού προσωπικού προκειμένου να καλυφθούν υπηρεσιακές ανάγκες του Μουσείου κατά τη θερινή περίοδο.
     Στα πλαίσια του Τριετούς Προγραμματισμού προσλήψεων προσωπικού για τα έτη 2002-2004, το Υπουργείο Πολιτισμού έχει ζητήσει από τον ΑΣΕΠ έγκριση πλήρωσης των κενών θέσεων που υπάρχουν στις Περιφερειακές και Ειδικές Περιφερειακές Υπηρεσίες του Υπουργείου.
     Εφόσον δοθεί η ως άνω έγκριση για την πλήρωση των κενών θέσεων, θα ακολουθήσει η κατανομή αυτών σε όλες τις Υπηρεσίες Αρχαιοτήτων του Υπουργείου Πολιτισμού, ανάμεσα στις οποίες συγκαταλέγεται και η Υπηρεσία του Αρχαιολογικού Μουσείου Ηρακλείου.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     14. Στην με αριθμό 152/21-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 41/12-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στη παραπάνω ερώτηση που κατέθεσε ο Βουλευτής κ. Φ. Κουβέλης, για τα θέματα της αρμοδιότητάς μας, σας πληροφορούμε τα εξής:
     Σύμφωνα με το άρθρο 5 παρ. 2 του Ν. 998/79, η μέριμνα για τη βελτίωση κ.λπ. των πάρκων ανήκει αποκλειστικά στους Ο.Τ.Α. Ο Δήμος Αγίου Δημητρίου ουδέποτε μέχρι σήμερα ζήτησε τη συνδρομή της Δασικής Υπηρεσίας για τη δημιουργία ή βελτίωση πάρκου στη συγκεκριμένη περιοχή, όπως μπορούσε να πράξει βάσει της ως άνω διάταξης. Σύμφωνα με το νέο Ν. 3208/03, στην αρμοδιότητα της Δ/νσης Αισθητικών Δασών, Δρυμών και Θήρας του Υπουργείου μας, ανήκει η έγκριση σχετικής μελέτης για την εκτέλεση κάθε είδους έργων στα πάρκα, που θα της υποβληθεί από τον αρμόδιο φορέα, (από την τοπική Δασική Αρχή). Τέτοια μελέτη δεν έχει μέχρι σήμερα υποβληθεί ούτε από το Δήμο Αγ. Δημητρίου, που φαίνεται να διαχειρίζεται την περιοχή, ούτε από άλλον αρμόδιο φορέα.
     Κατά τα λοιπά αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης.
     Ο Υφυπουργός
     Ε. ΜΠΑΣΙΑΚΟΣ»
     15. Στην με αριθμό 126/19-4-04 ερώτηση των Βουλευτών κυρίων Μιχάλη Καρχιμάκη και Χρήστου Αηδόνη δόθηκε με το υπ’ αριθμ. Φ900α/4030/7170/10-5-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 126/19-04-2004 ερώτησης, που κατέθεσαν οι Βουλευτές, κ. κ. Μιχάλης Καρχιμάκης και Χρήστος Αηδόνης, με θέμα τις πρόσφατες κρίσεις των Αξιωματικών των Ενόπλων Δυνάμεων, σας γνωρίζουμε τα εξής:
     1. Οι κρίσεις των Αξιωματικών των Ενόπλων Δυνάμεων γίνονται κάθε χρόνο, σύμφωνα με τις διατάξεις των άρθρων 13, 14, 16, 17, 18, 20, 21 και 22 του Ν. 2439/96, που ψηφίστηκε από την προηγούμενη Κυβέρνηση. Οι Αξιωματικοί όλων των βαθμών κρίνονται βάσει των στοιχείων των ατομικών τους φακέλων, την αξιολόγηση των προσόντων τους σε όλους τους βαθμούς και την προσωπική αντίληψη των μελών των αρμοδίων Συμβουλίων για κάθε ένα από τους κρινόμενους.
     Ειδικότερα, το άρθρο 12 του Ν. 2439/96 καθιέρωσε αυτοτελές σύστημα προαγωγών στους ανώτατους βαθμούς (Αντιστρατήγου, Υποστρατήγου, Ταξιάρχου και αντιστοίχων βαθμών των άλλων Κλάδων) και χορηγήθηκε στα αρμόδια Συμβούλια Κρίσεων ευρύτατη διακριτική ευχέρεια προς επιλογή.
     Ένας Aξιωματικός, για να προαχθεί στους ανώτατους βαθμούς, θα πρέπει να συγκεντρώνει σε εξαίρετο βαθμό όλα τα ιδιαίτερα προσόντα για τη κάλυψη ανώτερης θέσης και, επιπλέον, να διαθέτει ευρεία και ποικίλη διοικητική και επιτελική πείρα, ικανότητα, γενικότερη στρατιωτική μόρφωση και, ενισχυτικά, πανεπιστημιακή μόρφωση και γνώσεις ξένων γλωσσών.
     Διευκρινίζεται, ότι η κρίση για τους βαθμούς αυτούς δεν είναι συγκριτική και δεν γίνεται επιλογή μεταξύ αυτών που κατέχουν τα τυπικά προσόντα, ώστε να επιλεγεί εκείνος ο Αξιωματικός που υπερτερεί μεταξύ των ομοιόβαθμών του και κατά τα ουσιαστικά προσόντα, αλλά το κάθε στέλεχος κρίνεται αυτοτελώς, με τη σειρά της επετηρίδας, για να διαπιστωθεί εάν συγκεντρώνει τα κατά νόμο προσόντα για την κατ' εκλογή προαγωγή του.
     Το Συμβούλιο Αρχηγών Γενικών Επιτελείων, το οποίο εφάρμοσε πιστά το Ν. 2439/96 και διενήργησε τις κρίσεις των ανώτατων Αξιωματικών, αποτελείται από τους Αρχηγούς των Γενικών Επιτελείων, η θητεία των οποίων είχε παραταθεί με απόφαση του ΚΥΣΕΑ της προηγούμενης Κυβέρνησης.
     2. Οι Αξιωματικοί, που θεωρούν μη νόμιμη την κρίση ή την αποστρατεία τους, έχουν δικαίωμα να υποβάλλουν προσφυγή για επανάκριση, να υποβάλουν αναφορές για διαγραφή δυσμενών στοιχείων σύμφωνα με τα ΠΔ 160/94 και το ΠΔ 166/2002, ή να προσφύγουν στα Διοικητικά Δικαστήρια, τα οποία και είναι τα μόνα αρμόδια όργανα να κρίνουν για τη νομιμότητα της αιτιολογίας των πράξεων αυτών και, με τις αποφάσεις των οποίων η Υπηρεσία στα πλαίσια της χρηστής διοίκησης πάντοτε συμμορφώνεται.
     Σχετικά με την επανάκριση των Αξιωματικών που κρίθηκαν δυσμενώς, με βάση το άρθρο 19 του Ν. 2439/96, ήτοι με προσφυγή του ΥΕΘΑ., επισημαίνεται, ότι οι κ.κ. ΥΕΘΑ και ΥΦΕΘΑ έχουν συμφωνήσει με τους πίνακες κρίσεων, οι οποίοι έχουν κυρωθεί με προεδρικά διατάγματα, όπως προβλέπει το άρθρο 17 του Ν. 2439/96. Περαιτέρω, διευκρινίζεται, ότι το δικαίωμα προσφυγής του κ. ΥΕΘΑ δυνάμει του άρθρου 19 του Ν. 2439/96 είναι δυνητικό και όχι υποχρεωτικό.
     3. Όσον αφορά την κατάθεση εγγράφων των κρίσεων και ειδικότερα των στοιχείων των φακέλων των κριθέντων Αξιωματικών, σας γνωρίζουμε ότι σύμφωνα με την υπ' αριθμ. 1/10-5-2004 γνωμοδότηση της καθ' ύλην αρμόδιας Αρχής Προστασίας Δεδομένων Προσωπικού Χαρακτήρα η κατάθεση στη ΒτΕ των αιτούμενων στοιχείων ενδεχόμενα οδηγούσε σε προσβολή των προστατευόμενων αγαθών προσωπικού χαρακτήρα του Ν. 2472/97 και ως εκ τούτου είναι αιτιολογημένη κατ' άρθρο 133 παρ. 3 Κανονισμού της Βουλής η μη κατάθεσή τους.
     Ωστόσο, στα πλαίσια διασφάλισης του κοινοβουλευτικού ελέγχου ο ερωτών κ. Βουλευτής μπορεί να προσέλθει στο ΥΠΕΘΑ και να λάβει γνώση όλων των αιτούμενων εγγράφων και στοιχείων, εφόσον προηγηθεί και η ενημέρωση κατ' άρθρο 11 παρ. 3 Ν. 2472/97 των Αξιωματικών τους οποίους αυτά αφορούν.
     4. Οι κρίσεις του Στρατιωτικού Προσωπικού των ΕΔ ήταν διάφανες και διενεργήθηκαν κατά απόλυτα αντικειμενικό τρόπο και με προσήλωση στα κριτήρια που θέτει το νομοθετικό πλαίσιο, χωρίς καμία παρέμβαση της πολιτικής Ηγεσίας.
     5. Τέλος όσον αφορά την αντικατάσταση του Ν. 2439/96, το ΥΠΕΘΑ επεξεργάζεται προτάσεις, ώστε να διασφαλίζονται τα εχέγγυα της διαφάνειας και της αξιοκρατίας στη διαδικασία των κρίσεων των στελεχών των Ε.Δ.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     16. Στις με αριθμούς 204/22-4-04, 225/23-4-04, 349/29-4-04 ερωτήσεις των Βουλευτών κυρίων Μάνου Φραγκιαδουλάκη, Δημήτρη Πιπεργιά και Στάθη Κουτμερίδη δόθηκε με το υπ’ αριθμ. οικ.2/25184/0094/12.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση των με αριθ. 204/22.4.2004, 225/23.4.2004 και 349/29.4.2004 ερωτήσεων που κατέθεσαν οι Βουλευτές κ.κ. Μάνος Φραγκιαδουλάκης, Δημήτρης Πιπεργιάς και Στάθης Κουτμερίδης αντίστοιχα, σας γνωρίζουμε τα εξής:
     Οι δαπάνες ιατροφαρμακευτικής περίθαλψης των ασφαλισμένων του Δημοσίου καλύπτονται, από την 1η Ιανουαρίου 2003, από τον προϋπολογισμό του Οργανισμού Περίθαλψης Ασφαλισμένων του Δημοσίου (Ο.Π.Α.Δ.), που συστάθηκε και λειτουργεί σύμφωνα με τον Ν. 2768/99, το Π.Δ. 52/2001 και την με αριθ. 2/69883/0020/29.11.2002 κοινή απόφαση των Υπουργών Οικονομίας και Οικονομικών και Υγείας και Πρόνοιας.
     Ο Οργανισμός εποπτεύεται από τα Υπουργεία Υγείας και Κοινωνικής Αλληλεγγύης και Οικονομίας και Οικονομικών. Το Υπουργείο Υγείας και Κοινωνικής Αλληλεγγύης ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
     Ειδικότερα, όσον αφορά την ιατροφαρμακευτική περίθαλψη των ασφαλισμένων του Δημοσίου, σας γνωρίζουμε ότι τα θέματα της αναπροσαρμογής των τιμολογίων παροχής ιατρικών υπηρεσιών και των εργαστηριακών εξετάσεων εξετάζονται στο πλαίσιο της γενικότερης δημοσιονομικής πολιτικής, σε συνεργασία με το Υπουργείο Υγείας και Κοινωνικής Αλληλεγγύης το οποίο είναι και συναποδέκτης της Ερώτησης.
     Ο Υφυπουργός
     ΠΕΤΡΟΣ ΔΟΥΚΑΣ»
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο.
     Έχω την τιμή να ανακοινώσω προς το Σώμα ότι οι Υπουργοί Εθνικής Άμυνας, Εσωτερικών, Δημόσιας Διοίκησης και Αποκέντρωσης, Εξωτερικών, Οικονομίας και Οικονομικών, Απασχόλησης και Κοινωνικής Προστασίας, Εθνικής Παιδείας και Θρησκευμάτων, Δικαιοσύνης και Υγείας και Κοινωνικής Αλληλεγγύης κατέθεσαν σχέδιο νόμου: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις».
     Παραπέμπεται στην αρμόδια Διαρκή Επιτροπή.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Σήμερα θα συζητηθούν οι επίκαιρες ερωτήσεις της Παρασκευής 4 Ιουνίου 2004.
     Επίκαιρες ερωτήσεις πρώτου κύκλου:
     Πρώτη είναι η με αριθμό 174/1.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Λιάνη προς τους Υπουργούς Εσωτερικών, Δημόσιας Διοίκησης και Αποκέντρωσης, Πολιτισμού, σχετικώς με τα προβλήματα που δημιουργήθηκαν στο Παναθηναϊκό Στάδιο με το πέρας του «Γύρου της Αθήνας» κλπ.
     Η επίκαιρη ερώτηση του κυρίου συναδέλφου έχει ως εξής:
     «Την Κυριακή 16 Μαΐου, λίγο μετά τη λήξη του αγώνα του «Γύρου της Αθήνας», που οργάνωσε ο Οργανισμός Νεολαίας Αθήνας του Δήμου Αθηναίων και αμέσως μετά την αναχώρηση των επισήμων, το Παναθηναϊκό Στάδιο της Αθήνας μετετράπη για πολλές ώρες σ΄ ένα τεράστιο «σούπερ-μάρκετ». Αυτό συνέβη μέσα κι έξω από τα Προπύλαια όπου καίει η Ολυμπιακή Φλόγα και παρά τη ρητή απαγόρευση που υπάρχει στο Καταστατικό της ΕΟΕ (Ελληνικής Ολυμπιακής Επιτροπής).
     Τεράστια κοντέινερς ξεφόρτωσαν τόνους τροφίμων και γάλακτος των χορηγών της εκδήλωσης που μοιράστηκαν σε χιλιάδες άτομα, μετατρέποντας τον εσωτερικό και εξωτερικό χώρο του Σταδίου λίγη ώρα αργότερα σε ένα απέραντο σκουπιδότοπο, γεμάτο από πλαστικές σακούλες, γαριδάκια, κουτιά γάλακτος «Νουνού» και εκατοντάδες κουτιά μπύρας.
     Κατόπιν όλων αυτών ερωτώνται ο Υπουργός Δημόσιας Διοίκησης και Αποκέντρωσης, καθώς και η Αναπληρώτρια Υπουργός Πολιτισμού:
     1. Με ποίου την εντολή το Παναθηναϊκό Στάδιο μετετράπη σε υπαίθριο «σούπερ μάρκετ», ποιοι διαφημίστηκαν μέσα στο Στάδιο και έναντι ποίου τιμήματος;
     2. Ποιος μετέτρεψε τα Προπύλαια και το χώρο όπου καίει η φλόγα με φόντο τους Ολυμπιακούς Κύκλους, σε ένα απέραντο σκουπιδοτενεκέ; Γιατί δε φρόντισαν να προστατεύσουν το βωμό και τη φλόγα οι άνδρες ασφαλείας που φυλάττουν τη φλόγα 24 ώρες το 24ωρο;»
     Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, ο «Γύρος της Αθήνας» πραγματοποιήθηκε την Κυριακή 16 Μαΐου με συμμετοχή τριάντα πέντε χιλιάδων αθλητών – πολιτών -και αυτό έχει σημασία, γιατί είναι μία μαζική συμμετοχή- Ελλήνων, αλλά και ξένων.  Ακόμη και ο Αρχηγός της Αξιωματικής Αντιπολίτευσης ο κ. Παπανδρέου και ο πρώην Υφυπουργός κ. Γεωργακόπουλος, μετείχαν στο «Γύρο της Αθήνας». 
     Πραγματικά ήταν μια εξαιρετική εκδήλωση με μεγάλη συμμετοχή και μέσα σε μια ατμόσφαιρα γενικότερου ενθουσιασμού. Θα έλεγα ότι ήταν μια «αυλαία» για τους Ολυμπιακούς Αγώνες του Αυγούστου. 
     Ο Δήμος της Αθήνας, όπως με διαβεβαίωσαν, και όπως και εσείς, κύριε Λιάνη, γνωρίζετε -αφού το θέμα το θέσατε και στην κ. Μπακογιάννη την περασμένη εβδομάδα στην Επιτροπή Μορφωτικών Υποθέσεων- έλαβε την άδεια, όπως την είχε ζητήσει, από την Ελληνική Ολυμπιακή Επιτροπή. Ο Δήμος της Αθήνας σεβάστηκε απολύτως τη δέσμευση να μην υπάρχει διαφήμιση μέσα στο στάδιο. Και βεβαίως να υπάρχει ο απόλυτος σεβασμός του Παναθηναϊκού Σταδίου και των συμβόλων, όπως επανειλημμένως και εσείς, κύριε Λιάνη, με ιδιαίτερη ευαισθησία λέγατε ότι πρέπει να κατοχυρωθεί και η Ολυμπιακή Φλόγα. Ξέρετε πολύ καλά ότι εμείς, ως Αντιπολίτευση τότε, ήμασταν δίπλα σας και σας στηρίζαμε σε αυτές τις προσπάθειες και ενέργειες, γιατί  ήμασταν απόλυτα σύμφωνοι ότι τα ολυμπιακά μας σύμβολα πρέπει να τα τιμούμε.
     Εκείνο το οποίο έγινε είναι το εξής: ‘Όταν έχεις έναν κόσμο τριάντα πέντε χιλιάδων ατόμων που τερματίζουν, στο τέλος, στον τερματισμό μέσα στο στάδιο, τους δινόταν ένα αναμνηστικό δώρο και βεβαίως κυρίως αναψυκτικά, τα μπουκαλάκια με το νερό κλπ. Ένα μέρος από αυτούς τους τριάντα πέντε χιλιάδες ανθρώπους φεύγοντας, έξω από το στάδιο, εναπόθεσαν όλα αυτά ή τα πέταξαν, αν θέλετε, στο στάδιο. Αλλά όπως λέει και ο αρμόδιος διευθυντής του Σταδίου σε πάρα πολύ μικρό χρονικό διάστημα τα ειδικά συνεργεία που υπήρχαν καθάρισαν μέσα σε ελάχιστες ώρες το χώρο. 
     Σε κάποια φάση είναι πολύ πιθανόν να ήταν πεταμένα γύρω-γύρω αντικείμενα στο πεζοδρόμιο, αλλά αυτό έγινε για πολύ λίγο χρονικό διάστημα, όπως μας διαβεβαιώνει και η ίδια Ελληνική Ολυμπιακή Επιτροπή. Και απ’ ό,τι γνωρίζω σας διαβεβαίωσε και εσάς η Ελληνική Ολυμπιακή Επιτροπή γι’ αυτό.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ.
     Ο κ. Λιάνης έχει το λόγο για δύο λεπτά.
     ΓΕΩΡΓΙΟΣ ΛΙΑΝΗΣ: Κύριε Πρόεδρε, κυρία Υπουργέ, νομίζω ότι θα ξέρετε τη φοβερή διαμάχη που είχε κάποτε ο Γεώργιος Σεφέρης με τον Κωνσταντίνο Τσάτσο.  Στο τέλος ενός καταπληκτικού πολιτιστικού διαλόγου που είχαν, του είπε την εξής απάντηση: «Όταν ρωτάω ένα φιλόσοφο και μου απαντάει, ξέχασε τι τον είχα ρωτήσει». Έτσι αισθάνομαι και εγώ τώρα, μετά την απάντησή σας, κυρία Υπουργέ, και λυπάμαι πάρα πολύ. Οι ερωτήσεις ήταν συγκεκριμένες, οι απαντήσεις ήταν αφηρημένες.
     Ρωτώ: Ποιος έδωσε την εντολή στις 16 Μαΐου το Παναθηναϊκό Στάδιο της Αθήνας, πριν από τους Ολυμπιακούς Αγώνες να γίνει ναός εμπορίου; Έγινε υπαίθριο «σούπερ-μάρκετ».
     Η Ελληνική Ολυμπιακή Επιτροπή μου ανέφερε πράγματι και έχετε δίκιο σ’ αυτό, ότι έστειλε επιστολή προς τον Οργανισμό Νεολαίας Αθήνας που έλεγε μέσα ότι ρητώς απαγορεύεται να υπάρχει έστω και ένας χορηγός. Και εντός του Σταδίου μετρήσαμε πλειάδα χορηγών. 
     Διαφημίστηκαν σκανδαλωδώς το CARREFOUR και η DURACELL. Τι δουλειά είχαν οι αθλητές με τις μπαταρίες, κυρία Υπουργέ; Δε νομίζω ότι τις χρειάζονταν. Υπήρχαν επίσης το γάλα «Νουνού», τα γαριδάκια κλπ. 
     Ποιο ήταν το τίμημα; Σε τι διαφέρουμε από το Λος Άντζελες όπου  η διαδρομή της φλόγας πουλήθηκε τρεις χιλιάδες δολάρια το χιλιόμετρο και η Ελλάδα είχε εκπλαγεί και λέγαμε ότι αυτά είναι ανήκουστα πράγματα; Τι έκανε η φρουρά που φυλάσσει τη φλόγα είκοσι τέσσερις ώρες το εικοσιτετράωρο; Καλό της ταξίδι, έφυγε πια η φλόγα. Τι έκαναν οι αστυνομικοί όταν παραβιάστηκαν τα κιγκλιδώματα και ο βωμός γέμισε από τενεκεδάκια μπύρας, όπως γέμισαν και οι αναθηματικές στήλες των ολυμπιονικών; Αυτό είναι ιεροσυλία. 
     Την ευθύνη για τον περίβολο την έχει ο δήμος. Τι πρόκειται να κάνετε; Η κυρία δήμαρχος είπε ότι θα αναζητήσει ευθύνες. Τις αναζήτησε; Εγώ άκουσα την Πρόεδρο του «ΑΘΗΝΑ 2004» να λέει, κυρία Υπουργέ, ότι δε θέλει να «ανάψει φλόγες» με τη φλόγα. Βαριά υπόνοια. Τι εννοεί ακριβώς η Πρόεδρος; Πως δε θα επαναληφθούν παρόμοια φαινόμενα τώρα πια στο Παναθηναϊκό Στάδιο; Εγώ φαντάζομαι ότι η Δήμαρχος Αθήνας κ. Μπακογιάννη και βεβαίως ο Πρωθυπουργός, που είναι και Υπουργός Πολιτισμού, αλλά κι εσείς, που ξέρω τις ευαισθησίες σας, δε θα μένατε ικανοποιημένοι αν βλέπατε αυτό το θέαμα, έστω και αν κράτησε λίγη ώρα, όπως είπατε. Για την ακρίβεια, κράτησε τρεις ώρες. 
     Κλείνοντας, θα έλεγα ότι ουσιαστικά η μοίρα των Αγώνων –και αυτό σας το λέω με πολλή αγάπη- βρίσκεται στα χέρια αστραφτερών κυριών που δε συνεργάζονται η μία με την άλλη. Δε συνεργάζεστε για το θέμα των Αγώνων.
     Επίσης θέλω να πω ότι έπρεπε να μπείτε μέσα σ’ αυτούς τους Αγώνες σα μύστες και βλέπω ένα κομμάτι της Κυβέρνησης να μπαίνει σαν καταναλωτής.
     Θέλουμε πραγματικά να σας βοηθήσουμε. Σωστά είπατε ότι κι εσείς μας είχατε βοηθήσει πάρα πολύ, κυρία Πετραλιά, και στο θέμα της φλόγας που είχα ζητήσει την κατοχύρωσή της και σε άλλα σοβαρά ζητήματα.
     Όμως, η «κλεψύδρα» των Αγώνων λιγόστεψε επικίνδυνα. Τώρα είναι η ώρα των αθλητών. Αυτό το ξέρετε καλύτερα από τον καθένα. Στραφείτε προς τους αθλητές και αφήστε όλα τα άλλα. Οι αθλητές έχουν τεράστια προβλήματα αυτήν την ώρα. Είστε τρεις μήνες Κυβέρνηση και εκτός από σας που κάνατε μία επίσκεψη στην εθνική ομάδα όταν αναχωρούσε για το Πανευρωπαϊκό, δεν έχετε πάει να ακούσετε από έναν αθλητή και από μία ομοσπονδία τι συμβαίνει.
     (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Κύριε Λιάνη, ολοκληρώστε, σας παρακαλώ.
     ΓΕΩΡΓΙΟΣ ΛΙΑΝΗΣ: Στραφείτε προς τους αθλητές πριν να είναι αργά, γιατί αυτή η μεγάλη εθνική προσπάθεια έχει επίκεντρο και «αιχμή του δόρατος» τώρα τους Έλληνες αθλητές.
     ΠΡΟΕΔΡΕΥΩΝ (Ιωάννης Τραγάκης): Η κυρία Υπουργός έχει το λόγο για δύο λεπτά.
     ΦΑΝΗ ΠΕΤΡΑΛΙΑ -ΠΑΛΛΗ (Αναπληρωτής Υπουργός Πολιτισμού): Κύριε Λιάνη, αναφερθήκατε στο αν η κ. Μπακογιάννη έκανε τις έρευνες που είχε δεσμευθεί να κάνει στην Επιτροπή Μορφωτικών Υποθέσεων. Μπορώ να καταθέσω για τα Πρακτικά το σημείωμα το οποίο ζήτησα και μου απεστάλη, ώστε να σας απαντήσω εδώ σήμερα. Ο Οργανισμός της Αθήνας λέει –και όντως έτσι έγινε- ότι τα κιγκλιδώματα είχαν τοποθετηθεί και ότι ήδη ήταν εκεί οι αστυνομικοί οι οποίοι προστάτευαν την περίφραξη. Εξάλλου και ο Πρόεδρος της Αξιωματικής Αντιπολίτευσης κ. Παπανδρέου, μίλησε με πάρα πολύ θετικά λόγια για την εκδήλωση αυτή, για το μαραθώνιο.
     Επίσης μπορώ να καταθέσω για τα Πρακτικά τις φωτογραφίες που μου απεστάλησαν από το Δήμο της Αθήνας και που δείχνουν ακριβώς πώς ήταν η κατάσταση μέσα στο Παναθηναϊκό Στάδιο. 
     Κύριε Λιάνη, θεωρώ ότι ελάχιστες μέρες πριν από τους Ολυμπιακούς Αγώνες δεν ωφελεί κανέναν ούτε να γυρίζουμε πίσω ούτε να καταλογίζουμε ευθύνες σε κανέναν, διότι η επιτυχία των Αγώνων δεν επιμερίζεται. Δεν είναι ούτε της Νέας Δημοκρατίας ούτε αυτής της Κυβέρνησης ούτε της προηγούμενης κυβέρνησης. Έχουμε όλοι ένα στόχο, έναν και μοναδικό στόχο, να πετύχουν αυτοί οι Αγώνες. Εκεί πρέπει να ενώσουμε όλες τις δυνάμεις μας και τις ενώνουμε. 
     Όσο γι’ αυτό που είπατε ότι δεν υπάρχει συνεργασία, ξέρετε πολύ καλά ότι ποτέ δεν υπήρχε τόσο στενή συνεργασία ανάμεσα σ’ αυτούς τους τρεις φορείς που αναφέρατε, δηλαδή ανάμεσα στην Κυβέρνηση, στην Οργανωτική Επιτροπή και στο Δήμο της Αθήνας. Έχουμε κάτσει επανειλημμένως στο ίδιο τραπέζι. Σε καθημερινή βάση έχουμε επιτροπές και συγκεκριμένες υποεπιτροπές. Για συγκεκριμένα θέματα. Και έχουμε συντονιστεί απολύτως.
     Άλλωστε, να σας πω κάτι; Ο συντονισμός που υπάρχει –κι εσείς έχετε αναφερθεί επανειλημμένως σ’ αυτό- φαίνεται από τον τρόπο που αντιμετωπίζεται από τον Τύπο. 
     Θέλω, λοιπόν, να καταθέσω αυτά τα στοιχεία στη Βουλή, ώστε ο κ. Λιάνης να έχει την ευκαιρία να τα δει. 
     (Στο σημείο αυτό η Αναπληρωτής Υπουργός Πολιτισμού κ. Φάνη Πετραλιά –Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Απ’ ό,τι βλέπω ο κ. Λιάνης έχει τις φωτογραφίες.
     ΓΕΩΡΓΙΟΣ ΛΙΑΝΗΣ: Κύριε Πρόεδρε, οι δικές μου είναι πολύ διαφορετικές. Θα τις καταθέσω κι εγώ.
     (Στο σημείο αυτό ο Βουλευτής κ. Γ. Λιάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΦΑΝΗ ΠΕΤΡΑΛΙΑ -ΠΑΛΛΗ (Αναπληρωτής Υπουργός Πολιτισμού): Πάντως, είναι βέβαιο ότι η Κυβέρνηση σε κάθε περίπτωση θα κάνει όλες τις απαραίτητες κινήσεις, ώστε να διαφυλαχθεί το ολυμπιακό πνεύμα και να διαφυλαχθούν πάνω απ’ όλα οι Ολυμπιακοί Αγώνες που αποτελούν έναν εθνικό στόχο.
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κυρία Υπουργέ.
     Η δεύτερη επίκαιρη ερώτηση του πρώτου κύκλου, η με αριθμό 181/1-6-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καταβολή των δεδουλευμένων στους εργαζόμενους στα Κέντρα Εξυπηρέτησης Πολιτών, διαγράφεται λόγω κωλύματος του κυρίου Βουλευτή.
     Εισερχόμεθα στην τρίτη με αριθμό 177/1-6-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης, σχετικώς με την οικονομική κατάσταση των Ασφαλιστικών Ταμείων, την ορθολογική χρήση των πόρων κλπ.
     Η επίκαιρη ερώτηση του κ. Κουβέλη έχει ως εξής:
     «Τα αποθεματικά των Ασφαλιστικών Ταμείων είναι κατά βάση εκείνα τα οποία στηρίζουν το συνταξιοδοτικό και υγειονομικό σύστημα της χώρας μας. Αυτά έχουν υποστεί διαχειριστικά πλήγματα κατά τα τελευταία έτη αναφορικά με την επενδυτική διαχείρισή τους, ενώ δε λειτουργεί αντίστοιχος μηχανισμός για την αξιολόγηση των πάγιων περιουσιακών στοιχείων.
     Πρόσφατη έρευνα επισημαίνει ότι βασικά αίτια τα οποία επιδεινώνουν την ήδη προβληματική οικονομική κατάσταση των Ταμείων είναι, εκτός της μη ορθολογικής αξιοποίησης των περιουσιακών στοιχείων, η εισφοροδιαφυγή, η μαύρη αγορά εργασίας, η αυξανόμενη ανεργία, καθώς και η ελλιπής στελέχωση των ελεγκτικών υπηρεσιών με το αναγκαίο και ικανό ανθρώπινο δυναμικό.
     Η αύξηση κατά 600% των δαπανών που έχει παρατηρηθεί, μεταξύ των ετών 1990 και 2003 για την υγειονομική περίθαλψη, αποτελεί επίσης βασικό αίτιο της επιδείνωσης της οικονομικής τους θέσης για την αντιμετώπιση του οποίου πρέπει άμεσα να αναπτυχθούν από την πολιτεία αποτελεσματικοί μηχανισμοί ελέγχου και αξιολόγησης των δαπανών που πραγματοποιούνται για την προμήθεια υγειονομικού εξοπλισμού ή την κάλυψη της υγειονομικής περίθαλψης, ώστε να προστατευθούν  τα αποθεματικά και η ορθολογική χρήση των αποθεματικών των Ταμείων.
     Ερωτώνται οι κύριοι Υπουργοί:
     1. Σε ποιες συγκεκριμένες ρυθμίσεις πρόκειται να προβούν και τι μέτρα θα λάβουν για την εξάλειψη της εισφοροδιαφυγής και τον περιορισμό της παρεχόμενης ανασφάλιστης εργασίας;
     2. Ποιοι μηχανισμοί θα αναπτυχθούν και με ποιον τρόπο θα διασφαλιστεί η ορθολογική αξιοποίηση των πόρων που καταβάλλονται για την κάλυψη της υγειονομικής περίθαλψης των ασφαλισμένων;»
      Ορίστε, κύριε Υφυπουργέ, έχετε το λόγο για τρία λεπτά.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Με την επίκαιρη ερώτηση την οποία συζητούμε και την οποία κατέθεσε ο εκλεκτός συνάδελφος κ. Φώτης Κουβέλης θίγονται τρία μεγάλα ζητήματα τα οποία αφορούν τη λειτουργία, το μέλλον και τη βιωσιμότητα των ασφαλιστικών ταμείων. Το πρώτο είναι η οικονομική τους κατάσταση, το δεύτερο είναι η εισφοροδιαφυγή και η ανασφάλιστη εργασία  και το τρίτο η αξιοποίηση των πόρων των Ταμείων για την καλύτερη παροχή υγειονομικής περίθαλψης στους ασφαλισμένους.
     Είχα την ευκαιρία προχθές συζητώντας στην επιτροπή –θα καταθέσω όμως και για τα Πρακτικά κάποια στοιχεία που αναφέρονται στην οικονομική κατάσταση των ταμείων- να πω ότι, όπως αποτυπώνονται ή δεν αποτυπώνονται στον Ισολογισμό του 2004, για να μπορέσουμε να ανταποκριθούμε στις υποχρεώσεις μας για το έτος 2004, χρειάζεται μόνο για τα ταμεία που εποπτεύονται από Γενική Γραμματεία Κοινωνικής Ασφάλισης πρόσθετη χρηματοδότηση ύψους περίπου 2 τρισεκατομμυρίων δραχμών. Αυτά αναφέρονται σε σημειώματα -που θα καταθέσω για τα Πρακτικά της Βουλής- των διοικήσεων, των οργανισμών κοινωνικής ασφάλισης, οι οποίοι είχαν τοποθετηθεί επί προηγούμενης κυβέρνησης. 
     Είμαι, όμως, υποχρεωμένος να αναφέρω ότι τα τελευταία χρόνια για τον εξορθολογισμό των παρεχομένων υπηρεσιών και την καλύτερη διαχείριση των αποθεματικών των Ταμείων τόσο στον τομέα της ανασφάλιστης εργασίας όσο και στον τομέα της υγειονομικής περίθαλψης πάρθηκαν σημαντικές αποφάσεις προς την κατεύθυνση πραγματικά να έχουμε καλύτερα αποτελέσματα. Δυστυχώς, όμως, τα μέτρα τα οποία πάρθηκαν, πάρθηκαν με πολύ μεγάλη καθυστέρηση. Αρκεί να πω ότι η προσπάθεια για τη μηχανογράφηση του ΙΚΑ ψηφίστηκε στη Βουλή στο τέλος του 2002, ξεκίνησε στις αρχές του 2003 και δεν έχει ολοκληρωθεί. Μόνο είκοσι οκτώ καταστήματά του μηχανογραφούνται. Όσον αφορά τα μέτρα τα οποία έχουν αποφασιστεί από την πολιτεία και έχουν ψηφιστεί στη Βουλή, δυστυχώς πολλά από αυτά λόγω μειωμένης στελέχωσης των ελεγκτικών μηχανισμών δεν μπορούν να έχουν τα αποτελέσματα τα οποία προσδοκούσαμε. Τρίτον έχουμε φαινόμενα διαπλοκής και χρηματισμού στο όλο σύστημα  ανάμεσα στα φαρμακεία, τους γιατρούς και τα νοσοκομεία. Άρα, πρέπει να ενταθούν οι έλεγχοι και αυτό κάνουμε αυτές τις μέρες.
     Και τέταρτον η ΥΠΕΔΥΦΚΑ, η οποία είναι η αρμόδια υπηρεσία για τον έλεγχο των φαρμακείων, των νοσοκομείων και του τομέα της περίθαλψης, δυστυχώς συγκροτήθηκε το 1999 και η στελέχωσή της δεν έχει ολοκληρωθεί ακόμα.
     Πράγματι, κύριε Κουβέλη, έχουμε πολλή δουλειά μπροστά μας να κάνουμε. Προς αυτήν την κατεύθυνση έχουμε εντείνει τους ελέγχους που γίνονται από τις υπηρεσίες του Υπουργείου, από την επιθεώρηση του Υπουργείου, από την ΥΠΕΔΥΦΚΑ κλπ. Μάλιστα απαντήσαμε στην Τράπεζα της Ελλάδος πριν λίγες μέρες ότι με χαρά μας θα διευκολύνουμε και τον έλεγχο που ίσχυε, αλλά δυστυχώς δεν είχε εφαρμοστεί στον τρόπο διαχείρισης των αποθεματικών των ταμείων από την Τράπεζα της Ελλάδος. 
     Επίσης θα ήθελα να σας πω -και σ’ αυτό είμαστε απόλυτοι, το έχουμε πράξει μέχρι σήμερα χωρίς δημοσιότητα- ότι όποιο κρούσμα κακοδιαχείρισης υπάρξει, θα παταχθεί αμέσως. Και εδώ υπάρχει ένα ζήτημα που εντοπίζεται κυρίως στην ανεπάρκεια των διοικήσεων που διοικούσαν τα ταμεία για αρκετά χρόνια, χωρίς αυτό να το γενικεύω βέβαια, αλλά υπάρχουν περιπτώσεις που οι διοικήσεις των ταμείων δυστυχώς δεν είχαν τα προσόντα και τις ικανότητες εκείνες που απαιτούνταν για να μπορέσουν να διαχειριστούν ένα τόσο μεγάλο πρόβλημα προς όφελος των ασφαλιστικών ταμείων. 
     (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικ. Αγγελόπουλος  καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, είναι σημαντικό το γεγονός ότι ο κύριος Υπουργός αναλαμβάνει τη δέσμευση και την ευθύνη να αντιμετωπίσει τα ζητήματα τα οποία θέτω με την επίκαιρη ερώτησή μου.
     Εν αναμονή, λοιπόν, των ενεργειών και κυρίως των ελεγκτικών πράξεων προκειμένου να διαπιστώνεται η διαχείριση των περιουσιακών στοιχείων των ασφαλιστικών ταμείων, αλλά και των δαπανών υγειονομικής περίθαλψης.
     Είμαι βέβαιος ότι θα συμφωνήσετε, κύριε Υπουργέ, πως ένα τεράστιο ποσό εκταμιεύεται από τα ασφαλιστικά ταμεία και διατίθεται για υγειονομική περίθαλψη εκτός των ιατρείων των ασφαλιστικών ταμείων, την ώρα που τα ιατρεία των ασφαλιστικών ταμείων θα μπορούσαν μια σειρά εργαστηριακές πράξεις να τις κρατούν και να τις εκτελούν εκεί. Αλλά μέσα από διασυνδέσεις ιδιοτελούς χαρακτήρα φεύγουν αυτές οι εργαστηριακές πράξεις, πάνε σε ιδιώτες με αποτέλεσμα το κόστος να είναι τεράστιο.
     Περιμένω, όμως, να μου απαντήσετε στη δευτερολογία σας τι συγκεκριμένα θα κάνετε για την εισφοροδιαφυγή, όταν μελέτες, που είμαι βέβαιος ότι τις γνωρίζετε, αποδεικνύουν πως αν αντιμετωπιστεί η εισφοροδιαφυγή θα αυξηθεί η μηνιαία σύνταξη κατά 68 ευρώ. Αντιλαμβάνεσθε πόσο σημαντικό είναι το ζήτημα της εισφοροδιαφυγής και βεβαίως της αντιμετώπισής της. 
     Όπως επίσης αναμένω, κύριε Υπουργέ, να μου πείτε τι θα κάνετε με τα περιουσιακά στοιχεία και ειδικότερα με τα αποθεματικά των ασφαλιστικών ταμείων. Υπάρχουν περιουσιακά στοιχεία των ασφαλιστικών ταμείων τα οποία απαξιώνονται γιατί δεν αξιοποιούνται και κατά συνέπεια δεν εισφέρουν τους πόρους που θα μπορούσαν πράγματι τα ασφαλιστικά ταμεία να τα κάνουν και υγιή και αποτελεσματικά σε σχέση με εκείνον που περιμένει να είναι ο αποδέκτης. Και αποδέκτης των ενεργειών των ασφαλιστικών ταμείων είναι οι Έλληνες πολίτες, είμαστε όλοι. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Οι διαπιστώσεις και οι επισημάνσεις του συναδέλφου είναι απόλυτα αληθείς και συμφωνούμε και εμείς από την πλευρά μας.
     Όπως είπα, υπάρχει πολλή δουλειά να κάνουμε και έχουμε δουλειά μπροστά μας στους τρεις αυτούς τομείς. 
     Στον τομέα της ανασφάλιστης εργασίας πρέπει να πω ότι τα φαινόμενα τα οποία παρατηρούνται είναι ιδιαίτερα μεγάλα μόνο ως προς το Ι.Κ.Α. Στον ΟΑΕΕ και στον ΟΓΑ το θεσμικό πλαίσιο κρίνεται επαρκές, οι έλεγχοι οι οποίοι γίνονται, γίνονται συστηματικά και τα αποτελέσματα τα οποία είχαμε τα τελευταία χρόνια θεωρούνται ικανοποιητικά χωρίς αυτό να σημαίνει ότι δεν υπάρχει ακόμα περιθώριο να βελτιώσουμε τα αποτελέσματα της προσπάθειας αυτής. 
     Στο ΙΚΑ, όμως, επειδή έγιναν με καθυστέρηση κάποια βήματα, ιδιαίτερα στον τομέα της μηχανογράφησης του συστήματος, της απογραφής των εταιρειών, αλλά και των ασφαλισμένων που υπάρχουν στην αγορά και επειδή οι ελεγκτικοί μηχανισμοί, που έχουν θεσπιστεί από την πολιτεία, θεσπίστηκαν μόλις πριν δύο χρόνια με το ν.3029/2002 -κάποιοι από αυτούς- πιστεύουμε ότι με την εντατικοποίηση των ελέγχων, την εφαρμογή της μηχανογράφησης, την παραπέρα προώθηση του απογραφικού δελτίου θα έχουμε μία πληρέστερη εικόνα της αγοράς εργασίας και θα έχουμε αποτυπωμένα όλα εκείνα τα στοιχεία τα οποία θα μας βοηθήσουν να συλλάβουμε την εισφοροδιαφυγή σ΄ ένα ποσοστό που θα ξεπερνάει το 90% - 95%, δηλαδή να έχουμε τα ίδια αποτελέσματα που παρατηρούνται στον ΟΓΑ και στον ΟΑΕΕ.
     Μικρότερα προβλήματα υπάρχουν και στα μικρότερα ταμεία. Κύρια, όμως, στα μικρότερα ταμεία τα προβλήματα εντοπίζονται στον τομέα της διαχείρισης των αποθεματικών, που πολύ σωστά βάλατε, λόγω του πολυκερματισμού ο οποίος παρατηρείται στο σύστημα κοινωνικής ασφάλισης. Και πραγματικά η προσπάθεια, η οποία προβλέπεται να ολοκληρωθεί και με το ν.3029 για την ενοποίηση των ταμείων, θα μας δώσει τη δυνατότητα της καλύτερης διαχείρισης μέσα από ένα νέο νομικό πλαίσιο το οποίο πολύ σύντομα η Κυβέρνηση προτίθεται να φέρει στη Βουλή για τη διαχείριση και την αξιοποίηση της περιουσίας των ταμείων.
     Πιστεύουμε ότι εκεί θα έχουμε την ευκαιρία όλοι να κάνουμε και τις προτάσεις μας και τις παρατηρήσεις μας γιατί πραγματικά αν δεν παρθούν σύντομα μέτρα –και τούτο δεν αποτελεί είδηση, πιστεύω ότι συμφωνούμε όλοι μας- ιδιαίτερα στον τομέα της επικουρικής ασφάλισης, η αντοχή, η βιωσιμότητα των ταμείων έχει πολύ μικρό χρονικό ορίζοντα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Επίκαιρες ερωτήσεις δεύτερου κύκλου:
     Θα συζητηθεί η δεύτερη με αριθμό 182/1.6.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εμπορικής Ναυτιλίας, σχετικώς με τις αυξήσεις στις τιμές των εισιτηρίων των πλοίων κ.λπ.
     Η επίκαιρη ερώτηση του κ. Πατσιλινάκου έχει ως εξής:
     «Οι εφοπλιστές αποθρασυμένοι από την αντιλαϊκή πολιτική της Ευρωπαϊκής Ένωσης και των κυβερνήσεων της Νέας Δημοκρατίας και του ΠΑΣΟΚ ενώ τα τελευταία δύο χρόνια αύξησαν κατά 60% τις τιμές των εισιτηρίων των επιβατών και τα ναύλα των εμπορευμάτων, προχωρούν σε νέες αυθαίρετες, τσουχτερές αυξήσεις.
     Αξιοποιώντας το νέο νομοθετικό πλαίσιο της πλήρους ασυδοσίας πρόκειται να αυξήσουν τις τιμές στην τρίτη οικονομική θέση της ακτοπλοΐας. Να σημειωθεί ότι ήδη οι εφοπλιστές με την κάλυψη του Υπουργείου Εμπορικής Ναυτιλίας μείωσαν τον αριθμό των επιβατών στην οικονομική θέση των πλοίων αναγκάζοντας χιλιάδες επιβάτες να πληρώνουν εισιτήρια «φωτιά».
     Οι νέες αυξήσεις θα επιφέρουν ισχυρό πλήγμα στο εισόδημα της λαϊκής οικογένειας που αξιοποιεί τα πλοία σαν μέσο μεταφοράς και θα αποτελέσει ανασταλτικό παράγοντα για τις διακοπές των εργαζομένων, σε μία περίοδο μάλιστα που τα φτωχά λαϊκά στρώματα της ελληνικής κοινωνίας βρίσκονται σε ιδιαίτερα δύσκολη οικονομική κατάσταση.
     Επιπρόσθετα, θα προκύψουν αλυσιδωτές αυξήσεις και στα είδη πλατιάς λαϊκής κατανάλωσης στα νησιά.
     Ερωτάται ο κύριος Υπουργός τι μέτρα προτίθεται να πάρει η Κυβέρνηση προκειμένου να εξασφαλιστούν φτηνά εισιτήρια στην ακτοπλοΐα καθώς και για να υπάρξει έλεγχος των τιμών;»
     Ο κύριος Υπουργός έχει το λόγο για τρία λεπτά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η Κυβέρνηση επιδιώκει –και θέλω να το καταστήσω αυτό σαφές από την αρχή- τη διασφάλιση του κοινωνικού χαρακτήρα της ακτοπλοΐας. Το στοιχείο της κοινωνικής ευαισθησίας και της προστασίας των συμφερόντων των κατοίκων των νησιωτικών περιοχών κατέχει πρωταρχική θέση στην πολιτική μας.
     Η πολιτεία θα διασφαλίσει την αποτελεσματική λειτουργία του συγκοινωνιακού δικτύου στις νησιωτικές περιοχές καθ’ όλη τη διάρκεια του έτους και βέβαια μέσω της κρατικής επιδότησης του επιπλέον κόστους. Οποιοσδήποτε πλοιοκτήτης ή εταιρεία αυθαίρετα δεν εφαρμόσει τη νομιμότητα που ισχύει, θα υποστεί τις προβλεπόμενες ποινικές και διοικητικές κυρώσεις από τα τοπικά αρμόδια Λιμεναρχεία τα οποία είναι επιφορτισμένα με τη διενέργεια του ελέγχου αυτής της νομιμότητας.
     Αγαπητοί συνάδελφοι, είναι γνωστό ότι μέχρι 31 Ιανουαρίου κάθε έτους οι ενδιαφερόμενες εταιρείες και πλοιοκτήτες δηλώνουν τις δρομολογιακές γραμμές στις οποίες επιθυμούν να δρομολογήσουν τα πλοία τους κατά την επόμενη χρονική περίοδο, καθώς και την ανώτατη τιμολόγηση οικονομικής θέσης επιβατών και οχημάτων.
     Εάν αυτές οι τιμές  κριθούν ότι αντίκεινται στο δημόσιο συμφέρον, τότε με απόφαση του Υπουργού Εμπορικής Ναυτιλίας καθορίζεται το ανώτατο επιτρεπόμενο όριο των τιμών των ναύλων.
     Αυτές οι υπουργικές αποφάσεις υπάρχουν και ισχύουν. Είναι οι υπουργικές αποφάσεις η 25.4.2002 και η 27.6.2003. Η νομιμότητα θα τηρηθεί προς κάθε κατεύθυνση και μονομερείς αποφάσεις αύξησης των ναύλων δε θα ισχύσουν. Θα επιβληθούν, όπως σας είπα και προηγουμένως, οι προβλεπόμενες κυρώσεις ποινικές και διοικητικές. 
     Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο κ. Πατσιλινάκος.
     ΙΩΑΝΝΗΣ ΠΑΤΣΙΛΙΝΑΚΟΣ: Από τη φήμη για αύξηση 10% του ναύλου έχουν γίνει ανάστατα τα νησιά, κύριε Υπουργέ. Ξέρετε ότι τις τελευταίες μέρες πάρα πολλοί σύλλογοι, φορείς κλπ. διαμαρτύρονται γιατί έχει βγει η φήμη για αύξηση 10%.
     Ακόμα, κύριε Υπουργέ, δεν μου απαντήσατε πώς έγινε η μείωση των οικονομικών θέσεων στα πλοία υπέρ της διακεκριμένης και της πρώτης θέσης. Και ακόμα πρέπει να σας πω ότι οι επιδοτήσεις τις οποίες πήραν οι εφοπλιστές το 2002 ήταν 3,5 δισεκατομμύρια δραχμές και το 2004 προβλέπεται να φθάσουν τα 14 δισεκατομμύρια δραχμές. 
     Πιστεύω ότι πρέπει να ενισχυθεί το εισόδημα του λαού στα νησιά που έχει μειωθεί κατακόρυφα. Υπάρχει μεγάλη μείωση της αγοραστικής δύναμης και σ’ αυτό έχει παίξει πολύ μεγάλο ρόλο η αύξηση των μεταφορικών των εμπορευμάτων. Οι αυξήσεις που έγιναν τα δύο τελευταία χρόνια είναι πολύ μεγάλες.
     Επίσης, κύριε Υπουργέ, γνωρίζετε ότι είμαστε σε απεργία των ναυτεργατών των ρυμουλκών ναυαγοσωστικών και της Πανελλήνιας Ένωσης Πληρωμάτων Ρυμουλκών Ναυαγοσωστικών. Ζητούν να εφαρμοστεί η συλλογική σύμβαση εργασίας που έχουν υπογράψει το 2003 και ταυτόχρονα να πάει στο 65% από 1.1.2004 η σύνταξη της σύμβασης του 2003. Η προσπάθεια που πρέπει να γίνει είναι έτσι ώστε και οι ναυτεργάτες να είναι επαρκώς αμειβόμενοι -και η δική μας πρόταση είναι για το 80% επί του βασικού μισθού αντί για το 65%- αλλά και οι κάτοικοι των νησιών και ειδικά των μικρών νησιών να έχουν ένα εισιτήριο που να είναι προσιτό. Διαφορετικά η ζωή τους στα νησιά πραγματικά γίνεται μαρτύριο. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Εμπορικής Ναυτιλίας κ. Κεφαλογιάννης.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, γνωρίζετε πολύ καλά ότι οι εταιρείες υπόκεινται σε περιορισμό καθορισμού ελάχιστου ποσοστού οικονομικής θέσεως. Αυτό ισχύει και δεν μπορεί κανείς αυθαίρετα και μονομερώς να χαρακτηρίσει όλες τις θέσεις των πλοίων ως διακεκριμένες. Αυτό που ισχύει, είναι αυτό που συμφωνήθηκε και ισχύει στο ακέραιο. Και όπως σας είπα εάν υπάρξουν αυξήσεις στα ναύλα οι οποίες δεν θα γίνουν με την έγκριση της Επιτροπής Τιμών και Εισοδημάτων και του Υπουργείου Εμπορικής Ναυτιλίας, οι κυρώσεις οι οποίες θα επιβληθούν θα είναι και διοικητικές και ποινικές. Και τα επιμέρους Λιμεναρχεία θα ασκήσουν αυστηρούς ελέγχους. Νομίζω ότι συμφωνήσαμε όσον αφορά την ουσία της ερώτησής σας.
     Θέσατε και ένα άλλο θέμα εκτός της ερώτησής σας, όπως είναι η απεργία η οποία γίνεται στα ρυμουλκά. Εγώ δράττομαι της ευκαιρίας να σας απαντήσω και σ’ αυτό. Είδα χθες το σωματείο τους και συζητήσαμε. Είπα ότι ακόμα δεν έχει γίνει αλλαγή στο Δ.Σ. του ΝΑΤ. Είπα ότι θα δω άμεσα το θέμα της συλλογικής σύμβασης εργασίας. Ζήτησα όμως από το σωματείο να δώσει πίστωση χρόνου στην Κυβέρνηση για να δούμε αιτήματα. Κάποια από τα αιτήματα είναι δίκαια.
     Αυτό που δεν είναι δικαιολογημένο κατά την κρίση της πολιτικής ηγεσίας του Υπουργείου Εμπορικής Ναυτιλίας, είναι η απεργία. Εάν εντάσσεται στο πλαίσιο μιας σκοπιμότητας ενόψει ευρωεκλογών, το καταλαβαίνω. Είναι ένα αναφαίρετο δικαίωμα ενός σωματείου το οποίο διεκδικεί κάποια αιτήματα πολλά από τα οποία είναι δίκαια, που το Υπουργείο Εμπορικής Ναυτιλίας είναι στη διάθεση και του σωματείου και των συναδέλφων Βουλευτών, να συζητήσει αυτό το θέμα. 
     Σας ευχαριστώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς, κύριε Υπουργέ. 
     Θα ήθελα να ανακοινώσω προς το Σώμα ότι ο Βουλευτής Β΄ Αθήνας του ΠΑΣΟΚ κ. Σταύρος Μπένος έστειλε επιστολή με την οποία ζητεί  άδεια απουσίας στο εξωτερικό από τις 11 Ιουνίου έως τις 17 Ιουνίου. 
     Εγκρίνει το Σώμα; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Το Σώμα ενέκρινε τη ζητηθείσα άδεια. 
     Θα ήθελα επίσης να ανακοινώσω προς το Σώμα ότι: 
     Α. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας: 
     α. «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας».
     β. «Κύρωση του Πρωτοκόλλου Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λαϊκής Δημοκρατίας της Κίνας».
     γ. «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ).»
     Β. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου». 
     Γ. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας, σχετικά με την πραγματοποίηση της διασύνδεσης Τουρκίας-Ελλάδος για τη μεταφορά αερίου και την προμήθεια φυσικού αερίου από τη Δημοκρατία της Τουρκίας προς την Ελληνική Δημοκρατία». 
     Συνεχίζουμε, κύριοι συνάδελφοι, τη συζήτηση των επικαίρων ερωτήσεων του δεύτερου κύκλου με την πρώτη που είναι η με αριθμό 179/1-6-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρίστου Βερελή προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων αγροτών και κτηνοτρόφων από την έντονη κακοκαιρία κλπ. 
     Η επίκαιρη ερώτηση του κυρίου συναδέλφου έχει ως εξής: 
     «Από δυσμενείς καιρικές συνθήκες προκλήθηκαν ζημιές στις γεωργοκτηνοτροφικές εκμεταλλεύσεις, κατά το διάστημα Μαρτίου 2003 μέχρι και το τέλος Φεβρουαρίου 2004, οπότε υπήρξαν και οι ισχυρές χιονοπτώσεις. 
     Προκειμένου να ενισχυθούν οι αγρότες και κτηνοτρόφοι που υπέστησαν σημαντικές ζημιές –καταστρεπτικές σε πολλές περιπτώσεις- ο ΕΛΓΑ ανακοίνωσε ότι θα παραλάβει αιτήσεις από 3.5.2004 έως 4.6.2004 από όσους επλήγησαν. 
     Για πρώτη φορά, όμως, από την ίδρυση του ΕΛΓΑ ζητούνται τόσα παραστατικά, που σε πολλές περιπτώσεις υπερβαίνουν τα δεκαπέντε. 
     Παράλληλα είναι εμφανές από την ανακοίνωση του ΕΛΓΑ ότι μεθοδεύεται αποκλεισμός πολλών από τους πληγέντες. 
     Επειδή η σημερινή Κυβέρνηση στις προγραμματικές της δηλώσεις, αλλά και ιδιαίτερα στις προεκλογικές της υποσχέσεις, δεσμευόταν για τη μείωση της γραφειοκρατίας, ΕΡΩΤΑΤΑΙ, ο κύριος Υπουργός Αγροτικής Ανάπτυξης και Τροφίμων, αν:
     1. Θα παρέμβει άμεσα, προκειμένου να σταματήσει η ταλαιπωρία των δικαιούχων; 
     2. Θα υπάρξει άρση των αποκλεισμών κατηγοριών δικαιούχων;» 
     Ο Υφυπουργός Αγροτικής Ανάπτυξης και Τροφίμων έχει το λόγο για τρία λεπτά. 
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, εγώ θα συμφωνούσα απόλυτα με το πνεύμα της επίκαιρης ερώτησης του συναδέλφου και αυτό είναι αντικείμενο και κριτικής δικής μας στο παρελθόν, ότι δηλαδή εζητούντο από τους παραγωγούς πολλά δικαιολογητικά. 
     Αλλά πρέπει να ξέρετε, κύριε συνάδελφε, ότι τα δικαιολογητικά αυτά έχουν εγκριθεί και ισχύουν ως προϋπόθεση από την προηγούμενη κυβέρνηση. Δηλαδή δεν είναι τίποτε άλλο παρά επανάληψη των αξιώσεων που υπήρχαν από πριν για τα προγράμματα που ίσχυσαν τα προηγούμενα χρόνια, το ΦΡΟΓΚΙ και το ΡΑΚΜΠΙ. Και θα καταθέσω στη Βουλή για τα Πρακτικά τις ανάλογες αποφάσεις που αφορούν τα δικαιολογητικά. Ώστε δεν άλλαξε απολύτως τίποτα. 
     Υποχρεούνται να καταθέτουν εκ των προτέρων τα δικαιολογητικά –αυτή είναι η διαφορά- αλλά αυτό επιβάλλεται από την κοινοτική κατεύθυνση, την κατευθυντήρια γραμμή που πλέον ισχύει, αντί της εκ των υστέρων έγκρισης των προγραμμάτων κρατικών ενισχύσεων. Γι’ αυτό το λόγο θα πρέπει να υποβάλλονται εκ των προτέρων. 
     Πρέπει να τονίσω πάντως ότι όλη η διαδικασία θα επισπεύσει την καταβολή των αποζημιώσεων –αυτό αφορά το σύνολο του σώματος- διότι μέχρι τώρα είχαμε παρατηρήσει πολύ σημαντικές καθυστερήσεις στην καταβολή των αποζημιώσεων με εύλογες αντιδράσεις και διαφωνίες των αγροτών. Δεν είναι, λοιπόν, τίποτε άλλο παρά οι δικοί σας τρόποι αξιολόγησης των δηλώσεων των παραγωγών, που όμως υποχρεούνται τώρα να προκαταθέτουν ακριβώς για να επισπεύδεται η καταβολή των αποζημιώσεων. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κύριε Βερελή, έχετε το λόγο για δύο λεπτά.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, εγώ μπορώ να χαρακτηρίσω την Κυβέρνηση του προ και του μετά. 
     Πριν από τις εκλογές σε διάφορα θέματα υπήρχε η δέσμευση από τη Νέα Δημοκρατία για μείωση της γραφειοκρατίας, για απλούστευση των διαδικασιών, για μείωση των δικαιολογητικών. Εδώ έχουμε μία περίπτωση, η οποία βασανίζει περίπου σαράντα χιλιάδες οικογένειες αγροτών προκειμένου να υποβάλουν αιτήσεις και ένα τεράστιο αριθμό πιστοποιητικών: φωτοαντίγραφο τραπεζικού βιβλιαρίου, φωτοαντίγραφο αστυνομικής ταυτότητας, αντίγραφο του εντύπου Ε1, αντίγραφο του εντύπου Ε1 του επομένου οικονομικού έτους, αντίγραφου του εντύπου Ε9, αποδεικτικά ιδιοκτησίας ή εκμετάλλευσης, τίτλοι κυριότητας. Σε περίπτωση μίσθωσης ή εκμετάλλευσης ο ενοικιαστής προσκομίζει αντίγραφο ιδιωτικού συμφωνητικού, κ.ο.κ. Τέλος γι’ αυτούς που δεν είναι υπόχρεοι να καταθέτουν δηλώσεις στην εφορία, παραμένει ερωτηματικό πού θα βρεθεί το Ε1, όταν όλα αυτά τα δικαιολογητικά, όταν όλα αυτά τα στοιχεία, βρίσκονται κατατεθειμένα στο ΟΣΔΕ κι ενώ θα ήταν πάρα πολύ απλό να γίνει άμεσα μία προσπάθεια απλούστευσης. 
     Έχω την εντύπωση ότι η διαδικασία αυτή, κύριε Υπουργέ, για πρώτη φορά τίθεται σε εφαρμογή. Δεν υπήρξε άλλοτε στο παρελθόν τέτοια διαδικασία. Εγώ μπορώ να αντιληφθώ ότι ενδεχομένως δεν είχατε το χρόνο να δείτε αυτήν την απόφαση της διοίκησης του ΕΛΓΑ, την οποία εσείς ορίσατε, είχατε όμως το χρόνο από τις 4 Μαΐου μέχρι σήμερα να απλοποιήσετε τις διαδικασίες αυτές.
     Υποθέτω, όμως, ότι δεν είναι αυτός ο λόγος βασικά που σας αφήνει να ταλαιπωρείτε τον κόσμο. Ο βασικός λόγος είναι αυτό που ακούσαμε πριν από λίγες ημέρες στην Επιτροπή Παραγωγής και Εμπορίου, ότι δηλαδή, όπως δήλωσε ο Υπουργός κ. Τσιτουρίδης, δεν πρόκειται να χρηματοδοτηθεί ο ΕΛΓΑ από την Κυβέρνηση και έμεινε μετέωρο το ερώτημα πού θα βρεθούν οι πόροι. Άρα, λοιπόν, προσπαθείτε να αποτρέψετε δικαιούχους από το να διεκδικήσουν αυτό που δικαιούνται. 
     Αυτό που έχω ακόμη να παρατηρήσω στη λογική του προ και του μετά είναι ότι προεκλογικά η Νέα Δημοκρατία εξήγγειλε ότι οι αποζημιώσεις θα δίνονται σε τρεις μήνες. Μετά έκανε μία διορθωτική παρέμβαση ο κ. Τσιτουρίδης, αφού βεβαίως έγινε Υπουργός και είπε ότι οι τρεις μήνες εννοούνται μετά τη συγκομιδή. Βεβαίως, μετά τη συγκομιδή των ψήφων στις εκλογές εννοούσε ο κύριος Υπουργός, όχι μετά τη γεωργική συγκομιδή.
     Για όλα αυτά, λοιπόν, νομίζω ότι θα ήταν πολύ χρήσιμο να μας δώσετε εξηγήσεις.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριε Υφυπουργέ, έχετε το λόγο για δύο λεπτά.
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, ίσως δεν καταλάβατε τι σας είπα προηγουμένως. Όλα τα δικαιολογητικά, τα οποία ζητούνται σήμερα από τον ΕΛΓΑ, προβλέπονται σε αποφάσεις που έχουν ληφθεί από την προηγούμενη κυβέρνηση. Θα καταθέσω στα Πρακτικά το δελτίο τύπου του ΕΛΓΑ της 30ης Ιανουαρίου 2002, που θέτει ημερομηνία υποβολής όλων αυτών των δικαιολογητικών που είπατε την 22α Φεβρουαρίου 2002. Έχει ισχύσει, λοιπόν, η διαδικασία.
     Θα σας καταθέσω ακόμη στα Πρακτικά ένα άλλο δελτίο τύπου, της 10ης Μαΐου 2003, όπου τίθεται προθεσμία υποβολής των δικαιολογητικών η 10η Ιουνίου 2003. Θα σας πω ότι η συνολική απόφαση που αφορούσε τα νεότερα προγράμματα –το ΡΑΓΚΜΠΙ και το ΦΡΟΓΚΙ- είναι με ημερομηνία φύλλου Εφημερίδας της Κυβερνήσεως την 1η Μαρτίου 2004.
     Άρα, λοιπόν, όλα αυτά ίσχυσαν …
     ΧΡΙΣΤΟΣ ΒΕΡΕΛΗΣ: Εάν είναι λάθος, γιατί δεν τα αλλάζετε; Αυτά υποσχεθήκατε για να γίνετε Κυβέρνηση.
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Με συγχωρείτε, εμείς βρήκαμε ένα πρόγραμμα σε εξέλιξη. Είχα ενημερώσει και το Σώμα ότι με τον κ. Τσιτουρίδη την τρίτη φορά που συναντήσαμε τον κ. Φίσλερ υποχρεωθήκαμε να τον πιέσουμε να αποδεχθεί την ικανοποίηση του αιτήματος κρατικών ενισχύσεων μέσω ενός φακέλου που είχε ετοιμάσει η προηγούμενη διοίκηση του ΕΛΓΑ και που πιέζουμε να εγκριθεί άμεσα.
     Η μόνη διαφορά, όπως σας εξήγησα, είναι ότι τα δικαιολογητικά κατετίθεντο στο τέλος στην προηγούμενη ρύθμιση και τώρα πρέπει να κατατίθενται νωρίτερα για να επισπεύσουμε αυτό που ζητάτε και εσείς, την καταβολή των αποζημιώσεων.
     Ως προς το χρόνο και τη δέσμευση της Νέας Δημοκρατίας σας παραπέμπω στο κυβερνητικό πρόγραμμα της Νέας Δημοκρατίας που ανακοινώθηκε πολύ έγκαιρα τον Ιούνιο του 2003 τρεις μέρες μετά την ατυχή –πιστεύω- διαπραγμάτευση του κ. Δρυ στις Βρυξέλες για τη νέα Κοινή Αγροτική Πολιτική και που λέει επί λέξει ότι οι αποζημιώσεις θα καταβάλλονται εντός τριμήνου από της συγκομιδής. Το λέει ρητά τον Ιούνιο του 2003. Δεν κοροϊδέψατε, όπως κάνατε εσείς ενδεχομένως ως Κυβέρνηση. 
     Εμείς ρητά και πολύ προ των εκλογών είχαμε ξεκαθαρίσει τα θέματα και είπαμε για το τρίμηνο μετά τη συγκομιδή. Ο λόγος είναι ο εξής, ότι αν δεν γίνει αποτίμηση και εκτίμηση της τελικής παραγωγής, η οποία συνεκτιμά τον κίνδυνο και τη ζημιά, δεν μπορούμε να βγάλουμε το ύψος της αποζημίωσης. Είναι προφανές ότι δεν μπορεί να χορηγηθεί αποζημίωση προ της εισπράξεως του τιμήματος, αν κάποιος αγρότης δεν έχει υποστεί ζημιά. Δεν μπορεί, δηλαδή, ένας που δεν είχε υποστεί ζημιά να πάρει αργότερα το τίμημα από εκείνον που είχε υποστεί ζημιά. Άρα συνεκτιμώνται οι παράγοντες ζημιά, τελική παραγωγή, τιμή που διαμορφώνεται στο εμπόριο ή με βάση και τις ενισχύσεις για να  καταβληθεί η αποζημίωση.
     Τηρούμε τις υποσχέσεις μας, ενισχύουμε τον ΕΛΓΑ και από τον κρατικό προϋπολογισμό, αλλά πρέπει να ξέρουν και οι συνάδελφοι ότι το ύψος του δανεισμού του ΕΛΓΑ προσεγγίζει μέχρι τώρα τα 250 δισεκατομμύρια δραχμές. Τόσο είχε χρεωθεί ο ΕΛΓΑ τα προηγούμενα χρόνια και προσπαθούμε να εξυγιάνουμε τη διαδικασία, να κάνουμε αντικειμενικές εκτιμήσεις, έγκαιρες καταβολές των αποζημιώσεων για να καλύψουμε τις προσδοκίες των αγροτών, οι οποίοι εύλογα διαμαρτύρονται σε τέτοιες περιπτώσεις.
     (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Ευάγγελος Μπασιάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
     Τρίτη είναι η με αριθμό 176/1-6-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Μεταφορών και Επικοινωνιών, σχετικώς με την απομάκρυνση των κεραιών κινητής τηλεφωνίας από την περιοχή της Νέας Σμύρνης.
     Η επίκαιρη ερώτηση του κυρίου συναδέλφου έχει ως εξής: 
     «Οι κάτοικοι και η δημοτική αρχή της Νέας Σμύρνης ανησυχούν έντονα για τις κεραίες κινητής τηλεφωνίας που είναι τοποθετημένες σε απόσταση «αναπνοής» από τα σχολεία της περιοχής τους και με την απόφαση της δημοτικής αρχής της 12/5/2004 ζητούν την άμεση απομάκρυνσή τους. Το πρόβλημα αφορά και σχεδόν όλες τις άλλες συνοικίες και άλλων αστικών κέντρων. Ο Συνήγορος του Πολίτη, λαμβάνοντας υπόψη και την «αρχή της προφύλαξης» με ειδική έκθεσή του «για τις κεραίες κινητής τηλεφωνίας – Νοέμβριος 2003», προτείνει μέτρα για την προφύλαξη των κατοίκων, όπως ορισμένη απόσταση τοποθέτησης των κεραιών από σχολεία, νοσοκομεία (500μ) ή άλλων κατοικημένων περιοχών (300μ)
     Ερωτάται ο κύριος Υπουργός Μεταφορών και Επικοινωνιών:
     1. Τι κατεπείγοντα μέτρα προτίθεται να λάβει, προκειμένου να απομακρυνθούν άμεσα οι εν λόγω κεραίες και για την εφαρμογή των προτάσεων του Συνηγόρου του Πολίτη, όταν μάλιστα εκατόν πενήντα αποφάσεις της Εθνικής Επιτροπής Τηλεπικοινωνιών και Τηλεφωνίας δεν έχουν εφαρμοστεί;
     2. Δεδομένου ότι στο πδ 43/2003 έχει τεθεί η απαραίτητη τοποθέτηση για την έγκριση καταλληλότητας οικοπέδου για ξενοδοχείο η τήρηση απόστασης (500μ) από κεραίες κινητής τηλεφωνίας, γιατί δεν προβλέπεται ανάλογος περιορισμός για την προστασία μικρών παιδιών και εφήβων που φοιτούν σε σχολεία ή άλλων κτηρίων που στεγάζουν ευπαθείς ομάδες (νοσοκομεία κα.) ή τα παιδιά των νηπιαγωγείων και των δημοτικών σχολείων θεωρούνται «δεύτερης τάξης» σε σχέση με τους τουρίστες;»
     Ο Υφυπουργός Μεταφορών και Επικοινωνιών κ. Αναστάσιος Νεράντζης έχει το λόγο για τρία λεπτά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το θέμα το οποίο θίγεται στη συζητούμενη ερώτηση ρυθμίζει η κοινή υπουργική απόφαση του 2000. Σύμφωνα μ΄ αυτή, στην αδειοδότηση εγκατάστασης των κεραιών προβαίνει η Εθνική Επιτροπή Τηλεπικοινωνιών και Ταχυδρομείων, αφού προηγουμένως έχει τη σύμφωνη γνώμη της Εθνικής Επιτροπής Ατομικής Ενέργειας. Η αρμοδιότητα, δηλαδή, αυτής της Ανεξάρτητης Αρχής (ΕΕΕΤ) είναι δέσμια, με την έννοια ότι, αν εισηγηθεί θετικά η Επιτροπή Ατομικής Ενέργειας, δεν μπορεί να μη χορηγηθεί άδεια εγκαταστάσεως κεραιών από την Εθνική Επιτροπή Τηλεπικοινωνιών.
     Αλλά δεν αρκεί αυτό. Χρειάζονται και άλλες προϋποθέσεις. Χρειάζεται κατόπιν η έγγραφη γνώμη της Υπηρεσίας Πολιτικής Αεροπορίας, όπου απαιτείται. Αφού, λοιπόν, προηγηθεί η υποβολή αιτήσεως, ακολουθήσει η υποβολή σύμφωνης γνώμης της Επιτροπής Ατομικής Ενέργειας, τότε πηγαίνει στην πολεοδομία ο φάκελος και η πολεοδομία αποφαίνεται, με βάση τις κείμενες διατάξεις, περί του νομίμου ή όχι, λαμβάνοντας πάντα υπ’ όψιν, και όπου χρειάζεται, διάφορες συμπλεκόμενες δημόσιες υπηρεσίες, όπως είναι κατά καιρούς το Δασαρχείο, η Αρχαιολογική Υπηρεσία, η Επιτροπή Αρχιτεκτονικού Ελέγχου κλπ.
     Πρέπει να σας πω ότι για την απομάκρυνση των κεραιών –περί αυτής είναι το πρώτο ερώτημά σας και μάλιστα για την άμεση, εφαρμογή έχει το άρθρο 9 του Κανονισμού Αδειών Κατασκευών του ν. 236/2001, ο οποίος προβλέπει ως μοναδικές, αποκλειστικές δηλαδή περιπτώσεις απομακρύνσεως, αναιρέσεως -αν θέλετε- ή κατεδαφίσεως των κεραιών αυτών, μόνον αν αυτές στερούνται πολεοδομικής αδείας ή αν η ήδη χορηγηθείσα έχει ανακληθεί.
     Πρέπει να σας πω ότι είναι αυτονόητο, πως η εγκατάσταση των κεραιών αυτών πλησίον  κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά των σταθμών κεραιών σημεία, στα οποία υπάρχει ανθρώπινη πρόσβαση, να υπάρχει συμμόρφωση με τα όρια ασφαλείας της έκθεσης. Σημειώσατε ότι στην Ελλάδα ισχύει αυστηρότερο όριο απ’ αυτό της Ε.Ε., κατά 20%. 
     Όσον αφορά το δεύτερο ερώτημά σας, το προεδρικό διάταγμα που επικαλείστε είναι εσφαλμένο. Το επικαλούμενο ουδέν περί ού διαλαμβάνει. Ίσως έχετε κάνει λάθος στον αριθμό του. Αν παρά ταύτα θελήσουμε να το παραμερίσουμε και να μπούμε στην ουσία της υποθέσεως, πρέπει να σας πω ότι, όπως ο αρμόδιος Επίτροπος ο κ. Λικάνεν αναφέρει –εσείς λόγω της ευρωπαϊκής σας πείρας θα τα ξέρετε καλύτερα-, στην απάντησή του το 2003, «η απόσταση μεταξύ  μίας κατοικημένης περιοχής και μίας κεραίας δεν είναι ο κατάλληλος δείκτης για την επίδρασή της στη γενική έκθεση του πληθυσμού και οι επιστημονικές αποδείξεις δεν υποστηρίζουν την υπόθεση σύμφωνα με την οποία μία κεραία σε απόσταση τριακοσίων μέτρων (που ζητάτε εσείς ή πεντακοσίων μέτρων) μπορεί να έχει βλαβερές επιπτώσεις στη δημόσια υγεία, εφόσον η πραγματική έκθεση παραμένει κάτω από τα συνιστώμενα επίπεδα…».
     Από την άλλη πλευρά, και η Ευρώπη με την έννοια της Ευρωπαϊκής Ένωσης, μελετάει το θέμα και το Σεπτέμβριο θα φροντίσει όπως η ίδια πάλι, σε απάντηση επιτρόπου αναφέρει, να το ξαναδεί. Τέλος, υπάρχει και ο δικός μας κανονισμός ο οποίος εγκαθιδρύει συναρμοδιότητα των Υπουργείων Μεταφορών, ΠΕΧΩΔΕ και άλλων και του Υγείας, προκειμένου να παρακολουθούν εκ του σύνεγγυς τις εξελίξεις και να εκπονούν ερευνητικές μελέτες για την ενημέρωση του γενικού πληθυσμού σε θέματα προστασίας της υγείας από τέτοιες εκπομπές. Ευχαριστώ.
     ΠΡΟΕΔΡΕΥΩΝ (Ιωάννης Τραγάκης):  Ο κ. Αλαβάνος έχει το λόγο για δύο λεπτά.
     ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ. 
     Θέλω να εκφράσω τη βαθύτατη απογοήτευση από την απάντηση του κυρίου Υπουργού σ΄ αυτό το θέμα, ο οποίος επανέλαβε όσα είπε στον κ. Τσιόγκα για μία ερώτηση στη Θεσσαλία. Μη μου λέτε, κύριε Υφυπουργέ, για τον κ. Λικάνεν και τι είπε γιατί ήμουν στην Ευρωπαϊκή Ένωση και ήξερα τι έλεγαν για τις τρελές αγελάδες και για τις διοξίνες και πόση πίεση χρειάστηκε να ασκηθεί σε κοινοβουλευτικό επίπεδο για να κινηθεί η εκτελεστική εξουσία. 
     Το ίδιο γίνεται με τις κεραίες της κινητής τηλεφωνίας. Υπάρχει το προεδρικό διάταγμα το 43/2002. Απλώς υπάρχει ένα τυπογραφικό λάθος στο έγγραφο της Βουλής που λέει 43/2003. Είναι το 43/2002 το σωστό. Και όφειλαν οι υπηρεσίες σας να το είχαν βρει. Αναφέρεται στην έκθεση του Συνηγόρου του Πολίτη, ο οποίος σας καλεί να βάλετε όρια τα οποία να είναι τριακόσια μέτρα από κατοικημένες και πεντακόσια μέτρα όταν είναι ευαίσθητες περιοχές εκπαίδευσης, νοσοκομείων ή μαιευτήρια. Είναι ντροπή να ζητάμε πεντακόσια μέτρα από τα ξενοδοχεία και να μη βάζουμε όρια για τα παιδιά, για τα σχολεία, για τους άρρωστους. Γίνεται ένα βρωμερό παιχνίδι με την κινητή τηλεφωνία. 
     Ήμουν στη Νέα Σμύρνη πριν δύο μέρες και τι είδα; Μία κεραία κινητής τηλεφωνίας είναι σαν μία μεγάλη κεραία τηλεόρασης. Ορίστε η κεραία στην οδό Δραγατσανίου 3 στον ΄Αγιο Δημήτριο στη Νέα Σμύρνη κατά καταγγελία των κατοίκων της εταιρείας «ΤΙΜ» η οποία είναι μία καμινάδα  τζακιού ή πετρελαίου. Κοιτάξτε τι κεραίες καλύπτετε και υποστηρίζετε σήμερα! Ορίστε η κεραία στην οδό Ελλησπόντου 25 και Πέτρας στη Νέα Σμύρνη κατά καταγγελία των κατοίκων της «Vodafone». Ένας τεράστιος ηλιακός θερμοσίφωνας “Suntherm”. Εδώ πέρα μιλάμε για απάτη, για παραβίαση του Ποινικού Κώδικα. Τι θα κάνετε; Θα υπερασπίζετε την «Vodafone» και την «ΤΙΜ» ή θα πάρετε μέτρα; Τι θα κάνετε για την απάτη που σας δείχνω, ότι οι κεραίες είναι καλυμμένες μέσα σε ηλιακούς θερμοσίφωνες δήθεν μίας εταιρείας «Suntherm»;
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ειλικρινά δεν αντιλαμβάνομαι τη συλλογιστική σας. Δηλαδή τι περιμένατε; Σε μία εβδομάδα να επικαλεστώ διαφορετικά απ’ όσα είπα σε συνάδελφό σας, του άλλου αριστερού ρεύματος; Εδώ επικαλούμαι κείμενες διατάξεις. Εσείς αξιώνετε, και το είπατε σαφώς, ότι έπρεπε σε μία εβδομάδα να εφεύρω νέες διατάξεις, να ψηφίσω νέες διατάξεις, να καινοτομήσω σε σχέση με τα ευρωπαϊκά δεδομένα που υπηρετούσατε τόσα χρόνια και να σας φέρω ένα νέο προϊόν. Αυτό δεν είναι αρμοδιότητα πολιτικού προσώπου, είναι αρμοδιότητα ταχυδακτυλουργού. Αν τέτοιο ζητάτε, εγώ δεν ανήκω σ΄ αυτούς. Επαναλαμβάνω ότι εφαρμόζω τις κείμενες διατάξεις. Αποφεύγω τις επωνυμίες, που είπατε. Εμένα δεν με ενδιαφέρουν ονόματα εταιρειών, γιατί έτσι συσκοτίζεται το πρόβλημα. Σας λέω ότι δεν υπάρχουν κείμενες διατάξεις, που να μας επιτρέπουν να απομακρύνουμε άμεσα, όπως αξιώνετε, την κεραία. Το μόνο που έκανα, και αυτό εκ περισσού, είναι να ζητήσω –και αυτό σας ενδιαφέρει- από την Επιτροπή Ατομικής Ενέργειας να ελέγξει εκ νέου αυτήν την κεραία, προκειμένου να διαπιστώσει αν υπάρχει διαρροή και πόση εφόσον δεν υπάρχει, να εφαρμοστούν τα όσα ο νόμος προβλέπει.
     Όσον αφορά τις κρίσεις σας για τον κ. Λικάνεν εμένα δεν με ενδιαφέρει το πρόσωπο. Εσείς το γνωρίζετε καλύτερα. Εμένα με ενδιαφέρουν τα όσα λέει η επίσημη Ευρωπαϊκή Ένωση, η οποία με χίλιους τρόπους έχει εκφέρει αυτήν την άποψη που είμαστε υποχρεωμένοι να ακολουθήσουμε. Σε άλλη απάντηση όμως επιτρόπου αναφέρεται –ελπίζω να μην τον απαξιώσετε και αυτόν- ότι το Σεπτέμβριο του 2004 η επιτροπή, συλλέγοντας όλα τα στοιχεία από τις επιμέρους εφαρμογές των μέτρων, θα προβεί αν χρειασθεί σε ανάλογες ανασκευές ή τροποποιήσεις. Επαναλαμβάνω ότι στην Ελλάδα ισχύουν αυστηρότερα όρια απ’ ό,τι έξω τουλάχιστον κατά 20%. Αν υπάρξει διαρροή στην κεραία στην οποία αναφέρεσθε η επιτροπή θα τη βρει και θα ληφθούν τα μέτρα που προβλέπει ο νόμος που βέβαια δεν είναι δυνατόν να αλλάξει σε μία εβδομάδα για να σας πω διαφορετικά πράγματα.
     ΠΡΟΕΔΡΕΥΩΝ (Ιωάννης Τραγάκης): Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου των Υπουργείων Οικονομίας και Οικονομικών και Απασχόλησης και Κοινωνικής Προστασίας: «Κατάργηση ειδικής εισφοράς επί των συντάξεων του Δημοσίου και των άλλων ασφαλιστικών φορέων».
     Στη Διάσκεψη των Προέδρων αποφασίστηκε το νομοσχέδιο αυτό να συζητηθεί και να ψηφισθεί σε μία συνεδρίαση.
     Από την Κοινοβουλευτική Ομάδα του Κομμουνιστικού Κόμματος Ελλάδας ορίζεται ως Κοινοβουλευτικός Εκπρόσωπος για τη συζήτηση αυτού του νομοσχεδίου η Βουλευτής κ. Ελπίδα Παντελάκη. 
     Ο κύριος Υπουργός έχει ζητήσει το λόγο για να συμπληρώσει κάτι.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριοι συνάδελφοι, θα ήθελα να δηλώσω ότι η Κυβέρνηση αποφάσισε να απαλείψει την παράγραφο 2 του άρθρου 1 του υπό συζήτηση νομοσχεδίου η οποία αναφέρει ότι η εισφορά της προηγούμενης παραγράφου που παρακρατήθηκε από τις συντάξεις του δημοσίου και των άλλων ασφαλιστικών οργανισμών για το χρονικό διάστημα πριν την 1η Ιουλίου 2004 δεν επιστρέφεται.
     Θεωρούμε ότι η ουσία αυτής της παραγράφου μετά και τη γνωμοδότηση του Επιστημονικού Συμβουλίου της Βουλής δεν είναι σημαντική άρα η ρύθμιση παρέλκει και απαλείφεται. Το υπόλοιπο άρθρο παραμένει ως έχει.
     Είναι δεδομένο ότι ο νόμος όταν ψηφίζεται ισχύει από τώρα και στη συνέχεια. Σε καμία περίπτωση το Σύνταγμα της χώρας δεν επιτρέπει διά νόμου να καταργείται δίκη ή να αφαιρείται η δυνατότητα ασκήσεως ενδίκων μέσων από τον ενδιαφερόμενο ή από το θιγόμενο πολίτη. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θέλω να ζητήσω την έγκρισή σας για να συζητηθεί το νομοσχέδιο επί της αρχής, επί των άρθρων και επί του συνόλου συνολικά. Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συνεφώνησε.
     Βέβαια, οι τροπολογίες θα συζητηθούν ξεχωριστά.
     Το λόγο έχει ο εισηγητής της Πλειοψηφίας  κ. Τασούλας.
     ΚΩΝΣΤΑΝΤΙΝΟΣ ΤΑΣΟΥΛΑΣ: Με το συζητούμενο λακωνικό νομοσχέδιο καταργείται από 1ης Ιουλίου τρέχοντος έτους η ειδική εισφορά που είχε επιβληθεί από το ’92 επί των συντάξεων του δημοσίου και των ασφαλιστικών ταμείων κύριας και επικουρικής ασφάλισης κλιμακωτά για τις συντάξεις άνω των 100.000 εξαιρουμένων μόνον ειδικών συντάξεων παθόντων εν υπηρεσία, πολεμικών συντάξεων και βαρέως νοσούντων. 
     Όταν το ’92 επεβλήθη με το ν. 2084 αυτή η επιβάρυνση, αυτό έγινε προσωρινά με πρόβλεψη στον ίδιο νόμο να ισχύσει μέχρι το 1997. Έκτοτε,  παρετάθη δύο φορές η ισχύς αυτής της προσωρινής εισφοράς επί των συντάξεων, όχι τόσο για να επιβεβαιωθεί το ρηθέν ουδέν μονιμότερο του προσωρινού, αλλά γιατί είναι γνωστό ότι όταν θεσπίζεται μια εισφορά υπέρ του δημοσίου βολεύει τους πάντες, είναι εξαιρετικά δύσκολο έως αδύνατο να αρθεί. Έτσι, η εισφορά αυτή παρετάθη με νόμο έως το 2001 και εν συνεχεία με νόμο του 2004, λίγο πριν τις εκλογές, η απελθούσα κυβέρνηση, παρέτεινε την ισχύ αυτής της εισφοράς έως το 2008. 
     Η Κυβέρνηση της Νέας Δημοκρατίας σήμερα, με ταχύτητα και πιστή στις προεκλογικές και προγραμματικές της δεσμεύσεις, καταργεί αυτήν την εισφορά και την καταργεί από τον Ιούλιο του τρέχοντος έτους, ήδη δε με ειδικά σημειώματα που έχουν σταλεί στους συνταξιούχους, έχουν ενημερωθεί ότι από την 1η Ιουλίου οι συντάξεις τους θα είναι απαλλαγμένες του φόρου που επεβλήθη με το ν. 2084.
     Η έκθεση του Ελεγκτικού Συνεδρίου η οποία συνοδεύει το νομοσχέδιο αλλά και η έκθεση της Επιστημονικής Υπηρεσίας της Βουλής, εξηγούν νομικά τους λόγους για τους οποίους είναι απαραίτητη αυτή η κατάργηση και με την ευκαιρία θέλω να τονίσω ότι η ερμηνεία που δόθηκε ότι η έκθεση της Επιστημονικής Υπηρεσίας της Βουλής συνιστά επισήμανση μιας ενδεχομένως εσφαλμένης νομοτεχνικά διατύπωσης, δεν είναι σωστή γιατί η έκθεση αυτή που φωτίζει το θέμα, στηρίζεται στην παραδοχή ότι εάν με τη διατύπωση της αποσυρθείσης παραγράφου από τον κύριο Υπουργό, τίθεται ζήτημα αποσβέσεως αξιώσεων, τότε αυτό δεν επιτρέπεται. Παρά το ότι βέβαια με τη διατύπωση αυτής της παραγράφου δεν τίθεται ζήτημα αποσβέσεως αξιώσεων, αλλά στην ουσία ερμηνεύεται η βούληση του νομοθέτη να μην έχουμε σ’ αυτήν τη φάση αναδρομικότητα, παρά ταύτα, για αποφυγή παρερμηνειών, βγαίνει αυτή η παράγραφος και το νομοσχέδιο παραμένει ως έχει στη βάση της προγραμματικής μας δεσμεύσεως ότι καταργείται αυτή η εισφορά επί συντάξεων που είναι κλιμακωτή και η οποία αποφέρει ετησίως στο δημόσιο και τα ασφαλιστικά ταμεία ποσό 190 εκατομμύρια ευρώ, δηλαδή, να το πούμε σε δραχμές απελευθερώνονται όλες οι συντάξεις που καταβάλλονται σε πάνω από ένα εκατομμύριο συνταξιούχους πλην ΝΑΤ και ΟΓΑ από το φορτίο 5,5 δισεκατομμυρίων δραχμών μηνιαίως.
     Αυτό το ποσό με την κλιμάκωση της προβλέψεως της επιβολής του επιστρέφεται στο καθαρό όφελος του συνταξιούχου.
     Ήταν ένα αίτημα διαρκές, ένα πάγιο αίτημα των συλλόγων των συνταξιούχων, ήταν ένα αίτημα που είχε πάρει και δικαστική μορφή, διεκδίκηση. Και έχει φτάσει το θέμα αυτό στο σημείο το κλιμάκιο του Ελεγκτικού Συνεδρίου για την εισφορά υπέρ του δημοσίου να εκφράσει την άποψη ότι θα πρέπει να θεωρηθεί ότι αντίκειται στη σύμβαση περί δικαιωμάτων του ανθρώπου και αυτή ακριβώς η διατύπωση του κλιμακίου του Ελεγκτικού Συνεδρίου να θεωρείται ως το προανάκρουσμα μιας αμετάκλητης αποφάσεως του ανωτάτου αυτού δικαστηρίου, στην οποία η Κυβέρνηση κατά τη δήλωση του παριστάμενου Υπουργού Απασχόλησης θα συμμορφωθεί και θα ανταποκριθεί στις υποχρεώσεις του, όπως πρέπει το δημόσιο να ανταποκρίνεται στις αμετάκλητες δικαστικές αποφάσεις. 
     Αυτό που έχει σημασία σήμερα εδώ είναι να αντιληφθούμε ότι σε εποχή όχι οικονομικής ευφορίας, όχι οικονομικής ανθήσεως και πλεονασμάτων των δημοσίων ταμείων και των ασφαλιστικών ταμείων, η Κυβέρνηση βάζει πάνω απ΄ όλα και πρώτα απ΄ όλα την αξιοπιστία της, την τήρηση των προεκλογικών και προγραμματικών της δεσμεύσεων έναντι των συνταξιούχων, έναντι δηλαδή πολιτών οι οποίοι όχι μόνο απ΄ αυτήν την αύξηση του εισοδήματός τους αλλά και από άλλες ενέργειες πρέπει να προστατευτούν, πρέπει να τύχουν συμπαραστάσεως και να δουν την αλληλεγγύη της Πολιτείας έστω και εις βάρος των εσόδων της Πολιτείας. Επαναλαμβάνω ότι στερείται το δημόσιο και τα ασφαλιστικά ταμεία περί τα 65 δισεκατομμύρια δραχμές σε ετήσια βάση. Η έκθεση του Γενικού Λογιστηρίου του Κράτους ομιλεί για το ποσό που θα στερηθεί το δημόσιο και τα ασφαλιστικά ταμεία το δεύτερο εξάμηνο του έτους και είναι τα μισά αυτού του ποσού που αναφέρω εγώ, αλλά η σημασία και η επίπτωση επιβάλλεται να επισημανθεί στην ετήσια βάση της και αυτό ακριβώς δείχνει ότι όχι μόνο η Νέα Δημοκρατία, όπως κατηγορείται αδίκως, δεν επικαλείται τη δυσμενέστερη οικονομική πραγματικότητα που παρέλαβε για να αποποιηθεί και να απομακρυνθεί από τις προεκλογικές της δεσμεύσεις, αλλά παρά ταύτα που ισχύουν, θεωρεί ότι η αποκατάσταση κλίματος εμπιστοσύνης μεταξύ των πολιτών και της πολιτείας κοστίζει και αξίζει πολύ περισσότερο από τα 65 δισεκατομμύρια δραχμές που θα στερηθεί το δημόσιο από την κατάργηση αυτής της εισφοράς. Είναι 65 δισεκατομμύρια δραχμές δηλαδή 190 εκατομμύρια ευρώ σε ετήσια βάση.
     Αυτά γράφει η έκθεση του Γενικού Λογιστηρίου και για να το κάνουμε απλούστερο, σας επαναλαμβάνω ότι αυτό σημαίνει ότι 5,5 δισεκατομμύρια δραχμές κάθε μήνα απελευθερώνονται από τα δημόσια ταμεία και αποδίδονται στους συνταξιούχους. 
     Και επειδή οι συζητήσεις στην Ολομέλεια της Βουλής –κάτι που πολλοί συμπολίτες μας που παρακολουθούν ενδεχομένως τη Βουλή δεν το ξέρουν- δεν έρχονται επί παρθένου εδάφους, αλλά έχει προηγηθεί και η συζήτηση στις Διαρκείς Επιτροπές, επικαλούμαι το γεγονός ότι αυτός ο νόμος, που επέβαλε αυτήν την εισφορά, έγινε για να ισχύει προσωρινά. Το 1992, όταν θεσπίστηκε, έλεγε ότι αυτή η εισφορά καταργείται το 1997 και εν συνεχεία οι κυβερνήσεις του ΠΑΣΟΚ το 1998 και μόλις πριν από τις εκλογές του 2004 με δύο νόμους ανανέωσαν την ισχύ αυτών των εισφορών έως το 2008. Εάν, δηλαδή, σήμερα δεν είχαμε να ψηφίσουμε αυτό το νομοσχέδιο, η καταβολή αυτών των εισφορών, δηλαδή αυτά τα πεντέμισι δισεκατομμύρια δραχμές θα συνέχιζαν να αφαιρούνται από τις συντάξεις ενός εκατομμυρίου συμπολιτών μας και συνταξιούχων του δημοσίου και συνταξιούχων των σιδηροδρόμων Ελλάδος και συνταξιούχων των υπολοίπων ασφαλιστικών ταμείων, εκτός του ΟΓΑ και του ΝΑΤ. 
     Και βεβαίως –επαναλαμβάνω- θα πρέπει να πούμε ότι η Κυβέρνηση δεσμεύτηκε να σεβαστεί το θέμα της επιστροφής, εφόσον αμετακλήτως κριθεί ότι αχρεωστήτως κατεβλήθησαν. Επίσης θα πρέπει να πούμε ότι η έκθεση του Επιστημονικού Συμβουλίου της Βουλής ομιλεί για μία διαφορά εις τη νομική μεταχείριση αυτής της εισφοράς. Άλλα κριτήρια έχει η νομική μεταχείριση της εισφοράς για τη σύνταξη που περιορίστηκε υπέρ του δημοσίου, η οποία θεωρείται ότι προσκρούει στη σύμβαση των δικαιωμάτων του ανθρώπου, γιατί δεν έχει μέσα το στοιχείο της ανταποδοτικότητας, βάσει αποφάσεως κλιμακίου του Ελεγκτικού Συνεδρίου και έπεται συνέχεια. Για την εισφορά που κρατείται υπέρ του ΛΑΦΚΑ η Επιστημονική Υπηρεσία της Βουλής έχει άλλη άποψη και θεωρεί ότι ενδεχομένως εδώ υπάρχει το θέμα της ανταποδοτικότητας. Αυτό, όμως, το θέμα «ήρτηται» -όπως λέγεται νομικά- και δεν έχει νόημα κανείς να προτρέχει. Σημασία έχει η πολιτική βούληση και η πολιτική δέσμευση της Κυβερνήσεως για τη συμπεριφορά της έναντι της αναδρομικής επιστροφής. 
     Έχουμε, λοιπόν, μια Κυβέρνηση η οποία ανέλαβε πριν από τρεις μήνες, μία Κυβέρνηση η οποία θα ήθελε τα οικονομικά του κράτους και των ασφαλιστικών ταμείων να είναι πολύ καλύτερα απ’ ό,τι τα παρέλαβε, αλλά συγχρόνως μία ίδια Κυβέρνηση η οποία πάνω και πέρα απ’ όλα βάζει την αξιοπιστία της και την τήρηση των υποσχέσεων και των δεσμεύσεων που έλαβε έναντι του ελληνικού λαού. 
     Μέσα σ΄ αυτό το κλίμα της οικονομικής δυσκολίας και της ανηφόρας που έχουμε να διανύσουμε, μέσα στο κλίμα με το οποίο θα πορευθούμε και θα αντιμετωπίσουμε τα οικονομικά προβλήματα που κληρονόμησε η Κυβέρνηση με την αύξηση της παραγωγικότητας και την ενδυνάμωση της ανάπτυξης της χώρας καταργούμε μία εισφορά. Δεν είναι, βέβαια, συγκλονιστικό το ποσό το οποίο καταργείται ούτε αλλάζει τη ζωή των ανθρώπων αυτών, αλλά είναι ένα πρώτο βήμα που καταδεικνύει τη θέλησή μας να είμαστε αξιόπιστοι, να σταθούμε αλληλέγγυοι απέναντι στους συνταξιούχους και τη θέλησή μας να επαναφέρουμε κάτι που έλειπε πολλά χρόνια από το δημόσιο βίο, την εμπιστοσύνη και την πίστη των πολιτών ότι αυτά τα οποία λέγονται πραγματοποιούνται και σύντομα και αποφασιστικά. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Θα ήθελα να ενημερώσω το Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», δεκαεννέα φοιτητές και δύο συνοδοί από το Πανεπιστήμιο Havelin της Μινεσότα των Ηνωμένων Πολιτειών της Αμερικής. 
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
     Ο κ. Μακρυπίδης, ως εισηγητής του ΠΑΣΟΚ, έχει το λόγο για δεκαπέντε λεπτά. 
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, συζητάμε σήμερα ένα νομοσχέδιο που στην ουσία είναι ένα άρθρο, με το οποίο καταργείται, από 01.07.2004, η ειδική εισφορά που είχε επιβληθεί στις συντάξεις του δημοσίου, αλλά και στις συντάξεις των φορέων κύριας και επικουρικής ασφάλισης, η οποία καταβαλλόταν στον λογαριασμό αλληλεγγύης φορέων κοινωνικής ασφάλισης, το γνωστό ΛΑΦΚΑ.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Το συγκεκριμένο νομοσχέδιο με το ένα άρθρο νομίζω ότι έρχεται να επιβεβαιώσει αυτό που κατ’ επανάληψη έχουμε πει. Έρχεται να επιβεβαιώσει ότι η Νέα Δημοκρατία τρεις μήνες  τώρα δεν έχει πάρει σοβαρές νομοθετικές πρωτοβουλίες. Το συγκεκριμένο άρθρο θα μπορούσε κάλλιστα να είναι ένα άρθρο σε ένα παρεμφερές νομοσχέδιο, θα μπορούσε να είναι μια διάταξη σε ένα άλλο νομοσχέδιο. Η σκοπιμότητα του να έρθει ένα νομοσχέδιο με ένα άρθρο επιβεβαιώνει την απραξία, την αδράνεια και την έλλειψη νομοθετικών πρωτοβουλιών από τη μεριά της Κυβέρνησης της Νέας Δημοκρατίας. Αναφέρθηκε ο εισηγητής, ότι μέσα απ΄ αυτό το άρθρο, υλοποιείται μια προεκλογική δέσμευση της Νέας Δημοκρατίας. Κατά τη γνώμη μου υλοποιείται μια απόφαση του Ελεγκτικού Συνεδρίου για αντισυνταγματικότητα της συγκεκριμένης διάταξης. Αυτό όμως και το ΠΑΣΟΚ, με Πρόεδρο το Γιώργο Παπανδρέου, είχε πει προεκλογικά, ότι θα καταργήσει τη συγκεκριμένη διάταξη όπως τα ίδια είχαν δηλώσει και τα άλλα κόμματα.
     Η Κυβέρνηση της Νέας Δημοκρατίας, φέρνει το νομοσχέδιο με ένα άρθρο δέκα μέρες πριν από τις ευρωεκλογές, όχι για να ανταποκριθεί και να υλοποιήσει τις προεκλογικές δεσμεύσεις, αλλά να εκμεταλλευθεί ένα πρόβλημα που η ίδια δημιούργησε σε μια προεκλογική περίοδο, ένα θέμα που αφορά εκατοντάδες χιλιάδες συνταξιούχους, για να εκμαιεύσει την ψήφο τους.
     Κυρίες και κύριοι, ζούμε σήμερα στον «αστερισμό» της γνωστής πλέον δημοσιονομικής απογραφής, μιας ιδιότυπης και άκαιρης και –μπορώ να πω- καταστρεπτικής ενέργειας, από τη μεριά της ηγεσίας του Υπουργείου Οικονομίας και Οικονομικών, αλλά και της Κυβέρνησης συνολικά, που οδηγεί νομοτελειακά την οικονομία της χώρας σε καθεστώς επιτήρησης από την Ευρωπαϊκή Ένωση, με ό,τι αρνητικό συνεπάγεται αυτό.
     Ζούμε σήμερα, κυρίες και κύριοι, μια άνευ προηγουμένου έξαρση της ακρίβειας, που εν μέρει οφείλεται στην αύξηση των τιμών των καυσίμων, οφείλεται όμως και σε μεγάλο βαθμό στην απραξία, στην ατολμία της Κυβέρνησης να ασχοληθεί σοβαρά τόσο με το πρόβλημα αυτό, όσο και με τα άλλα προβλήματα που οδηγούν στην έξαρση της ακρίβειας. Νομίζω όμως ότι αυτά είναι αποτέλεσμα της νεοφιλελεύθερης πολιτικής της, ότι όλα θα αντιμετωπιστούν με την απελευθέρωση της αγοράς, ότι όλα θα τα επιλύσει ο ανταγωνισμός της αγοράς. Δεν βλέπουν όμως ότι τελικά αυτό οδηγεί στην ασυδοσία της αγοράς, σε έξαρση των τιμών των προϊόντων, σε πληθωριστικές τάσεις, σε άνοδο του δείκτη τιμών καταναλωτή. Και όλα αυτά οδηγεί στην αφαίμαξη των εισοδημάτων των μισθωτών και των συνταξιούχων, γενικότερα των χαμηλών εισοδηματικών στρωμάτων.
     Άκουσα σήμερα τον εισηγητή να λέει ότι λαμβάνονται αυτά τα μέτρα υπέρ των χαμηλοσυνταξιούχων. Μα, τι κάνετε για να διασφαλίσετε το εισόδημα των μισθωτών, των συνταξιούχων, των αδύναμων κοινωνικών στρωμάτων σήμερα μ΄ αυτήν την έξαρση της ακρίβειας;
     Μέσα όμως σ΄ αυτό το κοινωνικό περιβάλλον, μέσα σ΄ αυτήν τη σκληρή πραγματικότητα, η Κυβέρνηση της Νέας Δημοκρατίας, με φραστικές εξάρσεις και με περισσό λαϊκισμό, έρχεται να ρυθμίσει μια εκκρεμότητα σε βάρος των συνταξιούχων, που η ίδια η Νέα Δημοκρατία, στην προηγούμενη κυβερνητική της θητεία, πριν από δώδεκα χρόνια, δημιούργησε με το ν. 2084/1992.
     ΚΩΝΣΤΑΝΤΙΝΟΣ ΤΑΣΟΥΛΑΣ: Ίσχυε έως και το 1997.
     ΑΝΔΡΕΑΣ ΜΑΚΡΥΠΙΔΗΣ: Ναι, σας άκουσα.
     Έρχεται σήμερα να κάνει τι; Να αντιμετωπίσει μια εκκρεμότητα που και το ΠΑΣΟΚ είχε προεκλογικά, δεσμευτεί ότι θα καταργήσει στα πλαίσια της απόφασης του Ελεγκτικού Συνεδρίου. Είχαμε δεσμευτεί όλοι ότι επιτέλους να το αντιμετωπίσουμε. 
     Η εισφορά αυτή πότε επιβλήθηκε, κυρίες και κύριοι; Επιβλήθηκε με το ν. 2084/92. Όντως επεκτάθηκε και το 1998 και το 2001 και το 2004. Συμφωνώ και εγώ ότι με τις εκθέσεις του Ελεγκτικού Συνεδρίου προκύπτει ένα μεγάλο οικονομικό κόστος και για το δημόσιο –για τον προϋπολογισμό κατ’ επέκταση- αλλά και για τα ταμεία, με την κατάργηση της συγκεκριμένης εισφοράς. 
     Όμως θα πρέπει να δούμε γιατί σήμερα η χώρα, γιατί η οικονομία μπορεί και  αντέχει την εισφορά, αυτό το μεγάλο ποσό των 120.000.000 ευρώ για το ΛΑΦΚΑ και τα 60.000.000 ευρώ για το δημόσιο; Γιατί η οικονομία έχει γερές βάσεις, γιατί σήμερα ο προϋπολογισμός και η οικονομία μπορεί να καλύψει αυτά τα ανοίγματα, πράγμα που δεν μπορούσε να κάνει το ’92. 
     Μιλάμε για το ’92, όταν επιβλήθηκε, κυρίες και κύριοι. Ας δούμε το οικονομικό περιβάλλον τότε που καθιερώθηκε αυτή η έκτακτη εισφορά. Τρία χρόνια διακυβέρνησης της Νέας Δημοκρατίας. Για να φτάσει η τότε Κυβέρνηση να επιβάλλει αυτήν την έκτακτη εισφορά για πέντε χρόνια –έτσι προέβλεπε ο ν. 2084- αυτό σημαίνει ότι τα ασφαλιστικά ταμεία αιμορραγούσαν μετά από τρία χρόνια διακυβέρνησης της Νέας Δημοκρατίας. Σημαίνει ότι υπήρχαν προβλήματα στην καταβολή και των συντάξεων και των μερισμάτων. 
     Αυτή η πολιτική των τριών χρόνων, αυτή η νεοφιλελεύθερη πολιτική του ’90-’93 ήταν που οδήγησε τη Νέα Δημοκρατία σ΄ αυτό το μέτρο, αλλά και σε εξουθένωση των λαϊκών στρωμάτων και φυσικά αυτή η πολιτική στο σύνολό της καταψηφίστηκε από τον ελληνικό λαό. 
     Σήμερα, που με περισσή αλαζονεία λέτε ότι παίρνετε μέτρα υπέρ των κοινωνικών στρωμάτων, έρχεστε να αποκαταστήσετε κάτι το οποίο εσείς διαπράξατε εις βάρος των μισθωτών και των συνταξιούχων. 
     Κυρίες και κύριοι, αυτή η αδιέξοδη οικονομική πολιτική –έτσι για να φρεσκάρουμε λίγο τη μνήμη μας- έρχεται σήμερα με έναν καινούργιο σύγχρονο τρόπο. Έχουμε απτά δείγματα αυτής της πολιτικής, που είναι -όπως είπα προηγουμένως- η ακρίβεια που ζούμε καθημερινά, είναι η έξαρση των τιμών, είναι το καθεστώς επιτήρησης της οικονομίας, στο οποίο με απερίσκεπτη κίνηση η πολιτική ηγεσία του Υπουργείου Οικονομίας και Οικονομικών έχει οδηγήσει τη χώρα μας και την οικονομία. 
     Θα αναφερθώ σε ένα θέμα που δημιουργεί πρόσθετα προβλήματα στους συνταξιούχους και έχει να κάνει με τις εισφορές που παρακρατήθηκαν για το χρονικό διάστημα πριν από την 1-7-2004 και δεν επιστρέφονται. 
     Στο εδάφιο β΄ της παραγράφου 2 του άρθρου 1 αναφέρεται ότι δεν επιστρέφονται τα ποσά που παρακρατήθηκαν από τις συντάξεις του δημοσίου αλλά και των άλλων ασφαλιστικών οργανισμών για το χρονικό διάστημα από 1η Ιουλίου του 2004, εκτός αν κριθεί διαφορετικά, όπως ήταν αρχικά. 
     ΙΩΑΝΝΗΣ ΜΑΝΩΛΗΣ: Ό,τι έχετε γράψει, διαβάζετε; Αυτό αποσύρθηκε. 
     ΑΝΔΡΕΑΣ ΜΑΚΡΥΠΙΔΗΣ: Σας παρακαλώ. Αυτή ήταν η πρόθεση της Κυβέρνησης, κύριε Μανώλη, και αναγκάστηκε μετά την έκθεση της Επιστημονικής Επιτροπής της Βουλής να πάρει πίσω τη διάταξη ο Υπουργός σήμερα. Άρα, εδώ έχουμε να κρίνουμε και πολιτικά την Κυβέρνηση, όχι μόνο νομοθετικά. Βιάζεστε πολύ. 
     Η έκθεση ήρθε και επέβαλε τάξη στην αταξία της πολιτικής ηγεσίας των Υπουργών Οικονομίας και Οικονομικών και Απασχόλησης και Κοινωνικών Ασφαλίσεων. Όμως το πρόβλημα παραμένει. Είναι πολιτικό το πρόβλημα, και ερωτώ υπάρχει αυτήν τη στιγμή πρόθεση της Κυβέρνησης να καταβάλλει τα αναδρομικά, όσον αφορά τις εισφορές που έχουν παρακρατηθεί πριν από την 1-7-2004; 
     Το αναφέρω γιατί έχουμε δει στο παρελθόν κροκοδείλια δάκρυα σ΄ αυτήν την Αίθουσα -και όχι μόνο- από τη μεριά της Νέας Δημοκρατίας για αναδρομικά σε άλλες περιπτώσεις. Κοπτόταν γιατί δεν καταβάλλονταν τα αναδρομικά των οικογενειακών επιδομάτων. 
     Σήμερα γιατί δεν παίρνει την πολιτική πρωτοβουλία να λύσει νομοθετικά το συγκεκριμένο ζήτημα αλλά αφήνει ανοιχτό το θέμα του να προσφύγουν εκατοντάδες χιλιάδες συνταξιούχοι στα δικαστήρια για να διεκδικήσουν την αναδρομικότητα των εισφορών; Διότι ο μέσος όρος του ποσού επιστροφής κυμαίνεται περίπου στα 400 με 500 ευρώ, που είναι ίσα ίσα η αμοιβή του δικηγόρου για την προσφυγή. Άρα είστε εκτεθειμένοι απέναντι στους συνταξιούχους, διότι από τη μια λέτε ότι με τη ρύθμιση αυτή θέλετε να ενισχύσετε τις συντάξεις και από την άλλη όσον αφορά την αναδρομικότητα τους στέλνετε στα δικαστήρια. Άρα, κυρίες και κύριοι συνάδελφοι, «άνθρακες ο θησαυρός» όσον αφορά την επιστροφή των αναδρομικών εισφορών!
     Για να αποφευχθεί αυτή η ταλαιπωρία των συνταξιούχων, για να αποφύγουμε τις χιλιάδες προσφυγές, αν πραγματικά ενδιαφέρεστε για τους μικροσυνταξιούχους, αν υπάρχει πολιτική βούληση, εδώ και τώρα στο νομοσχέδιο αυτό να ρυθμίσετε νομοθετικά την επιστροφή των αναδρομικών εισφορών.
     Άκουσα στην επιτροπή από τον αρμόδιο Υπουργό ότι υπάρχουν προβλήματα γιατί δεν αντέχει ο προϋπολογισμός, γιατί δεν υπήρχε πρόβλεψη στον τρέχοντα προϋπολογισμό. Κύριε Υπουργέ, να δεσμευθείτε σήμερα να καταβληθούν αναδρομικά από το νέο προϋπολογισμό από 1-1-2005, να κάνετε την πρόβλεψη και να βάλετε το ποσό, αν όντως θέλετε να ενισχύσετε τους χαμηλοσυνταξιούχους. Προφανώς όμως δεν έχετε την πολιτική βούληση για κάτι τέτοιο. 
     Κυρίες και κύριοι συνάδελφοι, δεν χρειάστηκαν παρά τρεις μήνες περίπου διακυβέρνησης της χώρας από τη Νέα Δημοκρατία για να γνωρίσει πλέον και ο τελευταίος συνταξιούχος και ο τελευταίος πολίτης τη διαφορά λόγων και έργων της Νέας Δημοκρατίας.
     Σχετικά με το νομοσχέδιο, με τις διατάξεις της παραγράφου 3 καθορίζεται το πεδίο εφαρμογής της κατάργησης της εισφοράς αυτής στις συντάξεις των υπαλλήλων που διέπονται από το ίδιο με τους δημοσίους υπαλλήλους συνταξιοδοτικό καθεστώς και για τους άλλους υπαλλήλους του ΟΣΕ και των  ασφαλιστικών ταμείων του προσωπικού των σιδηροδρομικών δικτύων που διέπονται από άλλο συνταξιοδοτικό καθεστώς, του διατάγματος 3395/1955.
     Ήθελα όμως να καταγράψω, κύριε Υπουργέ, και μια άλλη αδυναμία και ένα άλλο πρόβλημα που θα επισύρει η συγκεκριμένη ρύθμιση, η συγκεκριμένη κατάργηση της εισφοράς. Θα παρασύρει στην κατάργηση και άλλα ασφαλιστικά ταμεία. Ήδη έχουμε γίνει δέκτες διαμαρτυριών και από τις διοικήσεις του ΤΕΒΕ και άλλων ταμείων για το θέμα αυτό. Το καταθέτω σήμερα, ούτως ώστε να υπάρξει η πρόβλεψη, η πρόνοια να ληφθούν τα ανάλογα μέτρα ώστε να στηριχθούν αυτά τα ταμεία για να μην έρθουν σε δύσκολη θέση για να καταβάλουν αύριο είτε τις συντάξεις είτε τα μερίσματα.
      Κυρίες και κύριοι συνάδελφοι, για τους λόγους που στην αρχή ανέφερα, ότι δηλαδή η συγκεκριμένη εισφορά υπέρ δημοσίου και υπέρ του ΛΑΦΚΑ είχε επιβληθεί το 1992, είχε κριθεί από το Ελεγκτικό Συνέδριο αντισυνταγματική και όλα τα πολιτικά κόμματα -και το ΠΑΣΟΚ- προεκλογικά είχαμε δεσμευθεί στην κατάργησή του, για όλους αυτούς τους λόγους –επαναλαμβάνω- και με τις παρατηρήσεις που έκανα όσον αφορά την αναδρομικότητα, θεωρώ ότι κινείται σε θετική κατεύθυνση και εισηγούμαι την ψήφιση του συγκεκριμένου νομοσχεδίου.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Ελπίδα Παντελάκη έχει το λόγο.
     ΕΛΠΙΔΑ ΠΑΝΤΕΛΑΚΗ: Αγαπητοί συνάδελφοι, πιστεύω ότι δεν υπάρχει κανείς σ’ αυτήν την Αίθουσα που να διαφωνεί με το νομοσχέδιο σε ό,τι αφορά την κατάργηση αυτού του «χαρατσιού» –όπως εμείς το ονομάζουμε-, αυτής της εισφοράς που ήταν χαράτσι. Δεν διαφωνεί κανείς. Η ουσία της δικής μας διαφωνίας από άλλη όμως σκοπιά, του Κομμουνιστικού Κόμματος Ελλάδας- είναι ότι δείχνει εδώ η Κυβέρνηση -σ’ αυτό το λίγο διάστημα που είναι κυβέρνηση- στην πράξη τη βούλησή της όσον αφορά μια κατηγορία, ένα στρώμα σήμερα στην χώρα μας που πραγματικά πληρώνει με τον πιο οδυνηρό τρόπο τις συνέπειες της πολιτικής όλων αυτών των τελευταίων χρόνων.
     Το θέμα των αναδρομικών δεν είναι απλώς ένα ζήτημα για να το κουβεντιάζουμε και να πούμε ότι και σ’ αυτό –που πάλι δεν θα μπορούσε να υπήρχε διαφωνία- όλοι συμφωνούμε να δοθούν τα αναδρομικά. Άλλοι θα πουν ότι δεν αντέχει η οικονομία, άλλοι ότι μπορεί να γίνει αργότερα κλπ.. Η τοποθέτηση που έγινε από τον Υπουργό πριν από λίγο ότι απαλείφεται η παράγραφος 2 –γιατί ουσιαστικά μιλάμε για ένα άρθρο- σημαίνει ότι επί της ουσίας απαλείφεται γιατί ακριβώς υπήρχε μία μεγάλη κατακραυγή ήδη. Συζητιέται πολύ και γι’ αυτό απαλείφεται. Όμως αυτό δεν σημαίνει ότι η Κυβέρνηση αυτήν τη στιγμή δεσμεύεται στην Ολομέλεια της Βουλής να πει ότι «εγώ νομοθετώ, δεσμεύομαι πολιτικά και παίρνω νομοθετική πρωτοβουλία ότι αυτά τα χρήματα θα δοθούν». Αυτό είναι το ζήτημα. 
     Εμείς και στη συζήτηση στην επιτροπή δεν είπαμε να δοθούν απ΄ αυτόν τον προϋπολογισμό. 
     Η Νέα Δημοκρατία, λοιπόν, στο νέο προϋπολογισμό μπορεί να βάλει τις ρυθμίσεις εκείνες στις οποίες θα πει ποιο είναι το χρονοδιάγραμμα που θα δοθούν αυτά τα χρήματα. Αυτά τα χρήματα τα χρωστάμε. Αυτά τα χρήματα έχουν δοθεί παράνομα. Αλλά δεν είναι μόνο οι αποφάσεις του Ελεγκτικού Συνεδρίου –όσο σημαντικές κι αν είναι αυτές- το θέμα είναι η πολιτική βούληση. Υπάρχει πολιτική βούληση να δοθούν; Αυτό είναι ένα άλλοθι, ένα πρόσχημα να περιμένουμε την αμετάκλητη απόφαση για να δοθούν. Δηλαδή, στέλνουμε τον κόσμο στα δικαστήρια.
     Επειδή έγινε πολλή συζήτηση και στην επιτροπή και στη Βουλή για το ότι αν δικαιωθεί ένας δικαιούχος, τότε δικαιώνονται όλοι, θέλω να πω ότι δεν είναι ακριβώς έτσι. Υπάρχουν προβλήματα. Αυτός που έκανε την προσφυγή είναι από το χώρο του δημοσίου και είναι για το συγκεκριμένο χρονικό διάστημα που δικαιώνεται. Εδώ υπάρχουν χιλιάδες δικαιούχοι και απ΄ αυτήν την περίπτωση και από την περίπτωση υπέρ του ΛΑΦΚΑ. Άρα, στέλνουμε έναν κόσμο στην ταλαιπωρία γιατί δεν έχουμε την πολιτική βούληση. Είναι συγκεκριμένη επιλογή μας και όχι ότι δεν αντέχει η οικονομία.
     Προσέξτε τώρα κάτι. Έχει αρχίσει ένας απολογισμός γι’ αυτήν την ιστορία από το ΠΑΣΟΚ και από τη Νέα Δημοκρατία. Ας κάνουμε, λοιπόν, κι εμείς αυτόν τον απολογισμό, αλλά βέβαια καλό είναι να βγάλει συμπεράσματα κι ο κόσμος γι’ αυτά που γίνονται και για ποιον γίνονται κι αν αυτό το μέτρο γίνεται σήμερα γιατί νοιάζεται πραγματικά η Κυβέρνηση για τους συνταξιούχους. 
     Εμείς το λέμε καθαρά. Δεν είναι ότι νοιάζεται γιατί αν νοιαζόταν θα έλεγε ότι από εδώ και πέρα –κάτι που έπρεπε να είχε γίνει από χθες- καταργώ το χαράτσι, δίνω αυτά τα αναδρομικά, με νομοθετική ρύθμιση τα εξασφαλίζω, αλλά δημιουργώ και τις πολιτικές συνθήκες ώστε οι συνταξιούχοι να έχουν έναν προστατευτικό δείκτη παροχών υγείας, κοινωνικής πολιτικής και πρόνοιας, ώστε να μπορούν να ζήσουν με αξιοπρέπεια. Αυτά, λοιπόν, σε σχέση με το αν νοιάζεται η Κυβέρνηση ή όχι. Το θέμα είναι βεβαίως ότι αναγκάστηκε κάτω από τα συγκεκριμένα ζητήματα, από την πολιτική πίεση που ασκήθηκε ιδιαίτερα μετά την απόφαση του Ελεγκτικού Συνεδρίου.
     Όμως προσέξτε. Αυτό επιβλήθηκε επί Νέας Δημοκρατίας με το ν. 2084/92, νόμο Σιούφα, και έρχεται σήμερα το ΠΑΣΟΚ να κάνει αντιπολίτευση, που δεν είναι αξιόπιστη αντιπολίτευση. Ας κοιταχτούν οι συνάδελφοι που τα λένε αυτά, στον καθρέπτη για το τι έκαναν το προηγούμενο διάστημα. Τα λένε αυτά σήμερα, αφού επί της εποχής τους τον ανανέωσαν δύο φορές –μάλιστα την τελευταία φορά αρχές του 2004, λίγο καιρό πριν από την εκλογική μάχη- ενώ αυτή η εισφορά θα πήγαινε μέχρι τέλος Δεκέμβρη του 1997 και έρχονται τώρα οι συνάδελφοι που είναι Αντιπολίτευση σήμερα, να κάνουν αντιπολίτευση. Σε τι κάνουν αντιπολίτευση; Δεν ξέρω αν σε δέκα μέρες δεν ήταν οι εκλογές αν θα λεγόντουσαν αυτά τα πράγματα.  Αλλά είναι ανάγκη να βγουν συμπεράσματα. 
     Ερχόμαστε, λοιπόν, τώρα και υπάρχει ένας ανταγωνισμός ανάμεσα στον εισηγητή από το χώρο της Νέας Δημοκρατίας και του ΠΑΣΟΚ για το ποιος νοιάζεται περισσότερο για τους συνταξιούχους. Δείγματα γραφής δόθηκαν λίγες μέρες πριν και από τον Πρωθυπουργό της χώρας και από τον Αρχηγό της Αξιωματικής Αντιπολίτευσης στη συνέλευση των βιομηχάνων. Και οι δύο μαζί στην ομιλία τους μπροστά στη ετήσια συνέλευση των βιομηχάνων της χώρας ανταγωνίστηκαν το ποιος θα δώσει περισσότερα κίνητρα και προνόμια για να τα βγάλουν πέρα στον ανταγωνισμό που έχουν μπροστά τους. Είναι έτσι ή δεν είναι; 
     Εκεί δεν έβαλαν τα ζητήματα που μπαίνουν εδώ στην Ολομέλεια της Βουλής –και προηγουμένως στην επιτροπή- για τους συνταξιούχους ότι δεν αντέχει η οικονομία, ότι έχουμε προβλήματα, ότι υπάρχουν δυσκολίες, ότι θα βγουν και άλλα ασφαλιστικά ταμεία να ζητήσουν χρήματα και όλα αυτά. Εκεί δεν μπήκε κανένα εισηγητικό μπροστά ότι υπάρχουν αυτά τα προβλήματα και θα δούμε τι θα κάνουμε, αλλά ευθύς εξ αρχής η ταξική βούληση φάνηκε καθαρή στο μονόδρομο της εξυπηρέτησης του μεγάλου κεφαλαίου. Αυτό φάνηκε και από τον κ. Παπανδρέου και από τον κ. Καραμανλή. Αυτά λοιπόν, για τα μεγάλα λόγια. 
     Βεβαίως φάνηκαν πολύ καθαρά δύο μέρες μετά στη συνεδρίαση του Εθνικού Συμβουλίου Ανάπτυξης και Ανταγωνιστικότητας οι καινούργιοι λόγοι για το επίκεντρο της οικονομικής πολιτικής το επόμενο διάστημα, που είναι η ανταγωνιστικότητα, για την ομπρέλα που πρέπει να δημιουργηθεί από τον αρμόδιο Υπουργό και όλα αυτά.
     Ας πάρουμε υπόψη μας αυτά που λέμε, το πώς κινούμαστε στην πράξη και το να λέμε μεγάλα λόγια για το ποιος πονάει και ποιος όχι τους συνταξιούχους, ας τα κρατήσουμε στην άκρη. Βεβαίως δεν θέλουμε να είμαστε εμείς τιμητές των πάντων: ότι μόνο το Κομμουνιστικό Κόμμα είναι αυτό. Είναι πολύς κόσμος που βλέπει την κατάσταση, αλλά νομίζω ότι στην πράξη και όχι στα λόγια, κρινόμαστε.
     Και η Νέα Δημοκρατία –η αλήθεια είναι- στους τρεις μήνες αυτούς που κυβερνάει καταφέρνει να μιλάει πάρα πολύ φιλολαϊκά αλλά το θέμα είναι πώς πρακτικά στο διά ταύτα παίρνεις μέτρα τέτοια. Και τα πρώτα βήματα, δηλαδή τα πρώτα μέτρα που έχει πάρει είναι μέτρα για να εξυπηρετούν μόνο το μεγάλο κεφάλαιο και τίποτα περισσότερο και από τις προγραμματικές δηλώσεις και στη συνέχεια. Αλλά, αν θέλετε, είναι και δείγμα γραφής το πώς αντιμετωπίζει το ζήτημα της ανεργίας που βγαίνουν πάλι λόγοι και εκθέσεις ιδεών και κυνηγάνε, ας πούμε το μαϊντανό και το σέλινο στις αγορές, την ώρα που ο κόσμος δεν μπορεί να ζήσει και την ώρα που οι παρατάξεις του ΠΑΣΟΚ και της Νέας Δημοκρατίας με τις πλάτες της ΓΣΕΕ υπογράφουν με τους βιομηχάνους την Εθνική Συλλογική Σύμβαση. Και μάλιστα τους ξελασπώνει για τα επόμενα δύο χρόνια. Τι άλλο θέλουν; Δηλαδή την ώρα που το ΠΑΣΟΚ αντιπολιτεύεται τη Νέα Δημοκρατία της κάνει πλάτες μέσα από το συνδικαλιστικό όργανο του ιδιωτικού τομέα –τι άλλο θέλει- από του δημόσιου τομέα το ίδιο για να προχωρήσει. Τι άλλο αβαντάζ θέλει; Αλλά ωστόσο η κριτική γίνεται για το θεαθήναι και για το πώς θα κρατάει ο καθένας σε ομηρία όλο αυτόν τον κόσμο που τους ακολουθεί. 
     Αυτά σε σχέση με το νομοσχέδιο και γι’ αυτό ακριβώς ο Κομμουνιστικό Κόμμα δεν θα ψηφίσει επί της αρχής το νομοσχέδιο και πιστεύουμε ότι υπάρχει ακόμη χρόνος. Υπάρχει πίεση από τον κόσμο και το τελευταίο διάστημα οι συνταξιούχοι έκαναν αγώνες και έξω από τη Βουλή για να έχουν συντάξεις αξιοπρεπείς αλλά και για να καταργηθεί το χαράτσι και να δοθούν τα αναδρομικά. Υπάρχει χρόνος, λοιπόν, αν θέλει η Κυβέρνηση και αν υπάρχει πολιτική βούληση εδώ και τώρα να πάρει τις δεσμεύσεις της με το κλείσιμο της συζήτησης και γιατί όχι σ’ αυτήν την περίπτωση θα συμφωνήσουμε όλοι γι’ αυτό ανεξάρτητα από την πολιτική που ακολουθεί. Όμως θα ψηφίσουμε ένα νομοσχέδιο το οποίο θα εγγυάται και θα λέει ότι, εμείς μ’ αυτόν τον τρόπο θα προχωρήσουμε στην πληρωμή των αναδρομικών. Δεν είμαστε της λογικής του άσπρου-μαύρου, αλλά η Κυβέρνηση πρέπει να πάρει τις ευθύνες της και το κόστος που της αναλογεί. 
     Για τις τροπολογίες θα γίνει ξεχωριστή συζήτηση, αλλά θα ήθελα να αναφέρω δύο περιπτώσεις. Αυτή που έχει να κάνει με το ζήτημα των κινήτρων για την ανανέωση των δικύκλων, η πρότασή μας είναι ότι μιλάμε για εκατομμύρια που είναι κάτω από 50 cc και ζητάμε να μπει στην απόσυρση αλλά και στα κίνητρα κάτω από 50 cc. Σ’ αυτήν την περίπτωση αν γίνει αποδεκτή η πρότασή μας, θα συμφωνήσουμε.
     Επίσης, θα θέλαμε, κύριε Υπουργέ, να κάνετε δεκτή την τροπολογία που έχουμε καταθέσει –σας παρακαλούμε θερμά γι’ αυτό- και που έχει να κάνει με την περίπτωση των συνδικαλιστών αστυνομικών. Νομίζω ότι επί της ουσίας συμφωνούμε όλοι. Είναι εκείνη η περίπτωση που μετά το ν. 2265/94 που θεσμοθετήθηκε ο συνδικαλισμός στα Σώματα Ασφαλείας, όσοι είχαν πειθαρχικές κυρώσεις με βάση το νόμο αυτό, είχαν απαλλαγεί, αλλά υπήρχαν περιπτώσεις όπου κάποιοι είχαν προλάβει και είχαν φύγει από το Σώμα. Επειδή, λοιπόν, υπάρχουν τέτοιες περιπτώσεις και –είναι τρεις συγκεκριμένες- και μάλιστα είναι τρεις οι οποίοι έχουν στερηθεί του δικαιώματος, νομίζω ότι μπορούμε να ζητήσουμε επανεξέταση των πειθαρχικών τους ποινών. Τα μέλη των διοικητικών συμβουλίων δικαιώθηκαν για πειθαρχικά παραπτώματα εξαιτίας της συνδικαλιστικής τους ιδιότητας, αλλά δεν ίσχυε ο νόμος. Νομίζω, λοιπόν, επαναλαμβάνω, ότι μπορούμε να το δούμε και θέλουμε την ευαισθησία σας σ’ αυτό γιατί είναι θέμα ηθικής τάξης, δημοκρατίας και ισότιμης μεταχείρισης. Συνδικαλιστές δηλαδή οι οποίοι είχαν πειθαρχικά διωχθεί σήμερα να μπορούν να ζητήσουν να αποκατασταθούν. Είναι καθαρό ότι αυτό γίνεται μόνο για λόγους ίσης μεταχείρισης και δικαιοσύνης και δεν έχει καμία σχέση με οικονομικά ζητήματα που μπορούν ενδεχομένως να δυσκολέψουν την κατάσταση. Σας παρακαλώ, λοιπόν, θερμά να το κάνουμε αυτό δεκτό. Είναι επείγον ζήτημα και έχει ξαναμπεί και άλλες φορές και δεν έχει λυθεί. Θεωρώ ότι σήμερα μπορείτε να το λύσετε αυτό το θέμα. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών Βουλευτών.
     Ο κ. Τσιπλάκης έχει το λόγο.
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, παρακολούθησα με ιδιαίτερη προσοχή την εισήγηση του εισηγητού της Αντιπολίτευσης. Οι κατευθυντήριες αρχές επί των οποίων στηρίχθηκε η εισήγηση, ήταν για άλλη μια φορά σε συνέχεια διαχρονικής παρόμοιας πολιτικής συμπεριφοράς της παράταξης του ΠΑΣΟΚ.
     Ήταν για άλλη μια φορά εισήγηση αιτίασης της Κυβέρνησης, υπό την έννοια ότι πολιτικά στη διαδρομή της και κυρίως στις κυβερνητικές περιόδους, τόσες κακές επιπτώσεις είχε η πολιτική της, που μετά πάροδο τόσων ετών δεν μπορούν οι συνέπειες αυτές της αρνητικής της πολιτικής να διαγραφούν.
     Κατευθυντήρια αρχή, λοιπόν, τα κακώς κείμενα και κυρίως, όπως λένε, της κυβέρνησης της Νέας Δημοκρατίας περιόδου 1990-1993. Κατευθυντήρια αρχή τώρα, η νομοθετική απραξία της Κυβέρνησης, παρ’ ότι ευρισκόμενη ελάχιστους μήνες στην εξουσία. Κατευθυντήρια αρχή η έλλειψη κοινωνικής ευαισθησίας στην Κυβέρνηση της Νέας Δημοκρατίας. Κατευθυντήρια αρχή επίσης ότι αυτή η ισχυρή, επιτευχθείσα οικονομία επί ημερών διακυβέρνησης ΠΑΣΟΚ, δεν μπορεί αυτήν τη στιγμή λεκτικά να αμφισβητείται από τη Νέα Δημοκρατία, επικαλουμένης της Νέας Δημοκρατίας και τα αποτελέσματα της δημοσιονομικής απογραφής, αφού στην πράξη προβαίνει σε επιψήφιση τέτοιων διατάξεων, οι οποίες έχουν δημοσιονομικό κόστος και άρα αυτό το οποίο επικαλείται λεκτικά η Νέα Δημοκρατία, έρχεται σε αντιστοίχιση με την οικονομική πραγματικότητα της χώρας. 
     Και βεβαίως και αιτίαση διά της εισηγήσεως ότι τελικώς αυτό το νομοσχέδιο απαρτίζεται εξ’ ενός άρθρου και υπ’ αυτήν την έννοια δεν μπορεί να είναι θετικό γενικότερα για την οικονομία και βεβαίως σε αυτούς στους οποίους αναφέρεται. 
     Θα απαντήσω αντικρούοντας όλα αυτά. Στην έναρξη της τωρινής μας κοινοβουλευτικής θητείας, θα απαντήσω στον εισηγητή του ΠΑΣΟΚ και κατ’ επέκταση στην αντιπολιτευομένη παράταξη του ΠΑΣΟΚ.
      Κατ’ αρχήν «ουκ εν τω πολλώ το ευ». Δεν σημαίνει ότι ένα νομοθέτημα από πλευράς ουσιαστικών επιπτώσεων μπορεί να είναι θετικό, αν έχει πολλές διατάξεις, διότι εμφιλοχωρεί πάντα ο κίνδυνος και νομοτεχνικά ένα νομοσχέδιο με πολλές διατάξεις να μην είναι πλήρες. Και το λέω αυτό, διότι χρόνια τώρα συνηθίσαμε να επιψηφίζονται στο πόδι νομοθετήματα από τις προηγούμενες κυβερνήσεις του ΠΑΣΟΚ, στις περισσότερες των περιπτώσεων με ρυθμίσεις μεταξύ τους αντιφάσκουσες, νομοθετήματα που μετά ελάχιστο χρόνο, εμφανιζόμενα και ως θεσμικά νομοθετήματα είχαν την ανάγκη να διορθωθούν επί των αυτονοήτων, τα οποία εμείς προηγούμενα στην Αίθουσα της Βουλής, είχαμε επισημάνει λειτουργώντας διορθωτικά, λειτουργώντας συμπληρωματικά, λειτουργώντας πάντα εν τη υπηρετήσει, πραγματικά, του ευρύτερου δημόσιου συμφέροντος. 
     Και γιατί τα λέω τώρα όλα αυτά; Πρέπει, λέμε στη λαϊκή, να συμμαζευτείτε όσο είναι νωρίς. Εγώ απευθυνόμενος στην Αντιπολίτευση θα πω αυτό το οποίο πραγματικά πίστευα και στην προηγούμενη θητεία και αγωνίστηκα στην ίδια κατεύθυνση. Θα το πω, λοιπόν, και τώρα. Πρέπει να αυτοκριτικαριστείτε, πρέπει να αυτοελεχθείτε. Ο πολιτικός λόγος ο οποίος και τώρα εκφράζεται υπό τη νέα σας θεσμική ιδιότητα είναι παρωχημένος και έχει κριθεί, έχει αξιολογηθεί, έχει διαγνωστεί από πλευράς του εκλογικού Σώματος προσφάτως. Πραγματικά η πολιτική ζωή του τόπου θέλει έναν άλλο πολιτικό λόγο, μια άλλη ουσιαστική πολιτική παρουσία, η οποία, πραγματικά, να οδηγεί σε συμπλήρωση, σε διόρθωση νομοθετημάτων, όταν έρχονται να ψηφιστούν στη Βουλή και όπου ο θεσμικός ρόλος πραγματικά του καθενός μας θα υλοποιείται, διότι πρώτα εμείς συναισθανόμαστε, ποιος είναι αυτός ο θεσμικός μας ρόλος. Και δεν είναι ο θεσμικός μας ρόλος –το λέω κυρίως για την Αντιπολίτευση- η αντιπολίτευση για την αντιπολίτευση. 
     Όλα αυτά που προείπα έχουν απόλυτη σημασία, έχουν συνάφεια πραγματική με αυτό το  οποίο συζητούμε τώρα, τη ρύθμιση του συγκεκριμένου νομοθετήματος, υπό την έννοια ότι η Νέα Δημοκρατία ως Κυβέρνηση, όχι μόνο ουσιαστικά κάνει μία ρύθμιση, η οποία έχει θετικότατες επιπτώσεις για τους συνταξιούχους, αλλά φθάνει η ωφέλεια, όπως επισημάνθηκε, να υπερβαίνει και τα όρια της εισοδηματικής κάθε φορά ασκούμενης πολιτικής, αφού τα οφέλη για πολλές κατηγορίες συνταξιούχων δεν θα είναι κατώτερα των εξήντα ευρώ και θα φθάνουν μέχρι τα ογδόντα ευρώ μηνιαίως. 
     Συνεπώς η συγκεκριμένη ρύθμιση έχει σημαντικότατη επίπτωση και από τυπικής πλευράς, αλλά και από ουσιαστικής πλευράς. Η Νέα Δημοκρατία έρχεται -και η αρχή είναι το ήμισυ του παντός- να καταδείξει ότι η κοινωνική της ευαισθησία είναι αναμφισβήτητη και δεν εξαντλείται στα λόγια. Τους ελάχιστους μήνες που είναι στην εξουσία, από πλευράς δεσμεύσεων αμέσου αποτελέσματος, έχει πραγματικά εξαγγείλει και είναι προς την κατεύθυνση ανάδειξης της ευαισθησίας έναντι του πολίτη. Άλλωστε υπάρχουν πολύ συγκεκριμένα δείγματα, όπως το σημερινό.
     Το 1992 με τον περιβόητο νόμο Σιούφα ορίζεται αυτή η συγκεκριμένη εισφορά. Ο νόμος αυτός, όμως, έχει ως καταληκτικό όριο το 1997 και εμπεριέχεται στο νόμο νομοθετική εξουσιοδότηση για την έκδοση προεδρικού διατάγματος το οποίο θα σταματά τη συγκεκριμένη καταβολή αυτής της εισφοράς, η οποία επεβλήθη για συγκεκριμένους προφανείς λόγους σε μία περίοδο, όπου το ασφαλιστικό σύστημα της χώρας ήταν υπό κατάρρευση. 
     Από εκεί και πέρα, έχουμε τρεις νομοθετικές ανανεώσεις και έχει επέλθει μία παράταση της χρονικής ισχύος της καταβολής αυτής της εισφοράς. Χαρακτηριστικότερη περίπτωση είναι αυτή του ν.3234/2004 ο οποίος ανανέωσε την υποχρέωση καταβολής της εισφοράς μέχρι το τέλος του 2007.
     Πριν από λίγο ακούσαμε τον κ. Μακρυπίδη να μας λέει ότι η δέσμευση όλων των κομμάτων προεκλογικά ήταν το περιεχόμενο του συγκεκριμένου νομοσχεδίου, διότι, λέει, υπάρχει μία απόφαση του Ελεγκτικού Συνεδρίου. 
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Εγώ θα ήθελα να ρωτήσω: Αυτή η απόφαση-απόφανση δεν υπήρχε, όταν ψήφισαν προεκλογικά αυτόν το νόμο; Από πότε οι αποφάσεις του Ελεγκτικού Συνεδρίου που είναι μη τελεσίδικες και κυρίως μη αμετάκλητες, όταν έρχονται σε αντίθεση με άλλες αποφάσεις των διοικητικών δικαστηρίων, σημαίνουν για τη νομοθετική εξουσία άμεση υποχρέωση να εναρμονιστεί;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνοντας θα ήθελα να πω ότι είναι απόλυτα σωστή η διάταξη και έχει ουσιαστική επίπτωση στους συνταξιούχους. Καλώς παρέλκει η ρύθμιση δια της δευτέρας παραγράφου, διότι αν υφίσταται δικαστική αξίωση για όσους υφίσταται, αυτή θα κριθεί από τα δικαστήρια. Κανένα νομοθέτημα δεν μπορεί να περιορίσει δικαστικές αξιώσεις, κυρίως όταν το ένα διάδικο μέρος είναι το δημόσιο ή κάποιος άλλος φορέας ασκών δημοσία εξουσία. 
     Κύριοι συνάδελφοι, θα πρέπει να πάψουν αυτές οι ευαισθησίες περί αναδρομικότητος του συγκεκριμένου νόμου και από εδώ και πέρα σε τόσα νομοθετήματα, που θα επακολουθήσουν, να επιδειχθεί συμπεριφορά που θα συνεισφέρει ουσιαστικά στα συμφέροντα του πολίτη, καθόσον η Νέα Δημοκρατία, όπως είπα, θα φέρει πολλές διατάξεις οι οποίες είναι επ’ ωφελεία ευρύτερα του κοινωνικού συνόλου. Καλό θα είναι να παύσετε ως Αντιπολίτευση αυτόν τον συνήθως εκφραζόμενο παρωχημένο πολιτικό λόγο, το οποίον είχατε και όταν ήσασταν στην κυβέρνηση.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, το Προεδρείο σας παρακαλεί να μην υπερβαίνετε το χρόνο που ορίζει ο Κανονισμός, γιατί οι ομιλητές είναι πάρα πολλοί και η συνεδρίαση προβλέπεται να τελειώσει μετά από τις τέσσερις ή πέντε το απόγευμα. Δεν είναι καθόλου ευχάριστο να χτυπά συνέχεια το κουδούνι και να σας διακόπτουμε. Γι’ αυτόν το λόγο σας παρακαλούμε να σεβαστείτε απόλυτα το χρόνο που ο Κανονισμός σας παρέχει.
     Το λόγο έχει ο κ. Ιωάννης Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Κύριε Πρόεδρε, κυρίες και κύριοι συνάδελφοι, στο βασικό προεκλογικό σποτ  της Νέας Δημοκρατίας για τις ευρωεκλογές που βλέπουμε στις τηλεοράσεις, αλλά και στις ολοσέλιδες καταχωρήσεις στις εφημερίδες, μιλά για τρεις μεγάλες επιτυχίες. Κάνει πράξη τις προεκλογικές της δεσμεύσεις και με βάση αυτές τις επιτυχίες ζητά την ψήφο των πολιτών με σεμνότητα και σοβαρότητα. 
     Οι δύο πρώτες μεγάλες επιτυχίες είναι η κατάργηση των πανωτοκίων και η κατάργηση της ειδικής εισφοράς.
     (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Οφείλω κατ’ αρχάς για την αποκατάσταση της αλήθειας να πω ότι τυπικά οι δύο αυτές επιτυχίες έχουν επιτευχθεί, έχοντας απέναντι την κυβέρνηση της Νέας Δημοκρατίας κατά την περίοδο 1990-1993, γιατί εκείνη η κυβέρνηση θεσμοθέτησε και τις υψηλές ποινές και τον ανατοκισμό αντί του εξαμήνου στο τρίμηνο που δημιούργησε το απαράδεκτο καθεστώς, το ληστρικό καθεστώς για τους δανειολήπτες των πανωτοκίων και βεβαίως την καταστροφή πολλών επιχειρήσεων. 
     Για το ζήτημα δε της ειδικής εισφοράς ήδη ανεφέρθη και από τον ομιλητή, το συνάδελφο της Νέας Δημοκρατίας ότι με το νόμο Σιούφα του 1992 θεσμοθετήθηκε και ετέθη σε εφαρμογή το 1993, με ρήτρα να μην καταργηθεί τουλάχιστον πριν από το 1997. Μία ακόμη επιτυχία, λοιπόν, της Νέας Δημοκρατίας απέναντι στην παλαιά Νέα Δημοκρατία. Σαν διόρθωση μιας πολιτικής και μιας αντίληψης εγώ θα το δεχτώ. Απλώς για να είμαστε αληθείς, θα πρέπει να λέμε ότι την αλήθεια και όχι τη μισή αλήθεια. 
     Όσον αφορά την τρίτη μεγάλη επιτυχία αναφέρεται στη λύση του προβλήματος των συμβασιούχων. Νομίζω ότι ειδικά τη σημερινή μέρα δεν θα έπρεπε να γίνει αναφορά, γιατί οι συμβασιούχοι σε όλη την Ελλάδα είναι στους δρόμους, επειδή δεν κατάλαβαν την ευεργετική λύση για το πρόβλημα που δίνεται μέσα από τις διαδικασίες που έχετε προωθήσει. Ίσως χρειάζεται μια καλύτερη επικοινωνιακή πολιτική, την οποία αναζητάτε μεταξύ του κόμματος και της Κυβέρνησης τα τελευταία εικοσιτετράωρα για να τους πείσετε ότι τους λύνετε το πρόβλημα. Πάντως προς το παρόν δεν έχουν πειστεί.
     Είναι γεγονός ότι η κυβέρνηση του ΠΑΣΟΚ με δύο νόμους προσπάθησε να σώσει το κύρος του πολιτικού κόσμου στο θέμα των πανωτοκίων και σε μεγάλο βαθμό έδωσε λύσεις και απαντήσεις. Οι τράπεζες βεβαίως αντιστάθηκαν και αντισκέκονται. Και παρ΄ ότι έχει ανατεθεί στην Τράπεζα της Ελλάδος η παρακολούθηση του θέματος ακόμη συνεχίζουν να υπάρχουν εκκρεμότητες και ορθώς ανακοινώσατε ότι θα φέρετε και τρίτη ρύθμιση, για να δώσουμε μια ολοκληρωμένη λύση, μια απόλυτη λύση.
     ΑΘΑΝΑΣΙΟΣ ΜΠΟΥΡΑΣ: Είναι εκτός θέματος ο κύριος συνάδελφος, κύριε Πρόεδρε.
     ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε συνάδελφε, μη διακόπτετε. 
     ΙΩΑΝΝΗΣ ΜΑΓΚΡΙΩΤΗΣ: Την περιμένουμε, αλλά δεν βλέπω να δοθεί αυτή η λύση μέχρι τις ευρωεκλογές. Να αποσύρετε μέχρι τότε το σποτ, λοιπόν, γι’ αυτές τις δύο μεγάλες επιτυχίες, τουλάχιστον για το θέμα των πανωτοκίων, γιατί αν τη δώσετε τη λύση  -περιμένουμε να δούμε το περιεχόμενο, για να διαπιστώσουμε κατά πόσο θα είναι καλύτερο από τα προηγούμενα ή και χειρότερο- θα τη δώσετε σίγουρα μετά τις ευρωεκλογές. Ένα «θα», λοιπόν, περιμένουμε από την πλευρά σας. Δεν ισχύει πάντως για τις ευρωεκλογές. Και επειδή πολιτεύεσθε με σεμνότητα, ταπεινότητα και σοβαρότητα δεν πρέπει να κάνετε τέτοια λάθη. 
     Όσον αφορά το θέμα της κατάργησης της ειδικής εισφοράς, εγώ θα τοποθετηθώ θετικά, όπως και ο εισηγητής του κόμματός μας, όπως και στην επιτροπή της Βουλής, όπου συζητήθηκε η συγκεκριμένη διάταξη. Γιατί πράγματι το ΠΑΣΟΚ όπως είχε δεσμευτεί όταν ψηφιζόταν αυτός ο νόμος από τη δική σας κυβέρνηση το 1992 -έπρεπε όχι περιμένοντας το 1997-  μόλις ανέλαβε την κυβέρνηση έπρεπε να την καταργήσει και ήταν ένα από τα λάθη των κυβερνήσεών μας. Καλώς φέρνετε τη διάταξη και με αυτήν την έννοια σώζετε και σώζουμε όλοι μαζί την τιμή του πολιτικού κόσμου, γύρω από τέτοια λεπτά ήσσονος σημασίας θέματα, αλλά υψηλού ηθικού και πολιτικού συμβολισμού.
     Πρέπει, όμως, να πούμε ότι η Κυβέρνηση απαντώντας στις κατηγορίες ότι δεν δρα, ότι δεν έχει πρωτοβουλίες, ότι δεν κυβερνά, ότι δεν καταθέτει νομοσχέδια, λέει: Εμείς δεν θέλουμε να είμαστε πρόχειροι, εμείς θέλουμε να τα μελετούμε σε βάθος τα νομοσχέδια και να τα φέρνουμε στη Βουλή. Φαντάζομαι ότι στο Υπουργείο Εργασίας οι αξιόλογοι εκεί συνάδελφοι πολιτικοί προϊστάμενοι, όπως και οι υπηρεσιακοί και λοιποί συνεργάτες τους, το μελέτησαν σε βάθος αυτό το νομοσχέδιο του ενός άρθρου και των τριών παραγράφων. Άκουσαν και τις παρατηρήσεις τις δικές μας στη συζήτηση στη Διαρκή Επιτροπή, αλλά παρόλα αυτά έμεινε μία εκκρεμότητα στη μία από τις τρεις παραγράφους. Ευτυχώς ήλθε η αυστηρή σύσταση της Επιστημονικής Επιτροπής της Βουλής για την παράγραφο 2 και τα αναδρομικά -την απαγόρευση δηλαδή γύρω από τα αναδρομικά- και την αποσύρει σήμερα η Κυβέρνηση. 
     Είναι μία θετική πράξη εκ μέρους της, θα έλεγα όμως να μελετά σε μεγαλύτερο βάθος τις διατάξεις και τη συνταγματική τους συμβατότητα και να μη χρειάζεται τόσος καιρός για ένα νομοσχέδιο του ενός άρθρου, με τόση μεγάλη προεκλογική προετοιμασία και των τριών παραγράφων, η μία του παράγραφος να ανακαλείται και ορθώς ανακαλείται.
     Μαζί, λοιπόν, με τη συγγνώμη όλων μας γιατί αυτή η απαράδεκτη διάταξη έμεινε σε ισχύ από το 1993 μέχρι σήμερα, να πούμε την όλη αλήθεια και να αποκαταστήσουμε ένα μέρος του κύρους του πολιτικού κόσμου. Έχω να κάνω όμως και δυο παρατηρήσεις.
     Η Κυβέρνηση πρέπει να δεσμευθεί για τα αναδρομικά, αφού το γνωρίζει και η ίδια και υπήρξε η συγκεκριμένη δήλωση του Υπουργού στην επιτροπή ότι θα έρθει η δικαίωση αυτών που κάνουν αγωγές για τα αναδρομικά. Γιατί, λοιπόν, να υπάρξει αυτή η εκκρεμότητα, η αβεβαιότητα και η ταλαιπωρία; Είναι ηθικά, πολιτικά και κοινωνικά δίκαιο να προβλεφθεί και να το δηλώσει σήμερα η Κυβέρνηση ότι στον επόμενο προϋπολογισμό θα προβλέψει αυτήν τη δαπάνη. Μπορεί να το κάνει σήμερα.
     Θα κλείσω λέγοντας ότι εισάγεται κάτι καινούργιο και θα ήθελα εδώ τη διευκρίνιση του κυρίου Υπουργού και εκ μέρους του Γενικού Λογιστηρίου, του οποίου άλλος βεβαίως Υπουργός προΐσταται. Στην έκθεση του Γενικού Λογιστηρίου θα υπάρχει στην παρατήρηση α΄ ότι θα υπάρξει για το έτος 2004 απώλεια εσόδων 34 εκατομμυρίων ευρώ από την κατάργηση της ειδικής εισφοράς. Καλώς θα γίνει αυτό, γνωρίζω όμως το Γενικό Λογιστήριο είναι πάρα πολύ αυστηρό και πάντοτε τονίζει και σημειώνει –βεβαίως αυτό είναι ευθύνη και της Κυβέρνησης- το πώς θα καλύψει αυτό το έλλειμμα του προϋπολογισμού, αυτήν την απώλεια δαπανών. Γιατί νομίζω ότι και η λογική της χρηστής διοίκησης, αλλά και οι αρχές του Γενικού Λογιστηρίου και ο Κανονισμός της Βουλής, όπως και το Σύνταγμα το επιβάλλουν. Θα ήθελα να ξέρω αν είναι μία καινούργια πρακτική που εισάγεται και από το Γενικό Λογιστήριο, να τονίζει τις απώλειες των εσόδων αλλά να μην τονίζει το πώς θα αναπληρωθούν. Βεβαίως το ίδιο ισχύει και για την Κυβέρνηση που από τη μία πλευρά ορθώς προχωρεί στην κατάργηση αυτής της διάταξης αλλά από την άλλη πλευρά δεν μας λέει πώς θα το αναπληρώσει.
     Φοβάμαι ότι στο τέλος αυτού του οικονομικού έτους, για το οποίο η χθεσινή Αντιπολίτευση και σημερινή Κυβέρνηση τόσο έχει μιλήσει για τα δημοσιονομικά του και το κακό χάλι της οικονομίας, αλλά και από την άλλη πλευρά τόσο επίμονα αρνείται να παρουσιάσει ένα νέο αναμορφωμένο προϋπολογισμό, για να μπορέσει με βάση αυτό να διαχειριστεί τα οικονομικά της χώρας και επί του οποίου θα απολογηθεί και θα κριθεί στο τέλος της χρονιάς, δεν το πράττει. Προσθέττει ελλείμματα. Θα έλεγα ότι αυτό είναι θετικό έλλειμμα στον κρατικό προϋπολογισμό. Από την άλλη πλευρά όμως, ως χρηστή διοίκηση να μας πει και πώς θα καλύψει αυτά τα ελλείμματα. Γιατί ο κ. Γκαργκάνας στη Διαρκή Επιτροπή Οικονομικών Υποθέσεων προχθές μας είπε ότι στο πρώτο τετράμηνο έχουν εντοπισθεί ταμιακές υπερβάσεις, οι οποίες έχουν επιβεβαιωθεί ταμιακά στις δαπάνες του προϋπολογισμού που εκτελείται 11,5%. Υπάρχει υπέρβαση 5% από το σπάταλο και εικονικό προϋπολογισμό της προηγούμενης κυβέρνησης, δηλαδή μόνο για το πρώτο τετράμηνο.
     Μπαίνουμε σε επικίνδυνες ατραπούς και βλέπω μεγάλες αποκλίσεις, δυσβάσταχτες για τον προϋπολογισμό και ιδιαίτερα για τα λαϊκά στρώματα και τις παραγωγικές τάξεις τον επόμενο χρόνο.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Μαργαρίτης Τζίμας.
     ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, κανείς δεν αρνείται ότι σ’ αυτήν τη χώρα υπάρχει ένα δίκτυο κοινωνικής προστασίας, στην καθιέρωση του οποίου συνέβαλε η προηγούμενη κυβέρνηση. Εάν επικεντρώσουμε όμως την προσοχή μας στην τρίμηνη παρουσία της σημερινής Κυβέρνησης, θα διαπιστώσουμε πως αυτό το δίκτυο κοινωνικής προστασίας η νέα Κυβέρνηση και το ενισχύει με συγκεκριμένα μέτρα και πολιτικές και συγχρόνως βελτιώνει την αποτελεσματικότητα αυτού του δικτύου κοινωνικής προστασίας, με αποτέλεσμα να αυξάνει τις παροχές του κοινωνικού κράτους απέναντι στον πολίτη.
     Θα γίνω σαφής. Συγκεκριμένα νομοσχέδια, τα οποία ψηφίστηκαν εδώ στη Βουλή μετά το Πάσχα έχουν ως στόχο την ενίσχυση αυτού του δικτύου κοινωνικής προστασίας.
     O νόμος του Υπουργείου Εσωτερικών που καθιέρωσε τις νέες σχέσεις κράτους και πολίτη με την απλούστευση διαδικασιών, η ρύθμιση των χρεών των δήμων και των δημοτικών επιχειρήσεων που απελευθερώνει μία λαϊκή μορφή εξουσίας, όπως είναι η Αυτοδιοίκηση, το νομοσχέδιο για τη μερική απασχόληση το οποίο εισήχθη, όπως ανακοινώθηκε στη Βουλή, αλλά και η διαδικασία του προεδρικού διατάγματος για τη μονιμοποίηση χιλιάδων συμβασιούχων οι οποίοι ήταν απενταγμένοι από τον κοινωνικό ιστό, ζούσαν το φάσμα της ανεργίας και της «ομηρίας». Η νέα Κυβέρνηση, λοιπόν, με προεδρικό διάταγμα προσπαθεί να τους εντάξει στο κοινωνικό σύνολο. Υπάρχει φυσικά και η νέα πρωτοβουλία της Κυβέρνησης, με πρωτοβουλία του Υπουργού, για την κατάργηση της ειδικής εισφοράς και του ΛΑΦΚΑ.
     Αυτά τα μέτρα και οι πολιτικές έχουν ως στόχο να απελευθερώσουν δυνάμεις όπως είναι οι συνταξιούχοι, να εξουδετερώσουν τον κοινωνικό αποκλεισμό των Ελλήνων συνταξιούχων και κυρίως να συμβάλουν κατά το μέτρο του δυνατού στο να αποφύγει μία μεγάλη ομάδα συμπολιτών μας στη χώρα τα επίπεδα της φτώχειας και να πορευθεί σε μία άλλη πορεία καλύτερης ποιότητας ζωής.
     Πρέπει να δηλώσουμε επίσημα ότι παρ’ όλες τις πολιτικές της προηγούμενης κυβέρνησης, μόνο το 1% των ελληνικών νοικοκυριών κατόρθωσε μέχρι σήμερα να εγκαταλείψει τα όρια της φτώχειας, όταν ο μέσος όρος στην Ευρωπαϊκή Ένωση είναι 9%, δηλαδή το 9% των ευρωπαϊκών νοικοκυριών εγκαταλείπει τα όρια της φτώχειας, ενώ στην Ελλάδα μόνο το 1% των νοικοκυριών εγκαταλείπει τα όρια της φτώχειας.
     Αυτή η κατάσταση σίγουρα δεν ανατρέπεται ριζικά με την κατάργηση της ειδικής εισφοράς και του ΛΑΦΚΑ, όμως αποτελεί μία «ανάσα» και κυρίως αποτελεί μία έμπρακτή απόδειξη και της ηγεσίας του Υπουργείου, αλλά και της νέας Κυβέρνησης, ότι η Κυβέρνηση ακούει αυτόν τον προβληματισμό, ότι «έπιασε» αυτό το πρόβλημα που ταλαιπωρεί χιλιάδες συνταξιούχους και κυρίως ότι δίνει δείγματα γραφής πως είναι αποφασισμένη να οδηγήσει μεγάλα στρώματα που σήμερα δεν ευημερούν σε ένα δρόμο ευημερίας, να παραμείνουν στο χώρο της κατοικίας οι Έλληνες συνταξιούχοι, να γίνει πιο ελκυστικό το περιβάλλον στο οποίο ζουν και κυρίως να δημιουργηθούν εκείνες οι δυνατότητες μέσα στην ελληνική οικογένεια, ώστε να μπορέσουν οι Έλληνες συνταξιούχοι να συμβάλουν στην τόνωση των οικονομικών της οικογένειας.
     Θα ήθελα να διατυπώσω έναν προβληματισμό. Σκεφθήκαμε όλοι μας πώς μία οικογένεια, στην οποία δουλεύει μόνο ο πατέρας και παίρνει σήμερα μισθό 670 ευρώ, μπορεί να σπουδάζει ένα παιδί σε ελληνικό ή ξένο πανεπιστήμιο; Σκεφθήκαμε τι μπορεί να υπάρχει πίσω από τα οικονομικά δεδομένα αυτής της οικογένειας; Μήπως υπάρχουν ο παππούς ή η γιαγιά που συντηρούν το εισόδημα της οικογένειας και σπουδάζουν τα εγγόνια τους; Έτσι γίνεται, ιδιαίτερα στην ελληνική περιφέρεια.
     Το νομοσχέδιο, λοιπόν, έχει ως στόχο να προστατεύσει και να ενισχύσει το εισόδημα και να αυξήσει κατά το μέτρο του δυνατού την αγοραστική δύναμη των συνταξιούχων. Εκφράζει μία πολιτική για ευαίσθητες κοινωνικές ομάδες, όπως είναι χιλιάδες συνταξιούχοι οι οποίοι συμβάλλουν στην τόνωση της περιφερειακής κυρίως οικονομίας μας.
     Το νομοσχέδιο έχει ως στόχο να συμβάλλει προς την κατεύθυνση της κοινωνικής συνοχής και κάνει ορισμένα βήματα να αρθεί ο κοινωνικός αποκλεισμός γιατί ζούμε, δυστυχώς, σε μία κοινωνία όπου πολλοί πολίτες είναι κοινωνικά αποκλεισμένοι. Αυτό σημαίνει ότι πολλοί πολίτες δεν απολαμβάνουν τα κοινωνικά αγαθά και τα κοινωνικά αγαθά είναι γνωστά στην ελληνική περιφέρεια και στο ελληνικό κράτος. Είναι όταν κάποιος δεν μπορεί να απολαύσει τα αγαθά του πολιτισμού, τα αγαθά της συμμετοχής μέσα σ’ αυτό που παράγεται στην κοινωνία. Όταν, λοιπόν, πετύχουμε με την πολιτική μας να εξουδετερώνουμε τη φτώχεια και να βελτιώνουμε την ποιότητα ζωής των πολιτών, έχουμε λιγότερο κοινωνικά αποκλεισμένους πολίτες.
     Το νομοσχέδιο συμβάλλει στην ανάπτυξη αισθήματος κοινωνικής αλληλεγγύης και αυτή η κοινωνική αλληλεγγύη σ’ αυτήν την περίοδο και σ’ αυτήν την εποχή της παγκοσμιοποιημένης κοινωνίας νομίζω ότι είναι απαραίτητη σε μία μορφή κεντρικής εξουσίας όπως είναι το κράτος.
     Γιατί όταν το κράτος αναπτύσσει κοινωνική αλληλεγγύη, τότε ο πολίτης επιστρέφει στην πολιτική, επιστρέφει στο κράτος και δικαιώνεται η ύπαρξη της πολιτικής και των πολιτικών της.
     Το νομοσχέδιο αυτό επηρεάζει τη ζωή χιλιάδων συνταξιούχων που αποτελούν τον κορμό της ελληνικής κοινωνίας. Δεν τους εξευτελίζει σε συντάξεις του ΟΓΑ των 150 ή 200 ευρώ. Και κυρίως δεν τους ανταμείβει για τους αγώνες που έδωσαν για να διατηρηθεί το έθνος μας ελεύθερο, για τους αγώνες που έδωσαν για να τονωθούν τα χωριά μας και να παραμείνουν ζωντανά. Αλλά κυρίως αποκαθιστά μια αδικία η οποία έγινε το 1992, αλλά δυστυχώς διατηρήθηκε επί δώδεκα ολόκληρα χρόνια μετά το 1993 από την προηγούμενη κυβέρνηση.
     Είναι ένα πρόβλημα που αντιμετωπίζει ένα καθημερινό ζήτημα με κοινωνική διάσταση και η κατάργηση της ειδικής εισφοράς και η κατάργηση του ΛΑΦΚΑ. Δημιουργεί συνθήκες καλύτερης ζωής και κυρίως καλύτερης επιβίωσης.
     Στόχοι του νομοσχεδίου είναι να αυξηθεί η δυνατότητα καλύτερης ποιότητας ζωής, να μειωθεί η απόσταση ανάμεσα στους έχοντες και μη έχοντες, διότι η πολιτική μπορεί να είναι για το μέλλον, αλλά  η πολιτική πρέπει να ασκείται και για το παρόν. Και νομίζω ότι αυτό το νομοσχέδιο θέτει τις βάσεις για το ξεκίνημα μιας διαδικασίας να μειωθεί το χάσμα μεταξύ αυτών που έχουν και αυτών που δεν έχουν και να αρθεί ο κοινωνικός αποκλεισμός.
     Τέλος είναι ένα νομοσχέδιο που θα το χαρακτήριζα ως μια γενναία απόφαση του Υπουργού και ένα μέτρο υπέρ των αδυνάτων όπως έλεγε και ο Λυσίας.
     Ευχαριστώ.
     ΠΡΟΕΔΡΕΥΩΝ (Φίλιππος Πετσάλνικος): Ο κ. Δημήτριος Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αν η θέση της Νέας Δημοκρατίας είναι εμπνευσμένη από την παραγωγικότητα της Κυβέρνησης, τους τη χαρίζουμε. Αν νομίζουν ότι με αυτούς τους ρυθμούς θα αλλάξουν την κοινωνία και θα πετύχουν όλα εκείνα τα οποία έλεγαν πριν από τις εκλογές, πιστεύω ότι με τα βήματα χελώνας που κάνουν δεν θα πετύχουν τίποτα. Γιατί όλοι γνωρίζουν ότι το πρώτο εξάμηνο είναι ο χρόνος που οι κυβερνήσεις παίρνουν τις πιο δύσκολες και τις πιο μεγάλες αποφάσεις. Αν αυτό το εξάμηνο το απολέσετε, τότε θα βρεθείτε κάποια στιγμή στα βαθιά και δεν θα γνωρίζετε κολύμπι.
     Η δεύτερη παρατήρηση που ήθελα να κάνω είναι η εξής: Ο συνάδελφος κ. Τσιπλάκης μας έκανε μαθήματα αντιπολιτευτικής κοινοβουλευτικής τακτικής.
     Πρέπει να καταλάβει η Νέα Δημοκρατία ότι το ΠΑΣΟΚ εκρίθη από το λαό. Κρίθηκε κατακρίθηκε και απώλεσε την εξουσία. Σήμερα από εδώ και στο εξής δεν κρίνεται το ΠΑΣΟΚ. Τις όποιες αμαρτίες, τα όποια λάθη κάναμε, τα πληρώσαμε, τα ξοφλήσαμε. Αυτή είναι η αρχή της δημοκρατίας. Δεν μπορείτε, λοιπόν, συνεχώς να αναφέρεσθε στο τι δεν έκανε ή στο τι δεν πρόλαβε να κάνει ή στο τι κακώς έκανε το ΠΑΣΟΚ.
     Η τρίτη παρατήρηση είναι ότι μας παρουσιάζετε με τη διάταξη αυτή ότι η Κυβέρνηση μεγαλόψυχη προς τους συνταξιούχους καταργεί αυτήν την παρακράτηση. Ουδέν ψευδέστερον. Την ανάγκη φιλοτιμίαν ποιούμενοι η Κυβέρνηση φέρνει διάταξη για να καταργήσει αυτό το πράγμα τη στιγμή που το Ελεγκτικό Συνέδριο έχει αποφασίσει από τις 19.1.2004 ότι η παρακράτηση αυτή είναι παράνομη.
     Και η τέταρτη παρατήρηση είναι ότι έρχεσθε σήμερα και καταργείτε τη δεύτερη παράγραφο.
     Στην κοινοβουλευτική επιτροπή επεσήμανα το άσκοπο αυτής της διατάξεως. Μάλιστα σας είπα το εξής. Εφ’ όσον είναι αντισυνταγματική η διάταξη, κανένα δικαστήριο δεν θα επιδικάσει να μην επιστραφούν τα αναδρομικά. Αλλά και αν αυτό το επιδικάσει, επειδή υπάρχει προδικασία περί αντισυνταγματικότητας και αυτόν το νόμο θα τον βγάλει αντισυνταγματικό. Άρα δεν έχει κανένα νόημα η διάταξη την οποία είχατε ότι δεν επιστρέφονται δηλαδή αναδρομικά.
     Πάτε, όμως, στην τελεσιδικία. Αυτό μας λέτε. Μάλιστα ο κ. Δούκας έχει στείλει, σε χιλιάδες, πιστεύω, δικαιούχους επιστροφής, επιστολή με την οποία τους λέγει να μην κάνουν προσφυγές. Αυτό νομίζω ότι είναι εκ του πονηρού και το επισημαίνουμε, γιατί αν πάει στη διαδικασία, η οποία μπορεί να διαρκέσει δύο και τρία χρόνια για να βγάλει απόφαση τελεσίδικη το Ελεγκτικό Συνέδριο περί επιστροφής, τι θα συμβεί; Θα έχει επέλθει η παραγραφή, γιατί η παραγραφή, όπως ξέρετε, είναι τρία χρόνια. Άρα αυτό που λέτε πρέπει να το προσέξετε. Ή θα πάτε από την αρχή και θα πείτε ότι από εδώ και πέρα η τριετία ισχύει, ή εάν έχουν παραγραφεί εγώ θα έλεγα ότι πρέπει να φέρουμε διάταξη που να αναιρεί την παραγραφή, διότι όπως σας είπα και στην κοινοβουλευτική επιτροπή, αυτά είναι αχρεωστήτως καταβληθέντα. Δεν τα χρώσταγαν στο δημόσιο. Τους τα παρακράτησε το δημόσιο με τρόπο μη νόμιμο, μη συνταγματικό. Άρα θα πρέπει αυτά τα χρήματα να επιστραφούν. Δεν εδικαιούτο η πολιτεία να τα κρατήσει και εκ των υστέρων να αποφασίσει το δικαστήριο ότι δεν εδικαιούτο για άλλους λόγους και πρέπει να επιστραφούν. Τότε ισχύει η παραγραφή των τριών ετών. Εδώ πρόκειται περί μη παραγραφής, περί αχρεωστήτως καταβληθέντων και δεν πρέπει να υπάρξει παραγραφή, όπως δεν υπάρχει παραγραφή όταν ο πολίτης χρωστάει στο δημόσιο.
     Επίσης η Νέα Δημοκρατία λέει ότι θα επιστρέφονται στους πολίτες και εάν δεν επιστρέφονται εντός τριών μηνών θα επιστρέφονται εντόκως. Και εδώ κάνετε τραγικό λάθος όσον αφορά τον τρόπο με τον οποίο επιχειρείτε να παρακρατήσετε αυτά τα χρήματα των φτωχών και των αδυνάτων συνταξιούχων.
     Όμως δεν είναι μόνο αυτό. Έρχεται η Επιστημονική Επιτροπή της Βουλής και τι σας λέει. Θα διαβάσω μόνο τη σχετική περικοπή: «Στην περίπτωση αυτή θα μπορούσε να διερωτηθεί κανείς» -πολύ κομψός ο τρόπος με τον οποίο διατυπώνει την άποψή της η Επιστημονική Επιτροπή- «εάν η απαγόρευση επιστροφής των εισπραχθέντων ποσών διά αποσβέσεως των σχετικών αξιώσεων για τις οποίες έχει ασκηθεί αγωγή, συνιστά παραβίαση των διατάξεων του άρθρου 6 της Συμβάσεως της Ρώμης». Ευθέως σας λέγει ότι εάν δεν επιστραφούν παραβαίνετε το άρθρο 6 της Σύμβασης της Ρώμης, η οποία κυρώθηκε με το ν. 53/1974.
     Επομένως και η παρακράτηση είναι παράνομη και την κατάργηση είσαστε υποχρεωμένοι να την κάνετε. Και μη μας πουλάτε εδώ φύκια για μεταξωτές κορδέλες.
     Κύριε Πρόεδρε, στο δίλεπτο που μου απέμεινε, θα ήθελα να σχολιάσω λίγο και τις τροπολογίες τις οποίες κατέθεσε η Κυβέρνηση.
     Πρώτον, δεν πρέπει να εισαχθούν για συζήτηση, διότι δεν έχουν καμία σχέση με το νομοσχέδιο. Πείτε μου, κύριε Υπουργέ και κύριε Πρόεδρε, ποια είναι η σχέση αυτού του ασφαλιστικού νομοσχεδίου με το αν θα πρέπει να πάρουν πιστοποίηση τα ΚΤΕΟ.
     Πείτε μου επίσης ποια είναι η σχέση της τροπολογίας για την τακτοποίηση κάποιων πολεοδομικών και αρχιτεκτονικής φυσιογνωμίας διατάξεων ενός οικοπέδου της Βουλής με το παρόν νομοσχέδιο, που είναι ασφαλιστικής υφής. Πείτε μου επίσης ποια είναι η σχέση που έχει η τροπολογία την οποία καταθέτει ο κ. Αλογοσκούφης, με το παρόν νομοσχέδιο. Μάλιστα αυτή η τροπολογία έχει ψωμί, κύριε Πρόεδρε. Μέχρι τώρα η ημερομηνία για την έκδοση δελτίων παροχής υπηρεσίας ήταν μέχρι 31 Μαΐου και σύμφωνα με την τροπολογία αυτή παρατείνεται μέχρι 31 Δεκεμβρίου. Ποιον θέλετε να εξυπηρετήσετε, κύριε Υπουργέ, εσείς που υποτίθεται ότι είστε κατά της διαπλοκής; Αυτή η τροπολογία θέλει να εξυπηρετήσει συγκεκριμένα συμφέροντα.
     Κάποιοι οι οποίοι δεν εξέδωσαν τα φορολογικά παραστατικά μέχρι τις 31 Μαΐου, και δεν μπορούν τώρα να τα εκδώσουν,  άρα είναι φορολογικά σε παράβαση, τους δίνετε τη δυνατότητα αναδρομικά να πάνε την τροπολογία αυτή πίσω και να εκδώσουν μέχρι τις 31 Μαΐου. Και αυτή η τροπολογία, κύριε Πρόεδρε, δεν έχει καμία απολύτως σχέση με το συζητούμενο νομοσχέδιο.
      Αλλά έχουμε και την τροπολογία για την απόσυρση των δικύκλων, των μοτοσικλετών, να έρχεται σ’ αυτό το νομοσχέδιο. Έρχεται ως τροπολογία στο νομοσχέδιο η απόσυρση των μηχανών! Έλεος, κύριε Πρόεδρε! Αν ξεκινάει αυτήν τη διαδικασία με τη διαδικασία νομοθεσίας η καινούργια Κυβέρνηση, με τον ορυμαγδό αυτών των τροπολογιών, των παντελώς ασχέτων, τι σχέση έχει ο Φάντης με το Ρετσινόλαδο; Τι σχέση έχουν όλες αυτές οι τροπολογίες που σας διάβασα με το συζητούμενο νομοσχέδιο που είναι όπως σας είπα ασφαλιστικό; Πρέπει να αποσυρθούν και να έρθουν σε άλλο νομοσχέδιο όπου θα είναι σχετικές. Ο προηγούμενος Πρόεδρος τηρούσε και πολλές φορές είχε έρθει σε σύγκρουση με τους Υπουργούς και είχαν αποσυρθεί τροπολογίες όταν ήταν παντελώς άσχετες.
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα τέσσερις μαθητές και τρεις συνοδοί - δάσκαλοι από το 92ο και 97ο Δημοτικά Σχολεία Αθηνών, καθώς επίσης και τριάντα δύο μαθητές και δύο συνοδοί - δάσκαλοι από το 9ο Δημοτικό Σχολείο Νέας Σμύρνης Αθηνών.
     Η  Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Ανδρέας Λυκουρέντζος.
     ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ, κύριε Πρόεδρε.
     Είναι η πρώτη μου ομιλία στη Βουλή και θα παρακαλέσω την κατανόησή σας για τις όποιες αδυναμίες εμφανίσω στο λόγο μου.
     Θέλω με την ευκαιρία επίσης να ευχαριστήσω τους συμπατριώτες μου Αρκάδες οι οποίοι με τίμησαν με την εμπιστοσύνη τους και σήμερα βρίσκομαι ανάμεσά σας και έχω την τιμή να εκπροσωπώ την εκλογική περιφέρεια του Νομού Αρκαδίας.
     Χαίρομαι επίσης που έχω την τύχη να ομιλώ σε ένα νομοσχέδιο το οποίο αποτελεί την υλοποίηση προεκλογικής εξαγγελίας της Κυβέρνησης και καταδεικνύει τη σχέση αξιοπιστίας της με την κοινωνία, την ταυτότητα αξιοπιστίας, την οποία διαθέτει η Κυβέρνηση Καραμανλή. Είναι μία επιλογή κοινωνικής αλληλεγγύης. Είναι μία επιλογή η οποία υπηρετεί την κοινωνική συνοχή, είναι μία επιλογή η οποία ανταποκρίνεται στην ιδεολογική μας αρχή της κοινωνικής δικαιοσύνης.
     Είναι μία επιλογή αυτό το νομοσχέδιο, το οποίο έρχεται να αντικαταστήσει την παλιά πρακτική της αντιμετώπισης των συνταξιούχων με τις δυνάμεις καταστολής με την πολιτική της κατανόησης, του διαλόγου, της συνεργασίας και τελικά των πράξεων προς την κατεύθυνση εκείνη η οποία υπηρετεί την κοινωνική συνοχή και το συνολικό συμφέρον.
     Θέλω προτού αναπτύξω τα επιχειρήματά μου, να απαντήσω σε ορισμένους υπαινιγμούς, διότι μας θίγουν ως Βουλευτές της Πλειοψηφίας:
     Η υπόθεση της «απραξίας» της Κυβέρνησης:
     Θυμίζω στην Αίθουσα ότι μόλις το προηγούμενο νομοσχέδιο, ο Υπουργός Δημοσίας Διοίκησης σημείωσε ότι η προηγούμενη κυβέρνηση νομοθέτησε, όταν κέρδισε τις εκλογές το 1993 μετά από τεσσερισήμισι περίπου μήνες. Και ακούμε σήμερα αυτούς τους ισχυρισμούς και τους υπαινιγμούς για την Κυβέρνηση η οποία προσπαθεί με τα πρώτα νομοθετήματα, με τις καθημερινές εξαγγελίες, με τις υπουργικές αποφάσεις, να φανεί συνεπής και αξιόπιστη απέναντι στο λαό με βάση το προεκλογικό της πρόγραμμα.
     Δεύτερος υπαινιγμός που ανέπτυξε ο κ. Γεωργακόπουλος προηγουμένως: Μην προσπαθείτε να συγκριθείτε με την προηγούμενη κυβέρνηση, η οποία εκρίθη από τον ελληνικό λαό.
     Όμως, οκτώ ολόκληρα χρόνια βρισκόμασταν στην Αντιπολίτευση και δεν ακούσαμε τίποτε άλλο παρά για το περιβόητο 1990-1993, τι κάνατε το 1990-1993. Και προσπαθούσαμε και εμείς να απαντήσουμε ότι εκρίθη το 1990-1993.
     Και ανακαλύπτατε άλλα ζητήματα τότε για να τα στρέψετε στο εσωτερικό του κόμματος μας, για να διαφοροποιηθούμε οι της παράταξης ποιοι είναι φιλελεύθεροι, νεοφιλελεύθεροι, λιγότερο φιλελεύθεροι και όλα αυτά τα γνωστά επιχειρήματα. Νομίζω λοιπόν ότι έχει αξία μία σύγκριση με την μόλις προηγούμενη κυβέρνηση, διότι εδώ συμβαίνει και το εξής: Υπερασπίζεστε μία πολιτική η οποία στην πραγματικότητα αποδεικνύεται τόσο ανίσχυρη και τόσο αδύναμη μπροστά στις πολιτικές πρωτοβουλίες που αναλαμβάνει η σημερινή Κυβέρνηση.
     Τρίτο επιχείρημα: Αντέχει η οικονομία; Δεν αντέχει η οικονομία τέτοια μέτρα και το ξέρετε καλύτερα εσείς. Το ξέρετε εσείς που καλλιεργήσατε την εικονική πραγματικότητα και το ξέρετε επίσης, γιατί αν άντεχε η οικονομία, θα το είχατε πάρει εσείς αυτό το μέτρο. Δεν θα μας το χαρίζατε. Δεν θα μας λέγατε: « Υπάρχει μία πρόταση η οποία είναι φιλολαϊκή και έρχεται να στηρίξει τα εισοδήματα των συνταξιούχων. Εφαρμόστε την εσείς ως Κυβέρνηση, νομοθετείστε την». Εσείς λοιπόν, ξέρατε ότι δεν αντέχει η οικονομία, ξέρατε ότι δεν μπορούσατε να πάρετε τέτοια μέτρα, ξέρατε που οδηγούσε η πολιτική σας και γι’ αυτό αφήνατε αυτήν τη φορολόγηση του εισοδήματος των συνταξιούχων.
     Τι κάνουμε εμείς; Εμείς ενώ γνωρίζουμε αυτές τις αδυναμίες, προσπαθούμε να ενισχύσουμε την αξιοπιστία του πολιτικού κόσμου, ψηφίζουμε αυτά τα μέτρα και αυτές τις προτάσεις και καταβάλλουμε κόστος. Και αυτός είναι ο λόγος που έρχεται και η δεύτερη τροπολογία, η οποία θα ψηφιστεί, για την υπόθεση των δικύκλων. Τι είναι αυτό; Μία ακόμη εξαγγελία της Κυβέρνησης η οποία έχει κόστος στον προϋπολογισμό, έχει κόστος στα έσοδα του κράτους. Όμως πρέπει επιτέλους για μέτρα τα οποία στηρίζουν τα λαϊκά εισοδήματα και την κοινωνική συνοχή να αναλαμβάνει η πολιτεία αυτό το κόστος και κυρίως πρέπει η πολιτεία να έχει τη βούληση να αντισταθμίσει αυτές τις απώλειες από μία πρακτική για την οποία έχουμε δεσμευθεί και πάλι προεκλογικά, την περιστολή της διασπάθισης του δημοσίου χρήματος, την πάταξη της αδιαφάνειας, την πάταξη των φαινομένων της διαφθοράς τα οποία έχουν στιγματίσει το δημόσιο βίο της χώρας. Βεβαίως, δεν είμαστε εμείς υπεύθυνοι για την ανάπτυξη αυτών των φαινομένων και εκεί πιστεύουμε ότι υπάρχουν τέτοιοι πόροι που μπορούν να μας επιτρέψουν να κάνουμε κοινωνική πολιτική, που μπορούμε να αντιμετωπίσουμε όχι μόνο τα εισοδήματα των συνταξιούχων αλλά και πολλά άλλα κοινωνικά ζητήματα. Άλλωστε ένα ακόμα πρόσθετο επιχείρημα σε αυτούς τους ισχυρισμούς μου ότι γνωρίζατε την κατάσταση της οικονομίας είναι ότι νομοθετήσατε μόλις το 2004 για την επέκταση της παρακράτησης αυτού του φόρου μέχρι το 2008.
     Άρα, λοιπόν, αυτή είναι η πραγματικότητα και μην μας κατηγορείτε για την απογραφή. Η απογραφή της οικονομίας έγινε με πολύ ήπιους όρους και νομίζω ότι γίνεται κατανοητό τι σημαίνει αυτό. Στο τελικό ποσοστό του ελλείμματος είναι πολύ ήπια η προσέγγιση εκ μέρους της Κυβέρνησης. Δεν είμαστε εμείς υπεύθυνοι για αυτό το οποίο εμφανίζεται ούτε είμαστε υπεύθυνοι εμείς διότι οδηγείται η χώρα, όπως ισχυρίζεστε και έτσι θα είναι, υπό καθεστώς επιτήρησης. Υπεύθυνοι είναι εκείνοι οι οποίοι οδήγησαν την οικονομία σ’ αυτήν την κατάσταση, έφεραν τους Έλληνες πολίτες να ζουν μέσα σε μία εικονική πραγματικότητα και την ίδια ώρα να συσσωρεύονται τα χρέη, τα ελλείμματα, τα κρυφά χρέη των δημοσίων οργανισμών και όλα αυτά τα οποία γνωρίζουμε.
     Τέλος, ποια είναι η νεοφιλελεύθερη πολιτική που υποτίθεται ότι κάνουμε; Είναι η πολιτική της στήριξης των εισοδημάτων των συνταξιούχων, των χαμηλομίσθων, των ανθρώπων εκείνων που έχουν ανάγκη από τη συμπαράσταση της πολιτείας ή είναι η πολιτική εκείνη η οποία συγκράτησε τα εισοδήματα αυτά στα επίπεδα που όλοι γνωρίζουμε; Ποια είναι η πολιτική η οποία έχει κρατήσει το βιοτικό επίπεδο της χώρας τόσο κάτω από το μέσο όρο του βιοτικού επιπέδου των δεκαπέντε χωρών-μελών της Ευρωπαϊκής Ένωσης μέχρι πρότινος και των είκοσι πέντε μέχρι τώρα; Εμείς είμαστε υπεύθυνοι για αυτά; Ποιο είναι το κράτος πρόνοιας μετά από δυόμισι δεκαετίες σοσιαλιστικής διακυβέρνησης; Έτσι τουλάχιστον διάβαζα: τα σοσιαλιστικά προγράμματα και οράματα. Είναι κανείς ειλικρινά υπερήφανος για την ποιότητα του κράτους πρόνοιας που έχουμε στην Ελλάδα; Τι είναι κράτος πρόνοιας; Τα εισιτήρια κοινωνικού τουρισμού ή τα εισιτήρια για τα θέατρα; Δαπάνες δηλαδή που επιβαρύνουν τον προϋπολογισμό χωρίς οι πολίτες να απολαμβάνουν υπηρεσίες ποιότητος στο κράτος πρόνοιας; Τι απαντάτε στους πολίτες που έχουν ανάγκη της στήριξης της πολιτείας; Με πενιχρά επιδόματα τα οποία ουδέποτε είναι σε θέση να συμβάλουν στην κοινωνική πρόοδο, στην ανάγκη να αντιμετωπίσουν τις απαιτήσεις της ζωής;
     Άκουσα επίσης τον ισχυρισμό ότι επιχειρούμε να πουλήσουμε «φύκια για μεταξωτές κορδέλες». Εμείς δεν το κάναμε ποτέ αυτό. Αντίθετα κατηγορήθηκε πολλές φορές για την πολιτική της η Νέα Δημοκρατία με ψευδή επιχειρήματα. Ποια είναι «τα φύκια για μεταξωτές κορδέλες»; Οι σοσιαλιστικοί μετασχηματισμοί, τα σοσιαλιστικά οράματα. Δυόμισι δεκαετίες μετά -επαναλαμβάνω- ποιος είναι υπερήφανος γι’ αυτό το κράτος πρόνοιας;
     Κύριε Πρόεδρε, θέλω να πω το εξής: Εμείς δεν θα πούμε ποτέ επιχειρήματα του τύπου «η μείωση των στρατιωτικών δαπανών είναι για να έχουμε κοινωνική πολιτική, για να έχουμε κράτος πρόνοιας». Εμείς θα αναλαμβάνουμε το κόστος και θα κοιτάζουμε με συγκεκριμένο τρόπο περιστολής των δαπανών και της διασπάθισης του δημοσίου χρήματος για να υλοποιήσουμε τις δεσμεύσεις μας.
     Πρώτος στόχος γι’ αυτήν την Κυβέρνηση είναι η αποκατάσταση των σχέσεων εμπιστοσύνης με τους  Έλληνες πολίτες. Και γι’ αυτό μας δεσμεύει η αρχή του Πρωθυπουργού ότι στο τέλος της διαδρομής τα έργα τα δικά μας να είναι περισσότερα από τα λόγια που είμαστε υποχρεωμένοι να πούμε.
     Θερμά σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Νικόλαος Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ πολύ, κύριε Πρόεδρε.
     Αναμφίβολα η άσκηση κοινωνικής πολιτικής είναι ένα από τα μεγάλα πεδία στα οποία δοκιμάζεται ολόκληρη η κυβερνητική πολιτική. Γι’ αυτό άλλωστε το λόγο και οι προηγούμενες κυβερνήσεις του ΠΑΣΟΚ είχαν αναγάγει την άσκηση κοινωνικής πολιτικής σαν μία από τις πολύ μεγάλες προτεραιότητες στη γενικότερη φιλοσοφία και πράξη του κυβερνητικού έργου. Γι’ αυτό τα προηγούμενα χρόνια είδαμε τη χώρα μας να ανεβαίνει πάρα πολύ στον τρόπο, στην έκταση, στα μέσα και στα κοινωνικά στρώματα τα οποία κάλυπτε στον τομέα της κοινωνικής πολιτικής.
     Πριν από δέκα χρόνια η χώρα μας είχε το χαμηλότερο βαθμό κοινωνικών δαπανών ανάμεσα στις δεκαπέντε χώρες της Ευρωπαϊκής Ένωσης και με σημαντική απόσταση. Σήμερα, το 2003 και το 2004, η Ελλάδα μπορεί να επιδείξει ότι το πρώτο μέτωπο στο οποίο πέτυχε τη σύγκλιση με τις χώρες της Ευρωπαϊκής Ένωσης ήταν ο τομέας των κοινωνικών δαπανών όπου πια οι δαπάνες τις οποίες έχουμε ως μερίδιο του εθνικού εισοδήματος, ξεπερνούν κατά τι τον κοινοτικό μέσο όρο.
     Για να το κάνουμε αυτό εφαρμόσαμε πολλές πολιτικές. Από τη μεταρρύθμιση του ασφαλιστικού συστήματος έως τις εστιασμένες πολιτικές τόνωσης των χαμηλότερων συντάξεων ιδιαίτερα με το βοήθημα του ΕΚΑΣ, όπως επίσης και με μία συστηματική πολιτική αυξήσεων την οποία ακολουθήσαμε τα προηγούμενα χρόνια με αποτέλεσμα πολλές συντάξεις, ιδιαίτερα οι κατώτερες, να γνωρίσουν σημαντική βελτίωση.
     Παρ’ όλα αυτά, βέβαια, παραμένει το ζήτημα των συντάξεων και της βελτίωσής τους ένα μεγάλο ζητούμενο της οικονομικής και κοινωνικής πολιτικής.
     Εν όψει αυτού προεκλογικά η Νέα Δημοκρατία υπερακόντισε σε όσα ζητήματα μπορούσε, που αφορούν συντάξεις και υποσχέθηκε μάλιστα, δεσμεύτηκε ότι μετεκλογικά θα ξεκινήσει τη διαδικασία σύγκλισης των ελληνικών συντάξεων με τις αντίστοιχες ευρωπαϊκές.
     Εμείς είχαμε ήδη προβλέψει στον προϋπολογισμό, που εφαρμόζεται τώρα, μία σημαντική αύξηση των δαπανών για το κοινωνικό κράτος η οποία ήταν γύρω στο 9,3%, αν θυμάμαι καλά και έδιδε περισσότερα σε τομείς κοινωνικής πολιτικής, ένα ποσό της τάξεως των 500 εκατομμυρίων ευρώ επιπλέον από τα αντίστοιχα περσινά κονδύλια.
     Η υπερακόντιση της Νέας Δημοκρατίας σε μία ταχύτατη σύγκλιση των ελληνικών συντάξεων με τις ευρωπαϊκές ήταν φανερό ότι προκαλούσε ένα δυσθεώρητο κόστος στον προϋπολογισμό. Όταν το επισημάναμε αυτό η Νέα Δημοκρατία επέμενε και έλεγε διαρκώς ότι έχει τα μέσα, έχει τη γνώση, έχει την πολιτική φιλοσοφία να υλοποιήσει αυτό το μέτρο.
     Θα περίμενε, λοιπόν, κανείς έπειτα από μία τόσο μεγάλη συζήτηση και δημόσια δέσμευση της Νέας Δημοκρατίας ότι άμεσος στόχος της είναι η σύγκλιση των ελληνικών συντάξεων με τις ευρωπαϊκές, να έλθει στη Βουλή λίγο μετά την ανάληψη διακυβέρνησης της χώρας και να μας εξηγήσει το σχέδιο της τόσο ταχείας σύγκλισης την οποία με έμφαση υποσχόταν στον ελληνικό λαό προεκλογικά.
     Αντ’ αυτού τι βλέπουμε; Αντ’ αυτού βλέπουμε να έρχεται εδώ ως πρώτο νομοσχέδιο, ως πρώτη νομοθετική πρωτοβουλία του μετονομασθέντος Υπουργείου Εργασίας, κάτι το οποίο αποτελεί μια αυτονόητη υποχρέωση εφαρμογής λόγω των αποφάσεων του Ελεγκτικού Συνεδρίου, κάτι το οποίο οποιαδήποτε κυβέρνηση εξελέγετο στις εκλογές της 7ης Μαρτίου θα έκανε και απλώς δεν έγινε επειδή η Βουλή είχε να ψηφίσει πολλά άλλα νομοσχέδια, που είχαν κατατεθεί πριν τη διάλυση της, λόγω έναρξης της προεκλογικής περιόδου.
     Ένα, λοιπόν, αυτονόητο μικρό συμπλήρωμα στο εισόδημα των συνταξιούχων παρουσιάζεται ως η απαρχή της νομοθετικής πρωτοβουλίας, σύγκλισης των ελληνικών συντάξεων με τις ευρωπαϊκές.
     Κυρίες και κύριοι συνάδελφοι, νομίζω ότι είναι χρήσιμο να ξέρουμε για τι μιλάμε. Μιλάμε για τις κατώτερες συντάξεις. Η ρύθμιση αυτή που γίνεται σήμερα, θα επιφέρει αύξηση 4 ευρώ το μήνα στο χαμηλοσυνταξιούχο. Και έρχεται αυτό και παρουσιάζεται ως ένα δήθεν τεράστιο βήμα από την παράταξη εκείνη η οποία, όταν εμείς είχαμε καθιερώσει την αύξηση του ΕΚΑΣ κατά 1 ευρώ ημερησίως, εχλεύαζε την πολιτική αυτή, όταν είχαμε καθιερώσει την αύξηση κατά 1 ευρώ ημερησίως στους αγρότες, εχλεύαζε την πολιτική αυτή. Και έρχεται τώρα και παρουσιάζεται ως ο καταλύτης που θα ανοίξει το δρόμο στη βελτίωση των συντάξεων η αύξηση των 4 ευρώ μηνιαίως. Και μάλιστα ουσιαστικά είναι καταναγκαστική εφαρμογή της απόφασης του Ελεγκτικού Συνεδρίου.
     Νομίζω ότι άλλα, πολύ διαφορετικά, πολύ πιο συστηματικά και πολύ πιο μακροχρόνιας εμβέλειας πράγματα περίμενε ο Έλληνας πολίτης από μια Κυβέρνηση, η οποία βάσισε εν μέρει την εκλογή της στην υπόσχεση της σύγκλισης των ελληνικών συντάξεων με τις ευρωπαϊκές. Σήμερα ο Έλληνας συνταξιούχος δεν θα πει «όχι» σε αυτήν την αύξηση βέβαια αλλά, αν τη συγκρίνει με τις αυξήσεις τις οποίες είχε τα προηγούμενα χρόνια, θα δει ότι είναι ένα υποπολλαπλάσιο των αυξήσεων που συστηματικά εδίδοντο υψηλότερες στις χαμηλότερες συντάξεις από τις κυβερνήσεις του ΠΑΣΟΚ. Ιδιαίτερα μάλιστα άμα τις συγκρίνει με τη σημερινή κατάσταση που βιώνει ο κάθε Έλληνας πολίτης και ο συνταξιούχος με την ανεξέλεγκτη ακρίβεια στην αγορά και ιδιαίτερα στην αγορά των καυσίμων, θα δει ότι ουσιαστικά είναι χωρίς αντίκρισμα.
     Η κυβέρνηση του ΠΑΣΟΚ, περί της οποίας τόσα πολλά λέγονται, όταν είχαν ανέλθει τα καύσιμα το 2000, είχε επεξεργασθεί ένα πλαίσιο ενίσχυσης των χαμηλόμισθων και χαμηλοσυνταξιούχων με συγκεκριμένα χρηματικά βοηθήματα που έφθαναν τις 50.000 δραχμές περίπου, έτσι ώστε να μπορέσουν να αντιμετωπίσουν τη μπόρα της αυξημένης τιμής του πετρελαίου. Εάν ήθελε πραγματικά η Κυβέρνηση να βοηθήσει τους χαμηλοεισοδηματίες και τους χαμηλοσυνταξιούχους σήμερα σ’ αυτήν την πολύ κακή και αρνητική συγκυρία, δεν θα κατέφευγε σε θεωρίες περί εφαρμογής του ανταγωνισμού και δεν θα κατέφευγε σε ατελέσφορες προσφυγές στα συμβούλια της Ευρωπαϊκής Ένωσης, ξέροντας εκ των προτέρων ότι αυτά είναι αδύνατον να πραγματοποιηθούν, όπως η μείωση του ειδικού φόρου κατανάλωσης. Και είδαμε τη χθεσινή οδυνηρή απόφαση του Συμβουλίου Υπουργών Οικονομικών να κλείνει την πόρτα στο ελληνικό αίτημα και ουσιαστικά έτσι να αποδεικνύεται ότι χάσαμε πολύτιμο χρόνο απέχοντας από το να πάρουμε σοβαρά και άμεσα εφαρμοστέα μέτρα τα οποία θα μείωναν το βάρος που έχει ο Έλληνας καταναλωτής.
     Ταυτόχρονα, όμως, είχαμε ακούσει στη συνεδρίαση της επιτροπής ότι η Κυβέρνηση της Νέας Δημοκρατίας προσανατολίζεται να αυξήσει γενναιόδωρα το ΕΚΑΣ αλλά και τα όρια κάτω από τα οποία χορηγείται το ΕΚΑΣ. Όμως τις προηγούμενες μέρες είδαμε να δηλώνεται δια του Υπουργείου Οικονομικών ότι οι αυξήσεις στο ΕΚΑΣ ετεροχρονίζονται. Κατά συνέπεια δεν υπάρχει καμία εγγύηση ότι οι υπεσχημένες αυξήσεις από τη Νέα Δημοκρατία στους χαμηλοσυνταξιούχους μέσω του ΕΚΑΣ θα υλοποιηθούν.
     Παλαιότερα ο σημερινός Υπουργός Απασχόλησης ήταν διαπρύσιος κήρυκας του ελάχιστου εγγυημένου εισοδήματος. Με τις αλληλοαναιρούμενες δηλώσεις περί του ΕΚΑΣ αποδεικνύεται ότι τίποτα δεν είναι εγγυημένο για το χαμηλοσυνταξιούχο και με το σημερινό νομοσχέδιο αποδεικνύεται ότι το εισόδημά του θα είναι ελάχιστο, εάν περιμένει να μεγαλώσει από τις νομοθετικές πρωτοβουλίες της Κυβέρνησης.
     Σας ευχαριστώ.
     ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Χριστοδουλάκη που επέτυχε εντός του χρόνου να ολοκληρώσει τη διατύπωση των επιχειρημάτων του.
     Το λόγο έχει ζητήσει ο Υπουργός Απασχόλησης και Κοινωνικής Προστασίας κ. Παναγιωτόπουλος.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, η Κυβέρνηση εισάγει σήμερα προς ψήφιση στην Ολομέλεια της Εθνικής Αντιπροσωπείας ένα σχέδιο νόμου με λίγα λόγια αλλά με πάρα πολύ σημαντικό περιεχόμενο.
     Πρέπει δε να επισημάνω –οι περισσότεροι εκ των συναδέλφων που είναι νομικοί το γνωρίζουν- γι’ αυτούς πιθανώς που δεν έχουν την εξοικείωση με τα νομικά κείμενα, ότι οι λιτοί και ολιγόλογοι νόμοι είναι εκείνοι που έχουν μια ξεχωριστή δυναμική και διεκδικούν μερίδιο προσφοράς και στο θεσμικό μας πολιτισμό, αλλά και στο ουσιαστικό νομικό οικοδόμημα στην πατρίδα μας. Για παράδειγμα, η διάταξη 281 του Αστικού Κώδικα περί καλής πίστεως κλπ. είναι μια πολύ ολιγόλογη διάταξη. Γνωρίζετε, όμως, ότι έχει προκαλέσει σωρεία μονογραφιών και έχει ιδιαίτερη σημασία στο θεσμικό οικοδόμημα της χώρας μας.
     Η Κυβέρνηση, λοιπόν, εισάγει αυτό το νομοσχέδιο προς συζήτηση στην Ολομέλεια και καλεί τους συναδέλφους Βουλευτές από όλες τις πτέρυγες της Βουλής να το υπερψηφίσουν. Με αυτό το νομοσχέδιο οι συνταξιούχοι πλην του ΟΓΑ και του ΝΑΤ θα ωφεληθούν 65 δισεκατομμύρια δραχμές το χρόνο ή 188 περίπου εκατομμύρια ευρώ. 
     Η Κυβέρνηση με την κατάρτιση αυτού του σχεδίου νόμου έρχεται να επιβεβαιώσει στην πράξη τη συνέπειά της. Σας θυμίζω ότι η σχετική ρύθμιση αποτέλεσε βασική προγραμματική δέσμευση του Πρωθυπουργού κ. Καραμανλή, κατά την εκφώνηση των προγραμματικών δηλώσεων της Κυβέρνησης ενώπιον της Εθνικής Αντιπροσωπείας. Και έρχεται σε χρόνο ρεκόρ να πραγματοποιήσει αυτή τη δέσμευσή της, η οποία ανταποκρίνεται στο αίτημα –και πρέπει να το πούμε- της ενίσχυσης του εισοδήματος και της αγοραστικής δύναμης των συνταξιούχων, ιδιαίτερα των χαμηλοσυνταξιούχων.
     Θα μου πείτε: Με αυτά τα ποσά ικανοποιούμεθα ως πολιτικός κόσμος της χώρας ότι αποκαθιστούμε την κοινωνική αδικία, ότι κλείνουμε το άνοιγμα της ψαλίδας, το οποίο υπήρξε μεγαλύτερο τα τελευταία χρόνια επί των κυβερνήσεων του ΠΑΣΟΚ και άφησε τους χαμηλοσυνταξιούχους πίσω δημιουργώντας φαινόμενα νέας φτώχειας και κοινωνικού αποκλεισμού; Η απάντηση είναι: Όχι βέβαια. Επαναλαμβάνω λοιπόν και ενώπιον της Εθνικής Αντιπροσωπείας ότι η Κυβέρνηση έχει δεσμευθεί -και αυτό επανέλαβε ο αρμόδιος Υπουργός Οικονομίας και Οικονομικών, ο κ. Αλογοσκούφης, σε συνέντευξή του σε κυριακάτικη εφημερίδα και λυπάμαι γιατί αλλοιώθηκε το περιεχόμενο της συνέντευξης- για τη σύγκλιση των συντάξεων στην προοπτική της τετραετίας. Ξεκινάμε, λοιπόν, δυόμισι μήνες μετά, με αξιοπιστία, φερεγγυότητα και ακρίβεια.
     Όσον αφορά τα όσα ειπώθηκαν για ανάγκη προς συμμόρφωση -λέει- προς ανάγκη που προκύπτει από απόφαση δικαστηρίων, θα παρακαλούσα τους συναδέλφους που έκαναν χρήση αυτού του επιχειρήματος να μην το επαναλάβουν διότι είναι ανακριβές. Καλό είναι, λοιπόν, να ενημερωθούν ότι υπάρχουν δύο αποφάσεις. Υπάρχει η απόφαση 27/2004 του πρώτου κλιμακίου του Ελεγκτικού Συνεδρίου και η απόφαση 8039/2001 του Τριμελούς Διοικητικού Πρωτοδικείου Αθηνών.
     Με την πρώτη, που είναι πιο πρόσφατη, κρίθηκε ότι η ειδική εισφορά υπέρ του δημοσίου είναι ανίσχυρη ως αντίθετη προς το άρθρο 1 του πρόσθετου πρωτοκόλλου της Ευρωπαϊκής Σύμβασης για τα δικαιώματα του ανθρώπου, με μια λογική ότι συνιστά περιορισμό συνταξιοδοτικού δικαιώματος χωρίς να προβλέπονται όροι δημόσιας ωφέλειας και διότι η επιβολή της δεν συνδέεται με στοιχείο ανταποδοτικότητας. Αυτό είναι το σκεπτικό εν περιλήψει της πιο πρόσφατης απόφασης.
     Υπάρχει, όμως και άλλη απόφαση που έχει προηγηθεί - απόφαση διοικητικού πρωτοδικείου υπ’ αριθ. 8039- σύμφωνα με την οποία κρίνεται ότι η ειδική εισφορά υπέρ του ΛΑΦΚΑ είναι συνταγματική και σύμφωνη προς το άρθρο 1 του πρώτου πρόσθετου πρωτοκόλλου της Ευρωπαϊκής Σύμβασης Δικαιωμάτων του Ανθρώπου του 2001. Αυτό προς ενημέρωσή σας για να καταλάβετε ότι το επιχείρημα ότι η Κυβέρνηση συμμορφώνεται προς απόφαση που έχει εκτελεστότητα και προήλθε από τη δικαιοσύνη, είναι ανακριβές. Μην το επαναλάβετε, λοιπόν, γιατί εκτίθεστε για άγνοια δικαστικών αποφάσεων.
     Κατά τον ίδιο τρόπο είχατε την ίδια πρόκληση μπροστά σας. Και τι κάνατε εσείς; Κάνατε ακριβώς την αντίθετη επιλογή. Και θα το εξηγήσω. Η σχετική απόφαση του πρώτου κλιμακίου του Ελεγκτικού Συνεδρίου -που δεν είναι εκτελεστή από τη διοίκηση γιατί δεν έχει τελεσιδικήσει- εξεδόθη στις 19 Γενάρη του 2004 επί κυβερνήσεων ΠΑΣΟΚ.
     Ξέρατε, λοιπόν, την απόφαση του πρώτου κλιμακίου του Ελεγκτικού Συνεδρίου και δεν θέλατε να συμμορφωθείτε. Είχατε τη δυνατότητα και κάνατε αυτή την επιλογή. Γι αυτήν, όμως, την πολιτική σας επιλογή να μην αυξήσετε το εισόδημα και την αγοραστική δύναμη του συνταξιούχου και ιδιαίτερα του χαμηλοσυνταξιούχου και κριθήκατε και θα κρίνεστε στη συνέχεια.
     Εκεί, λοιπόν, που επιλέξατε εσείς να μην αυξήσετε τις συντάξεις, η Κυβέρνηση Καραμανλή σε χρόνο ρεκόρ έρχεται να τις αυξήσει σήμερα. Και για να καταδείξω το αιχμηρό της πολιτικής σας επιλογής σε βάρος του εισοδήματος και της αγοραστικής δύναμης των συνταξιούχων, θα επαναλάβω τις ημερομηνίες.
     Στις 19 Γενάρη 2004, εξεδόθη η απόφαση του πρώτου κλιμακίου του Ελεγκτικού Συνεδρίου και η κυβέρνηση Σημίτη-Παπανδρέου ήρθε το Φεβρουάριο του 2004, δηλαδή, σε λίγες μέρες, να ψηφίσει το ν. 3234 με τον οποίο παρέτεινε την ισχύ της κράτησης υπέρ του ΛΑΦΚΑ μέχρι το 2008. Ιδού η υποκρισία, ιδού τα κροκοδείλια δάκρυα, ιδού οι ανακρίβειες.
     Μπορούσατε να κάνετε μια διαφορετική επιλογή, αυτή που κάνουμε εμείς και δεν την κάνατε. Και τώρα έρχεστε και ζητάτε τα ρέστα από αυτούς που έκαναν τη σωστή επιλογή.
     Για μας όπως σας είπα, αυτή η αύξηση δεν ανταποκρίνεται στην αντίληψη περί κοινωνικής δικαιοσύνης που έχουμε, γιατί θεωρούμε ότι δεν ενισχύει όσο θα έπρεπε την αγοραστική δύναμη και το εισόδημα του συνταξιούχου και μάλιστα του χαμηλοσυνταξιούχου. Αυτή είναι η πραγματικότητα. Είναι, όμως, η αρχή. Και η Κυβέρνηση αυτή κάτω από δημοσιονομικές συμπληγάδες, με το δημόσιο ταμείο στην κατάσταση που το κατέλειπαν οι κυβερνήσεις Σημίτη-Παπανδρέου, με διαπιστωμένη την εκτόξευση των ελλειμμάτων πάνω από το 3% και με την υπογραφή της Ευρωπαϊκής Στατιστικής Υπηρεσίας, έρχεται να τιμήσει το λόγο της και να πει στην Εθνική Αντιπροσωπεία ότι ακόμη και μέσα στις δημοσιονομικές συμπληγάδες θεωρούμε ύψιστη εθνική και κοινωνική προτεραιότητα να ενισχύσουμε την αγοραστική δύναμη και το εισόδημα των συνταξιούχων Ελλήνων και Ελληνίδων.
     Όσον αφορά τα όσα προηγήθηκαν, ο ν. 2084/92 είναι ένας σπουδαίος νόμος. Είναι ένας νόμος που έχει κατασυκοφαντηθεί από εκείνους οι οποίοι τον συνέχισαν, διότι ο νόμος αυτός αποτέλεσε τη ραχοκοκαλιά όλων των ασφαλιστικών νόμων που ίσχυσαν στη συνέχεια και των κειμένων και των ισχυουσών σήμερα διατάξεων από τις κυβερνήσεις του ΠΑΣΟΚ μέχρι την 7η Μαρτίου, που απήλθαν. Και έρχεται ο νόμος αυτός και θεσπίζει αυτήν την ειδική κράτηση υπέρ του δημοσίου και υπέρ του ΛΑΦΚΑ, γιατί έχουμε δύο καθεστώτα. Γιατί το κάνει αυτό; Γιατί θεώρησε τότε ότι έπρεπε να υπάρχει ένας κουμπαράς στον οποίο να μαζεύονται κάποιοι πόροι για να ενισχύονται τα ταμεία που είχαν μεγάλο οργανικό έλλειμμα. Γιατί η τότε κυβέρνηση με Πρωθυπουργό τον Κωνσταντίνο Μητσοτάκη αντιμετώπισε αδιέξοδα ακόμη και στο να πληρώσει συντάξεις. Αυτή είναι η πραγματικότητα. Και αυτά τα αδιέξοδα τα παρέλαβε από τις κυβερνήσεις του ΠΑΣΟΚ που είχαν επίσης προηγηθεί.
     Έρχεται, λοιπόν, αυτός ο νόμος που θεσπίζει αυτό το καθεστώς, το οποίο όμως, είναι οριοθετημένο πλήρως ως προς την ισχύ και τη διάρκειά του. Στο συγκεκριμένο νόμο ορίζεται ότι στα τέλη του 1997 θα πάψει να ισχύει αυτή η κράτηση οπότε τα παρακρατούμενα κανονικά θα πρέπει να πηγαίνουν στις τσέπες των συνταξιούχων.
     Και έρχονται οι εκπρόσωποι της ηγετικής ομάδας του ΠΑΣΟΚ να χύσουν σήμερα κροκοδείλια δάκρυα. Και δεν αναφέρομαι στο σύνολο των συναδέλφων Βουλευτών του ΠΑΣΟΚ, τους τιμώ όπως τιμώ και τους συναδέλφους που προέρχονται από τα κόμματα της Αριστεράς αλλά και το σύνολο των μελών της Εθνικής Αντιπροσωπείας. Να επαναλάβω ότι κανένας δεν είναι τυχαία εδώ μέσα.
     Και επίσης δεν ενημερώνουν τη Βουλή για τους διαδοχικούς νόμους με τους οποίους με την υπογραφή των μεγαλοσχημόνων Υπουργών του ΠΑΣΟΚ, προεξέτειναν αυτή τη διάταξη μέχρι το 2008: Νόμος 2592/98, ν. 2956/2001, ν. 2972/2001, ν. 3029/2002, ν. 3232/2004, ν. 3234/2004, Φεβρουάριος του 2004 με δεδομένη την εκδοθείσα απόφαση του πρώτου κλιμακίου του Ελεγκτικού Συνεδρίου την οποία επιλέξατε, να μην υιοθετήσατε. Είχατε το δικαίωμα αλλά εκεί εκτεθήκατε για την πολιτική σας επιλογή, ότι δεν θέλατε να αποκαταστήσετε την κοινωνική αδικία σε βάρος του χαμηλοσυνταξιούχου, σε βάρος των Ελλήνων και Ελληνίδων συνταξιούχων.
     Από τα Πρακτικά της Βουλής βρήκα και κάτι που είναι πολύ χαρακτηριστικό. Στο ν. 3232/2004 η τότε κυβέρνηση η οποία σήμερα δείχνει πολύ μεγάλη ευαισθησία και κόπτεται για τα προβλήματα των συνταξιούχων, όχι μόνο αδιαφόρησε  για την ενίσχυση της αγοραστικής δύναμης της συντάξεως των χαμηλοσυνταξιούχων, αλλά τι έκανε; Έβαλε και παράγραφο στο νόμο με την οποία θα μπορούσαν να επενδύονται τα κεφάλαια του ΛΑΦΚΑ στο Χρηματιστήριο μέσω αμοιβαίων κεφαλαίων. Και προς τιμήν του τότε εκπροσώπου της Αξιωματικής Αντιπολίτευσης, σημερινού Υφυπουργού Απασχόλησης και Κοινωνικής Προστασίας και καλού μου φίλου του Μάκη Γιακουμάτου, η Νέα Δημοκρατία σ’ αυτήν την Αίθουσα έδωσε αγώνα για να μην περάσει  αυτή η ρύθμιση και κατήγγειλε την τότε κυβέρνηση ότι ουσιαστικά προσφέρει τις κρατήσεις υπερ του ΛΑΦΚΑ και υπέρ του δημοσίου βορά στο τζόγο του Χρηματιστηρίου, εκεί όπου πραγματοποιήθηκε επί ημερών κυβερνήσεων ΠΑΣΟΚ η μεγαλύτερη ληστεία του εθνικού εισοδήματος από καταβολής και συγκρότησης του ελληνικού κράτους. Αυτή είναι η πραγματικότητα. Τα Πρακτικά είναι στη διάθεσή σας και θα παρακαλέσω να μην τα αμφισβητήσετε γιατί τα γεγονότα μιλάνε από μόνα τους.
     Δε νομίζω ότι χρειάζεται να ανατρέξω στα νομοθετήματα. Θα κάνω μόνο μια ειδική αναφορά στη διαδικασία με την οποία ρυθμίζεται το θέμα. Η Κυβέρνηση αισθάνθηκε την ανάγκη να απαλείψει την παράγραφο 2, γιατί η παράγραφος 2 λέει ουσιαστικά κάτι το αυτονόητο, το οποίο επιβεβαίωσε και η έκθεση της Επιστημονικής Επιτροπής της Βουλής. Τι είπε η έκθεση, γιατί φαίνεται ότι τη διαβάσατε επιπόλαια ή ένα μέρος της έκθεσης. Και απευθύνομαι στους λίγους εκείνους, όχι σε όλους τους συναδέλφους που μίλησαν πριν από την Αξιωματική Αντιπολίτευση και έκαναν ανακριβείς αναφορές. Η Επιστημονική Επιτροπή της Βουλής δέχεται ότι υπάρχουν δύο αντίθετες προς τη συνταγματικότητα των σχετικών διατάξεων αποφάσεις δικαστηρίων πρώτου βαθμού. Σας τις ανέφερα. Αν θέλετε να τις σημειώσετε, επαναλαμβάνω. Η απόφαση 27/2004 του Ελεγκτικού Συνεδρίου και η 8039/2001 του Τριμελούς Διοικητικού Πρωτοδικείου Αθηνών.
     Λέει, λοιπόν, η έκθεση του Επιστημονικού Συμβουλίου της Βουλής ότι καμία εκ των δύο δεν έχει τελεσιδικήσει στα αρμόδια δικαστήρια -αυτό εξυπακούεται- ώστε να είναι υποχρεωτική η εκτελεστότητα. Γι’ αυτό και σεις κάνατε διαφορετική επιλογή απ’ αυτή που κάναμε εμείς. Γι’ αυτό και η δική μας πολιτική επιλογή έχει ιδιαίτερη βαρύτητα και τιμά την Κυβέρνηση και προσωπικά τον Πρωθυπουργό Κώστα Καραμανλή. Γι’ αυτό δεν ερχόμαστε να συμμορφωθούμε σε μια επιτακτική ανάγκη και δεν ποιούμε την ανάγκη φιλοτιμία, αλλά κάνουμε μια επιλογή υπέρ των συνταξιούχων η οποία είναι απολύτως υπεύθυνη και σηματοδοτεί και τη γενικότερη πολιτική της Κυβέρνησης υπέρ του κοινωνικού κράτους, υπέρ της κοινωνικής οικονομίας, υπέρ εκείνων που αντιμετωπίζουν σήμερα τον κίνδυνο της νέας φτώχειας και του κοινωνικού αποκλεισμού.
     Είναι προφανές ότι η παράγραφος 2 δεν υπονοούσε την απαγόρευση επιστροφής των εισπραχθέντων ποσών για τους συνταξιούχους που έχουν ήδη ασκήσει το σχετικό ένδικο βοήθημα. Υπάρχουν στην Αίθουσα εκλεκτοί νομικοί απ’ όλες τις πλευρές, οι οποίοι είναι σε θέση να γνωρίζουν ότι δια νόμου δεν καταργείται δίκη ούτε αφαιρούνται δικαιώματα ασκήσεως ένδικων μέσων. Αυτό το λέει το Σύνταγμα. Η σχετική παράγραφος ήρθε για να ρυθμίσει τα πράγματα από δω και πέρα και όχι για εκείνους που είχαν προσφύγει στο πρώτο κλιμάκιο του Ελεγκτικού Συνεδρίου και είχαν εκκρεμούσα διαδικασία ενώπιον της δικαιοσύνης.
     Όμως σε κάθε περίπτωση η Κυβέρνηση δεσμεύτηκε στην αρμόδια επιτροπή της Βουλής και θα δεσμευτεί και ενώπιον της Εθνικής Αντιπροσωπείας. Ευτυχώς δεν ακούστηκε σ’ αυτή την Αίθουσα, όπως ακούστηκε στην επιτροπή Οικονομικών της Βουλής ότι η Κυβέρνηση αφήνει διάφορες εκκρεμότητες για να οδηγήσει σε δικηγορικά γραφεία τους ενδιαφερόμενους συνταξιούχους. Αυτό το έκανε κάποια κυβέρνηση αλλά το έκανε η κυβέρνηση που προηγήθηκε, η κυβέρνηση που κυβερνούσε μέχρι την 7η Μαρτίου, οι κυβερνήσεις Σημίτη-Γεωργίου Παπανδρέου. Ενώ το δικαστήριο, το πρώτο κλιμάκιο του Ελεγκτικού Συνεδρίου, είχε επιληφθεί από τις 12 Ιανουαρίου και ήξεραν ότι ήταν εν διασκέψει το δικαστήριο γι’ αυτό και ότι εξέδωσε την απόφαση στις 19 Ιανουαρίου που κοινοποιήθηκε επίσημα στις 29 Ιανουαρίου 2004, οι κυβερνήσεις του ΠΑΣΟΚ ήρθαν το Φεβρουάριο με το νόμο που σας ανέφερα για να επεκτείνουν την ισχύ της παρακράτησης μέχρι το 2008. Αυτή είναι η συνέπεια, η αξιοπιστία, η σοβαρότητά τους. Και να σας θυμίσω ότι αυτή η προσφυγή ενώπιον του πρώτου κλιμακίου του Ελεγκτικού Συνεδρίου εκκρεμούσε από τις 19 Φεβρουαρίου 2003. Η τότε κυβέρνηση το ήξερε αυτό, αλλά δεν έπραξε τίποτα ή μάλλον έπραξε ακριβώς το αντίθετο.
     Όσον αφορά το θέμα των αναδρομικών τα είπαμε στην Επιτροπή Οικονομικών Υποθέσεων. Δεν θέλω κύριοι συνάδελφοι να αμφισβητείτε την κοινωνική ευαισθησία της κυβέρνησης. Και εμείς σε επίπεδο προθέσεων δεν θέλουμε να αμφισβητήσουμε την κοινωνική ευαισθησία του πολιτικού χώρου που λέγεται ΠΑΣΟΚ. Το ΠΑΣΟΚ είναι ένας μεγάλος πολιτικός και κοινωνικός χώρος, όπως είναι ο χώρος της κεντροδεξιάς της Νέας Δημοκρατίας και όπως είναι τα κόμματα της Αριστεράς. Όλες αυτές οι παρατάξεις αποτελούν τους βασικούς πυλώνες του ελληνικού πολιτικού συστήματος. Το ποιος, όμως, είναι κοινωνικά ευαίσθητος είναι καλό να φαίνεται στην πράξη. Δεν θα κάνουμε δίκη προθέσεων. Στην πράξη ανεξάρτητα από την καλή πρόθεση ή από την κοινωνική ευαισθησία ενός εκάστου εξ υμών οι κυβερνήσεις της Αξιωματικής Αντιπολίτευσης διακρίθηκαν για την κοινωνική αναλγησία τους και για μια πολιτική που δημιούργησε το φαινόμενο της νέας φτώχειας και που βύθισε το 22% των ελληνικών νοικοκυριών κάτω από τα όρια της φτώχειας, για μια πολιτική ανακόλουθη προς τα παχιά λόγια που ακούγαμε από τα μέλη της ηγετικής ομάδας εδώ και πολλά χρόνια.
     Είναι ξεκάθαρο ότι η κυβέρνηση θα ήθελε να δώσει και τα αναδρομικά διότι αυτό θα είναι σύμφωνο και με την εν γένει φιλοσοφία της. Όσοι, όμως, μας προτρέπουν γι’ αυτό από την πλευρά της Αξιωματικής Αντιπολίτευσης δεν έχουν λόγο συνεπή και φερέγγυο. Εδώ οφείλω να πω ότι τα κόμματα της Αριστεράς -κάθισα και διάβασα τα Πρακτικά των περισσοτέρων συνεδριάσεων της Βουλής από το 1997 μέχρι σήμερα- με συνέπεια και αξιοπιστία πάντοτε επέμεναν σ’ αυτό το θέμα προς τιμήν τους. Η κυβέρνηση, λοιπόν, δεν μπορεί αυτή τη στιγμή να δώσει τα αναδρομικά διότι εκτελούμε προϋπολογισμό που κατήρτισαν και ψήφισαν οι κυβερνήσεις του ΠΑΣΟΚ. Κάτι τέτοιο θα μπορούσε να γίνει μόνο στα πλαίσια του νέου προϋπολογισμού που θα τύχει εφαρμογής από το Γενάρη του 2005.
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Επιπλέον θέλω να ενημερώσω την Εθνική Αντιπροσωπεία και για το ακόλουθο, το οποίο για τους νομικούς εξ ημών αποτελεί και το διαδικαστικά αυτονόητο. Για να υπάρξει ασφάλεια δικαίου, αφού υπάρχουν δύο αντίθετες αποφάσεις για τη συνταγματικότητα, η μια απόφαση όπως σας είπα του πρώτου κλιμακίου του Ελεγκτικού Συνεδρίου αποφαίνεται για τον μη συνταγματικό χαρακτήρα της σχετικής διάταξης, η άλλη απόφαση πρωτοβάθμιου διοικητικού δικαστηρίου αποφαίνεται για το συνταγματικό χαρακτήρα, είναι υπέρ της συνταγματικότητας, για να υπάρξει ασφάλεια δικαίου, η Κυβέρνηση πρέπει να περιμένει να τελεσιδικήσουν οι υποθέσεις αυτές ενώπιον της ελληνικής δικαιοσύνης. Διότι αν βγει στο τέλος μια διαφορετική απόφαση, θα είναι υποχρεωμένη η κυβέρνηση που θα τα έχει δώσει, να τα ζητήσει πίσω. Μιλάμε, δηλαδή, για τραγέλαφο. Και τέτοιου είδους διαδικασίες είναι προβλέψιμες απ’ αυτή την Κυβέρνηση που έχει τη φερεγγυότητα, την αξιοπιστία και τη γνώση να νομοθετεί με ωριμότητα, σοβαρότητα και υπευθυνότητα.
     Σε κάθε περίπτωση, όμως, ισχύει η δέσμευση που ανέλαβε η Κυβέρνηση δια του αρμοδίου Υφυπουργού επί του προϋπολογισμού του κ. Πέτρου Δούκα. Όπως γνωρίζετε δε, έχει πάει χαρτί που υπογράφεται από τον διευθυντή του Γενικού Λογιστηρίου τον κ. Σκούφη, ενημερωτικό προς κάθε κατεύθυνση με το οποίο λέει η Κυβέρνηση: «Για να προφυλάξουμε τους συνταξιούχους από το να γίνουν βορά δικηγορικών γραφείων» ότι και μια απόφαση να τελεσιδικήσει, να καταστεί αμετάκλητη ενώπιον της ελληνικής δικαιοσύνης, η Κυβέρνηση δεσμεύεται και θα προχωρήσει στην καταβολή των αναδρομικών. Είναι μια δέσμευση που αναλάβαμε ήδη, την επαναλαμβάνουμε ενώπιον της Εθνικής Αντιπροσωπείας και νομίζω ότι οι τυχόν παρεξηγήσεις θα είναι μόνο εκ του πονηρού, γιατί τα πράγματα έχουν ειπωθεί με απόλυτη σαφήνεια και στην αρμόδια οικονομική επιτροπή αλλά και στην αρμόδια για την καθ’ ύλη εξέταση και ψήφιση του νομοσχεδίου στην Ολομέλεια της Εθνικής Αντιπροσωπείας.
     Κυρίες και κύριοι, θέλω να σας επισημάνω το εξής. Ειπώθηκαν ορισμένα πράγματα περί απραξίας της Κυβέρνησης. Απ’ ό,τι γνωρίζω, νόμοι οι οποίοι ουδέποτε εφαρμόστηκαν προήλθαν από τις κυβερνήσεις του ΠΑΣΟΚ, ιδιαίτερα κατά την περίοδο Σημίτη-Παπανδρέου. Θέλετε να σας θυμίσω το νόμο του κ. Βενιζέλου περί βασικού μετόχου, ο οποίος ουδέποτε εφαρμόστηκε; Θέλετε να σας θυμίσω και άλλους νόμους που έμειναν στα χαρτιά και δεν έτυχαν εφαρμογής; Η Κυβέρνηση με ζηλευτή συνέπεια και φερεγγυότητα προχωρεί στη ρύθμιση του θέματος του ΛΑΦΚΑ και ταυτόχρονα προχωρεί στο νομοσχέδιο για τη μερική απασχόληση, το οποίο αμέσως μετά τις ευρωεκλογές θα έλθει στην Ολομέλεια προς συζήτηση, αφού ήδη στην αρμόδια επιτροπή προχώρησε.
     Στο νομοσχέδιο αυτό, θέλω να σας πω ότι υπάρχουν σημαντικές ρυθμίσεις που αφορούν ευαίσθητες κοινωνικές ομάδες όπως τους μακροχρόνια ανέργους, όπως τις άγαμες μητέρες, όπως μητέρες ανηλίκων και μάλιστα πολυτέκνων οικογενειών.
     Επίσης με το θέμα του ΕΚΑΣ οι κυβερνήσεις του ΠΑΣΟΚ ακολούθησαν τη γνωστή αναξιοπιστία, αφερεγγυότητα και τη γνωστή καταδημαγώγηση των πάντων. Δόθηκε το ΕΚΑΣ στα λόγια αλλά όταν πήγε  35.000 το σύνολο των δικαιούχων να το εισπράξουν, είδαν ότι λόγω των κλιμάκων που είχαν θεσπιστεί και άλλων κριτηρίων, έμειναν απέξω.
     Αυτή τη μεγάλη αδικία που άφησε απέξω 35.000 δικαιούχους, έρχεται η Κυβέρνηση Καραμανλή να τη διευθετήσει λίγες βδομάδες μετά τις Ευρωεκλογές. Ακολουθούν και άλλα νομοσχέδια για τα οποία καλό είναι κύριοι της ηγετικής ομάδας του ΠΑΣΟΚ να ενημερώνεστε. Αντιλαμβάνομαι ότι οι εσωκομματικές τριβές και ισορροπίες δεν σας δίνουν τον απαιτούμενο χρόνο, αλλά είτε το θέλετε είτε όχι η Κυβέρνηση αυτή θα προχωρήσει με φερεγγυότητα, αξιοπιστία, με τη δυναμική που της δίνει η πρόσφατη λαϊκή εντολή της 7ης Μαρτίου, η οποία επιτρέψτε μου να πω  μια και ο ελληνικός λαός είναι κριτής όλων μας, το μεγάλο αφεντικό, προβλέπω αυτός ο συσχετισμός που διαμορφώθηκε θα επιβεβαιωθεί ακόμη περισσότερο σε βάρος του σημερινού ΠΑΣΟΚ και υπέρ της Νέας Δημοκρατίας στις Ευρωεκλογές της 13ης Ιουνίου, όπως δείχνουν όλες οι δημοσκοπήσεις.
     Πάντως σας είπα, ο ελληνικός λαός είναι ο υπέρτατος κριτής. Αυτός θα μας κρίνει όλους και εμάς και εσάς.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, παρακολούθησα με πολλή προσοχή όσα είπαν αξιότιμοι συνάδελφοι της Νέας Δημοκρατίας και μόλις πριν ο Υπουργός Εργασίας. Οφείλω να σας πω, παραφράζοντας μια πολύ γνωστή ιστορική ρήση, ότι η κάμηλος θα ήταν ευκολότερο να περάσει από τον οφθαλμό της βελόνας, απ’ ό,τι είναι πιθανόν να συναντηθεί με την αλήθεια και με τη λογική η επιχειρηματολογία σας.
     Είπε, ο κύριος Υπουργός Εργασίας, ότι οι καλοί νόμοι είναι αυτοί που περιέχουν λίγα άρθρα και σύντομες ρυθμίσεις. Ομολογώ ότι ως νομικός -μια και επικαλέστηκε το ένστικτο και τη γνώση των νομικών- δεν παρακολουθώ το συλλογισμό. Οι ορθοί νόμοι είναι αυτοί που είναι κοινωνικά αποδεκτοί, προσδίδουν μια λειτουργικότητα στην κοινωνική συμβίωση και περιλαμβάνουν ρυθμίσεις οι οποίες μπορούν να χαρακτηριστούν και δίκαιες και καλές. Προφανώς επειδή έχει την ανάγκη να υπερασπιστεί το δικό του σύντομο άρθρο, εφηύρε αυτό το επιχείρημα.
     Οφείλω βεβαίως να επισημάνω ότι το μοναδικό άρθρο του νομοσχεδίου του κ. Παναγιωτόπουλου καθίσταται τετραπλό, τουλάχιστον με τρεις άσχετες τροπολογίες, ώστε στο τέλος να εμφανίζεται ως νομοσχέδιο που σε ό,τι αφορά την αρχική επιδίωξη, διαλαμβάνει ένα άρθρο, αλλά στην τελική του διαμόρφωση ρυθμίζει άσχετα θέματα μεταξύ τους.
     Είπε -και ορθά- ο κύριος Υπουργός Εργασίας, ότι η συμμόρφωση της συγκεκριμένης νομοθετικής πρωτοβουλίας προς τις αποφάσεις των δικαστηρίων αφορά μόνο την εισφορά που εκρατείτο υπέρ του δημοσίου. Και αυτή η συμμόρφωση προκύπτει από τη γνωστή απόφαση του Ελεγκτικού Συνεδρίου. Ορθά επεσήμανε, επίσης, ότι η σχετική απόφαση των διοικητικών δικαστηρίων κρίνει ως απολύτως νόμιμη την παρακράτηση υπέρ του ΛΑΦΚΑ. Άρα σε ό,τι αφορά το δεύτερο σκέλος, όντως δεν ήταν υποχρεωμένη η Κυβέρνηση να προχωρήσει, συμμορφούμενη προς δικαστικές αποφάσεις.
     Προσέξτε όμως την υπέρβαση της αληθείας που αμέσως μετά επιχειρείται. Λέει ο κ. Παναγιωτόπουλος ότι η κυβέρνηση του ΠΑΣΟΚ, ενώ εγνώριζε ότι υπάρχει απόφαση στις αρχές του 2004, προχώρησε αμέσως με ρύθμιση νόμου στην επέκταση μέχρι το 2007 της παρακράτησης υπέρ του ΛΑΦΚΑ.
     Κύριε Υπουργέ, έχετε τη δυνατότητα να απευθύνεσθε σε ένα εκλογικό σώμα εκτός Βουλής και να λέτε ό,τι θέλετε. Αλλά δεν μπορείτε να τα λέτε αυτά ενώπιον της Εθνικής Αντιπροσωπείας. Διότι η απόφαση του κλιμακίου του Ελεγκτικού Συνεδρίου αφορά την παρακράτηση της εισφοράς υπέρ του δημοσίου. Η παράταση η οποία εδόθη μέχρι το 2007, αποτελεί αυτό που εσείς αποκαλέσατε νόμιμο, γιατί είναι σύμφωνο με τις αποφάσεις του διοικητικού δικαστηρίου, δηλαδή, την παρακράτηση υπέρ του ΛΑΦΚΑ. 
     ΚΩΝΣΤΑΝΤΙΝΟΣ ΤΑΣΟΥΛΑΣ: Υπέρ του δημοσίου.
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Η παρακράτηση υπέρ του ΛΑΦΚΑ είναι μέχρι τις 31.12.2007, διότι τότε επρόκειτο, σύμφωνα και με την αναγγελία της προηγούμενης κυβέρνησης να υπάρξει η ενοποίηση των ασφαλιστικών καθεστώτων.
     Κυρίες και κύριοι συνάδελφοι, άκουσα πολλά από τον Υπουργό Εργασίας για τις προθέσεις και την εφαρμοσθείσα κοινωνική πολιτική από την απελθούσα κυβέρνηση.
     Έκανε δε τη μεγάλη χάρη, απευθυνόμενος προς τους Βουλευτές της  σημερινής Αξιωματικής Αντιπολίτευσης, να πει με ένα αίσθημα γενναιοδωρίας: «Δεν κρίνουμε τις προθέσεις σας. Πιστεύουμε ότι οι προθέσεις σας ήταν καλές, αλλά η πολιτική σας υπήρξε ανάλγητη.» Και το συνδυάζω με αυτό το οποίο είπε ο πρωτοομιλήσας και πολύ συμπαθής συνάδελφος κ. Λυκουρέντζος, ότι ουσιαστικά δεν ησκήθη καμία κοινωνική πολιτική σε αυτόν τον τόπο στα είκοσι χρόνια που διακυβέρνησε το ΠΑΣΟΚ. 
     Κυρίες και κύριοι συνάδελφοι, τα περί πολιτικής αναλγησίας κρατείστε τα για τον εαυτό σας, διότι η πραγματικότητα είναι αυτή που επιβεβαιώνει ότι το κοινωνικό κράτος και η κοινωνική προστασία στον τόπο μας είναι συνδεδεμένα με τις μεγάλες πολιτικές επιλογές και τις μεταρρυθμίσεις της δημοκρατικής πολιτικής παράταξης.
     Όσοι έχουν οφειλή στην ιστορία πρέπει με ακρίβεια να γνωρίζουν τι έχει συμβεί σε αυτόν τον τόπο. Συνέβη η επέκταση του Ιδρύματος Κοινωνικών Ασφαλίσεων; απ’ άκρου σε άκρου στην Ελλάδα, να γίνει με πολιτικές αποφάσεις, όχι της πρώτης κυβέρνησης Καραμανλή μετά τη Μεταπολίτευση, αλλά των κυβερνήσεων του ΠΑΣΟΚ.
     Η Κυβέρνηση της Νέας Δημοκρατίας γνώριζε επίσης ότι βοήθημα μόνον δίδεται στους αγρότες. Όμως, η Κυβέρνηση του ΠΑΣΟΚ είναι αυτή που επέλεξε να διαμορφώσει κοινωνικό ταμείο κύριας ασφάλισης, ώστε να μπορεί και ο αγρότης μας να δικαιούται όσα και οι υπόλοιποι ασφαλισμένοι. Κατά διαβολική σύμπτωση -σύμπτωση των καιρών- κυβέρνηση του ΠΑΣΟΚ το έπραξε και αυτό. Είχατε την ευκαιρία σε ιστορικούς χρόνους να το κάνετε, αλλά δεν το κάνατε. 
     Συμβαίνει το επίδομα κοινωνικής αλληλεγγύης να το έχει θεσμοθετήσει κυβέρνηση του ΠΑΣΟΚ. Σήμερα ο κύριος Υπουργός Εργασίας και αγορητές της Νέας Δημοκρατίας ομιλούν περί επιδόματος κοινωνικής αλληλεγγύης, αλλά το επίδομα κοινωνικής αλληλεγγύης το καταγγέλλατε ως «αστείο δώρο» παρότι σήμερα το υπερασπίζεστε.
     Κύριε Υπουργέ της Εργασίας, θα οφείλατε να πείτε αυτό που γράφηκε στα ψιλά των εφημερίδων, να εξηγήσετε ότι είναι νόμος της κυβέρνησης του ΠΑΣΟΚ αυτό που με χαρά σήμερα εφαρμόζετε και τα οποίο γεύονται οι άνεργοι -ότι δηλαδή μπορούν, παρ’ ότι είναι ενταγμένοι στο ταμείο ανεργίας, να δουλέψουν, θεωρούμενοι, ενώ δουλεύουν, άνεργοι, και να πάρουν το υπόλοιπο του ποσού από τον εργοδότη τους, ώστε να έχουν πλήρεις απολαβές. Είδα υπερηφάνως να αναγγέλλεται σε εφημερίδες ότι εφαρμόζεται, ενώ αιδημόνως απεκρύβετο- ότι αυτό είναι μέτρο της Κυβέρνησης του ΠΑΣΟΚ. Αυτά είναι ορισμένα από τα μέτρα κοινωνικής προστασίας που έλαβε η κυβέρνηση του ΠΑΣΟΚ.
     Κυρίες και κύριοι συνάδελφοι, όσοι αγνοείτε την ιστορία της κοινωνικής ασφάλισης, και του κοινωνικού κράτους αλλά μεγαλοσχήμως σήμερα διακηρύσσετε ότι είστε υπέρ της κοινωνικής ευαισθησίας -άραγε με ποιον πήχη και με ποιο μέτρο;- θα οφείλατε να γνωρίζετε ότι μόλις στις αρχές της δεκαετίας του 1990 η Ελλάδα ήταν από τις τελευταίες χώρες στις κοινωνικές δαπάνες, περίπου στο ύψος του 20%. Σήμερα συμβαίνει, κάτι που αναγνωρίζει η EUROSTAT, να έχουμε ξεπεράσει όχι μόνο τους δείκτες των χωρών συνοχής, αλλά και να βρισκόμαστε περίπου στο επίπεδο των κοινωνικών δαπανών των πλουσίων χωρών της Ευρώπης, δηλαδή, στο ύψος του 28%. Αυτά όλα δεν προήλθαν επειδή εσείς καταγγέλλατε και κρίνατε από τον καναπέ σας, αλλά επειδή μια κυβέρνηση με συγκεκριμένα πολιτικά μέτρα, με μια μακροχρόνια πολιτική, πολλές φορές με δημοσιονομικούς περιορισμούς, έδωσε ό,τι έπρεπε να δώσει στον Έλληνα πολίτη.
     Είπε, ο κύριος Υπουργός, ότι «ξεκινήσαμε με συγκεκριμένες δεσμεύσεις κατά την ανάγνωση των προγραμματικών δηλώσεων και αυτές τις δεσμεύσεις τις τιμούμε όλες και προχωρούμε σε μια αλλαγή της ιστορικής σελίδας».
     Έχετε δίκιο, κύριοι συνάδελφοι της Κυβέρνησης και κύριε Υπουργέ. Θα σας πω, πώς ξεκινήσατε. Ξεκινήσατε με το να αναλαμβάνει ο διοικητής της Εμπορικής Τράπεζας και να δηλώνει: «Εγώ θα ασκήσω τα καθήκοντά μου, χωρίς να επηρεάζομαι από τις δεσμεύσεις του συνδικαλιστικού κινήματος που πρόσκειται στον κυβερνητικό χώρο». Όμως, «πριν λαλήσαι αλέκτωρ τρις», το σύνολο των διευθυντικών στελεχών της Εμπορικής Τράπεζας «εν μία νυκτί» αποκεφαλίστηκε.
     Ανέλαβε ο Διοικητής της Εθνικής Τράπεζας και πριν περάσουν δυόμισι μήνες, αφού εκάλεσε σε σύσκεψη όλα τα προηγούμενα κορυφαία στελέχη της Τράπεζας και τα ευχαρίστησε για το παραγωγικό τους έργο, γιατί οδήγησαν την Εθνική Τράπεζα σε μεγάλα κέρδη, εν μία νυκτί απέκοψε σχεδόν όλες τις διευθυντικές κεφαλές της Εθνικής Τράπεζας. 
     Εδηλώσατε πίστη την αξιοκρατία. Εδηλώσατε πίστη στη διαφάνεια. Μόλις, όμως, πριν από λίγες μέρες ο επικεφαλής των νομικών υπηρεσιών της Αγροτικής Τράπεζας στέλνει έγγραφο σε όλους τους δικηγόρους της Αγροτικής Τράπεζας με το οποίο ζητεί -εσείς οι αξιοκράτες και οι υπέρ της διαφάνειας!- όλες οι νομικές πράξεις στις οποίες πρέπει να προβεί η Αγροτική Τράπεζα, να γίνονται σε δύο συγκεκριμένους συμβολαιογράφους της Αθήνας. Και δεν θα πω ποια είναι τα ονόματα, μπορείτε να ζητήσετε το έγγραφο και αναζητείστε να βρείτε ποιοι είναι οι συμβολαιογράφοι της Αθήνας.
     Ο ίδιος ο κ. Καραμανλής είπε πολλές φορές σχετικά: «Τις προκλητικές αποδοχές των διοικητών του δημόσιου τομέα σε περίοδο δύσκολη θα τις περικόψουμε». Δώστε, λοιπόν, τις συμβάσεις του νέου Διοικητή της Εθνικής Τράπεζας και της Εμπορικής Τράπεζας, για να δείτε ποιες είναι οι αποδοχές τους, όπως καταγράφονται επισήμως, ποιες οι αποδοχές τους μέσω των πιστωτικών καρτών και πόσο υπερβαίνουν τις αποδοχές των προηγουμένων διοικήσεων, για να δούμε εάν τηρείτε τις δικές σας συμβάσεις, που συμφωνήσατε με τον ελληνικό λαό δια των προγραμματικών δηλώσεων.
     ΣΤΕΦΑΝΟΣ ΤΖΟΥΜΑΚΑΣ: Ταπεινά, ταπεινά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, καθένας έχει δικαίωμα κανείς να αναπτύξει την επιχειρηματολογία του και την κριτική του. Το να λέει όμως «προϊδεάζω και προϊδεάζομαι για το ποιο θα είναι το αποτέλεσμα στις 13 Ιουνίου», είναι μέγιστη ένδειξη αλαζονείας. Διότι ο ελληνικός λαός πράγματι είναι αυτός που καθορίζει ποιο θα είναι το μέλλον του, όπως καθορίζει βεβαίως και ποιο είναι το παρόν του.
     Θα μπορούσα να αναφέρω πολλά άλλα παραδείγματα αυτής της ενδείξεως αλαζονείας. Και είναι σύμπτωμα αλαζονείας, κύριε Υπουργέ, σεις οι «ταπεινοί», όταν ζητάει η Κοινοβουλευτική Ομάδα του ΠΑΣΟΚ έλεγχο στα έργα του προαστιακού, ο αρμόδιος Υπουργός επί των Μεταφορών να απαντά «δεν το δέχομαι, πρέπει να μου το ζητήσει ο Αρχηγός της Αξιωματικής Αντιπολίτευσης». Είναι ο ίδιος Υπουργός, ο οποίος εμφανιζόταν στα ολοκληρούμενα έργα, για να δηλώσει με καρδιά χιλίων λεόντων και με υπερηφάνεια –αλήθεια, από πού την άντλησε;- ότι αυτά είναι τα έργα, τα οποία εκτέλεσε η Νέα Δημοκρατία. Τώρα που θα γίνει και η ζεύξη Ρίου-Αντιρρίου, θα δηλώνουν οι πανευτυχείς Υπουργοί της Νέας Δημοκρατίας ότι παραλαμβάνουν μια μακέτα;
     Κυρίες και κύριοι συνάδελφοι, θα κλείσω με κάτι που αφορά τη διαπίστωση του κυρίου Υπουργού, ότι εμείς του ΠΑΣΟΚ ενδεχομένως δεν βλέπουμε τα προβλήματα -τα βλέπει βεβαίως η Κυβέρνηση- διότι έχουμε εσωτερικές διαφορές. Κύριε Υπουργέ, αυτό θα είχατε τη δυνατότητα να το πείτε, εάν η Κυβέρνησή σας προέλαυνε προς τις εκλογές της 13ης Ιουνίου ή χειριζόταν τις υποθέσεις του κράτους  με έναν τρόπο που να μη δημιουργεί αμφισβητήσεις για το τι θέλετε. 
     Ο Υπουργός σας, όμως, επί των Δημοσίων Έργων αμφισβητεί την χρησιμότητα των Ολυμπιακών Αγώνων και τη σκοπιμότητα της σχετικής αποφάσεως, για να εισπράξει βεβαίως την απάντηση από το εσωτερικό της Κυβέρνησης, αφού όμως προηγουμένως υπέστη η χώρα ζημιά. Γιατί θα διαβάσετε σήμερα στις εφημερίδες, ότι ήδη η σχετική στάση της Κυβέρνησης, με τις εκφρασθείσες από τον Υπουργό Χωροταξίας αμφιβολίες, έχει γίνει κεντρικό θέμα σε γερμανική σάτιρα. Υπουργοί σας, τα «Δίδυμα», όπως λέει ο Τύπος, εμφανίζονται μεταξύ τους να διαφωνούν για κρίσιμα θέματα που αφορούν την παιδεία ή την υγεία και την πρόνοια. Μετά από αυτά δεν έχετε, φαντάζομαι και πολύ μεγάλο περιθώριο να κατηγορείτε τους άλλους. Είναι καλύτερο να θυμάστε ότι εσείς έχετε την ευθύνη της διακυβέρνησης της χώρας.
     Έφτασε ο γραμματέας του κόμματός σας να προτείνει τη χειρότερη μορφή κομματισμού με τη δημιουργία κομματικών γραφείων, σε κάθε Υπουργείο που να εξυπηρετεί τις σκοπιμότητες της κυβερνητικής πολιτικής. Άλλωστε, τις σκοπιμότητες της κυβερνητικής πολιτικής πολύ εύκολα μπορεί να δει κανείς πως τις υπηρετεί, χωρίς να προσκαλούνται εκπρόσωποι του ΠΑΣΟΚ, ένα μέρος της τηλεόρασης, όπου κατά διαβολική σύμπτωση συγκεκριμένοι Υπουργοί με συγκεκριμένους δημοσιογράφους αναδεικνύουν τα «μεγάλα επιτεύγματα» της Κυβέρνησης. 
     Κυρίες και κύριοι συνάδελφοι, συμφωνώ απολύτως ότι η ταπεινότητα, η σοβαρότητα και η σεμνότητα είναι ένα πολύ μεγάλο προσόν, αρκεί να υπάρχει: Σε αντίθετη περίπτωση η ταπεινότητα επιβάλλεται από τη λαϊκή κρίση. 
     Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Θέλετε να κάνετε παρέμβαση, κύριε Υπουργέ; 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Μάλιστα, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, το αδιέξοδο και η αμηχανία μπροστά στην οποία βρίσκεται η ηγετική ομάδα του ΠΑΣΟΚ, ουσιαστικά εξέτρεψε έναν πολύ σοβαρό κοινοβουλευτικό άνδρα -τον κ. Καστανίδη τον εκτιμώ, τον παρακολουθώ πολλά χρόνια και το λέω ευθέως- σε παρατηρήσεις ικανές, αυτός ήταν ο στόχος, να δημιουργήσουν σύγχυση στη Βουλή.
     Ακούσαμε για το Ρίο-Αντίρριο, για τον προαστιακό, για τις τηλεοπτικές εκπομπές. Δεν ακούσαμε τίποτα, όμως, για την «ταμπακέρα», για αυτά που μπορούσατε να κάνετε, κύριε Κοινοβουλευτικέ Εκπρόσωπε, ως κυβέρνηση και δεν κάνατε.
     Επειδή, όμως, εμάς μας ενδιαφέρουν τα γεγονότα και στα γεγονότα θα μείνουμε και επειδή δεν είναι δυνατόν να ακούγονται ανακρίβειες ενώπιον της Εθνικής Αντιπροσωπείας, ενημερώνουμε την Εθνική Αντιπροσωπεία, γιατί δυστυχώς όταν ακούγονται τέτοια, είμαστε στη δυσάρεστη θέση να υπερασπίζουμε και το αυτονόητο.
     Ενημερώνουμε, λοιπόν, την Εθνική Αντιπροσωπεία -όπως είπαμε πριν και όπως πιθανόν από άγνοια ή πλημμελή ενημέρωση, δεν θέλω να υποθέσω ότι το έκανε σκοπίμως, προσπάθησε να δημιουργήσει σύγχυση ο κ. Καστανίδης- ότι η ειδική εισφορά υπέρ του Λογαριασμού Αλληλεγγύης Φορέων Κοινωνικής Ασφάλισης από τις κυβερνήσεις του ΠΑΣΟΚ, παρετάθη μέχρι την 1-1-2008, με το άρθρο 4, παράγραφος 8 του ν. 3029/2002. Μιλάμε για την παρακράτηση υπέρ του Λογαριασμού Αλληλεγγύης Φορέων Κοινωνικής Ασφάλισης. Και με τον ν. 3234/2004, άρθρο 3, παρετάθη η αντίστοιχη μηνιαία εισφορά υπέρ του δημοσίου μέχρι την 1-1-2008. Αυτά για να μη λέγονται ανακρίβειες, να μην παραπληροφορείται, να μη γίνεται στρεβλή και κακή ενημέρωση της Εθνικής Αντιπροσωπείας. 
     Όσον αφορά όλα τα άλλα, νομίζω ότι δεν έχουν χροιά για να ακούγονται και να υποστηρίζονται στην Εθνική Αντιπροσωπεία, με την εξής έννοια: Συμφωνείτε ότι είναι ένα καλό μέτρο, κυρίες και κύριοι συνάδελφοι του ΠΑΣΟΚ; Συμφωνείτε ότι είναι ένα σωστό μέτρο, το οποίο έπρεπε να έχετε πάρει; Είδα ψήγματα αυτοκριτικής στον κ. Μαγκριώτη. Συμφωνείτε ότι έπρεπε να το έχετε κάνει; Ε, το κάνει λοιπόν η Κυβέρνηση της Νέας Δημοκρατίας.
     Πείτε και ένα μπράβο! Ψηφίστε το και ελάτε, σε θέματα που αφορούν την ενίσχυση της αγοραστικής δύναμης και του εισοδήματος των χαμηλοσυνταξιούχων, να πορευθούμε μαζί. Δεν είναι δυνατόν αυτά τα θέματα να γίνονται αντικείμενο μικροκομματικής αντιδικίας.
     Εμείς, λοιπόν, καλούμε, κυρία Πρόεδρε και κυρίες και κύριοι συνάδελφοι, τα μέλη της ηγετικής ομάδας του ΠΑΣΟΚ να αναλάβουν τις ευθύνες τους απέναντι σε αυτό το μεγάλο θέμα, να ανταποκριθούν στην πρόσκληση-πρόκληση της Κυβέρνησης και να έρθουν κοντά μας για να ψηφίσουμε τη σχετική διάταξη και να δούμε από εκεί και πέρα πώς θα ενισχύσουμε περισσότερο την αγοραστική δύναμη και το εισόδημα του χαμηλοσυνταξιούχου στην Ελλάδα, που όντως έχει πρόβλημα. Πρόβλημα που δημιουργήθηκε από την εσφαλμένη πολιτική των Κυβερνήσεων Σημίτη-Παπανδρέου. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε…
     ΠΡΟΕΔΡΟΣ (Άννα Μπενάκη-Ψαρούδα): Παρέμβαση θέλετε να κάνετε; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, μια μικρή παρέμβαση.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, οφείλω να πω ότι με πολύ μεγάλη χαρά παρατήρησα τη σιωπή του κυρίου Υπουργού Εργασίας, σε σειρά θεμάτων τα οποία έθιξα.
     Σε ό,τι αφορά την παράταση της εισφοράς υπέρ του δημοσίου, θέλω να θυμίσω επακριβώς τι ελέχθη και από εκείνον και από εμένα. Είπε, ο κύριος Υπουργός, -όταν μίλησε προηγουμένως και επ’ αυτού απαντούσα- ότι: «ενώ γνωρίζατε ότι υπάρχει απόφαση του Ελεγκτικού Συνεδρίου, προχωρήσατε στην παράταση της εισφοράς».
     Το αληθές, κύριε Υπουργέ, είναι ότι όταν άρχισε η επεξεργασία του ν. 3234 δεν γνώριζε κανένας την απόφαση του Ελεγκτικού Συνεδρίου. Γι’ αυτό ακριβώς και μετά την απόφαση του Ελεγκτικού Συνεδρίου…
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν υπάρχει δεύτερου κλιμακίου απόφαση.
     ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχει -επαναλαμβάνω- η πρώτη και η δεύτερη απόφαση του κλιμακίου του Ελεγκτικού Συνεδρίου.
     Έτσι, λοιπόν, ότι όταν άρχισε η επεξεργασία του ν. 3234 ουδείς γνώριζε την απόφαση του Ελεγκτικού Συνεδρίου. Και είναι πάρα πολύ απλό να κατανοήσετε το εξής.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αφού κοινοποιήθηκε η απόφαση.
     ΧΑΡΑΛΑΜΠΟΣ ΚΑΣΤΑΝΙΔΗΣ: Όταν εξεδόθη, κύριε Υπουργέ, η απόφαση του Ελεγκτικού Συνεδρίου δεν είναι τυχαίο ότι αμέσως μετά και ενώ οδεύαμε προς τις εκλογές κυκλοφόρησε προεκλογικό έντυπο του ΠΑΣΟΚ, στο οποίο υπάρχει ρητή αναφορά ότι εξαιτίας της απόφασης του Ελεγκτικού Συνεδρίου θα καταργηθεί και η εισφορά. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν το ήθελε ο κ. Χριστοδουλάκης. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, είπατε συγκεκριμένα ότι «γνωρίζατε την απόφαση και παρ’ όλα αυτά νομοθετήσατε». Είναι παντελώς ανακριβές. Η επεξεργασία του μετέπειτα νόμου 3234 έγινε προ της εκδόσεως της απόφασης του κλιμακίου του Ελεγκτικού Συνεδρίου. Και επειδή ακριβώς μεσολάβησε η απόφαση, ακολούθησε η προεκλογική δέσμευση του ΠΑΣΟΚ. Αυτά για την αποκατάσταση της αλήθειας. 
     Όσο για τα υπόλοιπα, χαίρομαι διότι δεν υπήρξαν απαντήσεις. 
     ΠΡΟΕΔΡΟΣ (΄Αννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα δύο μαθητές και δύο συνοδοί - δάσκαλοι του Δημοτικού Σχολείου Φιχτίου Αργολίδας, καθώς και είκοσι οκτώ μαθητές και έξι συνοδοί - δάσκαλοι του Δημοτικού Σχολείου Καστρίου Φθιώτιδας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κυρία Πρόεδρε, κύριοι συνάδελφοι, το συμπέρασμα -παρακολουθώ και την ανταλλαγή των διευκρινιστικών επιχειρημάτων μεταξύ του Υπουργού και του Κοινοβουλευτικού Εκπροσώπου του ΠΑΣΟΚ –  από τα νομικά γεγονότα που έχουμε προς στάθμιση, προς εκτίμηση μέχρι τώρα, είναι ότι ο Λογαριασμός Αλληλεγγύης Φορέων Κοινωνικής Ασφάλισης (ΛΑΦΚΑ) -πράγμα που είναι ο πυρήνας της νομοθετικής πρωτοβουλίας της Κυβέρνησης- από τα νομικά γεγονότα είναι αδιατάρακτος, δηλαδή μη θιγείς ούτε για αντισυνταγματικότητα ούτε για έλλειψη ανταποδοτικότητας ούτε διότι αντιβαίνει στη σύμβαση των ανθρωπίνων δικαιωμάτων. Δεν έχει διαταραχθεί ο ΛΑΦΚΑ. Συνεπώς η ηθική, πολιτική και δημοκρατική αξία της πρωτοβουλίας της Κυβέρνησης παραμένει ακεραία.
     Το επιχείρημα των συναδέλφων  του ΠΑΣΟΚ, ότι εξηναγκάσθη, εσύρθη η Κυβέρνηση στην κατάθεση αυτής της διατάξεως, αυτού του νόμου για την κατάργηση του ΛΑΦΚΑ, είναι αβάσιμο, ανεπέρειστο. Νομίζω ότι η συνέπεια μεταξύ λόγων και έργων της Κυβέρνησης είναι αυτό το οποίο ζητεί κανείς από την Εθνική Αντιπροσωπεία να αναγνωριστεί. Είπαμε ότι αυτός ο λογαριασμός στερούσε, όπως είπε και ο κύριος Υπουργός, από τους συνταξιούχους ένα σοβαρό ποσοστό αγοραστικής δυνάμεως, το οποίο τώρα επιστρέφεται στους συνταξιούχους, ως οφείλει να πράξει μια χρηστή διοίκηση, με κοινωνική ευαισθησία και με συνέπεια έργων προς λόγους. Και αυτό πράττει. Μάλιστα εγώ θα είμαι δίκαιος και αντικαβγατζής, επαινώντας και το ΠΑΣΟΚ γιατί υπερψηφίζει το νόμο.
     Τα υπόλοιπα, όπως είπε και η εκπρόσωπος του Κομμουνιστικού Κόμματος, νομίζω ότι είναι μία σπουδή της ιστορίας -και πρέπει να είμαστε δίκαιοι και σ’ αυτό- στην οποία έχουν και τα δύο κόμματα, Νέα Δημοκρατία του 1992 και ΠΑΣΟΚ από το 1992 μέχρι σήμερα, το μερτικό των ευθυνών τους. Αυτό λέει η σπουδή της ιστορίας και ισχύουν, όχι με εριστική διάθεση, όλα τα επιχειρήματα που εξετέθησαν και από τον κ. Τασούλα και από τον κύριο Υπουργό για τις αλλεπάλληλες ανανεώσεις-παρατάσεις της ισχύος, για να υπάρχει ο ΛΑΦΚΑ εις βάρος των συνταξιούχων και υπέρ όποιας αρχής, αρετής, ενίσχυσης εμπεριείχε η αρχική διάταξη του 1992. 
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Νομίζω ότι μία ειδικότερη αναφορά πρέπει να γίνει στο αδιατάρακτο του ΛΑΦΚΑ και από την αντιπαράθεση των επιχειρημάτων, σχετικά με το τι κατηργήθη. Η ειδική δε εισφορά υπέρ του δημοσίου παρετάθη μέχρι 1ης Ιανουαρίου του 2008, όπως φαίνεται εδώ με την αναφορά στις καταργούμενες διατάξεις.
     Θέλω να σημειώσω ακόμη ότι η μόνη απόφαση, η οποία έκρινε την αξία και τη συνταγματικότητα του ΛΑΦΚΑ, είναι υπέρ του ΛΑΦΚΑ. Πρόκειται για την απόφαση του Τριμελούς Διοικητικού Πρωτοδικείου. Η άλλη έκρινε υπέρ του δημοσίου. Η εσωτερική ανάλυση των λογαριασμών –εννοώ των ποσών- λέει ότι από τα 190 περίπου εκατομμύρια ευρώ που εξοικονομούντο και τώρα πηγαίνουν ενισχυτικά για τη στήριξη της αγοραστικής δυνάμεως των συνταξιούχων, τα 120 είναι υπέρ του ΛΑΦΚΑ και τα 70 είναι υπέρ του δημοσίου. Συνεπώς τα 120 τώρα, με πρωτοβουλία της Κυβέρνησης, πηγαίνουν στους συνταξιούχους, όπως ηθικά επεβάλλετο και πολιτικά είχε δεσμευτεί προεκλογικά ο Κώστας Καραμανλής και το κόμμα της Νέας Δημοκρατίας. Τηρεί τον λόγο της η Κυβέρνηση.
     Μάλιστα για τη σχολαστικότητα του λόγου και η απόφαση του πρώτου κλιμακίου του Ελεγκτικού Συνεδρίου περίπου για νομοτυπικούς λόγους ήλεγξε ως αντισυνταγματική την υπέρ του δημοσίου κράτηση, γιατί λέει ότι δεν διαπιστώνεται δημόσια ωφέλεια και δεν έχει τα στοιχεία της ανταποδοτικότητας.
     Θα μπορούσε, παραδείγματος χάρη, ένας νεότερος νόμος να έλεγε ότι η αληθής έννοια της διατάξεως για την κράτηση υπέρ του δημοσίου είναι ότι εμπεριέχεται εδώ και δημόσια ωφέλεια –διότι στους συνταξιούχους πηγαίνει μέσα από το λογαριασμό- και η αρχή της ανταποδοτικότητας. Όμως δεν θέλουμε να κάνουμε νομοδιδασκαλείο τη Βουλή, θέλουμε να εξαχθεί το πολιτικό μήνυμα ότι εδώ έχουμε μία επίδειξη, θα έλεγε κανείς, πολιτικής συνέπειας, δεν στρεψοδίκησε καθόλου, θα έλεγα, και γενναιότητας από πλευράς Κυβέρνησης. Και με συγχωρείτε για τους κομματικούς μου εγωισμούς. Και γενναιότητας γιατί; Διότι κάλλιστα θα μπορούσαμε να πούμε ότι είναι η πρόσφατη η παράταση (1.1.2004), δεν είναι τελεσίδικες οι αποφάσεις οι οποίες ήγειραν τις αμφισβητήσεις για τη συνταγματικότητα και περιμένουμε τον καιρό να κρατήσουμε την υπόσχεσή μας. Μάλιστα μπορώ να πω ότι αυτή η πολιτική θέση γίνεται σοβαρότερη πολιτική θέση και για το ευσύνοπτο της διατάξεως. Μην το κατηγορείτε το ευσύνοπτο της διατάξεως. Μακάρι να έρχονται ευσύνοπτες διατάξεις, οι οποίες τέμνουν πολύ σοβαρά ζητήματα κατά απλό και διαυγή τρόπο. Αυτό γίνεται και με τη διάταξη του συζητουμένου νομοσχεδίου.
     Υπάρχουν στην περιρρέουσα ατμόσφαιρα σκέψεις, προβληματισμοί για το ποιος είναι πιο καλός από τον άλλο, πιο ανθρωπιστής από τον άλλο, πιο κοινωνικά ευαίσθητος από τον άλλο. Μάλιστα ο κ. Καστανίδης παρέθεσε και σειρά από μέτρα, αρχίζοντας από την επέκταση του ΙΚΑ του 1982, υπερώριμο αίτημα για την εποχή, προχωρώντας στο ΕΚΑΣ και αναφέροντας όλο τον απολογισμό της κοινωνικής πολιτικής του ΠΑΣΟΚ, περίπου εξαντλητικά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ένα μέρος. 
     ΒΥΡΩΝ ΠΟΛΥΔΩΡΑΣ: Έχω την εξής απάντηση ευθέως: Πρώτον, εκρίθη το θέμα και την ευγνωμοσύνη του ο ελληνικός λαός για την κοινωνική πολιτική την έδειξε στις 7 Μαρτίου.
     ΧΑΡΑΛΑΜΠΟΣ ΚΑΣΤΑΝΙΔΗΣ: Είκοσι χρόνια τη δείχνει.
     ΒΥΡΩΝ ΠΟΛΥΔΩΡΑΣ: Αν για τις 7 Μαρτίου υποθέτουμε ότι υπερψήφιζε -ειρωνεύομαι λέγοντας ότι έδειξε την εμπιστοσύνη του- θα έμενε κορυφαία η αλαζονεία σ’ εσάς. Καταδικαστήκατε και γι’ αυτό, για την αλαζονεία σας, για όλα. Και έρχεστε και μιλάτε με τέτοια έμφαση, τέτοια -θα έλεγα- απόρριψη των προθέσεων και των πολιτικών των άλλων! Έχετε, δηλαδή, το μονοπώλιο και για την κοινωνική ευαισθησία και για την κοινωνική πολιτική και για το κυβερνάν. Εκεί είχαν φτάσει οι κυβερνώντες. Ε, αυτό το μονοπώλιο έσπασε ο λαός στις 7 Μαρτίου.
     Μένει σε μας να αποδείξουμε, αν τηρήσουμε εκείνα που είπαμε, πόσο πιο κοινωνικοί θα γίνουμε από σας. Και δεν θα μείνουμε στην ενοχή «ξέρετε, πήραν τους τίτλους, ήσαν είκοσι χρόνια, υπερψηφίζοντο, παραλίγο να βγουν». Δηλαδή το 2000 ήταν μία περίπτωση οριακή. Και μιλάμε τώρα για κοινωνική πολιτική; 
     Και οι νεόπτωχοι; Το 20% του πληθυσμού των νεοπτώχων είναι στην κοινωνική πολιτική; Οι αδύνατοι; Οι άνεργοι; Είναι στην κοινωνική πολιτική; Δεν είναι αυτός απολογισμός της κοινωνικής πολιτικής; Είναι ευθύνη της Νέας Δημοκρατίας να σταθεί δίπλα στο νεόπτωχο που εσείς δημιουργήσατε. Και φυσικά για τα μεγάλα έργα αναγνωρίζουμε ότι είστε διαχειριστές και φυσικά εμείς συνεχιστές.
     Δείξτε μου ένα μεγάλο έργο, κύριε Καστανίδη, που να μην έχει στην αφετηρία του την κίνηση από τη Νέα Δημοκρατία. Δείξτε μου ένα.
     Θέλετε να πούμε για την Εγνατία, για το Ρίο, για το αεροδρόμιο, για το μετρό; Δείξτε μου ένα!
     (Χειροκροτήματα από την πτέρυγα της Νέας Δημοκρατίας)
     Το ότι υπάρχει αυτή η βραδύτητα στην απόδοση -δεν ξέρω για την ποιότητα- και τα κόστη, αυτό είναι η ευθύνη σας. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Εκλαμβάνω το ερώτημά σας ως ρητορικό, γιατί αν σας απαντήσω, χαθήκατε.
     ΒΥΡΩΝ ΠΟΛΥΔΩΡΑΣ: Το ότι συνεργαζόμαστε οι πολιτικές δυνάμεις για τα μεγάλα έργα, σημαίνει ότι είμαστε εδώ γονατιστοί να σας δοξάζουμε;
     Ευτυχώς ο κ. Σημίτης, για να είμαστε με καλή πρόσφατη μνήμη, όταν έκανε την ΑΤΤΙΚΗ ΟΔΟ μίλησε για τη Νέα Δημοκρατία και για τον κ. Μάνο και μάλιστα μίλησε και εμπράκτως, γιατί πήρε και τον κ. Μάνο εν τέλει. Αλλά αυτό είναι μια άλλη ιστορία.
     ΠΑΝΑΓΙΩΤΗΣ ΣΓΟΥΡΙΔΗΣ: Να μιλήσετε και εσείς για το ΠΑΣΟΚ του κ. Σημίτη.
     ΒΥΡΩΝ ΠΟΛΥΔΩΡΑΣ: Συνεπώς ας αποδεχθούμε τη δυναμική των πολιτικών γεγονότων. Και η δυναμική των πολιτικών γεγονότων φέρνει τη Νέα Δημοκρατία Κυβέρνηση, η οποία κρατεί συνέπεια των έργων προς τα λόγια. 
     Τώρα θέλω να κάνω ένα σχόλιο για τις τροπολογίες, επειδή δεν θα λάβω πάλι το λόγο. Είναι τέσσερις σοβαρές τροπολογίες και έχουν επείγοντα χαρακτήρα. Η μία αφορά τα μηχανάκια. Εγώ ως μηχανόβιος σας λέω ότι επεβάλλετο αυτή η τροπολογία για την απόσυρση των επισφαλών.
     ΙΩΑΝΝΗΣ ΚΟΥΤΣΟΥΚΟΣ: Επειδή εγώ και εσείς έχουμε μεγάλη μηχανή; 
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ μη διακόπτετε.
     ΒΥΡΩΝ ΠΟΛΥΔΩΡΑΣ: Νομίζω ότι πρέπει να γίνει η ένταση και για το ΦΠΑ στα κράνη και νομίζω ότι πρέπει να υπερψηφισθεί αυτή η τροπολογία του Υπουργείου Μεταφορών. 
     Δεύτερον, για τα ΚΤΕΟ. Είναι μία παράταση μέχρι τα δημόσια ΚΤΕΟ να αναλάβουν το έργο της πιστοποίησης με καλύτερες ασφάλειες για το νέο σύστημα.
     Τρίτον, έκανε ο κ. Γεωργακόπουλος μία αδικία. Έρχεται μία τροπολογία από το Υπουργείο Οικονομικών, η οποία λέει ότι για όσους περιλαμβάνοντο σε παλαιότερη ρύθμιση, νομίζω το 2003, γιατί δεν είχαν υποβάλει μέχρι τότε τις δηλώσεις για την είσπραξη από παροχή υπηρεσιών -το σύνολο εκείνων που δεν είχαν προλάβει τότε να υποβάλουν τις δηλώσεις για την είσπραξη από παροχή υπηρεσιών- αυτή παρατείνεται.
     Δηλαδή το ίδιο σύνολο που περιποιηθήκατε τότε εσείς του ΠΑΣΟΚ και είναι υπόχρεοι από τη μη υποβολή δηλώσεων από παροχή υπηρεσιών, σήμερα παίρνει μία παράταση, σύμφωνα με την τροπολογία. Πού είναι το ένδολο και πού το χαριστικό; Πρόκειται για το ίδιο σύνολο που η προηγούμενη ρύθμιση του ΠΑΣΟΚ διευκόλυνε με παράταση, επειδή δεν εξυπηρετήθηκαν συνολικά και σήμερα γίνεται μία συμπληρωματική παράταση. 
     Η τελευταία τροπολογία αφορά ένα θέμα της Βουλής για τη χωροταξία, τη λειτουργικότητα και τη χρήση των χώρων. Είναι πράξεις που πρέπει να γίνουν το ταχύτερο ενόψει των Ολυμπιακών Αγώνων για τη γενικότερη εικόνα του προαυλίου χώρου της Βουλής αλλά και του κέντρου της πόλεως όσον αφορά την αισθητική και τη λειτουργικότητα.
     Κυρίες και κύριοι συνάδελφοι, με αυτές τις σκέψεις χαιρετίζω τη νομοθετική πρωτοβουλία της Κυβέρνησης και την κοινωνική ευαισθησία που επιδεικνύεται εμπράκτως, χωρίς στρεψοδικίες, παλινωδίες, υπέρ των χαμηλοσυνταξιούχων και της εργαζόμενης τάξης των πολιτών που έχουν πραγματικά ανάγκη. Είναι μία νέα εποχή για τη σύλληψη της οικονομικής σχεδίασης υπέρ των πολλών, υπέρ των πολιτών και όχι υπέρ των ολίγων και των αριθμών. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κύριε συνάδελφε και εύχομαι να ακολουθήσουν το παράδειγμα σας και οι άλλοι ομιλητές, για να μην έχουμε δευτερολογίες.
     Το λόγο έχει ο κ. Μανώλης για δέκα λεπτά.
     	ΙΩΑΝΝΗΣ ΜΑΝΩΛΗΣ: Κύριε Πρόεδρε, κυρίες και κύριοι συνάδελφοι, θα αρχίσω από κάτι που δεν έχει σχέση με το υπό συζήτηση νομοσχέδιο, αλλά πρέπει να ακουστεί για να δοθεί μία απάντηση στον Κοινοβουλευτικό Εκπρόσωπο του ΠΑΣΟΚ, τον κ. Καστανίδη. Ο κ. Καστανίδης ούτε λίγο ούτε πολύ μας είπε ότι στις τράπεζες αποκεφαλίστηκαν όλα τα διευθυντικά στελέχη. Αν αυτό είναι αλήθεια, που δεν είναι, πρόκειται για μία ομολογία του κ. Καστανίδη ότι όλα τα διευθυντικά στελέχη που υπήρχαν στις τράπεζες, ήταν κομματικά στελέχη του ΠΑΣΟΚ και ο ίδιος αγωνιά γιατί αποκεφαλίστηκαν.
     	Όμως, κύριε Καστανίδη, τα πράγματα δεν είναι καθόλου έτσι και δεν θα πρέπει να μιλούμε στο σπίτι του κρεμασμένου για σκοινί. Σε λίγο θα μας κατηγορήσετε, αν κάνουμε κάποια αλλαγή σ’ έναν οργανισμό. 
     Εγώ θα ήθελα να σας θυμίσω την ανακοίνωση της ΠΑΣΚΕ Πειραιά που καταγγέλλει στελέχη της Κεντρικής Επιτροπής του ΠΑΣΟΚ ότι παραμένουν και υπηρετούν τη σημερινή Κυβέρνηση από πολιτικές θέσεις. Γι’ αυτό δεν μιλάτε καθόλου, αλλά μας κατηγορείτε για ποιο λόγο; Μας κατηγορείτε, γιατί στην Εθνική Τράπεζα άλλαξε το 30% των διευθυντικών στελεχών, χωρίς να πάει κανείς σπίτι του ή να υποβαθμιστεί, αλλά με αναβάθμιση και με άλλες θέσεις.
     	Κύριε Καστανίδη, εγώ σας ερωτώ: Δεν καταλάβατε ότι η πολιτική αλλαγή σημαίνει πως πρέπει επιτέλους σ’ αυτόν τον τόπο να ισχύσει η αξιοκρατία; Δεν καταλάβατε ότι επιτέλους το κομματικό κράτος θα πρέπει να διαλυθεί, είτε είναι ΠΑΣΟΚ είτε είναι κάτι άλλο; Αυτό δεν το έχετε καταλάβει και φωνάζετε νωρίς γιατί θέλετε να εμποδίσετε αλλαγές, γιατί θέλετε να απαγορεύσετε σε ανεξάρτητες διοικήσεις να κάνουν τη δουλειά τους και γι’ αυτό θα βγαίνετε και θα φωνάζετε συνεχώς.
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Μην εκτίθεσθε, κύριε συνάδελφε.
     ΙΩΑΝΝΗΣ ΜΑΝΩΛΗΣ: Κύριε Καστανίδη, πηγαίνετε να ρωτήσετε στον ΟΤΕ ποιος είναι ο κ. Μπαλαμπάνης. Ο κ. Μανιάτης, ο πρώην πρόεδρος της ΟΜΕ-ΟΤΕ και διευθύνων σύμβουλος, ο κ. Κοτρώνης, πρώην πρόεδρος της ΟΜΕ-ΟΤΕ και διευθύνων σύμβουλος στις θυγατρικές του ΟΤΕ, πώς μπήκαν; Με την αξία τους; Το 80% των στελεχών εκεί είναι πρώην συνδικαλιστικά σας στελέχη.
     Μπήκαν γιατί δούλεψαν στον ΟΤΕ ή μπήκαν με κομματικά κριτήρια, δεν έχει αλλάξει κανείς ακόμα και εσείς φωνάζετε. Είναι απαράδεκτο. Δεν πήρατε χαμπάρι και νομίζω ότι ίσως και στη Νέα Δημοκρατία υπάρχει ευθύνη, γιατί δεν έδωσε να καταλάβει αμέσως ο ελληνικός λαός ότι αυτό που ψήφισε, ήταν αξιοκρατία και αξιοκρατία σημαίνει, κύριε Καστανίδη, ότι κάποιοι που είχαν τοποθετηθεί -όσοι είναι αυτοί, 5%, 10%, 15%, 20%, 30%- θα πρέπει να πάνε σπίτι τους ή μάλλον όχι σπίτι τους, αλλά να φύγουν από τις θέσεις - κλειδιά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Λανθάνουσα γλώσσα αλήθεια λέει.
     ΙΩΑΝΝΗΣ ΜΑΝΩΛΗΣ: Αφήστε τα αυτά, κύριε Καστανίδη. Να πάρουν τις θέσεις που πρέπει να έχουν με βάση την επετηρίδα και την αξιοκρατία.
     Δεν μπορείτε να μιλάτε γι’ αυτές τις αλλαγές. Αξιοκρατία δεν σημαίνει 95% ΠΑΣΟΚ σε κάθε δημόσια επιχείρηση σε όλες τις θέσεις ευθύνης και δεν έπρεπε να μιλάτε. Σας προκαλώ να πάμε σήμερα μαζί να ψάξουμε όλες τις επιχειρήσεις. Θα έχετε το 90% των επιχειρήσεων στις περισσότερες και κάπου θα έχετε και το 60%. Εάν δεν είναι έτσι, να έλθετε να το συζητήσουμε. Αυτά, για να απαντήσω σ’ αυτά που ακούστηκαν και τα οποία είναι εκτός βέβαια συζήτησης, αλλά δείχνουν το χαρακτήρα σας. Δείχνει ότι δεν αποδέχεστε ότι σ’ αυτόν τον τόπο πρέπει να ισχύσει επιτέλους η αξιοκρατία. 
     Πάμε τώρα στα υπόλοιπα. Κάνατε έντονη κριτική στην Κυβέρνηση. Κύριε Πρωτόπαπα, συνδιοίκηση έκανες στην Εθνική Τράπεζα όλα αυτά τα χρόνια και τώρα σου κακοφαίνεται γιατί άλλαξαν δύο-τρεις διευθυντές. Συνδιοίκηση και όταν ήσουν συνδικαλιστής και όταν έγινες Υπουργός.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ πολύ μην προκαλείτε διάλογο. 
     ΙΩΑΝΝΗΣ ΜΑΝΩΛΗΣ: Δεν προκαλώ, κύριε Πρόεδρε, φαίνεται ότι ο κ. Καστανίδης δεν το είχε πληροφορηθεί και πήρε τώρα την πληροφόρηση από τον κ. Πρωτόπαπα. Μάλλον είχε πάρει λάθος πληροφόρηση. Να πάμε αύριο στο Διοικητή μαζί για να πάρετε τη σωστή πληροφόρηση. Επειδή ως χαρακτήρας αυτά που είπατε δεν σας ταιριάζουν, γι’ αυτό είμαι βέβαιος ότι κάτι άλλο έγινε. Μάλλον σας έδωσαν λάθος πληροφόρηση οι συνδικαλιστές.
     Δεχθήκαμε έντονη κριτική γιατί φέραμε αυτό το άρθρο. Κι άκουσα τον κ. Καστανίδη -μας κατηγορήσατε ότι είναι ένα άρθρο- απαντώντας στον κ. Παναγιωτόπουλο να λέει ότι ορθοί νόμοι είναι οι κοινωνικά αποδεκτοί. Και ερωτώ: Δεν είναι κοινωνικά αποδεκτή σήμερα αυτή  η κατάργηση του χαρατσιού αυτής της εισφοράς που γινόταν όλα αυτά τα χρόνια σε βάρος των συνταξιούχων; Άρα εσείς  ομολογείτε ότι και ένα άρθρο είναι σωστό, γιατί είναι κοινωνικά αποδεκτό. Είστε αντίθετοι; Για ποιο λόγο; Διότι εγώ θα περίμενα ότι δεν θα υπήρχε καμία αντίρρηση. Ίσως γιατί δεν το κάνατε εσείς προεκλογικά και το κάνουμε εμείς; Να το δεχθώ, από πολιτική σκοπιμότητα.
     Ισχυρίζεσθε ότι είναι αυτονόητο και ότι ο Αρχηγός σας είχε δεσμευθεί προεκλογικά ότι θα το καταργήσει. Βέβαια για πολλά είχε δεσμευθεί ο Αρχηγός σας. Ανέξοδα δεσμεύθηκε, γιατί τόσα χρόνια ήσασταν κυβέρνηση και ο ίδιος ήταν Υπουργός δεκαπέντε χρόνια. Παραμονές εκλογών δεσμεύθηκε για όλα. Αλλά την ώρα που δεσμευόταν ο Αρχηγός σας για το ότι θα καταργηθεί αυτό, την  ίδια ακριβώς ώρα –στις 7 Μαρτίου είχαμε εκλογές, εκτός και αν δεν το καταλάβατε- το Φεβρουάριο μήνα κατέθετε άρθρο ο κ. Χριστοδουλάκης, που ουσιαστικά τι έλεγε; Ότι αυτό θα ισχύσει μέχρι και το τέλος του 2007. Και σας ερωτώ: Τη στιγμή που έλεγε αυτά ο τότε Αρχηγός σας -και σήμερα Αρχηγός σας- ήξερε ότι την ίδια ώρα ο κ. Χριστοδουλάκης περνούσε νόμο στη Βουλή ή δεν το ήξερε; Διότι εάν δεν το ήξερε, αυτό σημαίνει ότι τάζατε φούρνους καρβέλια και την ίδια ώρα κάνατε άλλα πράγματα. Ουσιαστικά κοροϊδεύατε τον ελληνικό λαό. 
     Τρεις φορές το επιμηκύνατε. Υπάρχει εδώ όλο το νομοσχέδιο. Ισχυρίστηκε ο εισηγητής του ΠΑΣΟΚ ότι το καταργήσατε, γιατί έχει γερές βάσεις η οικονομία, ενώ το 1992 το βάλατε γιατί αιμμοραγούσε η οικονομία.
     Κύριε εισηγητά του ΠΑΣΟΚ, θα σας ρωτήσω το εξής: Αν πράγματι η οικονομία ήταν τόσο ισχυρή, πότε έγινε ισχυρή; Από το Φεβρουάριο μέχρι σήμερα; Γιατί εσείς το Φεβρουάριο το επεκτείνατε μέχρι το 2008. Αν ήταν ισχυρή η οικονομία, δεν θα το επεκτείνατε. Δύο πράγματα συμβαίνουν, λοιπόν. Ή πράγματι δεν ήταν ισχυρή οικονομία, το διαπιστώσατε και εσείς και δεν μπορούσατε να το κάνετε ή κοροϊδεύατε τον ελληνικό λαό. Μη μας λέτε, λοιπόν, δεν το κάναμε γιατί έχουμε ισχυρή οικονομία. Πείτε μας, το κάναμε γιατί δεσμευθήκαμε προεκλογικά. Το κάναμε γιατί είναι το ελάχιστο που πρέπει και μπορούμε να δώσουμε αυτήν τη στιγμή σ’ αυτήν την κοινωνική τάξη, σ’ αυτήν την κοινωνική ομάδα που επί χρόνια εσείς ουσιαστικά τους εμπαίζατε.
     Την  ίδια στιγμή άκουσα τον κ. Μαγκριώτη να λέει «πού θα βρείτε τα χρήματα». Επιτέλους αποφασίστε. Θέλετε να το κάνουμε; Μας βάζετε θέμα πού θα βρούμε τα χρήματα; Σιγά τα χρήματα που απαιτούνται γι’ αυτήν την κοινωνική ομάδα.
     Μας κάνατε κριτική γιατί δεν επιστρέφουμε τα αναδρομικά. Απήντησε ο Υπουργός. Ουσιαστικά μας κατηγορήσατε στην επιτροπή και όχι εδώ ότι σπρώχνουμε τον κόσμο στα δικαστήρια. Εδώ πάει πάλι η παροιμία «στο σπίτι του κρεμασμένου δεν μιλάνε για σχοινί». Γιατί αν κάποιος οδήγησε στα δικαστήρια τους πολίτες αυτής της χώρας, είναι η δική σας κυβέρνηση στην περίπτωση του οικογενειακού επιδόματος, που υπήρχαν τελεσίδικες αποφάσεις, που λέγατε ότι θα το εφαρμόσετε από την αρχή του χρόνου. Δεν το εφαρμόσατε και έτσι στείλατε όλο τον κόσμο στα δικαστήρια για να πλουτίσουν δικηγορικά γραφεία. Το ίδιο κάνατε και με τους συμβασιούχους που  τους παίρνατε από το παράθυρο, ενώ ίσχυε ο νόμος Πεπονή, ο νόμος του ΑΣΕΠ και κοιμόμασταν όλοι ήσυχοι, νομίζοντας ότι υπάρχει αξιοκρατία στην Ελλάδα και ξυπνήσαμε ένα πρωί με πενήντα χιλιάδες, εβδομήντα χιλιάδες που είχαν παρακάμψει τη διαδικασία του ΑΣΕΠ από εσάς, γιατί είχαν έναν «μπάρμπα» στο ΠΑΣΟΚ ή είχαν κάποιο γνωστό και τους στείλατε στα δικαστήρια. Ενώ εμείς δεσμευτήκαμε ότι αν μία από τις εκκρεμότητες που υπάρχει στα δικαστήρια δικαιωθεί, ο κόσμος θα πάρει πίσω τα λεφτά του. Δεν στέλνουμε τους συνταξιούχους στα δικαστήρια.
     Και κάτι τελευταίο για το θέμα των κοινωνικών δαπανών. Οι κοινωνικές δαπάνες έχουν μία αύξηση στην Ελλάδα την τελευταία δεκαετία. Πού οφείλεται όμως; Γιατί λέτε τη μισή αλήθεια; Οφείλεται στην υπερβολική αύξηση των εισφορών των εργαζομένων κατά 4,3%. Η συμμετοχή του κράτους μειώθηκε κατά 3,2% τα τελευταία δέκα χρόνια, όταν στην Ευρώπη σε πολλές χώρες είχαμε ακριβώς τα αντίθετα αποτελέσματα. Πάρτε την έκθεση της ΓΣΕΕ που παρουσίασε πέρυσι και δείτε τον πίνακα της EUROSTAT για να δείτε αυτό που σας είπα προηγουμένως.
     Άκουσα για το επίδομα ανεργίας. Ο δικός σας ο νόμος προβλέπει 68% του ημερομισθίου του μέσου ανειδίκευτου εργάτη, εσείς το έχετε στο 51%. Δεν κάνατε ούτε αυτό που λέει ο νόμος. Να σας πω και κάτι άλλο; Με ποιου τα λεφτά ασκείτε κοινωνική πολιτική όλα αυτά τα χρόνια; Εργαζομένων και εργοδοτών. Από εκεί παίρνατε τα χρήματα και λέγατε ότι τα δίνατε στους έχοντες ανάγκη.
     Κλείνω λέγοντας το εξής: Χρέη στον ΟΑΕΔ, χρέη στην Εργατική Κατοικία, χρέη στην Εργατική Εστία. Δείτε τις ρυθμίσεις που κάνατε την τελευταία στιγμή με ομόλογα για μετά από δέκα και δεκαπέντε χρόνια. Τα χρήματα των εργαζομένων και των εργοδοτών τα διαχειριστήκατε με το χειρότερο τρόπο και υποτίθεται ότι ασκούσατε κοινωνική πολιτική. Δίνατε κάποια ψίχουλα και από κει και πέρα τίποτε περισσότερο. Σε σχέση με τους αγρότες βεβαίως αλλάξατε το σύστημα των αγροτικών συντάξεων, αλλά τους βάζετε να πληρώσουν. Τότε δεν πλήρωναν.
     Έτσι, κύριοι της Αντιπολίτευσης, μπορεί να ασκήσουμε πολύ καλύτερη κοινωνική πολιτική από εσάς, να είσθε βέβαιοι, γιατί τα λεφτά των εργαζομένων, των εργοδοτών, του ελληνικού λαού είναι πολλά και πρέπει να τα αξιοποιούμε προς τη σωστή κατεύθυνση και όχι στο κομματικό κράτος και στη διαφθορά που υπήρχε όλα αυτά τα χρόνια και εσείς το υπερασπίζεσθε ακόμη και σήμερα. Δεν βάλατε μυαλό, δεν πήρατε το μήνυμα του ελληνικού λαού, γι’ αυτό και στις 13 του μήνα θα πάρετε ένα δεύτερο μήνυμα.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο κ. Πρωτόπαπας έχει το λόγο για δέκα λεπτά.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το κλείσιμο της ομιλίας του κυρίου συναδέλφου δείχνει πραγματικά την αλαζονεία, η οποία διακατέχει το κόμμα που κυβερνά σήμερα. Παρά τις συστάσεις του κ. Καραμανλή περί σεμνότητας και ταπεινότητας, φαίνεται ότι και η ηγεσία του κόμματος αυτού αλλά και οι Βουλευτές του φροντίζουν να μας δείχνουν στην πράξη τη διάσταση μεταξύ λόγων και έργων. Όχι μόνο σεμνότητα και ταπεινότητα δεν υπάρχει, αλλά θα έλεγα ένα καβάλημα καλαμιού που πραγματικά σε ελάχιστο χρόνο έχει ξεπεράσει τα ειωθότα και οποιαδήποτε άλλη προηγούμενη κατάσταση στο παρελθόν.
     Πάρα πολλοί συνάδελφοι αναφέρθηκαν, για παράδειγμα, στο αν υπάρχει σήμερα κομματισμός στο κράτος ή όχι. Τι χρεία έχουμε να το αποδείξουμε; Ο Διοικητής της Εθνικής Τράπεζας κ. Αράπογλου καλεί όλα τα ανώτερα στελέχη του δικτύου της Εθνικής Τράπεζας, τα συγχαίρει διότι χάρη στις παρεμβάσεις τους και στη δουλειά τους η τράπεζα απογειώθηκε και δύο ή τρεις μέρες μετά τα ξηλώνει όλα.
     ΙΩΑΝΝΗΣ ΜΑΝΩΛΗΣ: Όλα τα ξήλωσε;
     ΧΡΗΣΤΟΣ ΠΡΩΤΟΠΑΠΑΣ: Όλα ή τουλάχιστον το 95%. Το ωραίο είναι ότι αυτοί οι άνθρωποι ούτε σε ποσοστό πέραν του φυσιολογικού ανήκαν ή είχαν σχέση με το σημερινό κόμμα της Αξιωματικής Αντιπολίτευσης. Ήταν υπάλληλοι που, κατά την ομολογία του ίδιου του διοικητή, έκαναν πολύ καλά τη δουλειά τους. Αυτά είναι δικά του λόγια κι όχι δικά μου. Με εισήγηση προφανώς της ΔΑΚΕ, η οποία κατέχει σήμερα τη Διεύθυνση Προσωπικού της Εθνικής Τράπεζας, «ξηλώνονται» και πολλοί εξ αυτών υποβαθμίζονται σε θέσεις «ψυγείου». Αυτή είναι καταγγελία του συλλόγου υπαλλήλων, όχι δική μου.
     ΙΩΑΝΝΗΣ ΜΑΝΩΛΗΣ:…(Δεν ακούστηκε)
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα σας παρακαλούσα να καλέσετε στην τάξη τον κύριο συνάδελφο.
     Στην Αγροτική Τράπεζα γίνεται ακριβώς το ίδιο. Συνεδριάζει το διοικητικό συμβούλιο της τράπεζας και συνεδριάζει δύο φορές, μία φορά για να απαλλάξει έναν υπάλληλο ο οποίος καταγγέλετο για ατασθαλίες από την κατηγορία και σε μία ώρα ακριβώς τον απαλλαγέντα μόλις προ ώρας από μία βαριά κατηγορία τον προάγει «πυραυλικώς» ως διευθυντή. Από αυτό φαίνεται αν υπάρχει αξιοκρατία ή όχι.
     Ο δε κύριος υποδιοικητής της Αγροτικής Τράπεζας κάνει κατ’ επανάληψη τηλεφωνήματα σε παλαιούς διευθυντές της τράπεζας, εκβιάζοντάς τους ουσιαστικά, λέγοντας: «Ή παραιτείσαι ή θα σε μεταθέσουμε σε μακρινό μέρος».
     Στην Αγροτική Τράπεζα με προσωπάρχη εκ της παρατάξεως της ΔΑΚΕ πάλι τα ίδια γίνονται, δηλαδή μαζικές μετακινήσεις προσωπικού και στελεχών σε θέση-«ψυγείο» κι όχι μόνο αυτό. Φαίνεται ότι δεν του κάνουν του κυρίου διοικητού οι υπάλληλοι ή τα στελέχη της τράπεζας και φέρνει σειρά στελεχών απ’ έξω κάθε άλλο παρά με αξιοκρατικά κριτήρια. Μάλιστα σε πρώην στρατιωτικό θα ανατεθεί -λέει- η γενική διεύθυνση της τράπεζας, δηλαδή σε άνθρωπο που δεν έχει και άμεση σχέση με το τραπεζικό σύστημα.
     Αυτά τα πράγματα είναι επικίνδυνα, όχι μόνο γιατί στήνεται το χειρότερο κομματικό κράτος που ίσως έχουμε δει εδώ και πολλές δεκαετίες, αλλά και γιατί θα έλεγα ότι γίνεται αυτό με τον πιο ανοικτό τρόπο και μάλιστα δυστυχώς σε επιχειρήσεις που, εκ της θέσεώς τους στον ανταγωνισμό, για να προχωρήσουν, να σταθούν και να προσφέρουν, έχουν ανάγκη από το σύνολο του προσωπικού τους.
     Δεν είναι δυνατό να σταθούν έτσι οι υπό δημοσίου ενδιαφέροντος τράπεζες, διότι διορίζεται ο διοικητής -και δεν το έκρυψε αυτό η σημερινή Κυβέρνηση- από αυτές εμμέσως έστω. Δεν είναι δυνατό να σταθούν, κύριε Πρόεδρε, κύριοι συνάδελφοι, με το μισό προσωπικό με την αίσθηση της δίωξης και του περιθωρίου. Θα «βουλιάξουν». Δεν είναι δυνατό να είναι εισηγμένες σε διεθνή χρηματιστήρια, μεταξύ των οποίων το Χρηματιστήριο της Νέας Υόρκης, να υπάρχουν μέτοχοι απ’ όλο τον κόσμο και να συμπεριφέρεται ο κύριος προσωπάρχης μ’ αυτόν τον τρόπο, επειδή ήταν στέλεχος της ΔΑΚΕ στην α΄ ή στη β΄ τράπεζα και να διορίζει με μοναδικό κριτήριο την πίστη των στελεχών, τα οποία διορίζονται, στο κόμμα που κυβερνά σήμερα. Τέτοια πράγματα ίσως είχαμε πάρα πολλές δεκαετίες να δούμε σ’ αυτήν τη χώρα. 
     Το ίδιο ακριβώς έκανε το Υπουργείο Εργασίας και στον Οργανισμό Εργατικής Εστίας. Ενώ συνήθως η ΓΣΕΕ υπεδείκνυε ποιον επιθυμεί για τη θέση του αντιπροέδρου, όπως γινόταν σε όλους τους οργανισμούς, ήλθαν οι εκπρόσωποι του κράτους και ψήφισαν εκ των εκπροσώπων των εργαζομένων –νομικά είχαν το περιθώριο, ομιλώ για δεοντολογία και πολιτική εδώ- ψήφισαν τον εκλεκτό του κόμματος που κυβερνά σήμερα και όχι αυτόν τον οποίο είχαν υποδείξει τα όργανα του συνδικαλιστικού κινήματος, κάνοντας μία ωμή παρέμβαση στα εσωτερικά του.
     ΙΩΑΝΝΗΣ ΜΑΝΩΛΗΣ: Πότε ήταν εκτός ΠΑΣΟΚ…
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα παρακαλούσα πάλι…
     ΠΡΟΕΔΡΕΥΩΝ (Ιωάννης Τραγάκης): Κύριε Μανώλη, σας παρακαλώ, μη διακόπτετε. Δεχθήκατε κι εσείς λίγες διακοπές, αλλά μη διακόπτετε.
     ΧΡΗΣΤΟΣ ΠΡΩΤΟΠΑΠΑΣ: Πραγματικά αυτό που είπε πριν από λίγο ο Κοινοβουλευτικός Εκπρόσωπος, είναι ιδιαίτερα σημαντικό. Θα καταθέσουμε, κύριε Πρόεδρε, το ταχύτερο αίτηση κατάθεσης εγγράφων για να πληροφορηθούμε τι μισθοί υπάρχουν σήμερα για τους διοικητές των τραπεζών –άμεσοι και έμμεσοι μισθοί, εννοώ μέσω των καρτών- για να δούμε τελικά αν αυτά τα περί περικοπής αποδοχών και οικονομίας γίνονται πράξη ή αν για μία ακόμα φορά υπάρχει πλήρης διάσταση μεταξύ λόγων και έργων.
     Νομίζω ότι οι δηλώσεις του γενικού γραμματέα του κυβερνώντος κόμματος τα λένε όλα και δεν χρειαζόμαστε άλλες αποδείξεις. Με πρωτοφανή ενέργεια και δήλωση το κυβερνών κόμμα προτείνει να γίνουν παράλληλοι κομματικοί μηχανισμοί σε όλα τα Υπουργεία και σε όλους τους οργανισμούς στον 21ο αιώνα, σε μία κοινωνία που για να προχωρήσει μπροστά είναι ανάγκη να δουλέψουν όλοι οι υπάλληλοι, σε μία κοινωνία που για να προχωρήσει μπροστά έχει ανάγκη τη συναίνεση και τη συνεργασία, την ισονομία και την ισοπολιτεία στους εργασιακούς χώρους. Αυτό το οποίο έκανε ο κ. Μεϊμαράκης, δεν μπορεί να περάσει απαρατήρητο.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, να έρθουμε και λίγο στο νομοσχέδιο. Επειδή η συζήτηση πλατειάζει σε άλλα θέματα, θα ήθελα να σας παρακαλέσω να έρθουμε και στο νομοσχέδιο.
     ΧΡΗΣΤΟΣ ΠΡΩΤΟΠΑΠΑΣ: Ειπώθηκαν και πριν αυτά, κύριε Πρόεδρε και νομίζω ότι αξίζει τον κόπο να προσεχθούν.
     Ερχόμαστε τώρα και στο νομοσχέδιο, όπως είπατε. Και το νομοσχέδιο είναι ενταγμένο μέσα σ΄ ένα συνολικό πλαίσιο για την οικονομία. Είναι σαφές ότι η απόφαση του Ελεγκτικού Συνεδρίου στις αρχές Ιανουαρίου δίνει το έναυσμα για να λυθεί αυτό το θέμα που συζητάμε με το σημερινό νομοσχέδιο. Εάν δεν υπήρχε η απόφαση του Ελεγκτικού Συνεδρίου, δεν θα είχαμε αυτήν την έκρηξη φιλεργατισμού από πλευράς της Κυβέρνησης σήμερα. Ορθώς το λύνει. Και εμείς γι’ αυτό το ψηφίζουμε, διότι υπάρχει η απόφαση του Ελεγκτικού Συνεδρίου και οφείλουμε να προσαρμοστούμε. 
     Η ίδια η Νέα Δημοκρατία είχε κάνει το σχετικό νόμο και τη σχετική παρακράτηση και εμείς κακώς το είχαμε διατηρήσει. Περί αυτού δεν υπάρχει καμία αμφιβολία. Να μην εμφανίζεται όμως και μάλιστα σε διαφημίσεις του κυβερνώντος κόμματος ότι αποτελεί τη μέγιστη παροχή στους εργαζόμενους και στους συνταξιούχους. Προς Θεού! Υλοποίηση υποχρεώσεων νομικών της Κυβέρνησης είναι. Υπάρχουν αποφάσεις του Ελεγκτικού Συνεδρίου. Ουδαμού στο πρόγραμμα της Νέας Δημοκρατίας για την οικονομία, την απασχόληση και το ασφαλιστικό, το οποίο είχε εκδοθεί λίγες μέρες πριν από την απόφαση του Ελεγκτικού Συνεδρίου –και έχω εδώ το πρόγραμμα, κύριε Πρόεδρε- υπάρχει σχετικό εδάφιο ή σχετική αναφορά. Πουθενά δεν υπάρχει. Και όσο και αν ψάξουν οι συνάδελφοι, δεν πρόκειται να το βρουν.  Δεν ήταν μέσα στις προθέσεις της Νέας Δημοκρατίας να λύσει το σχετικό θέμα. Το πρόγραμμα είναι σαφές. ‘Ηρθε η απόφαση του Ελεγκτικού Συνεδρίου και υποχρεώθηκε να το λύσει. Και οποιοδήποτε κόμμα να ήταν, θα το έλυνε. 
     Θέλω να θυμίσω ότι ο κ. Γεώργιος Παπανδρέου την 1η Μαρτίου 2004 αναγγέλλει την κατάργηση –εάν ήμασταν κυβέρνηση βεβαίως- της ειδικής εισφοράς από 1%-5% στις συντάξεις που επιβλήθηκαν με το ν. 2084/92. ‘Εχω εδώ το σχετικό απόσπασμα των δηλώσεων του Αρχηγού της Αξιωματικής Αντιπολίτευσης, τότε βεβαίως υποψηφίου Πρωθυπουργού. Όποιο κόμμα και να είχε κερδίσει στις εκλογές αυτού του Μάρτη, είτε το κόμμα που σήμερα κυβερνά είτε η Αξιωματική Αντιπολίτευση, πόσο μάλλον και τα άλλα κόμματα της Αριστεράς, θα είχαν λύσει το θέμα. Ας μην το θεωρούμε τη μέγιστη παροχή και να μην εμφανίζεται στις διαφημίσεις η Νέα Δημοκρατία ότι είναι το δίκτυο κοινωνικής προστασίας. Επιτέλους δεν βλάπτει λίγη σεμνότητα, ιδιαίτερα σε μια στιγμή που ο εργατικός κόσμος δοκιμάζεται. 
     Ο κ. Παναγιωτόπουλος ανερυθρίαστα ομιλεί περί αύξησης της ανεργίας μετά τους Ολυμπιακούς Αγώνες και δεν έχω δει να έχει κάνει τίποτα για να αντιμετωπίσει το πρόβλημα. Θα τα δούμε αυτά και στη σχετική επερώτηση που έχουμε καταθέσει. Στην οικονομία η χώρα μπαίνει υπό επιτήρηση. Ο κ. Αλογοσκούφης, χωρίς να μετρά το κόστος για τους Ολυμπιακούς Αγώνες, αναγγέλλει περιοριστικά μέτρα από τον Οκτώβριο εμμέσως πλην σαφώς και κτίζει το παζλ των εξαγγελιών του τόσο με την πολιτική που κάνει και την τοποθέτηση της χώρας υπό επιτήρηση στην Ευρωπαϊκή Ένωση με το κόλπο με τα ελλείμματα όσο και σε σχέση με τα όσα είπε την Κυριακή σε συνέντευξή του για τους Ολυμπιακούς Αγώνες.
     Είναι σαφές τι περιμένει τους πολίτες μετά τις Ευρωεκλογές. ‘Όχι μόνο δεν έχουμε ένα δίκτυο κοινωνικής προστασίας, αλλά αμέσως μετά τους Ολυμπιακούς Αγώνες θα έχουμε τον τερματισμό της περιόδου χάριτος που έχει δώσει η Κυβέρνηση στους εργαζόμενους και στους συνταξιούχους. Θα έρθει το πραγματικό της πρόσωπο, η πραγματική της πολιτική. Και εκείνοι βέβαια τότε θα τερματίσουν και τη δική τους περίοδο χάριτος στη σημερινή Κυβέρνηση, όπως ήδη έχουν κάνει και οι συμβασιούχοι που σήμερα είναι στους δρόμους. Η ΓΣΕΕ καταγγέλλει ότι με τις ρυθμίσεις του κ. Παυλόπουλου οι εννέα στους δέκα θα απολυθούν. Για μια ακόμη φορά η κοροϊδία και η εξαπάτηση από πλευράς της Νέας Δημοκρατίας έρχεται στο προσκήνιο. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Αντωνακόπουλος.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, πιστεύω ότι ο διαδικαστικός τρόπος με τον οποίο το νομοσχέδιο εισήχθη προς συζήτηση και ψήφιση, αποδεικνύει ότι μάλλον πρόκειται περί μιας τακτοποίησης παρά για μια πολιτική πρωτοβουλία της Κυβέρνησης, γιατί ελλείψει βεβαίως σαφούς πολιτικής για τα κοινωνικά ζητήματα στη χώρα δεν μπορούσε να φέρει στην Επιτροπή Κοινωνικών Υποθέσεων μόνο μια τέτοια ρύθμιση. Έτσι πέρασε από την Επιτροπή Οικονομίας και όχι από την Επιτροπή Κοινωνικών Υποθέσεων. 
     Όμως εάν πρόκειται περί πανηγυρισμών σχετικά με ένα επίτευγμα στον τομέα της κοινωνικής σύγκλισης και συνοχής μέσω αυτού του νομοσχεδίου, τότε μάλλον βρισκόμαστε μπροστά στην υποκρισία μιας καθαρά λαϊκής Δεξιάς, αν και ο όρος «λαϊκή Δεξιά» εμπεριέχει στοιχεία κατ’ ευφημισμόν ή οξύμωρου διότι δεν μπορεί να είναι και λαϊκή και Δεξιά. 
     Όμως προκειμένου να φανεί ότι έχει μια χειροπιαστή, μεγάλη πολιτική στον τομέα της πραγματικής σύγκλισης, προσπαθεί φραστικά να εξαθλιώσει τους Έλληνες στέλνοντάς τους όλους στο όριο της φτώχιας, στέλνοντάς τους όλους σε παλιές εποχές, όπου πράγματι υπήρχε φτώχια στον τόπο, ούτως ώστε τα ψιχία που παρέχει σήμερα μέσα από μια αναγκαστική τακτοποίηση, να φανούν ως μεγάλη παροχή. Ειλικρινά πρόκειται περί νέου ήθους και ύφους πολιτικής και πιστεύω να μη γίνει ο προπομπός άλλων μεγαλύτερων τέτοιων επιτευγμάτων.
     Ξεχνούν όμως κάποιοι, όταν αναφέρονται στους κοινωνικούς δείκτες στη χώρα, να αναφερθούν σε όλους, να τους συγκρίνουν με το παρελθόν, να αναφερθούν σε κρίσεις πολλών υπερεθνικών φορέων της Ευρώπης και του κόσμου για την εικόνα της Ελλάδας. Συνεχώς επικαλούνται το όριο της φτώχιας και λένε ότι είμαστε λίγο παραπάνω από το μέσο ευρωπαϊκό επίπεδο. Βεβαίως γύρω στο 20% των Ευρωπαίων είναι κάτω από το όριο της φτώχιας και στην Ελλάδα είναι 23%. Αυτό συμβαίνει, γιατί κανείς δεν συνυπολογίζει την πρόσοδο από την ιδιοκατοίκηση που υπάρχει αυξημένη στη χώρα μας και βεβαίως τη μεγάλη φοροαπαλλαγή που υπάρχει στα χαμηλά εισοδήματα. Έτσι, λοιπόν, βολεύονται πίσω και από αυτό το λογιστικό τρικ και, όσο και αν κατηγορούν εμάς περί δημιουργικής λογιστικής, σήμερα βλέπουμε να είναι πρωταθλητές στην Κυβέρνηση με την καταστροφική λογιστική. Αυτό ούτε τιμά την Κυβέρνηση ούτε δείχνει καλές προοπτικές για τον τόπο. 
     Αυτή η έπαρση, λοιπόν, μέσα από τη σημερινή παρουσίαση αυτής της μικρής ρύθμισης, είναι μέρος μιας γενικότερης έπαρσης που επιδεικνύεται τις τελευταίες μέρες, παρά το φρένο που προσπαθεί να επιβληθεί σ’ αυτήν την έφοδο στο κράτος –γιατί δεν μιλάμε για μια νέα λειτουργία του κράτους, για μια επανίδρυση του κράτους- που επιχειρείται σε όλους τους τομείς της δημόσιας ζωής. Δεν είναι, λοιπόν, ψέματα ότι εδιώχθη ο πρώην νομάρχης της Πέλλας και καταργήθηκε από επιθεωρητής, τη στιγμή που προ εξαμήνου αξιοκρατικά είχε τοποθετηθεί και υπάρχει ερώτηση στη Βουλή γι’ αυτό το θέμα. Ούτε είναι υπερβολή ότι κεντρικό στέλεχος της Αγροτικής Τράπεζας με χρόνια θητεία στο κεντρικό κατάστημα της Τράπεζας και έχοντας επιδείξει σημαντικό έργο, έξι μήνες πριν πάρει τη σύνταξη, διώχθηκε να πάει στη Λάρισα και βεβαίως εξαναγκάστηκε σε παραίτηση. Γι’ αυτό υπάρχει στον κοινοβουλευτικό έλεγχο αρκετό υλικό.
     Τα λέμε χαρακτηριστικά πλέον, γιατί κάθε φορά λέτε «Φέρτε μας στοιχεία». Βεβαίως τα στοιχεία που θα έρθουν, είναι πάρα πολλά, όσο και αν θέλετε με τις ευρωεκλογές ή τους Ολυμπιακούς Αγώνες να δημιουργήσετε κουρτίνες συσκότισης των όσων επιχειρούνται. Έχουμε φτάσει στο επίπεδο στελέχη από την αγορά, που υποτίθεται αξιοκρατικά θα καταλάμβαναν θέσεις στο δημόσιο, να επικαλούνται ως προσόν διορισμού το διορισμό τους ως εκλογικού αντιπροσώπου με την υπογραφή του Προέδρου σας, του κ. Καραμανλή και αυτό να αποτελεί συγκριτικό πλεονέκτημα σε σχέση με άλλους που προτάσσουν τις σπουδές τους. Αν θέλετε, γι’ αυτά να σας καταθέσουμε στοιχεία, γιατί πλέον υπάρχει τέτοια χαλαρότητα στο κράτος που λειτουργείτε, ούτως ώστε έγγραφα, τα οποία μάλλον μπερδεύονται και πρέπει να πάνε σε κομματικές οργανώσεις, φτάνουν σε γραφεία Υπουργών. Πολύ σύντομα θα τα έχετε και στη Βουλή.
     Όμως ας έρθουμε στο υπό συζήτηση νομοσχέδιο. Στις μέρες μας στο δημόσιο διάλογο επικρατούν οι όροι «κοινωνική σύγκλιση» και «κοινωνική συνοχή». Σαφώς αυτοί οι στόχοι επιτυγχάνονται και με την πολιτική μισθών και συντάξεων αλλά κυρίως μέσω της διαμόρφωσης κοινωνικών υποδομών, μέσα από μεγάλο έργο που απαιτείται ακόμα στη χώρα μας στον τομέα της κοινωνικής πολιτικής. Και βέβαια σύγκλιση σημαίνει ότι συμπλησιάζουν αυτοί που παίρνουν τα λιγότερα μ’ αυτούς που παίρνουν τα περισσότερα. Η ρύθμιση αυτή μάλλον οδηγεί σε απόκλιση, αν μιλήσουμε με μαθηματικούς όρους, διότι γνωρίζετε πολύ καλά ότι, εφόσον δεν συνεισέφεραν στο ΛΑΦΚΑ ούτε πουθενά αλλού οι συνταξιούχοι του ΟΓΑ και οι συνταξιούχοι με την κατώτερη σύνταξη του ΙΚΑ –διότι είναι κάτω από 135.000 και συν το ΕΚΑΣ φτάνουν πάνω από 150.000- αυτοί που ωφελούνται από το 1%, είναι ο κορμός των συνταξιούχων. Μιλάμε για 4 ευρώ. Και παίζει σε όλα τα Μέσα Μαζικής Ενημέρωσης μια εβδομάδα, γίνεται πανηγυρική παρουσίαση ότι 4 ευρώ στο 50% των συνταξιούχων -ίσως και παραπάνω- βελτιώνουν την αγοραστική τους δύναμη, οδηγούν στην οικονομική σύγκλιση, διασφαλίζουν την κοινωνική συνοχή.
     Και για τα 30 ευρώ που εδόθηκαν αύξηση προ μηνών από το ΠΑΣΟΚ, ομιλούσατε σεις οι ίδιοι απαξιωτικά ότι επρόκειτο περί εμπαιγμού. Τώρα, πως τα 4 ευρώ έχουν μεγαλύτερο πολιτικό και κοινωνικό αποτέλεσμα από τα 30 ευρώ, αυτό μόνο εσείς μπορείτε να το εξηγήσετε. ‘Ομως φαίνεται ότι όσο και να θέλετε να παρουσιάσετε ότι πρόκειται περί μιας πολιτικής πρωτοβουλίας, αυτό δεν είναι έτσι. Και δεν ξέρω γιατί, εφόσον τα μεγέθη δεν επιτρέπουν σε κανένα να πανηγυρίζει ότι δίνει κάποια σημαντική αύξηση στους χαμηλοσυνταξιούχους, το παρουσιάζετε έτσι. Μάλλον φαίνεται ότι όλο και όλο αυτό που είχατε να δώσετε στους χαμηλοσυνταξιούχους, ήταν αυτό. Γιατί προφανώς δεν θα το παρουσιάζατε με τέτοια προβολή, με τέτοιο μαξιμαλισμό. Βεβαίως, όμως, θα πρέπει κανείς να απαντήσει η δράση που γίνονταν μέσα από το ΛΑΦΚΑ, από πού θα γίνει τώρα.  Γιατί, για παράδειγμα, ο λογαριασμός αυτός κάλυπτε ελλειμματικά ταμεία όπως το ΗΣΑΠ, κάλυπτε την πραγματική σύγκλιση των συνταξιούχων του ΤΕΒΕ, του ΤΑΕ και του ΤΣΑ που τώρα ενοποιούνται στον Οργανισμό Ασφάλισης Ελεύθερων Επαγγελματιών. 
     Θα πρέπει, λοιπόν, κανείς να δει -εκτός από την κατάργηση- και την αντικατάσταση αυτών των υπηρεσιών. Και να μην πανηγυρίζουμε ότι ήταν ένα μεγάλο φορτίο το οποίο υπήρχε στους συνταξιούχους και ότι με  την άρση αυτού του φορτίου οδηγούμαστε σε περαιτέρω κοινωνικοποίηση της πολιτικής μας, γιατί πράγματι, έστω και παιδευτικά, θα μπορούσε κανείς να πει ότι η κατάργηση ενός λογαριασμού αλληλεγγύης δεν οδηγεί στην κοινωνία της αλληλεγγύης. Είναι σίγουρο ότι κάθε απόφασή σας θα εκφράζει την ιδεολογία την οποία έχετε, που είναι σαφώς μία ιδεολογία θεοποίησης της οικονομίας της αγοράς, μία ιδεολογία όπου τα οικονομικά μεγέθη είναι πάνω από τους κοινωνικούς δείκτες. 
     Το συγκεκριμένο νομοσχέδιο δεν σας βοηθά πολύ βεβαίως ούτε στην κοινωνική σας πολιτική, αλλά κατά μείζονα λόγο ούτε στην οικονομική, με την έννοια ότι βελτιώνει την αγοραστική δύναμη των Ελλήνων πολιτών. 
     Αυτό που θα πρέπει να δούμε σε επίπεδο συνταξιούχων, είναι η περαιτέρω διασφάλιση της επιχορήγησης του ΙΚΑ με το 1%του ΑΕΠ. Είναι η ενίσχυση των κοινωνικών παροχών στους ασφαλισμένους όλων των ταμείων και των συνταξιούχων. Είναι αυτό που κάποτε λέγαμε κοινωνικό μισθό, η ενίσχυση, δηλαδή, των παρεχομένων υπηρεσιών υγείας, πρόνοιας, των υπηρεσιών του ευρύτερου δημοσίου, ούτως ώστε να πάμε σε μία πραγματική σύγκλιση μέσω και της αναβάθμισης της ποιότητας ζωής. Διότι όπως όλοι γνωρίζουμε καλά, δεν αγοράζονται  όλα σ’ αυτήν τη ζωή, δεν έχουν όλα μια οικονομική διάσταση. Έχουν κυρίως την κοινωνική τους διάσταση για τις ευρωπαϊκές κοινωνίες. Και σ’ αυτόν τον τομέα, ο σημερινός πανηγυρισμός ότι με 4 ευρώ που παίρνουν οι συνταξιούχοι, ανατρέπεται η αδικία που βίωναν μέσα σ΄ ένα σύστημα που εσείς το καταγγέλλετε ως σύστημα Ελλήνων που βιώνουν κάτω από το όριο της φτώχειας, δεν ανατρέπεται. 
     Πιστεύω, λοιπόν, ότι πρέπει να φέρετε άλλα μέτρα στο μέλλον. Πρέπει να συνεδριάσει και αυτή η Επιτροπή Κοινωνικών Υποθέσεων. Δεν έχετε φέρει κανένα νομοσχέδιο μέχρι τώρα στην επιτροπή αυτή, μόνο προχωρείτε σε νομοσχέδια που σαφώς δίνουν προτεραιότητα στην ιδεολογία σας στην Επιτροπή Οικονομικών Υποθέσεων. Γι’ αυτό και το σημερινό το υπάξατε εκεί, δείχνοντας για άλλη μία φορά το στίγμα σας. 
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
     Ο κ. Κουτσούκος έχει το λόγο για δέκα λεπτά. 
     ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Θέλω ως νέος Βουλευτής να καταθέσω έναν προβληματισμό, βλέποντας τον τρόπο που διεξήχθη η συζήτηση, κύριε Πρόεδρε. Και αυτός ο προβληματισμός βέβαια δεν αφορά εσάς. Αφορά κυρίως τους Υπουργούς και τους Κοινοβουλευτικούς Εκπροσώπους. Πότε είναι δυνατόν να μιλήσει ένας απλός Βουλευτής με τη σπατάλη του χρόνου που γίνεται;
     Εν πάση περιπτώσει, έρχομαι στο θέμα.
     ΠΡΟΕΔΡΕΥΩΝ (Ιωάννης Τραγάκης): Πάντως έχω και εγώ μία απορία: Πως διαφωνούμε, συμφωνούντες!
     ΧΡΗΣΤΟΣ ΠΡΩΤΟΠΑΠΑΣ: Ή συμφωνούμε διαφωνούντες!
     ΙΩΑΝΝΗΣ ΚΟΥΤΣΟΥΚΟΣ: Ναι ή συμφωνούμε διαφωνούντες!
     Κύριε Πρόεδρε, δεν θέλω να με εγκαλέσετε ότι μιλάω εκτός θέματος, αλλά το ζήτημα της Εθνικής που θίχτηκε και αφορά αποξήλωση υπηρεσιακών στελεχών, που η ίδια η διοίκηση είχε αναγνωρίσει το έργο τους, πιστεύω ότι έχει αναδειχθεί. Και πιστεύω ότι θα έχει την ευαισθησία η Κυβέρνηση και ο αρμόδιος Υπουργός να μας απαντήσει στη σχετική ερώτηση που έχουμε κάνει μαζί με τους συναδέλφους κυρίους Πρωτόπαπα και Κουσελά. Και το κλείνω. Διότι το ζήτημα δεν είναι αυτό που ανέδειξε ο συνάδελφος κ. Μανώλης -γλώσσα λανθάνουσα- ότι ήταν κομματικά ελεγχόμενοι και έπρεπε να φύγουν. Το ζήτημα είναι αν προασπίζονται τα συμφέροντα των μετόχων και των επενδυτών και την πορεία της Τράπεζας με αυτές τις αλλαγές.
     Έρχομαι, κύριε Πρόεδρε, στο θέμα που συζητάμε. Απουσιάζει ο κύριος Υπουργός και έτσι δεν κινδυνεύω να με κατατάξει –δεν με απασχολεί άλλωστε- στην ηγετική ή μη ομάδα του ΠΑΣΟΚ, την οποία εγκάλεσε προηγουμένως. Μιλάω ως απλό μέλος της Κοινοβουλευτικής Ομάδας του ΠΑΣΟΚ. Θέλω να κρατήσω από την τοποθέτησή του μία δήλωση που ιδιαίτερα με ανησυχεί. Τη δήλωση, κύριε Υφυπουργέ, ότι ο 2084/1992, ίσως μαζί με το 1902/1990, αποτελεί τη ραχοκοκαλιά του ασφαλιστικού συστήματος. Διότι αυτή η δήλωση είναι σε απόλυτη συνάφεια με αυτό που γράφει το προεκλογικό πρόγραμμα της Νέας Δημοκρατίας για το κοινωνικοασφαλιστικό σύστημα στη χώρα μας, ότι επιθυμεί να μας γυρίσει στις ρυθμίσεις εκείνης της περιόδου, τις ρυθμίσεις Σιούφα και Σουφλιά που καταδίκασε όλος ο ελληνικός λαός. Και θυμίζω με τρεις λέξεις: Μείωση συντάξεων, αύξηση ωρών, δυσμενής αλλαγή προϋποθέσεων συνταξιοδότησης. Και το πιο χαρακτηριστικό: Ο κ. Έβερτ είχε επιβάλει την απαγόρευση εξόδου όσων ήταν έτοιμοι να βγουν στη σύνταξη, όπου βέβαια όλα αυτά κατέρρευσαν. 
     Κύριε Πρόεδρε και κύριε Υπουργέ, που μόλις ήλθατε, ο 2084 έχει αλλάξει. Εκτός και δεν το έχετε αντιληφθεί. Διότι η κυβέρνηση του ΠΑΣΟΚ με την πρόσφατη ασφαλιστική μεταρρύθμιση κατήργησε τη ρύθμιση για τα πεντηκοστά ως τρόπο υπολογισμού της σύνταξης, αύξησε το 60% ως κατώτερη σύνταξη και το πήγε στο 70%, μείωσε σε πολλές κατηγορίες τα όρια ηλικίας, ιδιαίτερα στα βαριά και ανθυγιεινά, θέσπισε τα τριάντα επτά χρόνια χωρίς όριο ηλικίας και κυρίως θέσπισε και κατοχύρωσε το 1% του ΑΕΠ, για να είναι βιώσιμο το κοινωνικοασφαλιστικό σύστημα τα τριάντα επόμενα χρόνια, όπως λέει η σχετική ρύθμιση.
     Και καλώ τον Υπουργό, ο οποίος είπε ότι ο 2084 αποτελεί τη ραχοκοκαλιά, να δηλώσει στην Εθνική Αντιπροσωπεία ποιες είναι οι προθέσεις του για αλλαγές στο βασικό πυρήνα και τον κορμό του κοινωνικοασφαλιστικού συστήματος. Διότι αυτό είναι που κυρίως ενδιαφέρει τους εργαζόμενους και τους συνταξιούχους, χωρίς να σημαίνει ότι αυτό που συζητάμε ως επιμέρους ζήτημα, η κατάργηση, δηλαδή, της εισφοράς, δεν έχει και καμία αξία. Και θα αναφερθώ σ΄ αυτό.
     Βεβαίως δεν είδα το συνάδελφο κ. Μανώλη, ο οποίος με ιδιαίτερα αλαζονικό τρόπο προσπάθησε να μας επαναφέρει στην τάξη, να ανησυχεί -όπως ανησύχησε προεκλογικά όταν δήλωσε ότι θα παραιτηθεί από το ψηφοδέλτιο- όταν το προεκλογικό πρόγραμμα της Νέας Δημοκρατίας είπε «θα επαναφέρουμε τις ρυθμίσεις του 2084 και του 1902». 
     Αναζητώ, λοιπόν, μία δήλωση και τοποθέτηση καθαρή από την Κυβέρνηση και τον παριστάμενο Υπουργό. 
     Θέλω να θυμίσω, κύριε Πρόεδρε, ότι δεν είναι φρόνιμο ο Υπουργός Απασχόλησης πια να μιλάει μ΄ αυτόν τον αλαζονικό τρόπο -δεν με ενδιαφέρει αν σέβεται ή δεν σέβεται τις προτροπές του Πρωθυπουργού για σεμνότητα και για ταπεινότητα- απευθυνόμενος στην παράταξη, αλλά κυρίως σε πρόσωπα και στελέχη που ανάλωσαν ένα μεγάλο μέρος της ζωής τους στην υπεράσπιση και στην οικοδόμηση του δημόσιου κοινωνικοασφαλιστικού συστήματος. Ήταν ασφαλισμένη όλη η Ελλάδα πριν από το 1981; 
     Υπήρχε ταμείο κύριας ασφάλισης για τους αγρότες; Υπήρχε ενιαίο ταμείο για τους βιοτέχνες και τους επαγγελματίες; Πότε έγιναν αυτά; 
     Τα λέω για να επαναφέρω ορισμένες βασικές μεταρρυθμίσεις που έκαναν οι προηγούμενες κυβερνήσεις του ΠΑΣΟΚ. Και κυρίως ο Υπουργός Εργασίας δεν μπορεί να μιλάει με αυτήν την αλαζονεία, όντας θεματοφύλακας των βασικών κατακτήσεων των εργαζομένων, για δημοκρατική συμμετοχή που είναι κατοχυρωμένη σε πάρα πολλούς νόμους του Υπουργείου Εργασίας και που, απ’ ό,τι φαίνεται, η παρούσα Κυβέρνηση την γράφει στα παλαιότερα των υποδημάτων της.
     Θα φέρω τρία χαρακτηριστικά παραδείγματα: Η ΓΣΕΕ πρότεινε συγκεκριμένο εκπρόσωπο για την Εργατική Εστία και άλλον διόρισε ο κύριος Υπουργός. Στην Αγροτική Τράπεζα η διοίκηση αντί να βάλει τον πρόεδρο του σωματείου εκπροσώπων των εργαζομένων όρισε αυτόν που της άρεσε. Εχθές μας κατήγγειλε η ΚΕΔΚΕ ότι η Κυβέρνηση, αντί να ορίσει στο Ταμείο Παρακαταθηκών και Δανείων τον εκπρόσωπό της, όρισε τον αρεστό της. Η δημοκρατική συμμετοχή κατακτήθηκε με αγώνες και θα την περιφρουρήσουμε και εμείς και οι εργαζόμενοι. Καλείστε, κύριε Υπουργέ, ως θεματοφύλακας των νόμων που κατοχυρώνουν τη συμμετοχή των εργαζομένων να την υπερασπιστείτε.
     Έγινε πολλή συζήτηση, κύριε Πρόεδρε, αν έπρεπε ή δεν έπρεπε αυτή η ρύθμιση να έχει ψηφιστεί προεκλογικά. Εγώ θέλω να σημειώσω ότι τόσο οι δηλώσεις του υποψήφιου Πρωθυπουργού και Προέδρου του ΠΑΣΟΚ Γιώργου Παπανδρέου, όσο και οι δηλώσεις της Νέας Δημοκρατίας προεκλογικά είχαν αποδεχθεί ότι με βάση τις υπάρχουσες δικαστικές αποφάσεις αυτή η εισφορά έπρεπε να καταργηθεί. Και έρχεται και καταργείται και θα συμφωνήσουμε στη ρύθμιση. Αλλά απέχει μακράν από το να προβάλλεται αυτό ως πράξη αποκατάστασης του επιπέδου των συντάξεων στους χαμηλοσυνταξιούχους και από το να είναι το κύριο προεκλογικό σύνθημα της Κυβέρνησης στις ευρωεκλογές. Ξέρετε πόσο είναι αυτό που θα πάρουν εκείνοι που ήταν στα όρια των 397 ευρώ με 1% κράτηση; Τέσσερα ευρώ. Να το πάρουν. Το δικαιούνται, τους χρειάζεται. Αλλά όχι να προβάλλεται αυτή η πολιτική ότι είναι μία κοινωνικά ευαίσθητη και λύνει το πρόβλημα των χαμηλών συντάξεων. 
     Εξάλλου το ΕΚΑΣ, στο οποίο αναφέρθηκε προηγούμενα ο κύριος Υπουργός, ήταν μία ρύθμιση των κυβερνήσεων του ΠΑΣΟΚ, η οποία τότε είχε λοιδωρηθεί. Πάνω σε αυτές τις ρυθμίσεις και σε αυτούς τους δρόμους που άνοιξε το ΠΑΣΟΚ είναι υποχρεωμένη να βαδίσει η Κυβέρνηση, η οποία –πρέπει να σημειώσω- ότι, όπου υπάρχουν ευεργετικές ρυθμίσεις, όπως αυτή που προβλεπόταν με την τελευταία ασφαλιστική μεταρρύθμιση για μείωση των απαιτούμενων ενσήμων για λήψη σύνταξης στο ΙΚΑ, με την εγκύκλιο που εξέδωσε την πρόβαλε ως δική της ρύθμιση προσπαθώντας να παραπλανήσει τον ελληνικό λαό.
     Θα ήθελα να σημειώσω ότι αυτά που δίνει σήμερα η Κυβέρνηση στους συνταξιούχους με την κατάργηση της εισφοράς τα παίρνει πίσω ο προϋπολογισμός με το άλλο χέρι. Τα παίρνει πίσω, διότι αυτήν την περίοδο με την άνοδο της τιμής των καυσίμων ο ειδικός φόρος κατανάλωσης και ο ΦΠΑ στα πετρελαιοειδή καλύπτει και υπερκαλύπτει αυτές τις διαφορές. Έτσι λοιπόν η Κυβέρνηση λαϊκίζει. Από το ένα χέρι δίνει και από το άλλο παίρνει.
     Έρχομαι στα αναδρομικά. Ξέρετε ότι υπάρχει μια εμπειρία ότι πράγματι νόμοι που επιχείρησαν να θέσουν φραγμό στη διεκδίκηση των αναδρομικών κατέρρευσαν και έτσι κάτω από αυτές τις παρατηρήσεις ο κύριος Υπουργός αφαίρεσε τη ρύθμιση. Αλλά πρέπει να τον διαβεβαιώσω –το δείχνει η εμπειρία της προηγούμενης κυβέρνησης που επιχείρησε να βάλει φραγμό στο οικογενειακό, που επιχείρησε να βάλει φραγμό στο πλαφόν του εφάπαξ στη διαμάχη που είχε η ΑΔΕΔΥ με τους δικαστικούς και την πληρώσαμε αυτή την υπόθεση και προσωπικά μερικοί από εμάς που κοντράραμε- ότι θα υπάρξουν τελεσίδικες δικαστικές αποφάσεις. 
     Γιατί λοιπόν, κύριε Υπουργέ, αφού γνωρίζετε τι θα συμβεί, θέλετε να μετατρέψετε σε ένα απέραντο δικαστήριο τη χώρα και δεν παίρνετε μια γενναία πολιτική απόφαση; Εγώ δεν σας είπα να δώσετε αύριο τα αναδρομικά. Αλίμονο. Αλλά μπορούμε να βρούμε ρυθμίσεις.
     Θέλω, κύριε Πρόεδρε, να κλείσω με το εξής. Επιχείρησε να παραπλανήσει τους συνταξιούχους το Γενικό Λογιστήριο του Κράτους. Απουσιάζει βέβαια ο Υπουργός Οικονομικών εδώ. Επιστολή του Γενικού Λογιστηρίου του Κράτους με δηλώσεις του κ. Δούκα προσπαθούσε να αποτρέψει τους συνταξιούχους του δημοσίου στο να πάνε να υποβάλουν αίτηση για αναζήτηση των αναδρομικών για να υπάρξει παραγραφή. Αυτή είναι λοιπόν η πολιτική την οποία το δικό σας Υπουργείο μαζί με το Υπουργείο Οικονομικών ακολουθεί έναντι των συνταξιούχων. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Η κ. Καλογήρου έχει το λόγο για δέκα λεπτά.
     ΧΡΙΣΤΙΑΝΑ ΚΑΛΟΓΗΡΟΥ: Σας ευχαριστώ, κύριε Πρόεδρε.
     Θα μου επιτρέψετε πριν μπω στο θέμα του νομοσχεδίου να αναφερθώ σε όσα ελέχθησαν από τους συναδέλφους της Αξιωματικής Αντιπολίτευσης πριν από λίγο. Με έκπληξη άκουσα την αναφορά -και θα έλεγα τη συστηματική αναφορά- σε αλαζονικές θέσεις και καταστάσεις. Νομίζω ότι αυτό που θα έπρεπε να λεχθεί για σας, το λέτε για τη σημερινή Κυβέρνηση. 
     Βεβαίως δεν είναι μόνο τα κομματικά στελέχη του ΠΑΣΟΚ, κύριε Κουτσούκο, αυτά που μπορούν να διασφαλίσουν τα συμφέροντα και να διοικήσουν ορθώς τους δημόσιους οργανισμούς και τις τράπεζες. Σαφώς δεν είναι μόνο τα κομματικά στελέχη του ΠΑΣΟΚ που είναι άξια διοικητικά στελέχη.  Υπάρχουν άξιοι επιστήμονες και τεχνοκράτες μέσα στην ελληνική κοινωνία που είναι πέρα από κόμματα και πέρα από χρώματα που μπορούν να ασκήσουν διοίκηση αποτελεσματικά.
     Κύριε Πρωτόπαπα, όταν μιλάτε για ψυγείο, νομίζω πως θα πρέπει να θυμηθούμε τα είκοσι χρόνια που «μπήκαν πάρα πολλοί άνθρωποι στο ψυγείο». Και άλλοι είναι αυτοί, οι οποίοι έχτισαν κομματικό κράτος εδώ και τόσα χρόνια. Η σημερινή Κυβέρνηση με σύνεση, με συνέπεια, με αξιοπιστία απέναντι στις προγραμματικές της δεσμεύσεις έρχεται και καταργεί με αυτό εδώ το νομοσχέδιο την ειδική εισφορά επί των συντάξεων του δημοσίου και των άλλων ασφαλιστικών φορέων. Η σημερινή Κυβέρνηση με αυτό το νομοσχέδιο να φέρνει μία ρύθμιση, η οποία δημιουργεί ένα πρόσθετο εισόδημα στο σύνολο των συνταξιούχων 188 εκατομμυρίων ευρώ ετησίως. Και αυτό δεν είναι καθόλου λίγο.
     Η σημερινή Κυβέρνηση επωμίζεται κόστος. Έχουμε απώλεια εσόδων - και δεν είναι καθόλου λίγη- επί του κρατικού προϋπολογισμού 60 εκατομμύρια ευρώ και έχουμε και απώλεια εσόδων επί του λογαριασμού φορέων κοινωνικής ασφάλισης, του ΛΑΦΚΑ, 94 εκατομμύρια ευρώ. Αυτά τα χρήματα δεν περισσεύουν και φυσικά δεν το επιτρέπει η σημερινή οικονομική κατάσταση. Όμως η σημερινή Κυβέρνηση με συνέπεια και αξιοπιστία έρχεται και τηρεί τις προγραμματικές της δεσμεύσεις, προσπαθώντας να κάνει περιστολή δαπανών σε όλα τα Υπουργεία.
     Το νομοσχέδιο αυτό εκφράζει την πολιτική για τις ευαίσθητες κοινωνικές ομάδες, όπως οι συνταξιούχοι, ενισχύοντας με αυτό τον τρόπο το εισόδημά τους. Σαφώς είναι η αρχή σε μία σειρά νομοθετημάτων, τα οποία αν κάνετε υπομονή κατά τη διάρκεια της τετραετίας θα έρθουν στο πλαίσιο και στην κατεύθυνση της κοινωνικής συνοχής και της κοινωνικής αλληλεγγύης.
     Ακούσαμε για κροκοδείλια δάκρυα. Μα, νομίζω ότι τα κροκοδείλια δάκρυα αφορούν άλλους. Αφορούν εκείνους που με απανωτές νομοθετικές ρυθμίσεις ήρθαν και παρέτειναν αυτή την έκτακτη εισφορά, αυτή την προσωρινή εισφορά που είχε θεσπίσει ο ν. 2084 του 1992, που ήρθε τότε να αντιμετωπίσει τις ειδικές οικονομικές συνθήκες του τότε ασφαλιστικού συστήματος. Στα πλαίσια αυτά λοιπόν θεσπίστηκε η προσωρινή ειδική μηνιαία εισφορά υπέρ του δημοσίου με ένα και μοναδικό σκοπό: να βοηθήσει τα φτωχά ασφαλιστικά ταμεία. Ο στόχος ήταν να γίνει σταυροειδής επιχορήγηση στα φτωχά ασφαλιστικά ταμεία που δεν μπορούσαν τότε να αντεπεξέλθουν στα οικονομικά τους προβλήματα. Ο νόμος αυτός όριζε ως καταληκτική ημερομηνία της προσωρινής αυτής ειδική μηνιαίας εισφοράς την 31η Δεκεμβρίου 1997.
     Με απανωτές νομοθετικές ρυθμίσεις η προηγούμενη κυβέρνηση ήρθε και παρέτεινε αυτή την ειδική εισφορά μέχρι την 1-1-2008. Βεβαίως άλλους θα πρέπει να αφορούν τα κροκοδείλια δάκρυα. Εκείνους οι οποίοι παρακάμπτοντας την απόφαση του Ελεγκτικού Συνεδρίου του Ιανουαρίου του 2004, ήρθαν το Φεβρουάριο του 2004 με το ν. 3234 να παρατείνουν αυτή την ειδική εισφορά μέχρι την 1-1-2008. 
     Πραγματικά μας προκαλεί έκπληξη το πώς είναι δυνατόν να ισχυρίζεσθε όλα αυτά που ακούσαμε με μεγάλη προσοχή στη σημερινή συνεδρίαση. Δεν χρειάζονται μικροκομματικές αντιπαραθέσεις στην παρούσα φάση. Αυτό το οποίο χρειάζεται είναι ένα και μόνο: να δεχθούμε με πολιτική παλικαριά ότι ορθώς η σημερινή Κυβέρνηση καταργεί με το παρόν σχέδιο νόμου αυτή την ειδική εισφορά. Και αυτό που πρέπει να γίνει είναι να ψηφίσετε το προτεινόμενο σχέδιο νόμου. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Παπαϊωάννου έχει το λόγο. Απών, διαγράφεται. 
     Το λόγο έχει ο Υφυπουργός Απασχόλησης και Κοινωνικής Προστασίας κ. Αγγελόπουλος για δέκα λεπτά. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Πρέπει να ομολογήσουμε ότι ξεκίνησε και εξελίχθηκε στραβά τούτη η συζήτηση. Όσο κάποιοι επιχειρούν και συνεχίζουν  να ξύνονται στην γκλίτσα του βλάχου, όπως λέμε στην Αιτωλοακαρνανία, θα πρέπει να πάρουν απάντηση. 
     Είμαι υποχρεωμένος να ομολογήσω ότι νιώθω ενοχή σαν μέλος της Κυβέρνησης της Νέας Δημοκρατίας, γιατί ευθύνεται που επέτρεψε το πετρέλαιο που παράγουμε από τις πετρελαιοπηγές που έχουμε στην Ελλάδα να αυξηθεί κατακόρυφα μειώνοντας ταυτόχρονα και την παραγωγή του πετρελαίου. Εγώ μάλιστα σαν Αιτωλοακαρνάνας έχω ιδιαίτερες τύψεις γιατί στις πετρελαιοπηγές που έχουμε στην Αιτωλοακαρνανία επιτρέψαμε να παρατηρηθούν τέτοια φαινόμενα. 
     Κύριε Πρόεδρε, κύριοι συνάδελφοι, πιστεύω ότι επειδή τα επιχειρήματα που είχε ιδιαίτερα η Αξιωματική Αντιπολίτευση για να δικαιολογήσει τη στάση της στο υπό συζήτηση σχέδιο νόμου ήταν πολύ λίγα, προσπάθησε να μεταφέρει την κουβέντα σε μια σειρά από άλλα θέματα χωρίς όμως να το καταφέρει αυτό. Και αυτό γιατί δυστυχώς ο καθένας από μας –και μιλώ περισσότερο σε κομματικό και όχι σε προσωπικό επίπεδο- έχει και τη δική του διαδρομή και ιστορία. Και δεν αρκεί πολλές φορές να λέμε ότι ένα κόμμα κρίνεται στις εκλογές. Μπορεί τα κόμματα να κρίνονται στις εκλογές, αλλά αυτό δεν σημαίνει ότι παίρνουν και άφεση αμαρτιών για όλες τις πράξεις ή τις παραλείψεις στις οποίες έχουν συμπράξει κατά τη διάρκεια που ήταν στην κυβέρνηση. 
     Θα ήθελα να επισημάνω ότι κάποιες αναφορές για το κομματικό κράτος ή το κοινωνικό κράτος, πραγματικά κάποιοι θα έπρεπε να τις αποφύγουν σ’ αυτήν την Αίθουσα. 
     Τυχαίνει να προέρχομαι, όπως ορισμένοι ξέρουν, επαγγελματικά από το χώρο της Εμπορικής Τράπεζας. Μπορούν να μας πουν, συνάδελφοι, τι έγινε με όλους τους συναδέλφους διευθυντές, υποδιευθυντές, τμηματάρχες το 1993;  Τουλάχιστον ποτέ εμείς δεν πήραμε τον ηλεκτρολόγο του κεντρικού καταστήματος της Εμπορικής Τράπεζας και να τον βαπτίσουμε ειδικό σύμβουλο της διοίκησης για να ανταμείβεται με τις ίδιες αποδοχές που παίρνει ο γενικός διευθυντής. 
     (Χειροκροτήματα από την πτέρυγα της Νέας Δημοκρατίας)
     Και από την άλλη, ποτέ δεν θα σκεφτόμασταν αν κάποιος Υπουργός της προηγούμενης κυβέρνησης γύριζε στη δουλειά του μετά από τις εκλογές επί δύο χρόνια να τον έχουμε όρθιο στο διάδρομο και μετά από δύο χρόνια να νοικιάσουμε ένα γραφείο μερικά τετράγωνα μακριά από την τράπεζα για να μην τον βλέπουν οι συνάδελφοί του ότι είναι στην «κατάψυξη» και όχι στο «ψυγείο». Υπάρχει διαφορά από την ψύξη στην κατάψυξη. 
     Πολλές φορές μιλάμε για μακέτες και για τη γέφυρα στο Ρίο Αντίρριο. Είχα την ευκαιρία πριν λίγο καιρό, όταν γινόταν μεγάλη κουβέντα επειδή δεν προβλέφθηκε σιδηροδρομική σύνδεση της Πελοποννήσου με την Αιτωλοακαρνανία, να πω ότι θα πρέπει κάποτε στο ΠΑΣΟΚ να ξεκαθαρίσετε αν το έργο είναι δικό μας ή δικό σας. Γιατί όποτε σας συμφέρει είναι δικό σας και όποτε δεν σας συμφέρει είναι δικό μας. Επικαλούμαι και τη μαρτυρία του συναδέλφου μου από την Αιτωλοακαρνανία, του κ. Μακρυπίδη, που παρευρίσκεται, γιατί σε κάποια ανάλογη συζήτηση για την μη πρόβλεψη σιδηροδρομικής σύνδεσης ανάμεσα στην Αιτωλοακαρνανία και την Πελοπόννησο, η τότε Υπουργός ΠΕΧΩΔΕ είχε πει ότι το έργο  κατασκευάστηκε με το σχεδιασμό, τον προγραμματισμό της κυβέρνησης της Νέας Δημοκρατίας. Και εμείς όταν πριν τις εκλογές του 2000 κατηγορούσαμε την κυβέρνηση του ΠΑΣΟΚ και τον κ. Λαλιώτη ότι μιλάει σε μακέτες, το κάναμε γιατί ήταν πράγματι σε μία φάση κατασκευής, και όχι όπως το παρουσίαζαν σε διαφημιστικά σποτ της τηλεόραση ότι ήταν σε φάση περάτωσης. Και κάποιοι φίλοι από άλλες περιοχές της Ελλάδος έπαιρναν εμάς, τους κατοίκους της δυτικής Ελλάδας και μας έλεγαν ότι είμαστε τυχεροί γιατί θα πηγαίναμε να ψηφίσουμε στις εκλογικές μας περιφέρειες το 2000 περνώντας από τη γέφυρα που το ΠΑΣΟΚ είχε μελετήσει, είχε σχεδιάσει και είχε κατασκευάσει. 
     Αυτά για να αποκαταστήσουμε κάποιες αλήθειες.
     Όσον αφορά για το ν. 2084, δεν είναι μόνο η αναφορά του Υπουργού ότι «ναι, ο ν. 2084 ήταν ένας σκληρός νόμος αλλά παράλληλα ένας πολύ χρήσιμος νόμος», αλλά σε αυτό το Βήμα ο προηγούμενος Υφυπουργός Απασχόλησης και Κοινωνικής Προστασίας κατ’ επανάληψη έχει συμφωνήσει με τη δήλωση του Υπουργού κ. Παναγιωτόπουλου ότι ήταν ένας σκληρός νόμος, χωρίς τον οποίο όμως δεν θα υπήρχε σύστημα κοινωνικής ασφάλισης. Επειδή μιλήσαμε και για συνέπεια ανάμεσα σε λόγους και έργα και επειδή έτυχε να είμαι Βουλευτής την περίοδο εκείνη, όταν το ΠΑΣΟΚ αποχωρούσε από την Αίθουσα κατά την ψήφιση του ν. 2084, δεσμευόταν προς τον ελληνικό λαό πως την επόμενη ημέρα, όταν ξανάβγαινε στην κυβέρνηση, ο πρώτος νόμος που θα καταργούσε θα ήταν ο ν. 2084 της Νέας Δημοκρατίας. Όχι μόνο δεν τον κατήργησε αλλά εξακολουθεί ο νόμος αυτός στο βασικό του σκελετό να στηρίζεται σ΄ αυτό το σύστημα κοινωνικής ασφάλισης στη χώρα μας. Και όποιες τροποποιήσεις έγιναν, έγιναν μετά τον τυφώνα Γιαννίτση, τις αντιδράσεις που παρατηρήθηκαν από το συνδικαλιστικό κίνημα και μόλις ένα μήνα πριν τις εκλογές βλέποντας το ΠΑΣΟΚ ότι φεύγει, ψήφισε κάποιες διατάξεις. Το λογαριασμό όμως για την  υλοποίηση αυτών των διατάξεων τον έστειλε στη σημερινή Κυβέρνηση. Και πρέπει να είμαστε και δίκαιοι εκεί που πρέπει για να αποδίδουμε τα του Καίσαρος τω Καίσαρι, γιατί πολλές από αυτές τις διατάξεις ήταν ευεργετικές για τους ασφαλισμένους στα ασφαλιστικά ταμεία, για τους Έλληνες εργαζόμενους.
     Δεν φταίει η Νέα Δημοκρατία αν η ελληνική οικονομία έχει τεθεί υπό καθεστώς επιτήρησης από την Ευρωπαϊκή Ένωση.
     Δηλαδή επειδή αποκαλύπτουμε την πραγματική κατάσταση της ελληνικής οικονομίας, έχουμε εμείς την ευθύνη και όχι η προηγούμενη κυβέρνηση που οδήγησε την ελληνική οικονομία σ’ αυτήν την κατάσταση που να επιτρέπει στην Ευρωπαϊκή Ένωση να την θέσει υπό ειδικό καθεστώς;
     Μιλήσαμε για κοινωνικό κράτος. Οι δείκτες της EUROSTAT έρχονται να επιβεβαιώσουν ένα πράγμα, για το οποίο κανείς μας δεν πρέπει να αισθάνεται υπερήφανος. Η Ελλάδα, λοιπόν, είναι προτελευταία στην Ευρωπαϊκή Ένωση στις κοινωνικές δαπάνες. Είμαστε προτελευταίοι στις δαπάνες για την παιδεία, την υγεία, για την κοινωνική συνοχή. Μάλιστα κάποιος συνάδελφος είπε ότι μέσα σε δυόμισι μήνες φέραμε το 22% του πληθυσμού κάτω από το όριο της φτώχειας. Αν είχαμε την ικανότητα μέσα σε δυόμισι μήνες να καταστήσουμε το 22% του πληθυσμού φτωχό, θα επρόκειτο για πραγματικό θαύμα. 
     Έρχομαι τώρα στο νομοσχέδιο. Από ό,τι καταλαβαίνω συμφωνούμε όλοι με το νομοσχέδιο. Όμως η λογική να συμφωνούμε όλοι με το νομοσχέδιο, αλλά να διαφωνείτε, διότι δεν επιστρέφονται τα αναδρομικά που εσείς παρακρατούσατε επί τόσα χρόνια, μου θυμίζει λίγο τη λογική του καραγκιόζη. Πρόκειται για μια ευεργετική διάταξη. Κανείς δεν ισχυρίζεται ότι απαντάμε σε όλα τα προβλήματα που αντιμετωπίζουν οι Έλληνες συνταξιούχοι. Ήταν όμως μια ρύθμιση που η ανάγκη την επέβαλε το 1992 και θα συμφωνήσω και ότι η ανάγκη επέβαλε τη διατήρησή της. Με το λογαριασμό του ΛΑΦΚΑ κλείστηκαν πολλές τρύπες και από την Κυβέρνηση της Νέας Δημοκρατίας και από τις κυβερνήσεις του ΠΑΣΟΚ. Κανείς δεν έχει το δικαίωμα να αμφισβητεί εδώ μέσα την κοινωνική ευαισθησία του άλλου. Να είσθε βέβαιοι ότι αν τα οικονομικά των ταμείων το επέτρεπαν, αύριο το πρωί θα δίναμε και τα αναδρομικά. Όπως, όμως, γνωρίζετε, διότι το ανέφερα στην Επιτροπή Οικονομικών –ανέφερα τα στοιχεία και πριν λίγο σε σχετική ερώτηση του συναδέλφου του Συνασπισμού κ. Κουβέλη- τα ταμεία μόνο για φέτος χρειάζονται πρόσθετη χρηματοδότηση 2 τρισεκατομμυρίων δραχμών. 
     Αποφεύγουμε να αναφερόμαστε σ’ αυτό το θέμα, γιατί όπως γνωρίζετε πέρα από το καθεστώς επιτήρησης, στο οποίο αναφέρονται κάποιοι, ενδεχομένως κάποιοι παραέξω, που θα μας ακούσουν να μιλάμε για τέτοια ελλείμματα, ίσως επιμείνουν να πάρουμε πρόσθετα μέτρα για τα ασφαλιστικά ταμεία και για το συνταξιοδοτικό. Και επειδή αναφέρθηκε ο κ. Κουτσούκος, είμαι υποχρεωμένος να επαναλάβω τη δέσμευση του κυρίου Πρωθυπουργού πριν και μετά τις εκλογές ότι δεν πρόκειται να γίνουν αλλαγές στο σύστημα κοινωνικής ασφάλισης στη χώρα μας. Και ξέρετε ότι εμείς στη Νέα Δημοκρατία έχουμε το ελάττωμα αυτό που λέμε να το εννοούμε.
     Εδώ, πρέπει να πούμε ότι τα αναδρομικά είναι 577 εκατομμύρια ευρώ αν ακολουθήσουμε την πρόταση της συναδέλφου του ΚΚΕ για επιστροφή αναδρομικών από την ημέρα ψηφίσεως του νόμου. Αυτά τα 577 εκατομμύρια ευρώ είναι μόνο για τους φορείς που εποπτεύονται από τη Γενική Γραμματεία του Υπουργείου Κοινωνικών Ασφαλίσεων. Εάν πάμε και στο δημόσιο είναι ακόμη περισσότερα. Η δέσμευση υπάρχει. 
     ΙΩΑΝΝΗΣ ΚΟΥΤΣΟΥΚΟΣ: Παρεγράφησαν.
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Πώς παρεγράφησαν; Δεν παραγράφονται. Με νομοθετική ρύθμιση δεν παραγράφεται τίποτα. Παραγράφονται για τα δικαστήρια. Για τους νόμους του κράτους δεν παραγράφονται. Είναι ισχυρότεροι.
     Από εκεί και πέρα είπαμε και το επαναλαμβάνουμε ότι εάν έστω και ένας δικαιωθεί, τότε η Κυβέρνηση της Νέας Δημοκρατίας, επειδή είναι αντίθετη από τις πρακτικές που ακολούθησαν κάποιοι άλλοι, παραδείγματος χάρη όσον αφορά τα οικογενειακά επιδόματα, θα τα καταβάλει στο σύνολο των ασφαλισμένων.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα οκτώ μαθητές και τέσσερις συνοδοί- δάσκαλοι από το 36ο Δημοτικό Σχολείο Πάτρας, καθώς επίσης και τριάντα μαθητές και τρεις συνοδοί- δάσκαλοι από το 1ο Δημοτικό Σχολείο Γαστούνης Ηλείας. 
     Τους καλωσορίζουμε στο Κοινοβούλιο.
     (Χειροκροτήματα από όλες τις πτέρυγες τις Βουλής)
     Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο για πέντε λεπτά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, άκουσα με προσοχή τον Υφυπουργό κ. Αγγελόπουλο. Οφείλω να πω ότι εκτιμώ ιδιαιτέρως την ειλικρίνειά του, διότι είπε, σε αντίθεση με άλλους, ότι η παρακράτηση η οποία έγινε υπέρ του ΛΑΦΚΑ βοήθησε σειρά κυβερνήσεων να καλύψουν συγκεκριμένες ανάγκες. Και ίσως σωστά παρετάθη το μέτρο αυτό.
     Επίσης εκτιμώ την ειλικρίνειά του να δηλώσει ότι δεν πρέπει κανείς να αμφισβητεί το βαθμό της κοινωνικής ευαισθησίας του άλλου. Αλλά θα μου επιτρέψει να του κάνω την παρατήρηση ότι όσα από εμάς τουλάχιστον ειπώθηκαν, ειπώθηκαν διότι λίγο πριν από εσάς κύριε Υφυπουργέ ο συνάδελφός σας κύριος Υπουργός μίλησε για κοινωνική αναλγησία του ΠΑΣΟΚ. Και η αμφισβήτηση προήλθε από τη δική σας πλευρά.
     Ασφαλώς, κύριε Πρόεδρε, δεν θα αναφερθώ στο συμπαθή πολιτικό, που αφού ευδοκίμως υπηρέτησε στη Βουλή των Ελλήνων, γύρισε μετά από αρκετά χρόνια ως διευθυντής στην Εμπορική Τράπεζα, αλλά πάντως ως διευθυντής, όπως προβλέπει ο νόμος. Για λόγους ευνόητους δεν πρόκειται να αναφερθώ. Δεν διέλαθον όμως της προσοχής μου ορισμένα σχόλια για τα οποία οφείλω  απαντήσεις.
     Αναρωτήθηκε ο κ. Αγγελόπουλος «εμείς ευθυνόμαστε για το εάν η απογραφή που αποφάσισε η Κυβέρνηση της Νέας Δημοκρατίας οδηγεί σε καθεστώς επιτήρησης.»
     Κύριε Υφυπουργέ, ναι. Και θα σας πω γιατί. Διότι και ο Μπαρόζο στην Πορτογαλία έκανε απογραφή, αλλά όταν ο Μπαρόζο ζήτησε την απογραφή με σχετικό έγγραφο στις υπηρεσίες της Κομισιόν, είπε απλά και καθαρά ότι θέλω απογραφή. Τελεία ακολούθως τα όργανα της Κοινότητας συνεργάσθηκαν με την πορτογαλική κυβέρνηση και ανακοίνωσαν τα συμπεράσματά τους. Το πρωτοφανές το οποίο συνέβη στη χώρα μας είναι ότι ο ολίγων ημερών Υπουργός Οικονομίας και Οικονομικών βιάσθηκε να στείλει επιστολή στα όργανα της Κοινότητας ζητώντας απογραφή και την ίδια ώρα, χωρίς να έχει συντελεστεί η απογραφή, είχε προσδιορίσει και το ύψος του ελλείμματος, το οποίο μάλιστα προσδιόρισε στο ύψος του 2,9%.Για να γίνει μετά 3,2% σύμφωνα με την εκτίμηση των αρμοδίων κοινοτικών οργάνων. Προηγουμένως  ο κ Αλογοσκούφης χρησιμοποίησε το αντίστροφο της μεθόδου που κατά γενική αναγνώριση αποτελεί παραδεδεγμένη διαδικασία στην Κοινότητα και είχε εφαρμόσει ο πρώην Υπουργός Οικονομίας κ. Χριστοδουλάκης. Μετέφερε δηλαδή στον επόμενο προϋπολογισμό τα προβλεπόμενα έσοδα από το Φόρο Προστιθέμενης Αξίας.
     Για το εάν βρίσκεται η χώρα ή θα βρεθεί υπό καθεστώς επιτήρησης, πρέπει να αιτιάσθε την πολιτική του κόμματός σας. Όσα αστόχαστα λέτε ή κάνετε έχουν επιπτώσεις. Λέγατε ότι το ΣΔΟΕ θα το κρύψετε στα γραφεία του ή ότι θα το καταργήσετε ή ότι θα το αλλάξετε και μέσα σε ελάχιστο χρονικό διάστημα κατέπεσαν τα έσοδα του ελληνικού κράτους. Η συνέχεια ήταν ο πολυπράγμων Υφυπουργός Οικονομίας να εκδώσει εγκύκλιο με την οποία το ΣΔΟΕ καλείται επειγόντως να κάνει προληπτικούς ελέγχους! Αυτά είναι αποτελέσματα της δικής σας αστόχαστης πολιτικής.
     Οι συνέπειες από όλα αυτά αποτυπώνονται στην εγκύκλιο που έστειλε μόλις χθες το Υπουργείο Οικονομικών προς όλα τα Υπουργεία, σύμφωνα με την οποία  προκειμένου να συγκροτηθεί ο προϋπολογισμός του επομένου έτους, θα πρέπει να υπάρχει αιτιολόγηση δαπάνης, αυστηρή πολιτική συγκράτησης και λιτότητας. 
     Και κλείνω με μία μόνο φράση, ιστορικά, γιατί πολιτικά μπορεί να έχετε την εκτίμησή σας κι εγώ τη δική μου, αλλά ιστορικά, σύμφωνα με τα πορίσματα της ιστορικής επιστήμης, μία περίοδος κατεγράφη ως κομματικό κράτος σ’ αυτόν τον τόπο. Και αυτό το κομματικό κράτος σας αναλογεί. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
     Η κ. Παντελάκη έχει το λόγο.
     ΕΛΠΙΔΑ ΠΑΝΤΕΛΑΚΗ: Αγαπητοί συνάδελφοι, βρισκόμαστε στο τέλος μιας μεγάλης συζήτησης για ένα μεγάλο θέμα, που αφορά τους συνταξιούχους της χώρας μας. Βέβαια η συζήτηση γενικεύτηκε σε όλα τα θέματα. 
     Θα μπορούσαν να βγουν πολλά συμπεράσματα, αλλά δεν έχω σκοπό να κάνω απολογισμό της συζήτησης. Όμως βγαίνουν ορισμένα συμπεράσματα για την οικονομία, όπου εκεί δεν  γίνεται κουβέντα για το ποιος κερδίζει και το ποιος χάνει και για τα προηγούμενα χρόνια αλλά και με τη συγκεκριμένη πολιτική που έχει χαράξει η Κυβέρνηση δείχνει την τάση και των πρωτοβουλιών και την τάση για τον ποιον θα εξυπηρετήσει. 
     Βέβαια, αγαπητοί συνάδελφοι, όσο κι αν αναποδογυρίσετε τους δείκτες, φαίνεται ότι έχασε η πλειοψηφία του ελληνικού λαού, που είναι οι εργαζόμενοι και οι συνταξιούχοι και η νέα γενιά της χώρας μας. Η Ελλάδα είναι στο πιο κατώτατο σημείο των δεικτών από άποψη κοινωνικής πολιτικής. Καθρέφτης όμως είναι και το κατώτατο μεροκάματο, τα 519 ευρώ. Τώρα η ΓΣΕΕ –που υποστηρίχτηκε και από το ΠΑΣΟΚ και τη Νέα Δημοκρατία- διαπραγματεύτηκε μερικά ευρώ παραπάνω. Αυτές είναι οι πλάτες που έχει σήμερα η κυβερνητική παράταξη και θα συνεχίσει η Νέα Δημοκρατία πάνω στην πολιτική που χάραξε η παλιά Κυβέρνηση, με διαφορετική φρασεολογία, αλλά επί της ουσίας έχουν έτσι τα πράγματα. Το πώς θα επιταχυνθούν οι αλλαγές, που είναι δρομολογημένες σε βάρος των λαϊκών στρωμάτων δεν έχει να κάνει ακριβώς με το συσχετισμό και τις αποφάσεις που θα πάρει η Βουλή, αλλά με το αν θα υπάρχει αντίδραση και πίεση ώστε το λαϊκό κίνημα να εμποδίσει αυτές τις αλλαγές και να κερδίσει χρόνο. 
     Όσο για την κατώτατη σύνταξη, είναι 397 ευρώ και έγινε ολόκληρη ιστορία, σαν να χαρίζουμε αυτά τα λεφτά, που τα χρωστάμε στους πατεράδες μας. 
     Η δική μας ριζική διαφωνία είναι ότι δεν μπορεί να επικρατεί η αντίληψη ότι δεν αντέχει η οικονομία. Εμείς υποστηρίζουμε ότι πρόκειται για μηδαμινά ποσά, είναι κόκαλα που περισσεύουν από το τραπέζι αυτών που κερδίζουν. 
     Ειπώθηκε πόσο είναι αυτό το ποσό. Εμείς δεν είπαμε «εδώ και τώρα», γιατί αυτόν τον προϋπολογισμό δεν τον έχει φτιάξει η Νέα Δημοκρατία. Αν και θα μπορούσε, αν ήθελε, να κάνει αναμόρφωση αυτού του προϋπολογισμού και να πάρει απ’ αυτούς που έχουν κερδίσει κατά το προηγούμενο χρονικό διάστημα, που είναι οι εφοπλιστές, οι τραπεζίτες και οι βιομήχανοι. Μήπως χρειάζεται τώρα να κάνουμε απολογισμό πόσα έχουν κερδίσει; Στην Ελλάδα υπάρχει μία τάξη και αυτή είναι η εργατική και τίποτα περισσότερο. Αυτούς, λοιπόν, πρέπει να ξεζουμίσουμε και κανέναν άλλον. Το θέμα είναι, ποια τάξη εξυπηρετείς; Κάποιος θεωρείται κοινωνικά ευαίσθητος, γιατί εξυπηρετεί το μεγάλο κεφάλαιο. Εκεί είναι η ευαισθησία του. Άλλος, γιατί εξυπηρετεί την εργατική τάξη. Αυτή είναι η ευαισθησία του, έχει χρώμα και αυτό έχει να κάνει με το ποιον υποστηρίζεις. Επομένως, πολιτική βούληση να υπάρχει και δέσμευση. 
     Αυτό θα πει δέσμευση. Δέσμευση δεν σημαίνει να λέει η Κυβέρνηση μέσω του Υπουργού και του Υφυπουργού ότι θα κάνει το αυτονόητο. Πού ξανακούστηκε αυτό; Τις αμετάκλητες αποφάσεις των δικαστηρίων έρχεται η Κυβέρνηση και εγγυάται ότι θα τις υλοποιήσει. Γιατί; Μπορεί να κάνει και διαφορετικά; Πείτε μου, κύριοι συνάδελφοι, αν μπορεί να κάνει διαφορετικά.
     Δεν μπορούμε να λέμε ότι όταν και όπως γίνει και δικαιωθούν …
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Εγώ δεν θα ασχοληθώ με το νομικό μέρος. Ασχολούμαι με την πολιτική βούληση και δέσμευση της Κυβέρνησης ότι είναι υποχρεωμένη να δώσει πίσω αυτά τα χρήματα. Είναι ψίχουλα. Έχουν εξανεμιστεί ήδη από την ακρίβεια που υπάρχει το τελευταίο διάστημα. Αυτό είναι το πιο ελάχιστο που μπορεί να δώσει. 
     Επιτρέψτε μου, κύριε Πρόεδρε, μια κουβέντα ακόμη, γιατί αυτή τη στιγμή η Αντιπολίτευση που υπάρχει κατ’ ευφημισμόν είναι Αξιωματική Αντιπολίτευση. Αντιπολιτεύομαι σε προγραμματικά και στρατηγικά ζητήματα. Αυτή τη στιγμή όμως, κάνει αντιπολίτευση στα σημεία. Ακούσαμε, λοιπόν, να λέγεται ότι υπάρχει κομματικό κράτος και ζητεί από τη Νέα Δημοκρατία αντί να βάζει τους δικούς της συνδικαλιστές να προτείνουν διοικητές στους διάφορους οργανισμούς, να βάζει τους δικούς της. Δικαίωμά τους να τα λένε αυτά. 
     Αυτό, όμως, που είναι ενοχλητικό, είναι το εξής: Να προσβάλλονται για όλα αυτά τα χρόνια που έχουν περάσει και βρίσκονται σε αυτήν την κατάσταση τα λαϊκά στρώματα. Έχει βγει όλη η Ελλάδα στο σφυρί. Έχει ξεπουληθεί όλη η ακτογραμμή από τον Πειραιά μέχρι και όλα τα νησιά. Προχωρεί την ανάπτυξη μέσω των ιδιωτικοποιήσεων και επιπλέον προσβάλλεται επειδή ακούγεται ότι υπάρχει κοινωνική αναλγησία. Αυτό το έχει ζήσει ο κόσμος στο πετσί του. 
     Όσο για το γεγονός ότι μαλώνουν τα δύο κόμματα για το ποιος έκανε τα μεγάλα έργα –Ρίο- Αντίρριο, μετρό κλπ.- είναι ντροπή! Κανενός κόμματος δεν είναι αυτά τα έργα. Είναι έργα του ελληνικού λαού. Τα έχει πληρώσει με το αίμα του. Τα χρήματα που έρχονται από την Ευρωπαϊκή Ένωση είναι από το πουγκί της κάθε χώρας. Η Ευρωπαϊκή Ένωση καθορίζει ποια έργα θα κάνεις, πώς θα τα κάνεις και ποιος θα κερδίζει. Απ’ αυτά κερδίζουν το μεγάλο κεφάλαιο και οι πολυεθνικές. 
     Όμως, και στην Ευρωπαϊκή Ένωση να μην ήμασταν, πάλι αυτά τα έργα θα τα έκανε η Ελλάδα γιατί ακριβώς είμαστε η πρώτη πιο παραγωγική χώρα της Ευρωπαϊκής Ένωσης, γιατί οι Έλληνες δουλεύουν. Υπήρχε χρήμα για να μπορέσουμε να κάνουμε αυτά τα έργα που άλλες χώρες τα έχουν κάνει εδώ και χρόνια. Υπήρχε χρήμα, γιατί παράγει ο ελληνικός λαός και οι εργαζόμενοι. Αυτό, όμως, που πρέπει να μας απασχολήσει, ώστε να βγουν συμπεράσματα και να αλλάξει τα επόμενα χρόνια, είναι ότι ο πλούτος πρέπει να πηγαίνει στους πολλούς και όχι στους λίγους. Ας τα αφήσουμε αυτά, λοιπόν, ας βγάλουμε συμπεράσματα και ας ζητήσουμε να κριθούμε από τον κόσμο. Να δοθεί μάλιστα και μήνυμα στις ευρωεκλογές από τη συγκεκριμένη ρύθμιση της Κυβέρνησης. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Ο κ. Τασούλας έχει το λόγο για πέντε λεπτά.
     ΚΩΝΣΤΑΝΤΙΝΟΣ ΤΑΣΟΥΛΑΣ: Θα μπορούσε όμοια με τη λακωνικότητα του νομοσχεδίου να είναι και η διεξαχθείσα συζήτηση λακωνική, αν δεν υπήρχε διάθεση με εξαιρετικά οργίλο ύφος από την πλευρά του Κοινοβουλευτικού Εκπροσώπου του ΠΑΣΟΚ να μετατραπεί -ως απόπειρα, βέβαια- η συζήτηση σε ένα είδος αποτιμήσεως της κυβερνητικής θητείας της Νέας Δημοκρατίας και, βεβαίως, με μια εφαρμογή της θεωρίας «Τσαρούχη» ότι στην Ελλάδα δεν είσαι μόνο ό,τι δηλώσεις αλλά είσαι και ό,τι σε δηλώσουν. Ο Κοινοβουλευτικός Εκπρόσωπος του ΠΑΣΟΚ καταφέρεται με αυτό το οργίλο ύφος κατά της Νέας Δημοκρατίας για τον κομματισμό. Πού τον είδε; Εγώ θα σπεύσω να ζητήσω τα Πρακτικά με τις καταγγελίες σας για κομματισμό, για να δικαιολογηθώ αλυσιτελώς όμως –είμαι βέβαιος- στους φίλους της Νέας Δημοκρατίας οι οποίοι μας καταλογίζουν ότι δείχνουμε υπερβολική συγκατάβαση -για να χρησιμοποιήσω μια λέξη μάλλον δύσληπτη και να μην πω καμιά άλλη- έναντι του κομματικού καθεστώτος που δεν διεδέχθημεν ακόμη. 
     Νομίζω πως θα ήταν κανείς περισσότερο ειλικρινής, εάν έλεγε: Πράγματι αυτή η εισφορά δεν έχει λόγο να συνεχίζεται. Πράγματι, όπως είπα, δεν είναι συναρπαστική η συμβολή της στη βελτίωση του εισοδήματος των συνταξιούχων αλλά είναι ένα δείγμα γραφής που και συμβολικά και ουσιαστικά, κατά την έκφραση του συρμού, σηματοδοτεί μια αλλαγή στη συμπεριφορά της πολιτείας. Πρέπει να την κάνουμε αυτή τη «σηματοδότηση». Ζητώ συγγνώμη από τους γνώστες της ελληνικής γλώσσας που χρησιμοποιώ αυτή τη λέξη. Όμως, περιορίζονται δραματικά οι γνώστες και συνεπώς πρέπει να προσχωρήσω εις την παράταξη των άλλων. 
     Θα έπρεπε, λοιπόν, να πούμε ότι η Νέα Δημοκρατία –προς τιμήν της- ενώ στέλνει εγκύκλιο ο Υπουργός Οικονομικών για περιστολή δαπανών όχι λόγω της απογραφής, αλλά λόγω της πραγματικότητας, και ενώ έχει χίλιους λόγους να μεταθέσει στο μέλλον την εφαρμογή αυτής της διατάξεως, εντούτοις αγνοεί αυτούς τους χίλιους λόγους. 
     Αγνοούμε το γεγονός ότι η απόφαση του Ελεγκτικού Συνεδρίου δεν παράγει έννομα αποτελέσματα, δεν δεσμεύει το δημόσιο. Διότι, όπως ξέρετε, το δημόσιο, όταν χάνει μια δίκη, η οποία επιφέρει δημοσιονομικές επιβαρύνσεις, είναι υποχρεωμένο να ασκήσει έφεση. Διότι, αν δεν ασκήσει έφεση το αρμόδιο όργανο του δημοσίου, διαπράττει παράβαση καθήκοντος.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Παρά, λοιπόν, το ότι είχαμε χιλιάδες δικαιολογίες και προσχήματα και αφορμές, για να μεταθέσουμε στο μέλλον –που έτσι κι αλλιώς είναι δικό μας, αφού για τέσσερα χρόνια μας ψήφισε ο λαός- την εφαρμογή αυτής της διατάξεως, σήμερα, εδώ και τώρα επιβαρύνουμε το δημόσιο και το ασφαλιστικό σύστημα με 190 εκατομμύρια ευρώ και ελαφρύνουμε τις συντάξεις περισσότερων από ένα εκατομμύριο συμπατριωτών μας, ίσως όχι κατά τρόπο συναρπαστικό αλλά κατά τρόπο που να δίνει το μέτρο μιας πρακτικής, η οποία θα συνεχιστεί και στο τέλος αυτής της τετραετίας θα έχει ολοκληρωθεί και θα είναι πραγματική και παραγωγική για τους συνταξιούχους.
     Αντί όμως όλο αυτό το πράγμα να περιοριστεί σε αυτήν τη συζήτηση, το πράγμα επεξετάθη και μάθαμε πληροφορίες από τα άδυτα των τραπεζών. Εγώ ούτε σήμερα μπορώ να πάρω πληροφορίες για το τι συμβαίνει στις τράπεζες. Μετά όμως σκέφτηκα ότι ο κ. Πρωτόπαπας είναι από το 1978 διορισμένος στην Εθνική Τράπεζα και είναι φυσικό να έχει πληροφόρηση για το τι συμβαίνει εκεί. Εγώ όμως σήμερα δυσκολεύομαι να μάθω τι συμβαίνει στις τράπεζες, ποιοι είναι οι διευθυντές και πώς αποφασίζονται αυτά. Ελπίζω σιγά-σιγά, με την εγκαθίδρυση του «κράτους της Δεξιάς,» να μπορώ να τα μάθω!
     Πάντως, η πραγματικότητα είναι πολύ απλούστερη και πολύ πιο υποτυπώδης. Η Κυβέρνηση, πιστή στις προγραμματικές της δεσμεύσεις, αποποιείται ένα δημόσιο έσοδο σημαντικό σε αυτές τις δύσκολες στιγμές και δεσμεύεται, έστω και αν βγει μία απόφαση. Και ξέρετε ότι μία απόφαση αφορά τους διαδίκους της υποθέσεως και όχι όλους τους συνταξιούχους. Συνεπώς δεν είναι αυτονόητο ότι με τη μία απόφαση συμπαρασύρεται όλο το σύστημα των συνταξιούχων. Δεσμεύεται, λοιπόν, η Κυβέρνηση ότι μία απόφαση αν βγει, η οποία θα λέει ότι τελικώς και οριστικώς αυτό το μέτρο ήταν ανίσχυρο και αντισυνταγματικό, θα το εφαρμόσει με την αναδρομικότητα που δέχτηκαν οι κύριοι Υπουργοί για όλους τους συνταξιούχους.
     Είναι, συνεπώς, ένα μέτρο, το οποίο αξίζει να εξαρθεί. Αξίζει έπαινος στην Κυβέρνηση. Και φυσικά το ΠΑΣΟΚ το ψηφίζει καλώς, αλλά όλη η άλλη κουβέντα έγινε, νομίζω, για την τιμή των όπλων, την τιμή μιας μάχης, η οποία έχει χαθεί προ τριμήνου, θα χαθεί και πάλι τον Ιούνιο. Εγώ δε πιστεύω ότι στο τέλος αυτής της τετραετίας ο απολογισμός της Κυβερνήσεως, όχι μόνο για τέτοια μέτρα, αλλά και για άλλα, πιο αποφασιστικής σημασίας, που χρειάζονται να γίνουν, θα είναι πολύ πιο θετικός και δεν θα έχει το ΠΑΣΟΚ κανένα επιχείρημα, ούτε καν πρόσχημα, για να αντιπολιτευθεί την καινούργια Κυβέρνηση.
     ΠΡΟΕΔΡΕΥΩΝ (Γεώργιος Σούρλας): Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
     Κύριοι συνάδελφοι, άκουσα πολλά για αξιοκρατία σήμερα και άκουσα πολλούς να την επικαλούνται. Άκουσα επίσης να μιλάνε για κομματισμό και μάλιστα διαπίστωσα μια προσπάθεια συμψηφισμού, ότι «τα κάνατε, θα τα κάνουμε».
     ΑΝΔΡΕΑΣ ΛΥΚΟΥΡΕΝΤΖΟΣ: Δεν γίνεται αυτό!
     ΑΝΔΡΕΑΣ ΜΑΚΡΥΠΙΔΗΣ: Παρακαλώ.
     Κάποιοι έχουν μείνει δυστυχώς προσκολλημένοι στο χτες. Δεν μπορούν να τα κάνουν αυτά το 2004. Δεν είναι ΄90, που με μία διάταξη εν μία νυκτί καταργήθηκε όλη η ιεραρχία στη δημόσια διοίκηση, λες και ερχόμασταν από κατοχή και ήρθαν οι απελευθερωτές.
     Μέχρι το 2004, μέσα σε μία δεκαετία, οι εργαζόμενοι αγωνίστηκαν, πάλεψαν, κατέκτησαν μέσα από θεσμικό πλαίσιο τη δυνατότητα να επιλέγονται, να προάγονται, να μετακινούνται με αξιοκρατικά συγκεκριμένα κριτήρια. Άκουσα όμως  προηγουμένως και πάλι από ομιλητές της Νέας Δημοκρατίας ότι πιέζονται από τους κομματικούς τους φίλους, πιέζονται από στελέχη της ΔΑΚΕ γιατί δεν γίνονται πιο γρήγορα οι εκκαθαρίσεις και οι αποκεφαλισμοί. Άκουσον-άκουσον!
     Κάποιοι υποκύπτουν σε διάφορους οργανισμούς και στο δημόσιο. Κάποιοι άλλοι αντιστέκονται. Αν αυτό ισχύει, δεν ξέρω μέχρι πότε θα αντιστέκονται. Για να φθάσουν όμως στο σημείο να εκπληρώσουν όλες αυτές τις επιθυμίες και τους στόχους κομματικών τους στελεχών και πολιτικών τους φίλων, θα πρέπει να παρανομήσουν, γιατί ήδη έχει δημιουργηθεί ένα τέτοιο θεσμικό πλαίσιο που κατοχυρώνει κατακτήσεις των εργαζομένων. Και εδώ θα είμαστε και σήμερα και αύριο να υπερασπιστούμε αυτές τις κατακτήσεις, πέρα και ενάντια στις όποιες προθέσεις κάποιων, είτε είναι πολιτικοί φίλοι της Νέας Δημοκρατίας είτε και Υπουργοί. 
     Άκουσα και κάτι για τα μεγάλα έργα και για τη γέφυρα Ρίου-Αντιρρίου. Δεν είναι στις προθέσεις μου και δεν θέλω να αναφέρομαι σε θέματα που δεν σχετίζονται με το συγκεκριμένο σχέδιο νόμου που συζητάμε. Όμως δεν μπορώ να μην αναφερθώ και εγώ, κυρίες και κύριοι στο δικό σας και, στο «δικό» μας έργο. Το μεγάλο αυτό έργο, είναι έργο του ελληνικού λαού, είναι έργο που όμως σχεδίασε κάποια κυβέρνηση, κάποια κυβέρνηση το υλοποίησε και σήμερα το προσφέρει στην υπηρεσία του ελληνικού λαού και στην ανάπτυξη αυτής της χώρας. 
     Το λέω αυτό γιατί άκουσα, με μεγάλη μου βέβαια λύπη, για τη μακέτα του 2000. Όντως δεν ήταν μακέτα, ήταν έργο, αγαπητέ συμπατριώτη κύριε Υφυπουργέ, που τότε όμως γινόταν υποθαλάσσια. Κάποιοι ήταν κοντόφθαλμοι, όπως είναι και σε μία σειρά άλλα έργα, γιατί κάποιοι βλέπουν τα έργα μόνο επιφανειακά και επιδερμικά, δεν μπορούν να τα δουν σε βάθος. 
     Γιατί πρώτα γίνονται τα έργα υποθαλάσσια, και στην συνέχεια γίνονται τα επίγεια, για να ολοκληρωθεί έγκαιρα και να είναι στη διάθεση σήμερα του ελληνικού λαού. Άρα και τότε δεν ήταν μακέτα, ήταν ένα έργο που γινόταν από κάποιους που είχαν πάρει την πολιτική απόφαση, είχαν τη δυνατότητα να σχεδιάσουν και δημιούργησαν αυτό το μεγάλο έργο για το οποίο όλοι μας σήμερα καμαρώνουμε. 
     Θα ήθελα, κύριε Πρόεδρε, θα πω και δύο κουβέντες για το συγκεκριμένο σχέδιο νόμου. Θα αναφερθώ πάλι στο 1992 και στις οικονομικές, κοινωνικές και πολιτικές συνθήκες από τις οποίες αναγκάστηκε η κυβέρνηση της Νέας Δημοκρατίας, η κυβέρνηση Μητσοτάκη, κύριε Υπουργέ, να προβεί σε αυτήν την έκτακτη εισφορά.
      Μετά από τρία χρόνια διακυβέρνησης δεν είχε κατορθώσει να εξυγιάνει το κοινωνικό μας σύστημα και χρειάστηκε να πάει σε ένα θεσμικό πλαίσιο, όπως ήταν όλος ο ν. 2084/92 που καταδικάστηκε από το σύνολο των εργαζομένων, του συνδικαλιστικού κινήματος αλλά και τον ελληνικό λαό; 
     Αναφέρομαι στη συγκεκριμένη διάταξη, η οποία ήταν έκτακτη εισφορά. Δεν θα το έλεγα, αλλά ήδη καλύφθηκα από τον Υφυπουργό, που είπε ότι κακώς τότε καθιερώθηκε και εμείς κακώς το συντηρήσαμε. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν είπα κακώς, είπα ότι ήταν αναγκαία η καθιέρωση του ΛΑΦΚΑ.
     ΑΝΔΡΕΑΣ ΜΑΚΡΥΠΙΔΗΣ: Είπατε όμως και εσείς ότι ήταν ένας καλός κουμπαράς και κάλυψε ανάγκες πολλών ταμείων. Αν ήταν καλός κουμπαράς, γιατί τον καταργούμε σήμερα; Τον καταργούμε, γιατί είτε κακώς καθιερώθηκε και κακώς συντηρήθηκε και όλοι μας καλώς τον καταργούμε σήμερα, είτε ότι ήταν απόφαση του Ελεγκτικού Συνεδρίου με την οποία συμμορφωνόμαστε. 
     Θα ήθελα, κύριε Πρόεδρε, μισό λεπτό ακόμα για να κλείσω με το θέμα των αναδρομικών, επειδή πολλά έχουν ειπωθεί. Ερωτώ, κύριε Υπουργέ και κύριε Υφυπουργέ: έχετε την πολιτική βούληση να λύσετε  πολιτικά και νομοθετικά και όχι με ανοικτό το ζήτημα στα δικαστήρια; Είπατε ότι εάν και μία περίπτωση δικαιωθεί, δεσμεύεστε. Πώς δεσμεύεστε; Φραστικά; Εδώ έχουμε μπροστά μας νομοσχέδιο.
      Σε αυτό που θέσατε ότι ο τρέχων προϋπολογισμός δεν προβλέπει αυτήν τη μεγάλη επιβάρυνση, αυτό το μεγάλο ποσό, εδώ είμαστε να νομοθετήσουμε ώστε να ισχύσει από τον επόμενο προϋπολογισμό η επιστροφή των αναδρομικών, αφού θα έχετε τη δυνατότητα να δημιουργήσετε έναν τέτοιον προϋπολογισμό που θα έχει τις αντοχές να καλύψει τις ανάγκες των χαμηλοσυνταξιούχων, αυτών των ανθρώπων για τους οποίους κόπτεστε ότι σας περισσεύει  η κοινωνική ευαισθησία. 
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Επτάνησα, 140 χρόνια από την Ένωση με την Ελλάδα», τριάντα πέντε μαθητές και τέσσερις συνοδοί-δάσκαλοι από το 3ο Δημοτικό Σχολείων Γαργαλιάνων Μεσσηνίας. 
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Απευθυνόμενοι στους μαθητές και στους δασκάλους, ενημερώνουμε ότι βρισκόμαστε στην έκτη περίπου ώρα συνεδρίασης της Ολομέλειας της Βουλής και είναι φυσικό να μη βρίσκεται το σύνολο των Βουλευτών εδώ. Είναι μία επίπονη και μακρά συνεδρίαση κοινοβουλευτικού ελέγχου και νομοθετικής εργασίας. 
     Το λόγο έχει ο κ. Ανδρέας Λυκουρέντζος προκειμένου να δευτερολογήσει για τρία λεπτά. 
     ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κύριε Πρόεδρε.  
     Ευχαριστώ τον Κοινοβουλευτικό Εκπρόσωπο του ΠΑΣΟΚ για την αναφορά του στην παρέμβασή μου σε μια προσπάθειά του να καταρρίψει τον ισχυρισμό μου για το κράτος πρόνοιας.
     Κύριε Κοινοβουλευτικέ Εκπρόσωπε, δεν είμαι εγώ αυτός που είπε ορισμένα επιχειρήματα προεκλογικά. Οι δικοί σας ομιλητές έλεγαν ότι «τώρα ήρθε η ώρα να ασχοληθούμε με τα προβλήματα της καθημερινής ζωής του Έλληνα πολίτη. Αυτή θα είναι η τετραετία της κοινωνικής πολιτικής, αυτή θα είναι η τετραετία για το κράτος πρόνοιας».
     Σε ό,τι αφορά τα υπόλοιπα περί κομματισμού, που άκουσα ορισμένους βαρύτατους χαρακτηρισμούς για τη δική μας παράταξη, θέλω να πω το εξής: αύριο το πρωί μπορούμε να επισκεφθούμε τη ΔΕΗ, να πάμε να δούμε τους διευθυντές εκείνους οι οποίοι έχουν αποσυρθεί, βρίσκονται «στα ψυγεία», αμείβονται με σοβαρούς μισθούς και δεν χρησιμοποιούνται από την επιχείρηση. Και τρεις μήνες μέχρι τώρα δεν έχει αλλάξει κανένας διευθυντής στη  ΔΕΗ. Διότι είπατε ότι μπορεί εμείς να θέλουμε να συμψηφίσουμε τα έργα και τις ημέρες τις δικές σας με τις επερχόμενες δικές μας. Μόνο τέτοιο ζήτημα δεν υπάρχει. Αρνούμαστε να παρακολουθήσουμε την πολιτική ζωή σ’ αυτόν τον κατήφορο που την είχατε βάλει και δεν υπάρχει καμία περίπτωση να επαναλάβουμε αυτές τις μεθόδους. Τα έργα και οι ημέρες οι δικές μας στους τρεις αυτούς μήνες μαρτυρούν για του λόγου το αληθές. 
     Θέλετε να πάμε στην Εμπορική όπου σε ογδόντα οργανικές θέσεις δεν υπάρχει ούτε ένας της Νέας Δημοκρατίας; Τυχαία συνέβη αυτό; Θέλετε να πάμε στο ΣΔΟΕ, στο οποίο έγινε αναφορά, όπου στις τελευταίες συνδικαλιστικές εκλογές το 90% των μελών του συλλόγου ψήφισε ΠΑΣΚΕ; Θέλετε να πούμε και τα άλλα για το ΣΔΟΕ, γιατί είπαμε να καταργηθεί; Έχει ξεχάσει η αγορά ότι «τόσα για το κράτος, τόσα για μας»; Δεν τα μάθατε ποτέ, δεν τα ακούσατε, δεν ετέθησαν υπόψη σας; Θέλετε να πάμε στο μετρό, στο τραμ, να φωνάξουμε εκεί ποιος κατάγεται από την Αιτωλοακαρνανία, για να δούμε ότι το 90% θα μας πει ότι είναι από εκεί; Θέλετε να μιλήσουμε για σεμνότητα, με την προηγούμενη διοίκηση του Ταχυδρομικού Ταμιευτηρίου; Ποιες ήταν οι αμοιβές, πόσα χρήματα σπαταλήθηκαν για περιττές δαπάνες, για τον εξωραϊσμό των γραφείων του κτηρίου και άλλων αναπαυτικών χώρων;
     Εν πάση περιπτώσει, εμείς αυτό το οποίο πιστεύουμε είναι ότι μπορεί να υπάρξει κοινωνική πολιτική με δαπάνες από την πολιτεία όταν υπάρχει πλούτος. Και για να υπάρχει πλούτος πρέπει να υπάρχει ανάπτυξη και αυτή η ανάπτυξη πρέπει να γίνεται με κοινωνικό πρόσωπο, με κοινωνική δικαιοσύνη και να στοχεύει στην κοινωνική συνοχή. Μακριά από εμάς αυτές οι εύκολες κατηγόριες για Δεξιά, για νεοφιλελευθερισμό και όλα τα αβάσιμα επιχειρήματα με τα οποία μας αντιπολιτεύεστε εδώ και πολλές δεκαετίες.
     ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας):  Μετά, κύριε Κουτσούκο, θα σας τον δώσω. Έχει ζητήσει το λόγο ο κ. Μανώλης. 
     Ορίστε, κύριε Μανώλη, έχετε το λόγο.
     ΙΩΑΝΝΗΣ ΜΑΝΩΛΗΣ: Ευχαριστώ, κύριε Πρόεδρε.
     Πήρα το λόγο για να δώσω δύο απαντήσεις που νομίζω ότι είναι πολύ σημαντικές. Διότι ακούστηκε ότι ο Υπουργός δεν πήρε υπόψη του την πρόταση της ΓΣΕΕ ως όργανο και έβαλε αντιπρόεδρο στην Εργατική Εστία τον προερχόμενο από τη συνδικαλιστική παράταξη της ΔΑΚΕ. Νομίζω, αγαπητέ συνάδελφε κύριε Κουτσούκο, ότι επειδή προέρχεστε από το συνδικαλισμό πρέπει να προσέχετε λίγο  να παίρνετε καλή πληροφόρηση, για να μη δημιουργούμε εντυπώσεις.  
     Αυτό που κάνει η ΓΣΕΕ –και το έκανα κι εγώ ως γενικός γραμματέας επί δώδεκα χρόνια- είναι να προτείνει τρεις εκπροσώπους στον ΟΑΕΔ, τρεις στη διοίκηση της Εργατικής Εστίας και τρεις στην Εργατική Κατοικία. Είναι αλήθεια ότι οι μέχρι σήμερα κυβερνήσεις του ΠΑΣΟΚ σε όλες τις περιπτώσεις χρησιμοποιούσαν ως αντιπρόεδρο από την πλευρά των εργαζομένων πάντα συνδικαλιστή προερχόμενο από την ΠΑΣΚΕ. Αυτό δεν σημαίνει, κύριε Κουτσούκο, ότι αυτό είναι σωστό. Η ΓΣΕΕ δεν έκανε πρόταση για αντιπρόεδρο έκανε πρόταση για τρία μέλη για τη διοίκηση. Δεν θα μπορούσε να κάνει πρόταση για αντιπρόεδρο γιατί δεν υπάρχει απόφαση οργάνου, διότι η ΠΑΣΚΕ δεν έχει πλειοψηφία στη ΓΣΕΕ. Η ΠΑΣΚΕ ως ΠΑΣΚΕ στο παρασκήνιο ζητούσε αυτό που είχε καθιερωθεί, αν θέλετε, να ισχύσει και σήμερα. Αυτό δεν ίσχυσε σ’ αυτήν την περίπτωση. Ισχύει σ’ άλλες περιπτώσεις. Μην ισοπεδώνουμε, λοιπόν, τα πάντα και μην επιδεικνύουμε αλαζονεία πιστεύοντας ότι μόνο εμείς και κανείς άλλος δεν μπορεί να κατέχει μία θέση. 
     Δεύτερον. Επειδή πριν από λίγο πήρα πληροφόρηση για το τι έγινε στην Εθνική Τράπεζα, κοιτάξτε να δείτε σχετικά με το ότι άλλαξαν ακριβώς εννέα στους τριάντα υποδιευθυντές στην περιφέρεια. Εσείς λέτε ότι άλλαξαν οι τριάντα. Άλλαξαν οι εννέα, δεν άλλαξαν οι τριάντα. Άρα δεν μπορείτε να έρχεστε εδώ και να λέτε ότι αποκεφαλίστηκαν οι πάντες.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Οι τριάντα σε ποιο κόμμα ήταν, κύριε συνάδελφε;
     ΙΩΑΝΝΗΣ ΜΑΝΩΛΗΣ: Και οι τριάντα ήταν στο ίδιο κόμμα. Είναι φανερό ότι ήταν στο ίδιο κόμμα.
     Λοιπόν, δεν μπορεί να έρχεστε εδώ και να λέτε ότι δεν έχει σημασία που ανήκουν, αλλά σημασία έχει αν είναι καλοί ή όχι υπάλληλοι. 
     Κύριε Κουτσούκο, μη διεκδικείτε το αποκλειστικό δικαίωμα ότι μόνο από εσάς είναι οι καλοί υπάλληλοι σ’ αυτόν τον τόπο. Θα σας έλεγα ότι το αντίθετο συμβαίνει. Αυτοί που αναρριχήθηκαν με κομματικά κριτήρια και έφθασαν σε μία θέση είναι κατά κανόνα και οι ανίκανοι, ενώ οι άλλοι είναι ικανοί και στη δική σας παράταξη και στη δική μας παράταξη, αλλά κρίνονται από μία διοίκηση με αντικειμενικά κριτήρια. Μία διοίκηση, η οποία βλέπει το έργο και δεν βλέπει σε ποιο κόμμα ανήκαν. Και δυστυχώς, στο χώρο σας έχετε δώσει το κακό παράδειγμα και έχετε περάσει σ’ όλους τους εργαζόμενους, σ’ όλες τις ΔΕΚΟ σήμερα ότι οι πολιτικοί κάνουν τα πάντα. Αφού το ΠΑΣΟΚ έκανε τα πάντα, μπορεί και η Νέα Δημοκρατία να κάνει τα πάντα. 
     Δεν είναι έτσι τα πράγματα. Εμείς όχι με αλαζονεία, με συνέπεια σ’ αυτά που λέγαμε, θα επιβάλουμε αξιοκρατία και άξιοι υπάρχουν σ’ όλα τα κόμματα. Άξιοι υπάρχουν παντού, όχι μόνο στο δικό σας κόμμα.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γιάννης Κουτσούκος με την προσδοκία, κύριε Κουτσούκο, ότι θα έχουμε μία αντιπαράθεση όχι συνδικαλιστική, αλλά καθαρά κοινοβουλευτική. Έτσι δεν είναι;
     ΓΙΑΝΝΗΣ ΚΟΥΤΣΟΥΚΟΣ: Απολύτως, κύριε Πρόεδρε.
     Αναφέρθηκα στον Υπουργό Εργασίας ως θεματοφύλακα των διαδικασιών δημοκρατικής εκπροσώπησης των συνδικάτων. Αυτό δεν είναι μία κομματική ούτε μία συνδικαλιστική αντιπαράθεση, γιατί αλίμονό μας. 
     Κατανοώ τη συνάδελφο, την κ. Καλογήρου που μίλησε, που μπορεί να μην έχει γνώση των διεργασιών, των λειτουργιών της κατακτημένης νομικής και πολιτικής και με κοινωνικούς αγώνες αυτονομίας των μαζικών φορέων, αλλά δεν κατανοώ το συνάδελφο, τον κ. Μανώλη. 
     Είπα ότι αντιστράφηκε η λογική της εκπροσώπησης και αυτό δεν είναι ένα θέμα κομματικής αντιπαράθεσης, είναι ένα θέμα σεβασμού των θεσμών. Έφερα παραδείγματα συγκεκριμένα, τη ΓΣΕΕ και την Εργατική Εστία, την Αγροτική, την ΚΕΔΚΕ και το Ταμείο Παρακαταθηκών και μπορώ να φέρω κι άλλα. Και τον κάλεσα να περιφρουρήσει την κατοχυρωμένη συμμετοχή των συνδικάτων.
     Σε ό,τι αφορά τα υπόλοιπα κομματικά, τα οποία είπε ο συνάδελφος κ. Λυκουρέντζος θέλω να τον ενημερώσω ότι στο τραμ στο οποίο αναφέρθηκε επικαλούμενος διορισμούς, το συνδικάτο το οποίο συγκροτήθηκε έχει πλειοψηφία της ΔΑΚΕ. Τώρα πώς έγινε αυτό …
     ΑΝΔΡΕΑΣ ΛΥΚΟΥΡΕΝΤΖΟΣ: Τους απογοητεύσατε και φύγανε.
     ΓΙΑΝΝΗΣ ΚΟΥΤΣΟΥΚΟΣ: Είναι περίεργα πράγματα, πρέπει να τα αναζητήσουμε.
     Σε ό,τι αφορά το ΣΔΟΕ, κύριε Πρόεδρε, το οποίο καταγγέλλεται για κομματισμό, θέλω να πω ότι ένας αξιόλογος συνάδελφος, τον οποίο –με τους κατοχυρωμένους θεσμούς και με τις διαδικασίες που ανέφερε ο κ. Μακρυπίδης- έκρινε η διοίκηση ως διευθυντή σε παρελθόντα χρόνο, αλλά πρωτοκλασάτο και προβεβλημένο στέλεχος της ΔΑΚΕ, τοποθετήθηκε στη θέση αυτών που αποπέμφθηκαν, προς δόξα δηλαδή της λογικής της αποκομματικοποίησης.
     Τέλος, θέλω να κλείσω με τα αναδρομικά, γιατί αυτός ήταν ο λόγος που ζήτησα να παρέμβω. 
     Κύριε Υπουργέ και κύριε Υφυπουργέ, είναι σε γνώση μου ότι υπάρχει απόφαση του Ελεγκτικού Συνεδρίου που δικαιώνει πολιτικό συνταξιούχο για αναδρομικά από το 2000 και μετά. Βέβαια δεν είναι εκτελεστή. 
     Τι περιμένετε, λοιπόν; Να προστρέξουν οι συνταξιούχοι των ΔΕΚΟ στα πολιτικά δικαστήρια και να φθάσουν μέχρι τον Άρειο Πάγο για να πάρουν μία ανάλογη απόφαση για να έλθετε να κάνετε τη ρύθμιση; 
     Σας καλούμε να αποτρέψετε αυτήν τη διαδικασία μετατροπής της χώρας σ’ ένα απέραντο δικαστήριο και αφού ξέρουμε ποιο θα είναι το αποτέλεσμα, να έλθετε και να κάνουμε μία ειλικρινή συζήτηση και να βρούμε μία ρεαλιστική πολιτική λύση για την καταβολή των αναδρομικών. 
     Γι’ αυτό σας καλέσαμε και ευχαριστώ πάρα πολύ, κύριε Πρόεδρε, για το λόγο.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, νομίζω ότι η εξέλιξη της μακράς αυτής συζητήσεως ενώπιον της Εθνικής Αντιπροσωπείας κατέδειξε και την ορθότητα και τη συνέπεια και τη φερεγγυότητα της πολιτικής της Κυβέρνησης Καραμανλή.
     Βεβαίως ακούστηκαν πολλά και μπροστά στην αμηχανία και το αδιέξοδο που αντιμετώπισαν οι συνάδελφοι του ΠΑΣΟΚ, οι οποίοι εκλήθησαν να δικαιολογήσουν τα αδικαιολόγητα, γι’ αυτά που δεν έκαναν οι κυβερνήσεις του Κινήματος μέχρι την 7η Μαρτίου, η συζήτηση εξετράπη σε θέματα που αφορούν τη ζεύξη Ρίου-Αντιρρίου, σε θέματα που αφορούν την παρουσία Υπουργών στην τηλεόραση, στον προαστιακό, στο τραμ και σε άλλα πολύ ευχάριστα ζητήματα, τα οποία όμως αποτέλεσαν ένα προπέτασμα για να καλυφθεί –προσπάθεια ήταν, στην πράξη δεν επετεύχθη- η γύμνια της απελθούσας κυβέρνησης απέναντι στο συγκεκριμένο μεγάλο πρόβλημα που επιχειρεί να θίξει από σήμερα η Κυβέρνηση της Νέας Δημοκρατίας, στο πρόβλημα της χαμηλής αγοραστικής δύναμης και του χαμηλού εισοδήματος εκατοντάδων χιλιάδων συνταξιούχων σε όλη τη χώρα.
     Ο πανδαμάτωρ χρόνος δεν θεραπεύει μόνο πληγές. Λειτουργεί και αποκαλυπτικά στο βάθος του. Βλέπουμε, λοιπόν, ότι στην πορεία του χρόνου, στην ευθεία του χρόνου αποκαλύπτεται, ποια κυβέρνηση είναι η πραγματικά προοδευτική, η φιλολαϊκή, ποια κυβέρνηση ακολουθεί κοινωνιστική πολιτική, ποια κυβέρνηση έχει ισχυρό κοινωνικό πρόγραμμα και το εφαρμόζει. Δεν ήταν οι κυβερνήσεις Σημίτη-Παπανδρέου. Είναι η Κυβέρνηση του Πρωθυπουργού Κώστα Καραμανλή, η Κυβέρνηση της Νέας Δημοκρατίας.
     Όσον αφορά τώρα ζητήματα που ετέθησαν παρεμπιπτόντως, αλλά δεν πρέπει να μείνουν αναπάντητα, πολύ σωστά ο Υφυπουργός κ. Αγγελόπουλος ξεκαθάρισε κάποια πράγματα και θα το επαναλάβω και εγώ. Έγινε ένας υπαινιγμός εν είδει διαλεκτικής προκλήσεως, γιατί η Κυβέρνηση δεν μας λέει για το ασφαλιστικό. 
     Δεν θα κουραστούμε να το επαναλαμβάνουμε, αλλά σε ώτα μη ακουόντων της Αξιωματικής Αντιπολίτευσης. Ευτυχώς ο λαός ακούει και το απέδειξε με την ψήφο του στις 7 Μαρτίου. Θα το αποδείξει και πάλι με την ψήφο του στις εκλογές της 13ης Ιουνίου. Δηλαδή δεν υπάρχει θέμα αλλαγής του κοινωνικού-ασφαλιστικού καθεστώτος στη χώρα μας. Η χώρα έχει ασφαλιστικούς νόμους, νόμους που ψηφίσατε εσείς και νόμους που δεν τους εφαρμόσατε εσείς και τους οποίους εφαρμόζουμε εμείς σήμερα, γιατί θεωρούμε ότι απορρέουν από τον κορμό των αντιλήψεων που ισχύουν σε όλη την Ευρωπαϊκή Ένωση και πρέπει να τύχουν εφαρμογής στην Ελλάδα.
     Και οφείλω να σας ενημερώσω ότι και με συνέργεια δική μου και με συνέργεια και συνεργασία του Υφυπουργού κ. Αγγελόπουλου –προς τιμήν του- και με συνέργεια και συνεργασία και σκληρή προσπάθεια του αρμοδίου Γενικού Γραμματέα κ. Κωστόπουλου, μέσα σε σχεδόν τρεις μήνες έχουμε εκδώσει εγκυκλίους και υπουργικές αποφάσεις σε αριθμό ρεκόρ, για να μπορέσουμε να υλοποιήσουμε νομοθετικές ρυθμίσεις, που αφορούν τη ζωή του συνταξιούχου, αφορούν την περιουσία, το εισόδημα του συνταξιούχου και αφορούν και τη λειτουργία των ταμείων.
     Επιπλέον θέλω να ενημερώσω την Εθνική Αντιπροσωπεία ότι έχουμε αρχίσει έναν αγώνα πάρα πολύ έντονο εδώ και αρκετές εβδομάδες, με εγκυκλίους, με τηλέφωνα, με επίκληση της ευθύνης του κυβερνητικού Επιτρόπου –του εκάστου ή της εκάστης κυβερνητικής Επιτρόπου- που μετέχει στα συμβούλια των ασφαλιστικών ταμείων, για να μπει στο σύστημα της συνταξιοδότησης το σχετικό θέμα και να υλοποιηθεί ακριβώς η δέσμευση από 1ης Ιουλίου, ώστε να γίνει πραγματικότητα αυτό που ψηφίζουμε σήμερα, ο συνταξιούχος να δει περισσότερα ευρώ, από 5 περίπου έως 87 ευρώ -ανάλογα με την κλίμακα- στην τσέπη του ζεστό χρήμα από 1ης Ιουλίου.
     Σε καμία περίπτωση δεν είναι ικανοποιημένη η Κυβέρνηση απ’ αυτήν την αύξηση που είναι μικρή, αλλά θεωρεί ότι αποτελεί ένα πρώτο σημαντικό, σταθερό βήμα προς τα μπρος. Θα ακολουθήσουν και άλλα βήματα και παραμένει απαρέγκλιτος στόχος και δέσμευση αδιαπραγμάτευτη της Κυβέρνησης ότι στα τέλη της τετραετίας θα ολοκληρώσουμε αυτήν την πολιτική, που αφορά τη σταδιακή σύγκλιση των συντάξεων με τον ευρωπαϊκό μέσο όρο.
     Κύριοι συνάδελφοι, έγινε αναφορά σε ζητήματα σχετικά με την Εργατική Εστία. Μάλιστα ο αγορητής της Αντιπολιτεύσεως κ. Κουτσούκος, ο πρώην πρόεδρος της ΑΔΕΔΥ, μας κάλεσε να συμμορφωθούμε με το νόμο. Προφανώς, κύριε Κουτσούκο, έχετε άγνοια του νόμου και λυπούμαι που το λέω, αλλά δεν γνωρίζετε νόμο που ψήφισε η κυβέρνηση του ΠΑΣΟΚ και ρυθμίζει τα της λειτουργίας της Εργατικής Εστίας. Εμείς αυτόν το νόμο τηρήσαμε απαρέγκλιτα, κατά γράμμα, και λυπάμαι που ατυχήσατε, γιατί τότε δεν θα έπρεπε να τον ψηφίζατε. Εσείς τον ψηφίσατε και εμείς τον εφαρμόσαμε.
     Επιπλέον, δεν καταλαβαίνω γιατί αυτή η οιμωγή και ο θρήνος. Δηλαδή, η παράταξη, η οποία λέγεται ΔΑΚΕ, είναι υπό διωγμόν, τελεί εν παρανομία; Εξελέγη ως Αντιπρόεδρος της Εργατικής Εστίας το στέλεχος της ΔΑΚΕ, ο κ. Καλλίρης. Αυτή είναι η πραγματικότητα και θέλω να σας πω ότι η νέα διοίκηση της Εργατικής Εστίας δήλωσε δια του Προέδρου του κ. Τεκιά και είχα την ευκαιρία να το επαναλάβω και εγώ στο πρώτο διοικητικό συμβούλιο που τιμητικά ήμουν παρών ότι θα συνεργαστούμε με όλες τις πλευρές του πολιτικού φάσματος, με όλες τις πλευρές των συνδικαλιστικών υπηρεσιών. Αυτό κάνουμε και το κάνω και εγώ προσωπικά –και το γνωρίζετε πολύ καλά- γιατί μας ενδιαφέρουν τα δικαιώματα των εργαζομένων. Και πρέπει να ξέρετε ότι τα προβλήματα των εργαζομένων και τα δικαιώματά τους δεν έχουν ούτε πράσινο ούτε κόκκινο ούτε μπλε χρώμα. Τα υπόλοιπα είναι εκ του περισσού και εκ του πονηρού, εάν δεν προέρχονται από μη συνειδητή άγνοια.
     Ακούσαμε ορισμένα πράγματα περί κομματισμού. Θα μου επιτρέψετε να σας πω ότι πρόκειται για θέατρο του παραλόγου. Αισθάνομαι ότι προσβάλλετε την νοημοσύνη του Έλληνα και της Ελληνίδας. Δυστυχώς οι άρχουσες ομάδες του ΠΑΣΟΚ καθ’ όλην την μακράν περίοδον διακυβέρνησης του τόπου από αυτές τις ομάδες ανήγαγαν τον κομματισμό σε ευγενές σπορ των κομματικών ελίτ. 
     Συνεπώς έρχεσθε σήμερα στη Βουλή και μιλάτε για κομματισμό, τη στιγμή που δεν έχουμε μετακινήσει στο Υπουργείο Εργασίας ούτε ένα διευθυντή ούτε μία διευθύντρια; Αντιθέτως συνεργαζόμαστε κατά τον πλέον αρμονικό τρόπο με ανθρώπους που είναι στελέχη των συνδικαλιστικών οργανώσεων του ΠΑΣΟΚ και δεν έχουμε κανένα πρόβλημα. Για εμάς το κριτήριο δεν είναι που ανήκει ο κάθενας και η κάθε μία, αλλά πόσο χρήσιμος είναι ένας άνθρωπος στη Δημόσια Διοίκηση και πόσο μπορεί να προσφέρει. Πρέπει να σας πω και το λέω μέσα από την καρδιά μου ότι έχουμε άριστη συνεργασία με όλους. Υπάρχουν άνθρωποι που είναι στελέχη των συνδικαλιστικών οργανώσεων του ΠΑΣΟΚ, οι οποίοι λειτουργούν και μέσα στην Δημόσια Διοίκηση κατά πάρα πολύ εποικοδομητικό τρόπο.
     Επίσης υπάρχουν και πάρα πολλοί δημόσιοι υπάλληλοι, που είναι στα ψυγεία, οι κατεψυγμένοι δημόσιοι υπάλληλοι. Αυτό αποτελεί παγκόσμια πρωτοτυπία και μας εκθέτει στην Ευρώπη. Είναι η επινόηση των κυβερνήσεων του ΠΑΣΟΚ όχι μόνο στα χαρτιά, αλλά και στην πράξη οι κατεψυγμένοι δημόσιοι υπάλληλοι, οι κατεψυγμένοι διευθυντές. Υπάρχουν δημόσιοι υπάλληλοι πιστοί στον όρκο τους, στο καθήκον τους που είδαν να εγκλωβίζεται η ζωή τους και να αιχμαλωτίζεται η επαγγελματική τους εξέλιξη. Γιατί; Διότι είχαν την «ατυχία», κατ’ εσάς, να μην ανήκουν στις πράσινες κλαδικές. 
     Έρχεσθε, λοιπόν, εσείς που δημιουργήσατε αυτό το κομματικό έρεβος στη Δημόσια Διοίκηση να κατηγορείτε τρεις μήνες μετά την Κυβέρνηση της Νέας Δημοκρατίας για τα ίδια ανομήματα. Τα ανομήματα σας ανήκουν, έχετε την πατρότητα και αυτή η πατρότητα έχει καταγραφεί στην πρόσφατη ζώσα πολιτική ιστορία του τόπου.
     Επιπλέον θα ήθελα να σας ρωτήσω -επειδή ακούγονται πολλά για το θέμα της δημοσιονομικής πολιτικής- γιατί σας πειράζει η δημοσιονομική απογραφή; Γιατί εναντιώνεστε προς την αλήθεια; Σας θίγει η αλήθεια; Σας θίγει το γεγονός ότι ήρθε η Ευρωπαϊκή Στατιστική Υπηρεσία και έβαλε την σφραγίδα της στο ότι το έλλειμμα έχει εκτοξευθεί στο 3,2% του Ακαθάριστου Εγχωρίου Προϊόντος, τη στιγμή που ο κ. Χριστοδουλάκης, ο πατέρας της κάθε είδους λαθροχειρίας στους εθνικούς προϋπολογισμούς, αυτός που κρατούσε διπλά βιβλία, ήθελε να μας διαβεβαιώσει στην αρχή ότι το έλλειμμα ξεκινούσε από 0,9%, πήγε στο 1,7% και το σταμάτησε εκεί; Έρχεται όμως η Ευρωπαϊκή Στατιστική Υπηρεσία και μιλά για 3,2%. Επειδή έχετε συλληφθεί να γράφετε και να λέτε ψέματα ενοχλείσθε από την οικονομική απογραφή; Ναι, η οικονομική απογραφή έγινε και αφορά μεγέθη με τα οποία διαχειριζόμαστε τη ζωή του ελληνικού λαού, τη ζωή του Έλληνα και της Ελληνίδας, το δημόσιο χρήμα και εκεί δεν χωρούν ούτε ψεύδη ούτε ανακρίβειες ούτε υπερβολές.
     Η χώρα πορεύεται ανάμεσα σε δημοσιονομικές συμπληγάδες. Η χώρα τα τελευταία χρόνια έγινε χώρα που παράγει λιγότερο, εξάγει λιγότερο και εισάγει περισσότερο. Μετατρέψατε την Ελλάδα σε χώρα σβησμένων καμινάδων και ερχόσαστε σήμερα να ζητάτε ευθύνες από πού; Από μία Κυβέρνηση που θεωρεί ότι είναι βασικό στοιχείο της πολιτικής της η ανάπτυξη. Από μία Κυβέρνηση η οποία προχωρεί ταχύτατα τους επόμενους μήνες σε δύο πάρα πολύ σημαντικά νομοσχέδια. Πρώτον, στο αναπτυξιακό νομοσχέδιο και δεύτερον στο νομοσχέδιο για τη μείωση των φορολογικών συντελεστών των επιχειρήσεων, ιδιαίτερα των μικρομεσαίων, σε κέρδη που βγάζουν και επανεπενδύονται, που παραμένουν στην πραγματική οικονομία. 
     Είτε το θέλουν κάποιες ακραίες φωνές από το χώρο του ΠΑΣΟΚ, εγώ δεν θεωρώ ότι τα όσα ακούστηκαν έρχονται να αντιπροσωπεύσουν το σύνολο των στελεχών αυτού του μεγάλου κόμματος, τους οπαδούς του οποίου και τα στελέχη σέβομαι προσωπικά. Αυτές οι ακραίες φωνές, όμως, έχουν σκοπό ακριβώς να λειτουργήσουν σαν προπέτασμα οξύτητας, να κρύψουν τα τεράστια προβλήματα συνοχής, αποτελεσματικότητας και θεσμικού ρόλου που έχετε ως Αντιπολίτευση, προβλήματα τα οποία θα φανούν και στις εκλογές της 13ης Ιουνίου.
     Δύο λόγια ακόμη θέλω να πω για να ολοκληρώσω. Θα επαναλάβω ότι ενδεικτικό της ανύπαρκτης κοινωνικής ευαισθησίας των κυβερνήσεών σας –δεν αναφέρομαι στους συναδέλφους Βουλευτές του ΠΑΣΟΚ, αναφέρομαι στις κυβερνήσεις Σημίτη, Παπανδρέου- είναι –και εγώ αναφέρομαι σε αναμφισβήτητα γεγονότα- το εξής: Ενώ από τις 19 Ιανουαρίου  του 2004 γνωρίζατε ότι είχε εκδοθεί απόφαση του Ελεγκτικού Συνεδρίου με την οποία χαρακτηριζόταν, ως αντισυνταγματική η ρύθμιση για την κράτηση υπέρ του δημοσίου –το τονίζω υπέρ του δημοσίου- ήλθατε λίγες εβδομάδες μετά με το άρθρο 3 του ν. 3234 το Φεβρουάριο του 2004 να παρατείνετε αυτήν την ειδική εισφορά υπέρ του δημοσίου παρ’ όλο που γνωρίζατε τη δικαστική απόφαση. Αυτό δείχνει την κοινωνικά ανάλγητη πολιτική σας στάση. Αυτή εισπράξατε, αυτή θα εξακολουθείτε να εισπράττετε αν συνεχίζετε να είσθε συντονισμένοι με το μήκος κύματος πολιτικής και κοινοβουλευτικής κριτικής που ακούσαμε σήμερα μπροστά μας. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν αισθάνομαι την ανάγκη να απαντήσω για τα περί κοινωνικής αναλγησίας που μόλις εκ νέου εξεστόμισε ο Υπουργός, διότι ήδη και ο Κοινοβουλευτικός Εκπρόσωπος της Νέας Δημοκρατίας και ο Υφυπουργός του, αλλά και αρκετοί συνάδελφοι είπαν τα ακριβώς αντίθετα.
     Επιθυμώ να κάνω ένα δεύτερο σχόλιο. Όταν δεν μπορούμε να απαντήσουμε σε αυτό το οποίο λέγει ο συνομιλητής μας, μία παγία τακτική είναι να απαντάμε επί άλλου θέματος. Ουδείς, κύριε Υπουργέ, είπε ότι δεν θέλουμε τη δημοσιονομική απογραφή. Αντιθέτως, τη ζήτησε  και ο Πρόεδρος του ΠΑΣΟΚ υπό συγκεκριμένες διαφανείς προϋποθέσεις και το θέμα που σχολίασα δεν ήταν αν έπρεπε να γίνει απογραφή ή όχι. Αυτό που σχολίασα υπό τη μορφή ερωτήματος είναι πώς είναι δυνατόν ένας Υπουργός να ζητά απογραφή και ταυτόχρονα να δηλώνει διά του αιτητικού του αιτητικού του και ποιο είναι το πιθανό έλλειμμα. Αυτό σχολίασα, για το οποίο όμως φυσικά δεν υπάρχει καμία απάντηση. 
     Σχόλιο τρίτο. Ειπώθηκαν τα περί ψύξεως, καταψύξεως και έχω ένα ερώτημα κύριε Πρόεδρε. Εάν τόσοι πολλοί ετέθησαν εις το ψυγείο, όπως ισχυρίζεται ο κύριος Υπουργός της Εργασίας, γνωρίζω από την απλή  καθημερινή μου εμπειρία ότι η απόψυξη κρατάει μερικές ώρες. Δεν αντιλαμβάνομαι γιατί η Κυβέρνηση δεν κατέστη δυνατόν σε τρεις μήνες μετά τις εκλογές να συντελέσει το θαυματουργό έργο της αποψύξεως.
     Το τελευταίο μου σχόλιο. Ομολογώ ότι θέλω να ευχαριστήσω την Κυβέρνηση διότι σήμερα πήρα μια πληροφορία. Είπε ο κύριος Υπουργός ότι η Κυβέρνηση που πραγματικά ασκεί κοινωνιστικό έργο είναι η Κυβέρνηση Καραμανλή. Τον ευχαριστώ για την πληροφορία. Γνωρίζω ότι ο κοινωνισμός είναι προσομοίωση προς το κοινωνικό και όχι κοινωνικό έργο. Συνεπώς άλλοι διεκδικούν την ορθή  εφαρμογή κοινωνικής πολιτικής.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του νομοσχεδίου των Υπουργείων Οικονομίας και Οικονομικών και Απασχόλησης και Κοινωνικής Προστασίας: «Κατάργηση ειδικής εισφοράς επί των συντάξεων του Δημοσίου και των άλλων ασφαλιστικών φορέων». 
     Ερωτάται το Σώμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο των Υπουργείων Οικονομίας και Οικονομικών και Απασχόλησης και Κοινωνικής Προστασίας: «Κατάργηση ειδικής εισφοράς επί των συντάξεων του δημοσίου και των άλλων ασφαλιστικών φορέων», έγινε δεκτό επί της αρχής κατά πλειοψηφία. 
     Εισερχόμαστε στην ψήφιση του άρθρου 1. 
     Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ομοφώνως όπως τροποποιήθηκε από τον κύριο Υπουργό. 
     Κυρίες και κύριοι συνάδελφοι, θα ήθελα να θέσω υπόψη σας την από 6.5.2004 ομόφωνη απόφαση της Διάσκεψης των Προέδρων και να παρακαλέσω για την έγκριση από το Σώμα, σχετικώς με την ανανέωση των ηλεκτρονικών υπολογιστών και την αποπληρωμή οφειλών από τηλεφωνικά τέλη. Δηλαδή θα εφαρμοστούν οι αποφάσεις οι οποίες από το 1993 λαμβάνονται και εφαρμόζονται για τα θέματα αυτά.
     Το Σώμα συμφωνεί; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε ομοφώνως.
     Κυρίες και κύριοι συνάδελφοι, θα ήθελα να θέσω υπόψη σας την από 6.5.2004 ομόφωνη απόφαση της Διάσκεψης των Προέδρων και να παρακαλέσω για την έγκριση από το Σώμα σχετικώς με την ανανέωση των ηλεκτρονικών υπολογιστών και την αποπληρωμή οφειλών από τηλεφωνικά τέλη. Δηλαδή θα εφαρμοστούν οι αποφάσεις οι οποίες από το 1993 λαμβάνονται και εφαρμόζονται για τα θέματα αυτά.
     Ερωτάται το Σώμα αν συμφωνεί με την απόφαση αυτή.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα ομοφώνως συμφώνησε με την απόφαση αυτή η οποία έχει ως εξής: 
     «Σχέδιο απόφασης της Ολομέλειας της Βουλής των Ελλήνων
     Η Βουλή των Ελλήνων
     Έχοντας υπόψη:
     1. Τα άρθρα 63 παράγραφοι 1 και 2 και 65 του Συντάγματος,
     2: Το Ζ΄ Ψήφισμα της Ε΄ Αναθεωρητικής Βουλής των Ελλήνων (ΦΕΚ.23/Α/75),
     3. Τις διατάξεις του ν. 1180/1981 (ΦΕΚ 188/A/81),
     4. Την κατά την ΙΕ΄ Συνεδρίαση της 1ης Νοεμβρίου 1966, απόφαση της Ολομέλειας της Βουλής των Ελλήνων (απόφαση 5843/4.11.96 - ΦΕΚ 252/Α/96),
     5. Την κατά την ΞΒ΄ Συνεδρίαση της 21ης Ιανουαρίου 1997 απόφαση της Ολομέλειας της Βουλής των Ελλήνων (ΦΕΚ 8/Α/97),
     6. Την από 6.5.2004 ομόφωνη απόφαση της Διάσκεψης των Προέδρων,
     αποφασίζει:
     1. Η κατά την ΙΕ΄ Συνεδρίαση της 1ης Νοεμβρίου 1996 απόφαση της Ολομέλειας της Βουλής των  Ελλήνων (απόφαση 5843/4.11.96 - ΦΕΚ 252/Α/96) ισχύει αναλόγως και για τους Βουλευτές της Ι΄ Περιόδου της Βουλής και μέχρις ενάρξεως της ΙΑ΄ Περιόδου, καθώς και για τους Έλληνες Ευρωβουλευτές που εξελέγησαν στην Ευρωβουλή κατά το 1999.
     2. Η κατά την ΞΒ΄ Συνεδρίαση της 21ης Ιανουαρίου 1997 απόφαση της Ολομέλειας της Βουλής των Ελλήνων (ΦΕΚ 8/Α/97) ισχύει αναλόγως και για την ΙΑ΄ Περίοδο της Βουλής, καθώς και για τους Έλληνες Ευρωβουλευτές που θα εκλεγούν στην Ευρωβουλή κατά το 2004.
     Η ισχύς της παρούσας αρχίζει από τη δημοσίευσή της στην Εφημερίδα της Κυβερνήσεως».
     ΠΡΟΕΔΡΕΥΩΝ (Γεώργιος Σούρλας): Παρακαλείται το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση της απόφασης αυτής.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα παρέσχε τη ζητηθείσα εξουσιοδότηση.
     Εισερχόμαστε στη συζήτηση των υπουργικών τροπολογιών. 
     Υπάρχουν τέσσερις υπουργικές τροπολογίες και μία εμπρόθεσμη τροπολογία του κ. Σκυλλάκου και της κ. Παντελάκη. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, μπορώ να ενημερώσω το Σώμα; 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Η κ. Παντελάκη έχει δίκιο όταν λέει ότι η τροπολογία του ΚΚΕ είναι εμπρόθεσμη. Απλώς διευρύνουμε το θέμα και εντάσσουμε αυτήΝ την τροπολογία σε μία ρύθμιση που έρχεται στο νομοσχέδιο για τη μερική απασχόληση. Γι’ αυτό και δεν θα την κάνουμε δεκτή προς συζήτηση σήμερα. Αυτό ήθελα να διευκρινίσω. 
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, με συγχωρείτε, αφού είναι εμπρόθεσμη γιατί να μην τη συζητήσουμε σήμερα; 
     ΠΡΟΕΔΡΕΥΩΝ (Γεώργιος Σούρλας):  Κυρία Παντελάκη, απ’ ό,τι θυμάμαι, όταν μιλήσατε γενικότερα για το νομοσχέδιο αναφερθήκατε στο περιεχόμενο της τροπολογίας.  Αν θέλετε να επαναλάβετε το ίδιο περιεχόμενο, μπορεί να είναι περιττό για το Σώμα. 
     ΕΛΠΙΔΑ ΠΑΝΤΕΛΑΚΗ: Προηγουμένως κάναμε μία συζήτηση με τον κύριο Υπουργό ότι αν ήταν εκπρόθεσμη θα πήγαινε σε άλλο νομοσχέδιο, εφόσον όμως είναι εμπρόθεσμη θα ήθελα να παρακαλέσω το Προεδρείο να την περάσει. 
     ΠΡΟΕΔΡΕΥΩΝ (Γεώργιος Σούρλας): Ο Κανονισμός επιτρέπει τη συζήτηση, ο Υπουργός απεφάνθη, γιατί προφανώς απάντησε στη δική σας αναφορά, όταν αναφερθήκατε στο νομοσχέδιο και απεφάνθη θετικά. Θα συζητηθεί αυτή η τροπολογία σε άλλο νομοσχέδιο. 
     ΕΛΠΙΔΑ ΠΑΝΤΕΛΑΚΗ: Εφόσον είναι εμπρόθεσμη, εγώ θέτω το θέμα να συζητηθεί σήμερα σ’ αυτό το νομοσχέδιο. Να μας πει ο κύριος Υπουργός αν το δέχεται ή όχι και από εκεί και πέρα εναπόκειται σε εσάς. 
     ΠΡΟΕΔΡΕΥΩΝ (Γεώργιος Σούρλας): Εναπόκειται στην απόφαση του Υπουργού και ο Υπουργός είπε ότι δεν την κάνει δεκτή. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Να διευκρινίσουμε το εξής: Η πρόταση η οποία εμπεριέχεται στην τροπολογία που έχει καταθέσει το ΚΚΕ, βρίσκει σύμφωνη την Κυβέρνηση κυρία συνάδελφε. Θα ενσωματωθεί σε ευρύτερη διάταξη που θα εμπεριέχει και αυτή τη ρύθμιση, γιατί σας είπα ότι συμφωνούμε, στο νομοσχέδιο για τη μερική απασχόληση, το οποίο πέρασε από τις επιτροπές και μετά από τις Ευρωεκλογές έρχεται στην Ολομέλεια της Βουλής προς ψήφιση. 
     ΠΡΟΕΔΡΕΥΩΝ (Γεώργιος Σούρλας): Άρα θεωρείται ικανοποιητική η θέση και η απάντηση του Υπουργού. 
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, είχα ζητήσει το λόγο πριν, επί προσωπικού, αλλά δεν με είδατε, είχατε μπει στη διαδικασία της ψηφοφορίας. 
     ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, έχει ολοκληρωθεί η συζήτηση για το θέμα αυτό. Μπορεί να μη σας αντελήφθη το Προεδρείο και έχετε δίκιο. Επειδή ολοκληρώθηκε η συζήτηση και απεφάνθη το Σώμα και επί της αρχής και επί του άρθρου, δεν έχει κανένα νόημα να επανέλθετε.  Αν θέλετε, όμως, στις τροπολογίες να εκμεταλλευτείτε την παρέμβασή σας μπορείτε να το κάνετε. Θα σας το επιτρέψουμε. 
     Εισερχόμαστε στη συζήτηση της τροπολογίας με γενικό αριθμό 12 και ειδικό 1…
     ΑΝΔΡΕΑΣ ΜΑΚΡΥΠΙΔΗΣ: Η υπόσχεση είναι καταστρατήγηση του Κανονισμού….
     ΠΡΟΕΔΡΕΥΩΝ (Γεώργιος Σούρλας): Όχι, είναι μία πολύ ξεκάθαρη θέση του Προεδρείου. Θα μπορούσε να το κάνει και διαφορετικά, όμως θα ήταν παράληψη διότι δεν αντελήφθην την επιθυμία του Υφυπουργού να μιλήσει. 
     Προχωράμε στην υπουργική τροπολογία με γενικό αριθμό 12 και ειδικό 1 της 27ης Μαΐου 2004 των κυρίων Παυλόπουλου, Αλογοσκούφη και Λιάπη: «Κίνητρα για την ανανέωση των κυκλοφορούντων δικύκλων μοτοσικλετών».
     Ο Υφυπουργός Μεταφορών και Επικοινωνιών κ. Νεράντζης έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κάποιοι συνάδελφοι ρώτησαν τι σχέση έχει αυτή η τροπολογία με το συζητούμενο νομοσχέδιο. Υπάρχει μία γενικότερη σχέση. Και τα δύο είναι ανακουφιστικά. Όπως το νομοσχέδιο αυτό ανακουφίζει, έτσι θα ανακουφίσει και η διάταξη αυτή, αφού θα αποσύρει τα παλιά δίκυκλα. Η ουσία, όμως, είναι εν τέλει -για να μιλήσουμε σοβαρότερα- ότι με αυτόν τον τρόπο εν όψει των Ολυμπιακών προσπαθούμε να ανανεώσουμε το «στόλο» όλων σχεδόν των δικύκλων και αυτό θα έχει σαν συνέπεια τη βελτίωση των συνθηκών οδικής ασφάλειας, τη βελτίωση των συνθηκών κυκλοφορίας και φυσικά την προστασία του περιβάλλοντος.
     Έτσι, λοιπόν, απ’ αυτήν την πλευρά παίρνουμε μέτρα, τα οποία βοηθούν τη χρησιμοποίηση ενός δικύκλου, το οποίο είναι ιδιαίτερα προσφιλές και στις μικρομεσαίες τάξεις και στις τάξεις της νεολαίας. 
     Βλέπετε, λοιπόν, πώς αποδεικνύουν κάποιες παρατάξεις την αγάπη τους, την αφοσίωσή τους και το ενδιαφέρον για πενόμενες ή για χειμαζόμενες ή για νεανικές τάξεις. 
     Δεν θα μπω στη διαδικασία να ξοδέψω χρόνο απαριθμώντας ποια είναι τα κίνητρα. Εκείνο που θα πω είναι ότι παρέχουμε κίνητρα ακριβώς για να διευκολυνθεί η απόσυρση αυτών των παλαιών δικύκλων και η αντικατάστασή τους με νέα. 
     Η τροπολογία δεν αφορά τα κάτω των πενήντα κυβικών δίκυκλα, διότι η ταξινόμησή τους δεν ήταν δυνατή, δεδομένου ότι αυτά δεν ταξινομούνται στο Υπουργείο, αλλά στα επιμέρους τμήματα της Τροχαίας. Από την άλλη πλευρά, επειδή αυτά δεν πληρώνουν τέλη, θα ήταν μικρότερο το κίνητρο. 
     Πάντως, το Υπουργείο δεσμεύθηκε να εξετάσει το θέμα, να βρει λύση και πιστεύω ότι θα βρει το χρόνο μέχρι το τέλος του έτους να περιλάβει την απόσυρση και αυτών των δικύκλων, παρέχοντας ειδικά κίνητρα, ανάλογα με εκείνα που παρέχουμε σήμερα.
     Με αυτές τις γενικές σκέψεις και αποφεύγοντας τη λεπτομερέστερη ανάλυση, ζητώ την επιψήφιση αυτής της τροπολογίας, διότι έχουμε και Ολυμπιακούς Αγώνες και είναι καλό να κυκλοφορούν τελευταίας τεχνολογίας και μεγαλύτερης ασφάλειας δίκυκλα στους δρόμους της Αθήνας.
     ΠΡΟΕΔΡΕΥΩΝ (Γεώργιος Σούρλας): Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, συμφωνώ με την ουσία της τροπολογίας, όσον αφορά τη χορήγηση των κινήτρων για ανανέωση των δίκυκλων μοτοσικλετιστών, έχω όμως μία επιφύλαξη γιατί περιορίζεται και εξαιρεί τα κάτω από πενήντα κυβικά. Νομίζω ότι αυτό αφορά μία μεγάλη γκάμα ανθρώπων που έχουν τα δίκυκλα και που τα χρησιμοποιούν πολύ πιο συχνά από ό,τι οι κάτοχοι μεγάλου κυβισμού. Είπατε ότι αυτό σας απασχολεί και ότι θα το δείτε σε κάποιο άλλο νομοσχέδιο ή όταν θα το έχετε επεξεργαστεί πλήρως. Εμείς κρατάμε μία επιφύλαξη και τότε θα το υπερψηφίσουμε. 
     ΠΡΟΕΔΡΕΥΩΝ (Γεώργιος Σούρλας): Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Δεν έχω την αίσθηση ότι μέχρι τους Ολυμπιακούς Αγώνες θα προλάβει να διεκπεραιωθεί όλη αυτή η γραφειοκρατική διαδικασία που έτσι κι αλλιώς είναι απαραίτητο να υλοποιηθεί. Όμως, ως χρήστης δικύκλου και εγώ μαζί με τον κ. Πολύδωρα που μίλησε νωρίτερα, θέλω να σημειώσω ότι η μεγάλη πλειοψηφία της νεολαίας, που η αιτιολογική έκθεση της τροπολογίας αναφέρει ότι θέλει να ανακουφίσει με τη συγκεκριμένη ρύθμιση, χρησιμοποιεί δίκυκλα κάτω από πενήντα κυβικά, τα λεγόμενα «παπάκια». 
     Αν υπάρχει πολιτική βούληση, κύριε Υφυπουργέ, μπορεί στη συγκεκριμένη τροπολογία να γίνει η προσθήκη και για τα κάτω των πενήντα κυβικών, γιατί η όλη διαδικασία της απογραφής τους που πράγματι είναι στην Τροχαία κλπ., πάει ουσιαστικά σε εξουσιοδοτικές υπουργικές αποφάσεις.
     Άρα να έχουμε το νομοθετικό πλαίσιο και να βγουν οι εξουσιοδοτικές αποφάσεις. Η μία παρατήρηση είναι αυτή.
     Δεύτερον, κύριε Υπουργέ, θα ήθελα να ενημερώσετε το Σώμα -εάν γνωρίζετε- για το αν η Κυβέρνηση έχει κάνει κάποια ενέργεια σε σχέση με το ΦΠΑ του 18% στα κράνη, που, ως γνωστό, γι’ αυτό απαιτείται άδεια από την ευρωπαϊκή επιτροπή, διότι αφορά την εναρμόνιση της έμμεσης φορολογίας που έγινε το 1992 και κατέταξε τα κράνη στο 18%. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας):  Το λόγο έχει η κ. Παντελάκη. 
     ΕΛΠΙΔΑ ΠΑΝΤΕΛΑΚΗ: Με την ουσία συμφωνούμε, αλλά θα πρέπει εδώ να προστεθεί και αυτό που είπαν και οι άλλοι συνάδελφοι, να αφορά δηλαδή και τα μηχανάκια μικρού κυβισμού. Μάλιστα εκτιμάται ότι αυτά είναι πάνω από δύο εκατομμύρια. Δεν τα χρησιμοποιεί μόνο η νεολαία, αλλά και πάρα πολύς άλλος κόσμος. Βέβαια δεν έχουμε καμία αυταπάτη ότι τα δίκυκλα θα λύσουν το κυκλοφοριακό πρόβλημα. Διευκόλυνση θα υπάρχει. Το επίκεντρο της προσπάθειας πρέπει να είναι  καλύτερα δημόσια μέσα μαζικής μεταφοράς. Αυτά είναι που θα αποφορτίσουν τα πράγματα στο θέμα των συγκοινωνιών. Επαναλαμβάνω ότι θα πρέπει να υπάρξει ρύθμιση και για τα μηχανάκια μικρού κυβισμού.
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Απασχόλησης και Κοινωνικής Προστασίας κ. Αγγελόπουλος, για μια μικρή παρέμβαση. 
     ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, δεν ζητώ το λόγο για να συμφωνήσω με την τροπολογία. Εξάλλου πώς είναι δυνατόν να διαφωνήσει κανείς σ’ ένα πολύ θετικό μέτρο. Μόνο, κύριε Υπουργέ, να δώσετε κίνητρα και σε όσους δεν ξέρουμε να οδηγούμε δίκυκλα. Να μάθουμε να οδηγούμε και εμείς για να μπορούμε να είμαστε και χρήστες.
     Ζήτησα το λόγο για να διευκρινίσω αναφερόμενος στην προηγούμενη τοποθέτηση του Κοινοβουλευτικού Εκπροσώπου του ΠΑΣΟΚ, ότι αναφορικά με την τοποθέτησή μου και την επαναλαμβάνω αυτολεξεί «Κανείς, είπα, «δεν δικαιούται στην Αίθουσα αυτή να αμφισβητεί την κοινωνική ευαισθησία του άλλου», θέλω να πω ότι αυτό είναι τελείως διαφορετικό -και πιστεύω ότι το ίδιο θα έλεγε και θα συμφωνούσε και ο παριστάμενος Υπουργός- απ’ αυτό που είπε ο Υπουργός για να ανάλγητες πολιτικές ή για πολιτικές χωρίς κοινωνική ευαισθησία. Είναι άλλο πράγμα το τι σκέφτεται ο καθένας και πώς πράττει και πώς δρα προσωπικά και άλλο ποιες είναι οι πολιτικές και τα στοιχεία των πολιτικών που εκφράζουν τα κόμματα και οι κυβερνήσεις που κυβερνούν αυτόν τον τόπο. Αυτό για να μη δημιουργούνται εντυπώσεις από την παρερμηνεία των τοποθετήσεων και του Κοινοβουλευτικού μας Εκπροσώπου, αλλά και της δικής μου. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Μεταφορών και Επικοινωνιών κ. Νεράντζης. 
     ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όλοι υποστηρίζουμε να επεκταθεί η διάταξη και στα δίκυκλα. Επομένως, παραβιάζουν ανοικτές θύρες, όσοι το είπαν. Φυσικά και συμφωνούμε μαζί. Δεν μπορεί να γίνει αυτό που λέγει ο κ. Κουτσούκος, με εξουσιοδότηση, διότι δεν ξέρουμε ποια θα είναι η επιβάρυνση του κρατικού προϋπολογισμού από όλη αυτή την ιστορία αν παράσχουμε κίνητρα. Δεν μπορεί να υπολογιστεί, αφού αυτά δεν είναι ενιαία καταχωρημένα. 
     Έθεσε επίσης ένα πολύ εύλογο θέμα ο κύριος συνάδελφος, λέγοντας τι έχει γίνει για τα κράνη. Πράγματι έχετε δίκιο. Όταν κανείς θέλει να επιδείξει ενδιαφέρον –και εμείς και το επιδεικνύουμε και το αποδεικνύουμε για τα δίκυκλα- πρέπει να κοιτάξει και άλλα πλην των κινήτρων απόσυρσης. 
     Εμείς, λοιπόν, έχουμε απευθύνει ήδη επιστολή από το Υπουργείο προς την Ευρωπαϊκή Ένωση, με την οποία ζητούμε να μας απαλλάξει από την επιβολή ΦΠΑ για τα κράνη των οδηγών μοτοσικλετών και δικύκλων, διότι εν πάση περιπτώσει αυτά είναι εξαρτήματα που σώζουν ζωές. Δεν είναι ένα κατ’ εξοχήν εμπορικό είδος παρά το ό,τι πωλείται και παρά το ότι έχει κόστος. 
     Τέλος, για να ολοκληρώσω, για τα δίκυκλα, παρά το ότι δεν αφορά το συγκεκριμένο νομοσχέδιο, πρέπει να σας πω ότι συνεργαζόμαστε με το ΥΠΕΧΩΔΕ και την Τοπική Αυτοδιοίκηση για να δημιουργήσουμε νέους χώρους σταθμεύσεως δικύκλων και τη δυνατότητα δημιουργίας ειδικών θυλάκων αναμονής αυτών στους φωτεινούς σηματοδότες, ώστε να προηγούνται τα δίκυκλα από τα υπόλοιπα οχήματα. 
     Πιστεύω ότι το πλέγμα αυτών των διατάξεων που δεν ρυθμίζονται με αυτό το νομοσχέδιο, μαζί με το συζητούμενο μέτρο θα αποτελέσουν μία ικανή κυβερνητική παρέμβαση στον ευαίσθητο αυτό ευπαθή και λαϊκό χώρο του δικύκλου.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 12 και ειδικό αριθμό 1. 
     Ερωτάται το Σώμα: Γίνεται δεκτή η τροπολογία;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 12 και ειδικό αριθμό 1, έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
     Εισερχόμαστε στη συζήτηση της τροπολογίας με γενικό αριθμό 13 και ειδικό αριθμό 2: «Παράταση προθεσμίας για την έκδοση φορολογικών στοιχείων παροχής υπηρεσιών». 
     Ο κύριος Υπουργός έχει το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Η ρύθμιση αυτή θεωρείται απαραίτητη από τον συνάδελφο Υπουργό κ. Αλογοσκούφη και τον αρμόδιο Υφυπουργό κ. Ρεγκούζα. Λύνει καταστάσεις που έχουν δημιουργηθεί στην αγορά, δεν δημιουργεί πρόβλημα στην είσπραξη των δημοσίων εσόδων και θεωρούμε, κύριε Πρόεδρε, ότι πρέπει να γίνει δεκτή. 
     ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής. Κηρύσσεται περαιωμένη η συζήτηση επί της τροπολογίας με γενικό αριθμό 13 και ειδικό αριθμό 2. 
     Ερωτάται το Σώμα: Γίνεται δεκτή, η τροπολογία;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 13 και ειδικό αριθμό 2 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
     Εισερχόμαστε στη συζήτηση της τροπολογίας με γενικό αριθμό 14 και ειδικό αριθμό 3 «Διαπίστευση των δημοσίων ΚΤΕΟ». 
     Ο κύριος Υπουργός έχει το λόγο.
     ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι τυπική η διάταξη. Προεβλέπετο με νόμο του 2001 η διαπίστευση των δημοσίων ΚΤΕΟ από το Εθνικό Συμβούλιο Διαπίστευσης ή από άλλον φορέα διαπίστευσης κράτους-μέλους της Ευρωπαϊκής Ένωσης. Καταληκτική ημερομηνία αυτής της διαδικασίας, σύμφωνα με αυτό το νόμο του 2001, ήταν η 31η Δεκεμβρίου 2003. Δεν κατέστη όμως δυνατόν να πραγματοποιηθεί τότε. Άλλωστε, και στην Ευρώπη τέτοιοι φορείς που παρέχουν διαπίστευση δεν είναι πολλοί. Γι’ αυτό το λόγο κρίνεται αναγκαίο, προκειμένου να υλοποιηθεί η βασική διάταξη του νόμου του 2001, να παραταθεί η προθεσμία αυτή μέχρι τις 31/12/2005, με πρόβλεψη, δυνάμει αιτιολογημένης αποφάσεως η προθεσμία αυτή να μπορεί να παραταθεί και για ένα επιπλέον εξάμηνο.  Ζητώ να γίνει δεκτή η τροπολογία.
     ΠΡΟΕΔΡΕΥΩΝ (Γεώργιος Σούρλας): Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Συμφωνούμε.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 14 και ειδικό αριθμό 3. 
     Ερωτάται το Σώμα: Γίνεται δεκτή, η τροπολογία;
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 14 και ειδικό αριθμό 3 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
     Εισερχόμαστε στη συζήτηση της τροπολογίας με γενικό αριθμό 16 και ειδικό αριθμό 5. Πρόκειται για την αλλαγή χρήσης δημοσίων κτημάτων που βρίσκονται στο προαύλιο χώρο του Μεγάρου της Βουλής. 
     ΑΝΔΡΕΑΣ ΜΑΚΡΥΠΙΔΗΣ: Συμφωνούμε.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Συμφωνούμε όλοι, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Συνεπώς κηρύσσεται περαιωμένη η συζήτηση επί της τροπολογίας με γενικό αριθμό 16 και ειδικό αριθμό 5.
     Ερωτάται το Σώμα: Γίνεται δεκτή η τροπολογία με γενικό αριθμό 16 και ειδικό 5;.
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 16 και ειδικό αριθμό 5 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, μπορώ να έχω το λόγο; 
     ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Υπουργέ.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, θέλω να διευκρινίσω το εξής, ότι επειδή απαλείψαμε στο άρθρο 1 την παράγραφος 2 έχουμε μια αναρίθμηση. Η παράγραφος 2 εξαλείφεται και τη θέση της παίρνει η παράγραφος 3. Προσθέτουμε δε ως ακροτελεύτιο άρθρο το εξής: «Η ισχύς του νόμου αυτού αρχίζει από της δημοσιεύσεώς του στην Εφημερίδα της Κυβερνήσεως πλην του άρθρου 1 του οποίου η ισχύς αρχίζει από την 1η Ιουλίου 2004» και τον τίτλο του σχεδίου νόμου καλό είναι να τον διαμορφώσουμε με την προσθήκη «και άλλες διατάξεις», αφού έχουμε και τις τροπολογίες.
     ΠΡΟΕΔΡΟΣ ( Άννα Μπενάκη - Ψαρούδα): Επομένως το ακροτελεύτιο άρθρο έγινε δεκτό όπως διατυπώθηκε από τον κύριο Υπουργό.
     ΕΛΠΙΔΑ ΠΑΝΤΕΛΑΚΗ: Κυρία Πρόεδρε, επιτρέψτε μου για λίγα δευτερόλεπτα επί της διαδικασίας. Επειδή δημιουργήθηκε αυτή η διόρθωση τώρα –έχουμε ψηφίσει βέβαια- τελικά είναι ένα και μοναδικό το άρθρο. Έτσι δεν είναι; 
     ΠΡΟΕΔΡΟΣ ( Άννα Μπενάκη - Ψαρούδα): Όχι. Προσετέθησαν και οι τροπολογίες.
     ΕΛΠΙΔΑ ΠΑΝΤΕΛΑΚΗ: Απλώς θέλω να πω το εξής: Έγινε ψηφοφορία, γνωρίζετε ότι το Κομμουνιστικό Κόμμα και στην τοποθέτησή του και στην ψηφοφορία δεν το ψήφισε επί της αρχής. Αλλά έγινε μετά ψηφοφορία και επί του άρθρου. Ένα και μοναδικό είναι το άρθρο, άρα δεν έχει καμία έννοια να πάει ομόφωνα. Κατά πλειοψηφία και αυτό. Θερμή παράκληση, το λέω αυτό περισσότερο για τα Πρακτικά.
     ΠΡΟΕΔΡΟΣ ( Άννα Μπενάκη - Ψαρούδα): Αυτά έχουν καταγραφεί, κυρία Παντελάκη.
     ΕΛΠΙΔΑ ΠΑΝΤΕΛΑΚΗ: Όχι, τώρα θα καταγραφτεί αυτή η διόρθωση. Αυτό το ένα και μοναδικό άρθρο είναι κατά πλειοψηφία. Αυτήν τη διόρθωση κάνω.
     ΠΡΟΕΔΡΟΣ ( Άννα Μπενάκη - Ψαρούδα): Ναι, κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Ευχαριστώ θερμά.
     ΑΝΔΡΕΑΣ ΜΑΚΡΥΠΙΔΗΣ: Κυρία Πρόεδρε, μπορεί ο κύριος Υπουργός να επαναλάβει το ακροτελεύτιο άρθρο, πώς διαμορφώνεται ακριβώς;
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ναι, βεβαίως. 
     «Η ισχύς του νόμου αυτού αρχίζει από της δημοσιεύσεώς του στην Εφημερίδα της Κυβερνήσεως, πλην του άρθρου 1 του οποίου η ισχύς αρχίζει από την 1η Ιουλίου 2004».
     Επειδή οι τροπολογίες ενσωματώνονται ως άρθρα, το θέμα υπέρ δημοσίου και υπέρ ΛΑΦΚΑ, από 1ης Ιουλίου. Όλα τα υπόλοιπα από τη δημοσίευση. 
     ΠΡΟΕΔΡΟΣ (Άννα Μπενάκη - Ψαρούδα): Είναι όλα σαφή, κύριοι συνάδελφοι.
     Άρα, ψηφίζεται το ακροτελεύτιο όπως διατυπώθηκε από τον κύριο Υπουργό. 
     Το νομοσχέδιο έγινε δεκτό επί της αρχής και επί των άρθρων κατά πλειοψηφία.
     Συμφωνεί το Σώμα να ψηφιστεί και στο σύνολο, διότι θα διακόψουμε για λίγες ημέρες; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Το Σώμα συμφώνησε.
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό κατά πλειοψηφία και στο σύνολο.
     Συνεπώς το νομοσχέδιο των Υπουργείων Οικονομίας και Οικονομικών και Απασχόλησης και Κοινωνικής Προστασίας: «Κατάργηση ειδικής εισφοράς επί των συντάξεων του Δημοσίου και των άλλων ασφαλιστικών φορέων και άλλες διατάξεις», έγινε δεκτό κατά πλειοψηφία επί της αρχής, των άρθρων και του συνόλου και έχει ως εξής:
     (Να καταχωρισθεί το κείμενο του νομοσχεδίου σελ. 250α)
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο του παραπάνω νομοσχεδίου.
     ΟΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση. 
     Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.35΄ λύεται η συνεδρίαση για την Τρίτη 15 Ιουνίου 2004 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί.
     Η ΠΡΟΕΔΡΟΣ                                   ΟΙ ΓΡΑΜΜΑΤΕΙΣ



1

Συνεδρίαση 3-6-2004

