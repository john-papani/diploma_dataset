     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ  Ζ΄
     
     Τρίτη 7 Μαρτίου 2006
     
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     
     1. Επικύρωση Πρακτικών, σελ.
     2. Ανακοινώνεται ότι τη συνεδρίαση παρακολουθούν από το Σύλλογο Ελλήνων Φοιτητών και Ακαδημαϊκών και Φίλων της Ελλάδος, σελ.
     3. Επί διαδικαστικού θέματος, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση επικαίρων ερωτήσεων:
     α) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την εύρυθμη λειτουργία του Κέντρου Πληροφόρησης Λίμνης Κερκίνης, σελ.
     β) Προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία νέων μονάδων υποκατάστασης στον Οργανισμό Κατά των Ναρκωτικών (Ο.ΚΑ.ΝΑ), σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     1. Συζήτηση και ψήφιση επί του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημοσίου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.
     2. Συζήτηση επί των άρθρων και των τροπολογιών του σχεδίου νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της Ναυτικής εκπαίδευσης και άλλες διατάξεις», σελ.
     
     ΟΜΙΛΗΤΕΣ
     Α. Επί διαδικαστικού  Θέματος:
     ΒΑΡΒΙΤΣΙΩΤΗΣ Μ., σελ.
     ΒΕΡΓΙΝΗΣ Ξ., σελ.
     ΓΕΙΤΟΝΑΣ Κ., σελ.
     ΚΑΣΤΑΝΙΔΗΣ Χ., σελ.
     ΚΕΦΑΛΟΓΙΑΝΝΗΣ Ε., σελ.
     ΠΑΝΤΕΛΑΚΗ Ε., σελ.
     ΤΡΑΓΑΚΗΣ Ι., σελ.
     ΧΑΤΖΗΓΑΚΗΣ Σ., σελ.
     
     Β. Επί των Επικαίρων Ερωτήσεων:
     ΓΙΑΝΝΟΠΟΥΛΟΣ Α., σελ.
     ΚΑΛΟΓΙΑΝΝΗΣ Σ., σελ.
     ΚΕΓΚΕΡΟΓΛΟΥ Β., σελ.
     ΤΣΙΠΛΑΚΗΣ Κ., σελ.
     
     Γ. Επί των σχεδίου Νόμου του Υπουργείου Εμπορικής Ναυτιλίας:
     ΑΝΩΜΕΡΙΤΗΣ Γ., σελ.
     ΒΑΡΒΙΤΣΙΩΤΗΣ Μ., σελ.
     ΒΕΡΓΙΝΗΣ Ξ., σελ.
     ΓΕΙΤΟΝΑΣ Κ., σελ.
     ΔΙΑΜΑΝΤΙΔΗΣ Ι., σελ.
     ΚΑΡΑΜΑΡΙΟΣ Α., σελ.
     ΚΑΣΤΑΝΙΔΗΣ Χ., σελ.
     ΚΕΦΑΛΟΓΙΑΝΝΗΣ Ε., σελ.
     ΜΠΟΥΡΑΣ Α., σελ.
     ΝΕΡΑΝΤΖΗΣ Α., σελ.
     ΝΙΚΟΛΑΙΔΟΥ Β., σελ.
     ΝΙΩΤΗΣ Γ., σελ.
     ΠΑΝΤΕΛΑΚΗ Ε., σελ.
     ΠΑΡΑΣΚΕΥΑΣ Ι., σελ.
     ΠΑΥΛΙΔΗΣ Α., σελ.
     ΠΕΡΛΕΠΕ-ΣΗΦΟΥΝΑΚΗ Α., σελ.
     ΡΗΓΑΣ Π., σελ.
     ΣΓΟΥΡΙΔΗΣ Π., σελ.
     ΣΙΟΥΦΑΣ Δ., σελ.
     ΣΧΟΙΝΑΡΑΚΗ-ΗΛΙΑΚΗ Ε., σελ.
     ΤΣΑΛΙΔΗΣ Φ., σελ.
     ΤΣΟΥΡΗ Ε., σελ.
     ΧΡΥΣΗΣ Β., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ SZ΄
      Τρίτη 7 Μαρτίου 2006
     Αθήνα, σήμερα στις 7 Μαρτίου 2006, ημέρα Τρίτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ.  ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά η οποία αναφέρεται στην κατάταξη των νεοσύλλεκτων στρατιωτών.
     2) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Σωματείο Συνταξιούχων Σιδηροδρομικών Βορείου Ελλάδος «Η ΑΝΑΓΕΝΝΗΣΙΣ» ζητεί τον ανακαθορισμό των συντάξεων των σιδηροδρομικών υπαλλήλων.
     3) Οι Βουλευτές Α΄ Θεσσαλονίκης και Ζακύνθου κύριοι ΧΑΡΑΛΑΜΠΟΣ ΚΑΣΤΑΝΙΔΗΣ και ΔΗΜΗΤΡΙΟΣ ΒΑΡΒΑΡΙΓΟΣ αντίστοιχα, κατέθεσαν αναφορά με την οποία ο Εμπορικός Σύλλογος Ζακύνθου ζητεί την κατασκευή έργων υποδομής στη νήσο Ζάκυνθο.
     4) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Εκπολιτιστικός – Μορφωτικός Σύλλογος Σκαλοχωριτών «Η ΑΓΙΑ ΠΑΡΑΣΚΕΥΗ» ζητεί την οικονομική ενίσχυση των δραστηριοτήτων του.
     5) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Αδιορίστων Εκπαιδευτικών Νομού  Θεσσαλονίκης διαμαρτύρεται για τον τρόπο αξιολόγησης γραπτών από βαθμολογητές του Α.Σ.Ε.Π..
     6) Ο Βουλευτής Β΄ Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» διαμαρτύρεται για τον αποκλεισμό γυναικών από θέσεις εργαζομένων στο ΕΚΕΦΕ «ΔΗΜΟΚΡΙΤΟΣ».
     7) Ο Βουλευτής Β΄ Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Δημήτριος Μπενιάς ζητεί να αναγνωρισθεί ο απαραίτητος αριθμός ενσήμων στους εναπομείναντες αγωνιστές ναυτεργάτες, στελέχη της Ομοσπονδίας Ελληνικών Ναυτεργατικών Οργανώσεων και να αυξήσουν το κατώτατο εισόδημά τους σε ανθρώπινα όρια.
     8) Ο Βουλευτής Β΄ Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κυρία Σβετλάνα Βογιάζου διαμαρτύρεται για την άδικη αντιμετώπιση της εκ μέρους της παλιάς διοίκησης της Ε.Ρ.Τ. και ζητεί να δοθεί λύση στο θέμα της ασφάλισης και της συνταξιοδότησής της από το Ι.Κ.Α..
     9) Οι Βουλευτές Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ και κύριοι ΕΜΜΑΝΟΥΗΛ ΣΤΡΑΤΑΚΗΣ, ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ, ΣΤΥΛΙΑΝΟΣ ΜΑΤΖΑΠΕΤΑΚΗΣ και ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσαν αναφορά με την οποία ο Σύνδεσμος Φίλων Ο.Φ.Η. – ΚΡΗΤΕΣ – 4 – Ανατολικά προάστια, καταγγέλλει τον τρόπο αντιμετώπισης των φιλάθλων του Ο.Φ.Η. κατά τη διαδρομή προς και από τη Λάρισα, όπου μετέβησαν για να παραστούν σε ποδοσφαιρικό αγώνα.
     10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία το Σωματείο Εποχικών Πυροσβεστών Θεσσαλίας ζητεί να απασχολούνται τα μέλη του καθ’ όλη τη διάρκεια του χρόνου στον τομέα της πυρόσβεσης.
     11) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Μύρινας Λήμνου ζητεί να συσταθούν δύο θέσεις μόνιμου προσωπικού για το Κ.Ε.Π. Μύρινας.
     12) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Κεντρική Ένωση Δήμων και Κοινοτήτων Ελλάδας υποβάλλει προτάσεις της για την αντιμετώπιση της ανεργίας.
     13) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Λεύκτρου Μεσσηνίας ζητεί οικονομική ενίσχυση για την επισκευή των ζημιών που προκλήθηκαν από ακραία καιρικά φαινόμενα στην περιοχή του.
     14) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Λεύκτρου Μεσσηνίας ζητεί την επισκευή των ζημιών που προκάλεσαν θαλασσοταραχές στους κυματοθραύστες των λιμένων του Αγ. Δημητρίου και Αγ. Νικολάου Λεύκτρου Μεσσηνίας.
     15) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την επίλυση εργασιακών προβλημάτων των εργαζομένων στο Κέντρο «ΔΗΜΟΚΡΙΤΟΣ».
     16) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στα προβλήματα βιωσιμότητας των μικρομεσαίων επιχειρήσεων.
     17) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η άμεση κατασκευή αντιπλημμυρικών έργων στην ευρύτερη περιοχή του Δήμου Καματερού Αττικής.
     18) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων Έργων Ηρακλείου ζητεί την άμεση εξόφληση των οφειλών των Δήμων προς τα μέλη του.
     19) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Αγροτικός Σύλλογος Κομποτίου Άρτας ζητεί τη λήψη μέτρων στήριξης και ενίσχυσης των αγροτών της περιοχής του.
     20) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμος Ερεσού – Άντισσας Λέσβου ζητεί την κατασκευή νέας γραμμής για την ηλεκτροδότηση του Σιγρίου Λέσβου.
     21) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Επαρχιακό Συμβούλιο Λήμνου και Εκπρόσωποι όλων των φορέων της Λήμνου ζητούν την πύκνωση των δρομολογίων των πλοίων από και προς τη νήσο Λήμνο.
     22) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμος Μύρινας Λήμνου διαμαρτύρεται για τη μη σύσταση θέσεων μόνιμου προσωπικού στο Κ.Ε.Π. του Δήμου Μύρινας.
     23) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Εμπορικός Σύλλογος Μυτιλήνης ζητεί την παραχώρηση, από την ΚΕΔ, ολόκληρου του χώρου του Parking στο Δήμο Μυτιλήνης ή στο Λιμενικό Ταμείο.
     24) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο των Εργατοϋπαλλήλων της ΠΕΠΣΙ – ΚΟΛΑ Θεσσαλονίκης καταγγέλλει τις συνεχιζόμενες δικαστικές διώξεις συνδικαλιστών του κλάδου των εμφιαλωμένων ποτών.
     25) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργατοϋπαλλήλων Επιχείρησης Μαλαματίνα καταγγέλλει τις συνεχιζόμενες διώξεις συνδικαλιστών του κλάδου των εμφιαλωμένων ποτών.
     26) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργατοϋπαλλήλων ΚΟΚΑ – ΚΟΛΑ 3Ε Θεσσαλονίκης καταγγέλλει τις συνεχιζόμενες δικαστικές διώξεις συνδικαλιστών του κλάδου των εμφιαλωμένων ποτών.
     27) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Νοσοκομειακών Ιατρών Θεσσαλονίκης καταγγέλλει την αποστελέχωση των Κέντρων Υγείας και των Περιφερειακών Ιατρείων του Νομού Θεσσαλονίκης.
     28) Ο Βουλευτής Β΄ Θεσσαλονίκης κ. ΘΕΟΔΩΡΟΣ ΚΑΡΑΟΓΛΟΥ κατέθεσε αναφορά με την οποία η Ένωση Βιοτεχνών Κατασκευαστών Διαφημιστικών Ειδών (Δώρων) και Μεταξοτυπίας Βορείου Ελλάδος ζητεί την επανεξέταση της μετατροπής των φορολογικών συντελεστών για τον κλάδο της βιοτεχνίας των διαφημιστικών ειδών και της μεταξοτυπίας.
     29) Ο Βουλευτής Β΄ Θεσσαλονίκης κ. ΘΕΟΔΩΡΟΣ ΚΑΡΑΟΓΛΟΥ κατέθεσε αναφορά με την οποία ο Δήμος Καλινδοίων Θεσσαλονίκης ζητεί την αύξηση των θέσεων του Κ.Ε.Π. Καλινδοίων.
     30) Ο Βουλευτής Β΄ Θεσσαλονίκης κ. ΘΕΟΔΩΡΟΣ ΚΑΡΑΟΓΛΟΥ κατέθεσε αναφορά με την οποία ο Δήμος Κουφαλίων Θεσσαλονίκης ζητεί την αύξηση των θέσεων του Κ.Ε.Π. Κουφαλίων.
     31) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ελευσίνος ζητεί να μην επιτραπεί η δημιουργία μονάδος ηλεκτροπαραγωγής στην ΧΑΛΥΒΟΥΡΓΙΚΗ Α.Ε..
     32) Οι Βουλευτές Α΄ Θεσσαλονίκης, Νομού Αττικής και Λακωνίας κύριοι ΕΥΑΓΓΕΛΟΣ ΒΕΝΙΖΕΛΟΣ, ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ και ΛΕΩΝΙΔΑΣ ΓΡΗΓΟΡΑΚΟΣ αντίστοιχα, κατέθεσαν αναφορά με την οποία το Κέντρο Έρευνας και Πρόληψης Ατυχημάτων δηλώνει αδυναμία να συνεχίσει τις εργασίες του, λόγω έλλειψης κρατικής χρηματοδότησης.
     33) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφροά με την οποία η Συνεταιριστική Τράπεζα Λαμίας ζητεί να ισχύσει για τη λειτουργία της η εφαρμογή του Νόμου 2238/94, άρθρο 105, παρ. 5.
     34) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία η Πανελλήνια Ένωση Βιοεπιστημόνων ζητεί να εισαχθεί το μάθημα της βιολογίας στα τεχνικά επαγγελματικά Λύκεια.
     35) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Αλιευτικός Συνεταιρισμός Αλοννήσου ζητεί να επιτραπεί η αλιεία με δίχτυα έως τρεις ώρες πριν τη δύση του ηλίου.
     36) Οι Βουλευτές Β΄ Αθηνών και Α΄ Θεσσαλονίκης κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα, κατέθεσαν αναφορά με την οποία η Ένωση Αγροτικών Συλλόγων Ιεράπετρας «ΠΑΠΑ ΛΑΚΚΟΙ» ζητεί την καταβολή αποζημίωσης στους δικαιούχους για τις ποσότητες ηρτημένης παραγωγής που καταστράφηκαν λόγω προβλημάτων στη μεταφορά και διάθεσή τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5180/2.12.05 ερώτηση τoυ Βουλευτή κ. Ιωάννου Παρασκευά δόθηκε με το υπ’ αριθμ. Β1/10021/486/117/17.1.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Το ιδιόκτητο κτίριο του Ι.Κ.Α.-Ε.Τ.Α.Μ. στην Ρόδο, στο οποίο στεγάζονταν οι Υπηρεσίες του, υπέστη σοβαρές ζημιές κατά τον σεισμό του έτους 1981, που καθιστούσαν ιδιαίτερα δυσχερή την λειτουργία του και την εξυπηρέτηση των ασφαλισμένων. Έκτοτε το I.K.A.-E.T.A.M. στέγασε τις υπηρεσίες του σε μισθωμένο κτίριο, το οποίο όμως δεν επαρκούσε, ενώ παράλληλα η πρόσβαση των ασφαλισμένων σε αυτό ήταν ιδιαίτερα δυσχερής. Μάλιστα, λόγω της έλλειψης επαρκών χώρων για την στέγαση των υπηρεσιών του Ιδρύματος, είχαν παρατηρηθεί σοβαρότατα προβλήματα δυσλειτουργίας του Υποκαταστήματος, ενώ υπήρχαν και σοβαρές αντιδράσεις εκ μέρους των ασφαλισμένων ως προς την ποιότητα των παρεχομένων υπηρεσιών.
     Η Πολιτική Ηγεσία του Υπουργείου Απασχόλησης και Κοινωνικής Προστασίας αντιμετώπισε εξαρχής με ευαισθησία το χρονίζον πρόβλημα της στέγασης των Υπηρεσιών του Ι.Κ.Α. - Ε.Τ.Α.Μ. Ρόδου. Ο Υπουργός Απασχόλησης και Κοινωνικής Προστασίας κος Πάνος Παναγιωτόπουλος μετέβη επανειλημμένως στην Ρόδο προκειμένου να επιλυθεί οριστικά το θέμα της στέγασης των Υπηρεσιών του Ι.Κ.Α.-Ε.Τ.Α.Μ. Ρόδου σε χώρους που να ανταποκρίνονται ικανοποιητικά στις ανάγκες των ασφαλισμένων του Ιδρύματος. Μάλιστα, με πρωτοβουλία του Υπουργού Απασχόλησης και Κοινωνικής Προστασίας και σε συνεργασία με την Διοίκηση του I.Κ.Α, τον αρμόδιο Υποδιοικητή κ. Αμπατζόγλου καθώς και το Υπουργείο Υγείας και Κοινωνικής Αλληλεγγύης, κατέστη δυνατή η επίλυση του χρονίζοντος για δέκα και πλέον έτη στεγαστικού προβλήματος με την έγκριση δυνάμει της υπ' αριθμ. ΔY8γlΓ.Π. 114361/23.11.2005 Αποφάσεως του Υπουργείου Υγείας και Κοινωνικής Αλληλεγγύης της δωρεάν παραχώρησης χρήσης για χρονικό διάστημα δέκα ετών προς το Ι.Κ.Α.-E.Τ.A.M. του παλαιού νοσοκομείου Ρόδου, συνολικής επιφάνειας 6.108 τ.μ.. Το Ι.Κ.Α.-Ε.Τ.Α.Μ. έναντι μισθωμάτων θα καταβάλλει το κόστος της επισκευής και διαρρύθμισης των χώρων.
     Η απόφαση του Υπουργείου Υγείας και Κοινωνικής Αλληλεγγύης θα εισαχθεί στο Διοικητικό Συμβούλιο του Ι.Κ.Α.-Ε.Τ.Α.Μ. για έγκριση, μαζί με την έγκριση ανάθεσης της μελέτης του έργου των διαρρυθμίσεων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     2. Στην με αριθμό 5180/2.12.05 ερώτηση του Βουλευτή κ. Ιωάννη Παρασκευά δόθηκε με το υπ’ αριθμ. 48491/ΔΕ-10076/19.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης, για τα έργα υποδομής στο Νομό Δωδεκανήσου σας γνωστοποιούμε τα ακόλουθα:
     Για το έργο «Ύδρευση ευρύτερης περιοχής Ρόδου από το Φράγμα Γαδουρά» (σημείο 1), με προϋπολογισμό 83.062.775,00 Ευρώ που συγχρηματοδοτείται από το Ταμείο Συνοχής, μέχρι σήμερα έχει συναφθεί μία σύμβαση με ανοικτή διαδικασία και δύο Συμβάσεις Συμπληρωματικών Εργασιών συνολικού ύψους 43.307,050 Ευρώ που αφορούν το φράγμα τις οδούς προσπέλασης, τα έργα υδροληψίας και εκκένωσης, τα κτίριά διοίκησης και δικλείδων και τις απαραίτητες ηλεκτρομηχανολογικές εργασίες.
     Για την απρόσκοπτη ολοκλήρωση του έργου έχει εγκριθεί συμπληρωματική χρηματοδότηση από εθνικούς πόρους ύψους 80.000.000,00 Ευρώ.
     Για τα λοιπά θέματα θα απαντήσει το Υπουργείο Περιβάλλοντος Χωροταξίας και Δημοσίων Έργων το οποίο είναι φορέας υλοποίησης.
     Το έργο «Φράγμα Κρητηνίας νήσου Ρόδου» (σημείο 2), έχει ενταχθεί στο Πρόγραμμα Δημοσίων Επενδύσεων 2004 στη ΣΑΕ 081/3 το έργο «Κατασκευή Φράγματος Κρητηνίας Ρόδου Δικτύου Αξιόποιησής του» με κωδικό 2004ΣΕ08130004 και προϋπολογισμό 25.283.840,31 Ευρώ. Φορέας υλοποίησης του ως άνω έργου είναι το Υπουργείο Αγροτικής Ανάπτυξης και Τροφίμων.
     Το έργο «Περιμετρικός Δακτύλιος νήσου Ρόδου» (σημείο 3), έχει ενταχθεί στο Π.Ε.Π. Νοτίου Αιγαίου 2000-2006, την 1.9.2005 το τμήμα της περιμετρικής οδού της πόλης της Ρόδου από τον κόμβο Καλλιθέας μέχρι την οδό Σεφέρη, προϋπολογισμού 10 εκατ. Ευρώ, με την ύπαρξη μόνο προμελέτης και με όρο ότι έως 31.12.2005 θα πρέπει να έχει γίνει η κήρυξη της απαλλοτρίωσης και η υποβολή των τευχών δημοπράτησης, προκειμένου το έργο να προλάβει να υλοποιηθεί και να αποπληρωθεί εντός της προγραμματικής περιόδου του Γ΄ Κ.Π.Σ και κατά συνέπεια και του Π.Ε.Π. Νοτίου Αιγαίου 2000-2006, σε διαφορετική περίπτωση κινδυνεύει με απένταξη. Φορέας υλοποίησης του ως άνω έργου είναι το Υπουργείο Περιβάλλοντος Χωροταξίας και Δημοσίων Έργων.
     Το έργο « Λιμένας Ακαντίας νήσου Ρόδου» (σημείο 4), έχει ενταχθεί στο Πρόγραμμα Δημοσίων Επενδύσεων με προϋπολογισμό 10.427.000,00 Ευρώ και πιστώσεις 4.200.000,00 Ευρώ . Φορέας υλοποίησης του ως άνω έργου είναι το Υπουργείο Εμπορικής Ναυτιλίας.
     Το έργο «Αεροδρόμιο Καλύμνου» (σημείο 6), έχει ενταχθεί στο Πρόγραμμα Δημοσίων Επενδύσεων με προϋπολογισμό 7.000.000,00 Ευρώ και πίστωση για το έτος 2005 ύψους 2.300.000,00 Ευρώ. Φορέας υλοποίησης είναι το Υπουργείο Περιβάλλοντος Χωροταξίας και Δημοσίων Έργων.
     Για το έργο «Υποθαλάσσιο Πάρκο Καλύμνου» (σημείο 7), υποβλήθηκε πρόταση για αξιολόγηση και ένταξη στο Π.Ε.Π. Νοτίου Αιγαίου 2000-2006, δεν διέθετε όμως την απαιτούμενη «ωριμότητα» (υπήρχε μόνο προμελέτη και έλειπαν αδειοδοτήσεις). Η Ειδική Υπηρεσία Διαχείρισης έχει με έγγραφό της αποστείλει διευκρινίσεις, μετά από αίτημα του Δήμου Καλυμνίων, προκειμένου η πρόταση να αποκτήσει την απαιτούμενη ωριμότητα και να μπορέσει να υποβληθεί για αξιολόγηση και ένταξη σε επόμενη πρόσκληση του σχετικού Μέτρου 3.5.
     Το έργο «Υπόγεια Δίκτυα Μεσαιωνικής Πόλης Ρόδου» (σημείο 9), έχει ενταχθεί στο Πρόγραμμα Δημοσίων Επενδύσεων ΣΑΕΠ 067/3 της Περιφέρειας Νοτίου Αιγαίου με προϋπολογισμό 3.513.377,00 Ευρώ και πίστωση για το έτος 2005 700.000,00 Ευρώ. Φορέας υλοποίησης είναι η Περιφέρεια.
     Το έργο «Δικαστικό Μέγαρο νήσου Κω» (σημείο 10), έχει ενταχθεί στο Πρόγραμμα Δημοσίων Επενδύσεων με προϋπολογισμό 4.108.584,00 Ευρώ και πίστωση για το έτος 2005 ύψους 10.000,00 Ευρώ. Φορέας υλοποίησης του ως άνω έργου είναι το Υπουργείο Δικαιοσύνης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     3. Στην με αριθμό 6070/22.12.05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. ΓΠ 139746/13.1.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην αρ. 6070/22-12-2005 ερώτηση που κατατέθηκε στη Βουλή από τον Βουλευτή κ. Μ. Φραγκιαδουλάκη σχετικά με τους στόχους του Ιατρικού Συλλόγου Ηρακλείου για τις παρεμβάσεις που απαιτούνται για την αντιμετώπιση των πρoβλημάτων του τομέα «Υγεία», σας πληροφορούμε τα παρακάτω:
     Από στοιχεία της αρμόδιας υπηρεσίας του Υπουργείου Υγείας και Κοινωνικής Αλληλεγγύης, προκύπτει ότι το έτος 2004 έγινε αναμόρφωση Οργανισμού του ΓΝ Χανίων.
     Επιπλέον ολοκληρώθηκε μερική τροποποίηση Οργανισμού του ΓΝ Ρεθύμνου συνολικής προκαλούμενης δαπάνης για τη σύσταση (61) θέσεων ποσού 920.000 € περίπου.
     Πέραν αυτών η αρμόδια υπηρεσία του Υπουργείου Υγείας και Κοινωνικής Αλληλεγγύης βρίσκεται ήδη στο στάδιο επεξεργασίας της υπoβληθείσας πρότασης της ΔΥΠΕ Κρήτης που αφορά στη μετατροπή και σύσταση θέσεων προσωπικού στο ΠΓΝ Ηρακλείου, καθώς και σύσταση θέσεων προσωπικού στο ΓΝ Αγίου Νικολάου, η οποία θα εξεταστεί στο πλαίσιο της ισχύουσας νομοθεσίας και των οικονομικών δυνατοτήτων.
     Αναφορικά με την επανασύσταση του Συμβoυλίoυ Κρίσης ιατρών ΕΣΥ Κρήτης, σας γνωρίζουμε τα εξής:
     Σύμφωνα με τις διατάξεις του άρθρου 43 του Ν. 3252/2004 (ΦΕΚ 132/16-7-05 τΑ) έχουν συγκροτηθεί, Συμβούλια Επιλογής και Αξιολόγησης Διευθυντών ιατρών ΕΣΥ που συνεδριάζουν στην Αθήνα και είναι αρμόδια για τους ιατρούς ΕΣΥ Διευθυντές όλης της χώρας.,'
     Σύμφωνα με τις διατάξεις του άρθρου 20 του Ν. 3293/2004 (ΦΕΚ 231/26-11-2004 τΑ) συγκροτήθηκε το 20 Περιφερειακό Συμβούλιο Επιλογής και Αξιολόγησης των Επιμελητών Α΄ και Β΄ ιατρών ΕΣY, αρμόδιο για την περιοχή ευθύνης της Γ΄ ΔΥΠΕ Αττικής, των ΔΥΠΕ Α΄ και Β΄ Νοτίου Αιγαίου και Βορείου Αιγαίου και της ΔΥΠΕ Κρήτης, με έδρα του την έδρα της Γ΄ ΔΥΠΕ Αττικής.
     Οι σχετικοί φάκελοι που αφορούν στις προκηρύξεις θέσεων Επιμελητών ιατρών ΕΣΥ επί θητεία Νοσοκομείων και Κέντρων Υγείας αρμοδιότητας της ΔΥΠΕ Κρήτης διαβιβάστηκαν με αρκετή καθυστέρηση και πολλές ελλείψεις. Οι κρίσεις Επιμελητών Α' και Β' της συγκεκριμένης υγειονομικής περιφέρειας δεν καθυστέρησαν, αντιθέτως προχώρησαν γρηγορότερα απ' ότι έχει συμβεί μέχρι τώρα.
     Συγκεκριμένα:
     Είχαν προκηρυχθεί ως τον Απρίλιο του 2004 (30) θέσεις Επιμελητών Α' και Β' και από τον Απρίλιο του 2004 μέχρι σήμερα προκηρύχθηκαν άλλες (107) θέσεις.
     Από τις ανωτέρω θέσεις (90) έχουν δοθεί για διεκπεραίωση:
     - (37) είναι στο Υπουργείο Υγείας και Κοινωνικής Αλληλεγγύης για έκδοση απόφασης διορισμού,
     - (25) θα συζητηθούν στο Περιφερειακό Συμβoύλιo Επιλογής εντός των ημερών (28) έχουν διαβιβαστεί στους αρμόδιους εισηγητές.
     Σαράντα επτά (47) θέσεις δεν έχουν κινηθεί διότι οι περισσότερες είναι θέσεις που έχουν πρόσφατα κενωθεί.
     Από τα ανωτέρω προκύπτει ότι έχει αυξηθεί θεαματικά ο αριθμός των προκηρυγμένων θέσεων, οι κρίσεις γίνονται με πολύ γρήγορους ρυθμούς και εκτιμάται ότι ως το τέλος του α' εξαμήνου του 2006 όλες οι θέσεις που ως τώρα έχουν προκηρυχθεί θα έχουν κριθεί.
     Στους οκτώ μήνες λειτουργίας του 20υ Περιφερειακού Συμβoυλίoυ Επιλογής Επιμελητών ιατρών ΕΣΥ έχουν κινηθεί, ευρίσκονται σε φάση διεκπεραίωσης ή έχουν τελειώσει (90) θέσεις.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     4. Στην με αριθμό 6081/22.12.05 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Γεωργίου Ντόλιου και Απόστολου Φωτιάδη δόθηκε με το υπ’ αριθμ. Φ900α/4910/8392/16.1.06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 6081/22-12-2005 Ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Γιώργος Ντόλιος και Απόστολος Φωτιάδης, με θέμα τις παραχωρήσεις εκτάσεων στρατοπέδων στον ΟΕΚ, σας γνωρίζουμε τα ακόλουθα:
     Η αναφερόμενη στην Ερώτησή σας Επιτροπή είναι ομάδα εργασίας που συγκροτήθηκε αρχικά την 1η Δεκεμβρίου 2004. Της δόθηκαν κατευθύνσεις και αρχές εργασίας για την ολοκλήρωση του έργου της, εντός του οποίου περιλαμβάνεται ένα σχέδιο για την επίλυση του οξύτατου στεγαστικού προβλήματος των στελεχών των ΕΔ, το οποίο εκτιμήθηκε ότι μπορεί να γίνει και με τη συνεργασία του ΟΕΚ αφού, όπως είναι γνωστό, το ΥΠΕΘΑ διαθέτει μεγάλες εκτάσεις, μέρος των οποίων πιθανά είναι αναγκαίες στον ΟΕΚ για δημιουργία κοινωνικής κατοικίας.
     Με διαταγή του Προέδρου της Επιτροπής, Ανωτάτου Αξιωματικού του Στρατού Ξηράς, σε σύσκεψη την ίδια ημέρα, σε χώρο του ΓΕΣ, οργανώθηκαν ομάδες εργασίας για την επίλυση νομικών, τεχνικών και χρηματοοικονομικών θεμάτων για τη σύνταξη της μελέτης, ενώ τα θέματα ΥΑΜΣ και ΤΕΘΑ ανατέθηκαν στους αντιπροσώπους τους που είναι μέλη της Επιτροπής.
     Συνεπώς, δεν υπάρχει καμία παράκαμψη της ΥΑΜΣ. όπως αναληθώς, ως συνήθως, καταγγέλεται.
     Η ομάδα εργασίας συνεργάσθηκε με αντίστοιχη ομάδα εργασίας του ΟΕΚ προκειμένου να καθοριστούν σαφώς τα ακόλουθα:
     α. Οι απαραίτητες νομοθετικές ρυθμίσεις για την εναρμόνιση του νομοθετικού πλαισίου δημοσίων έργων και των νόμων που διέπουν τον ΟΕΚ.
     β. Η αναγκαιότητα σύνταξης καθώς και το περιεχόμενο του μνημονίου συνεργασίας, μεταξύ ΥΠΕΘΑ και ΟΕΚ.
     γ. Οι περιοχές ενδιαφέροντος (Νομοί, πόλεις, περιοχές) του ΟΕΚ, για ανέγερση εργατικών κατοικιών.
     δ. Οι χρηστικές απαιτήσεις των κατοικιών για τα στελέχη των ΕΔ και οι περιοχές (Νομοί, πόλεις, περιοχές) που θα κατασκευαστούν με μέριμνα του ΟΕΚ, εφόσον υπάρξει συμφωνία.
     ε. Η αντικειμενική αξία των αποδεσμεύσιμων εκτάσεων καθώς και η ανά τετραγωνικό μέτρο αξία κατασκευής κατοικιών των στελεχών των ΕΔ.
     Επιπροσθέτως, σας γνωρίζουμε ότι ο Γενικός Διευθυντής του ΕΠΥΕΘΑ έχει την αρμοδιότητα βάσει της σχετικής νομοθεσίας (ΦΕΚ 829/Β' από 4 Ιουνίου 2004) να υπογράφει τη σύσταση Επιτροπών.
     Αυτές λοιπόν είναι οι «παράνομες» διαδικασίες και τα περί «δήθεν αλλαγής του τρόπου διαχείρισης των χώρων των στρατοπέδων» και τα περί «παράκαμψης της ΥΑΜΣ».
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     5. Στην με αριθμό 5266/7.12.05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 4071/18.1.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Άγγελος Μανωλάκης, σχετικά με το αντικείμενο του θέματος, κατά λόγο αρμοδιότητας σας αναγνωρίζουμε τα εξής:
     Για την πρόσληψη μόνιμου προσωπικού από Νομαρχιακές Αυτοδιοικήσεις, το Υπουργείο Εσωτερικών Δημόσιας Διοίκησης και Αποκέντρωσης, στο πλαίσιο του τριετούς προγραμματισμού προσλήψεων, με το Α.Π. 42538/12-8-2004 έγγραφό του, ζήτησε από όλες τις Ν.Α. της Χώρας την επικαιροποίηση των αιτημάτων που είχαν υποβληθεί με τον τριετή προγραμματισμό για τα έτη 2002-2004, προκειμένου να προχωρήσει η διαδικασία πλήρωσης των κενών θέσεων.
     Η Ν.Α. Κορινθίας, με το Α.Π, 4559/8-9-2004 έγγραφό της, απέστειλε τα σχετικά στοιχεία, ζητώντας την κάλυψη εκατόν σαράντα εννέα (149) θέσεων διαφόρων κατηγοριών και ειδικοτήτων.
     Το Υπουργείο, με το Α.Π. 63354/16-12-2004 έγγραφό του, απέστειλε στη Γενική Γραμματεία Δημόσιας Διοίκησης και Ηλεκτρονικής Διακυβέρνησης επικαιροποιημένους πίνακες του αιτουμένου προσωπικού των Νομαρχιακών Αυτοδιοικήσεων, προκειμένου να χορηγηθεί η προβλεπόμενη έγκριση από την "Τριμελή εξ Υπουργών Επιτροπή της Π.Υ.Σ. 55/98, όπως ισχύει.
     Περαιτέρω, με το Α.Π. οικ. 15302/23-3-2005 έγγραφο μας προς τη Γενική Γραμματεία Δημόσιας Διοίκησης και Ηλεκτρονικής Διακυβέρνησης επισημάναμε ότι ο ανωτέρω προγραμματισμός ισχύει και για το έτος 2005, καθώς και ότι είναι επιτακτική η άμεση έγκριση των αιτημάτων, επειδή οι ανάγκες των Νομαρχιακών Αυτοδιοικήσεων εμφανίζονται ιδιαίτερα αυξημένες σε κοινωνικές και παραγωγικές υπηρεσίες.
     Η Τριμελής εξ Υπουργών Επιτροπή της ΠΥΣ 55/98, με την αριθ. ΔΙΠΠ/Φ.ΕΓΚΡ.1/53/2744/22-2-2005 απόφαση, ενέκρινε την πλήρωση εκατό (100) κενών οργανικών θέσεων κτηνιάτρων από τις Νομαρχιακές Αυτοδιοικήσεις της Χώρας. Στη συνέχεια με το Α.Π. ΤΤ 35126/11-7-2005 έγγραφό μας προς τη Ν.Α. Κορινθίας ανακοινώσαμε την κατ' εξαίρεση έγκριση για την πλήρωση τριών (3) κενών οργανικών θέσεων του κλάδου ΠΕ Κτηνιάτρων.
     Η κατανομή των εκατό θέσεων στις Νομαρχιακές Αυτοδιοικήσεις της Χώρας έγινε με βάση τα αιτήματα των υπηρεσιών τους, την κάλυψη κενών οργανικών θέσεων κτηνιάτρων από προκηρύξεις ΑΣΕΠ που αναμένονται τελικά αποτελέσματα, και σύμφωνα πάντα με τις ήδη καλυμμένες θέσεις στις αρμόδιες υπηρεσίες τους.
     Το υπουργείο μας μεριμνά για την επιπλέον έγκριση θέσεων σε κοινωνικές υπηρεσίες των Νομαρχιακών Αυτοδιοικήσεων, προκειμένου να αντιμετωπισθούν το ταχύτερο δυνατό οι ανάγκες λειτουργίας τους.
     Τέλος, σύμφωνα με τις διατάξεις του άρθρου 4 του Ν. 3345/2005 (ΦΕΚ 138/16-6-2005), είναι πλέον δυνατή η διενέργεια των προσλήψεων από τις ίδιες τις Νομαρχιακές Αυτοδιοικήσεις, βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 3729/20-10-05 ερώτηση του Βουλευτή κ. Μιχάλη Μπεκίρης δόθηκε με το υπ’ αριθμ. 7017/4/5678/7-12-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Mπεκίρη και μας διαβίβασε το Υπουργείο Εθνικής Παιδείας και Θρησκευμάτων με το 117335/ΙΗ από 8-11-2005 έγγραφό του, σε ό,τι μας αφορά, σας γνωρίζουμε ότι, σύμφωνα και με τα αναφερόμενα στο έγγραφο αυτό, οι κάτοχοι πτυχίου εσπερινών Τ.Ε.Ε. δεν έχουν δυνατότητα εισαγωγής στις αστυνομικές Σχολές, καθόσον σύμφωνα με τις διατάξεις του άρθρου 31 του ν. 3320/2005, δικαίωμα πρόσβασης στη Σχολή Αστυφυλάκων της Ελληνικής Αστυνομίας, κατά τα ακαδημαϊκά έτη 2005-2006, 2006-2007 και 2007-2008 έχουν οι κάτοχοι πτυχίου Β΄ κύκλου σπουδών ημερησίου Τ.Ε.Ε. συγκεκριμένων τομέων, οι οποίοι συμμετέχουν στις εισιτήριες εξετάσεις που διενεργούνται σε εθνικό επίπεδο με κοινά θέματα σε τρία μαθήματα από αυτά που εξετάζονται στο Β΄ κύκλο σπουδών, από τα οποία τα δύο είναι γενικής παιδείας και το τρίτο ειδικότητας.
     Σε ό,τι αφορά τους κατόχους απολυτηρίου εσπερινού Ενιαίου Λυκείου, το οποίο αποκτήθηκε με συμμετοχή τους στις εθνικού επιπέδου εξετάσεις που διενεργούνται κάθε χρόνο, πρέπει να επισημάνουμε ότι, εφόσον επιθυμούν την εισαγωγή τους σε αστυνομικές ή στρατιωτικές Σχολές, θα πρέπει να πάρουν μέρος στις γραπτές εξετάσεις των μαθημάτων της Γ΄ τάξης Ημερησίου Ενιαίου Λυκείου που διενεργούνται σε εθνικό επίπεδο κάθε χρόνο.
     Κατόπιν των ανωτέρω, δεν μπορεί να θεωρηθεί διάκριση αναφορικά με τη σταδιοδρομία του καθενός κατά το λόγο της προσωmκής του αξίας, αφού κατά τις κείμενες διατάξεις, σ' αυτούς δίνεται η δυνατότητα να συνεχίσουν τις σπουδές τους στα A.E.I. και T.E.I. και τυχόν ρύθμιση για εισαγωγή σε ειδικό ποσοστό θέσεων θα αποτελούσε διορισμό σε θέση εργασίας, γεγονός που αντίκειται στις διατάξεις περί ισότητας του Συντάγματος, διότι οι απόφοιτοι των Λυκείων αυτών καθώς και των Τ.Ε.Ε. συνιστούν ειδική κατηγορία υποψηφίων, η οποία διεκδικεί αριθμό θέσεων πέρα από τον αριθμό εισακτέων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     7. Στην με αριθμό 4585/15-11-05 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 7017/4/5686/7-12-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κωνσταντάρας, σε ό,τι μας αφορά, σας γνωρίζουμε ότι οι παραβατικές συμπεριφορές που εκδηλώνονται κατά την οδήγηση των πάσης φύσεως οχημάτων, οι οποίες προκαλούν γενικά τρόμο, ανησυχία ή παρενόχληση στους λοιπούς χρήστες των οδών, στους παρόδιους ή στους κατοικούντες πλησίον αυτών, ή εκπέμπουν ουσίες ή προϊόντα βλαπτικά για την υγεία του ανθρώπου ή που ρυπαίνουν το περιβάλλον και γενικά προκαλούν θόρυβο πέραν των επιτρεπόμενων ορίων, ή ο κινητήρας εσωτερικής καύσης, ο οποίος χρησιμοποιείται για την προώθηση οδικού οχήματος δεν είναι εφοδιασμένος με αποτελεσματικό σιγαστήρα, κατάλληλο να μειώνει το θόρυβο, διώκονται σύμφωνα με τα άρθρα 12, 15,37, 81 και 82 του ν. 2696/1999 (ΚΟΚ).
     Ειδικότερα, οι παραβάτες των διατάξεων αυτών, οι οποίοι προκαλούν με την κίνηση και λειτουργία των οχημάτων τους θορύβους πέραν των επιτρεπόμενων ορίων, τιμωρούνται με πρόστιμο και με επιτόπου αφαίρεση των στοιχείων κυκλοφορίας του οχήματος, ενώ, πέραν της ποινικής δίωξης, εφαρμόζεται και το μέτρο της ακινητοποίησης του οχήματος. Επισημαίνεται δε ότι, σύμφωνα με την παρ. 3 του αρ. 15 του ΚΟΚ, τα αφαιρούμενα στοιχεία κρατούνται στην αρμόδια αρχή μέχρι να προσκομιστεί από τον παραβάτη σημείωμα της αρμόδιας Υπηρεσίας Συγκοινωνιών για την καταλληλότητα του οχήματος από πλευράς εκπομπής καυσαερίων ή θορύβων. Με τις Γ/20/81507/898/17-8-1988 και 28340/2440/92/ 2-7-1992 αποφάσεις των Υπουργών Οικονομίας και Οικονομικών, Μεταφορών και Επικοινωνιών και ΠΕ.ΧΩ.Δ.Ε. καθορίζονται τα επιτρεπόμενα όρια των θορύβων που προκαλούνται από την κίνηση και λειτουργία των πάσης φύσεως οχημάτων.
     Στο πλαίσιο αυτό, για την αντιμετώπιση του φαινομένου της διατάραξης της κοινής ησυχίας των πολιτών και γενικά της ηχορύπανσης, οι αρμόδιες Υπηρεσίες μας διενεργούν καθημερινούς ελέγχους και σε περίπτωση διαπίστωσης παραβίασης των ανωτέρω διατάξεων και των επιτρεπόμενων ορίων στάθμης θορύβων επιβάλλονται σε βάρος των παραβατών οι προβλεπόμενες ποινές. Επίσης, κατά τους ελέγχους αυτούς, χρησιμοποιούνται και ειδικές συσκευές μετρήσεως (ηχόμετρα), σύμφωνα με τα οριζόμενα στις ανωτέρω αποφάσεις, οι οποίες καθορίζουν τον τρόπο και τη διαδικασία που πρέπει να τηρείται στις περιπτώσεις αυτές. Ενδεικτικά δε σας πληροφορούμε ότι, κατά το παρελθόν έτος, από τις αρμόδιες Υπηρεσίες Τροχαίας βεβαιώθηκαν 6.417 παραβάσεις που αφορούσαν θορύβους γενικά, ενώ, κατά το πρώτο 9μηνο του τρέχοντος έτους, βεβαιώθηκαν 5.498 παραβάσεις.
     Πέραν αυτών, οι Υπηρεσίες μας, στα πλαίσια των αρμοδιοτήτων τους, συνδράμουν τα ειδικά συνεργεία του συνερωτώμενου Υπουργείου που συγκροτούνται για τη βεβαίωση παραβάσεων πρόκλησης θορύβων και καυσαερίων πέραν των επιτρεπόμενων ορίων από πάσης φύσεως οχήματα.
     Τέλος, στις Υπηρεσίες Τροχαίας δόθηκαν πρόσθετες εντολές και οδηγίες για περαιτέρω δραστηριοποίηση και ευαισθητοποίηση του προσωπικού τους και τη λήψη κάθε αναγκαίου μέτρου για την αποτελεσματικότερη αντιμετώπιση του απαράδεκτου αυτού φαινομένου.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     8. Στην με αριθμό 5422/12-12-05 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 7017/4/5759/22-12-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. Κατσιλιέρης, σε ό,τι μας αφορά, σας γνωρίζουμε ότι, οι κάτοχοι πτυχίου εσπερινών Τ.Ε.Ε. δεν έχουν δυνατότητα εισαγωγής στις αστυνομικές Σχολές, καθόσον σύμφωνα με τις διατάξεις του άρθρου 31 του ν. 3320/2005, δικαίωμα πρόσβασης στη Σχολή Αστυφυλάκων της Ελληνικής Αστυνομίας, κατά τα ακαδημαϊκά έτη 2005-2006, 2006-2007 και 2007-2008 έχουν οι κάτοχοι πτυχίου Β' κύκλου σπουδών ημερησίου Τ.Ε.Ε. συγκεκριμένων τομέων, οι οποίοι συμμετέχουν στις εισιτήριες εξετάσεις που διενεργούνται σε εθνικό επίπεδο με κοινά θέματα σε τρία μαθήματα από αυτά που εξετάζονται στο Β΄ κύκλο σπουδών, από τα οποία τα δύο είναι γενικής παιδείας και το τρίτο ειδικότητας.
     Σε ό,τι αφορά τους κατόχους απολυτηρίου εσπερινού Ενιαίου Λυκείου, το οποίο αποκτήθηκε με συμμετοχή τους στις εθνικού επιπέδου εξετάσεις που διενεργούνται κάθε χρόνο, πρέπει να επισημάνουμε ότι, εφόσον επιθυμούν την εισαγωγή τους σε αστυνομικές ή στρατιωτικές Σχολές, θα πρέπει να πάρουν μέρος στις γραπτές εξετάσεις των μαθημάτων της Γ' τάξης Ημερησίου Ενιαίου Λυκείου που διενεργούνται σε εθνικό επίπεδο κάθε χρόνο.
     Κατόπιν των ανωτέρω, δεν μπορεί να θεωρηθεί διάκριση αναφορικά με τη σταδιοδρομία του καθενός κατά το λόγο της προσωπικής του αξίας, αφού κατά τις κείμενες διατάξεις, σ' αυτούς δίνεται η δυνατότητα να συνεχίσουν τις σπουδές τους στα A.E.I. και T.E.I. και τυχόν ρύθμιση για εισαγωγή σε ειδικό ποσοστό θέσεων θα αποτελούσε διορισμό σε θέση εργασίας, γεγονός που αντίκειται στις διατάξεις περί ισότητας του Συντάγματος, διότι οι απόφοιτοι των Λυκείων αυτών καθώς και των Τ.Ε.Ε. συνιστούν ειδική κατηγορία υποψηφίων, η οποία διεκδικεί αριθμό θέσεων πέρα από τον αριθμό εισακτέων.
     Σε ό,τι αφορά το Πυροσβεστικό Σώμα, σας πληροφορούμε ότι οι κάτοχοι απολυτηρίου Εσπερινού Ενιαίου Λυκείου έχουν δικαίωμα συμμετοχής στους διαγωνισμούς πρόσληψης δοκίμων πυροσβεστών, αφού σύμφωνα με τις διατάξεις του π.δ. 16712003 "Κανονισμός κατάταξης στο Πυροσβεστικό Σώμα των Δοκίμων Πυροσβεστών", δικαίωμα εισαγωγής στη Σχολή Πυροσβεστών έχουν οι υποψήφιοι που είναι κάτοχοι απολυτηρίου, οποιουδήποτε τύπου Λυκείου για τις κατηγορίες Γ' και Δ', που αφορούν θέσεις μαχίμων πυροσβεστών και πυροσβεστών με καθήκοντα οδηγού πυροσβεστικού οχήματος.
     Επίσης, και οι απόφοιτοι εσπερινών Τ.Ε.Ε. έχουν δυνατότητα κατάταξής τους στο Πυροσβεστικό Σώμα, καθόσον, σύμφωνα με την ισχύουσα νομοθεσία (π.δ. 167/2003), δικαίωμα συμμετοχής στους διαγωνισμούς πρόσληψης δοκίμων πυροσβεστών και εισαγωγής στη Σχολή Πυροσβεστών έχουν οι υποψήφιοι που είναι κάτοχοι απολυτηρίου Β' τύπου Τ.Ε.Ε. σε ποσοστό 30% επί των προκηρυσσόμενων θέσεων της κατηγορίας Γ', που αφορά θέσεις μαχίμων πυροσβεστών, ενώ οι κάτοχοι τελικού τίτλου σπουδών Β' κύκλου Τ.Ε.Ε. του ηλεκτρονικού τομέα και οι κάτοχοι πτυχίου Β' κύκλου Τ.Ε.Ε. ειδικότητας μηχανών και συστημάτων αυτοκινήτου, συμμετέχουν στους ανωτέρω διαγωνισμούς για την εισαγωγή τους στη Σχολή Πυροσβεστών για την κατηγορία Ε', που αφορά θέσεις πυροσβεστών γενικών υπηρεσιών-υποψηφίων τεχνικών των προαναφερόμενων ειδικοτήτων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     9. Στην με αριθμό 6179/9-1-06 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 7017/4/5795/30-1-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Σούρλας, σας γνωρίζουμε ότι, σύμφωνα με τη διάταξη του άρθρου 11 του ν. 1645/ 86 «Εθνική Υπηρεσία Πληροφοριών», τα στοιχεία του προσωπικού της Ε.Υ.Π. είναι απόρρητα και δεν δημοσιεύονται.
     Πέραν αυτών πρέπει να επισημάνουμε ότι, από τη διάταξη της παρ. 1 εδ. β άρθρου 46 του π.δ. 360/92 «Οργανισμός Εθνικής Υπηρεσίας Πληροφοριών», προκύπτει υποχρέωση του ανωτέρω προσωπικού να γνωστοποιεί στην Υπηρεσία τις οργανώσεις, συλλόγους ή σωματεία πάσης φύσεως στα οποία συμμετέχει και όχι ρητή απαγόρευση συμμετοχής του σε αυτά.
     Τέλος, σας πληροφορούμε ότι το θέμα του εκσυγχρονισμού της λειτουργίας της Ε.Υ.Π., και της ενίσχυσης της διαφάνειας στη δράση της, απασχολεί το Υπουργείο μας και ήδη, έχουμε ξεκινήσει μια προσπάθεια που έχει φτάσει στο τελικό στάδιο, για την αναμόρφωση του απαρχαιωμένου θεσμικού πλαισίου που διέπει τη λειτουργία της, ώστε να ανταποκρίνεται απολύτως στις σύγχρονες απαιτήσεις.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     10. Στην με αριθμό 1729/1-9-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 47273/21-9-05 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των Ο.Τ.Α. α΄ και β΄ βαθμού σε περίπτωση εκτεταμένων ζημιών από θεομηνίες.
     Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
     Στο πλαίσιο αυτών των δυνατοτήτων, το Υπουργείο χρηματοδότησε τους Δήμους Δύμης και Ωλενίας από τη ΣΑ ΤΑ 2005 (Πολιτική Προστασία) για πυροπροστασία και φυσικές καταστροφές με το ποσό των 60.000,00 € και 49.000,00 € αντιστοίχως, καθώς και από τη ΣΑΕ 055 με το ποσό των 50.000,00 € και 20.000,00 € αντιστοίχως.
     Για τα υπόλοιπα θέματα, αρμόδιο να απαντήσει είναι το Υπουργείο Αγροτικής Ανάπτυξης και Τροφίμων, προς στο οποίο κοινοποιούμε αντίγραφο της ερώτησης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     11. Στην με αριθμό 5599/14-12-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 788/12-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα τα με αριθ. πρωτ. 4549/ 23-12-05, 14812/20-12-05, 6217/20-12-05, έγγραφα του Ειδικού Γραμματέα του Γ΄ ΚΠΣ, του Προέδρου του ΕΘΙΑΓΕ και του Δ/ντος Συμβούλου του ΟΓΕΕΚΑ «ΔΗΜΗΤΡΑ» αντίστοιχα, σε απάντηση της ανωτέρω ερώτησης του Βουλευτή κ. Μ. Mπεκίρη. 
     Σε κάθε περίπτωση, η αναδιάρθρωση των καλλιεργειών μπαίνει σε νέα βάση, λόγω της εφαρμογής της νέας ΚΑΠ. Οι καλλιέργειες θα εξαρτώνται απ' την εμπορική τιμή των παραγόμενων προϊόντων και βέβαια απ’ το κόστος παραγωγής και τις γενικότερες δυνατότητες διάθεσης. Οι Κοινοτικές ενισχύσεις θα είναι σε μεγάλο βαθμό αποσυνδεδεμένες απ’ τον όγκο και το είδος της παραγωγής.
     Έτσι, με την αλλαγή των όρων και των προοπτικών κάθε καλλιέργειας θα υπάρξουν αλλαγές και στις προτεινόμενες καλλιέργειες. Θα λαμβάνεται δε υπ' όψιν και η γενικότερη τάση σε άλλες χώρες, που θα προσαρμόζονται και αυτές ανάλογα. Πάντως, δεν μπορεί να υπάρξει κεντρική καθοδήγηση (παρά μόνο εναλλακτικές προτάσεις) για συγκεκριμένες υποδεικνυόμενες καλλιέργειες, γιατί διαφορετικά η ενδεχόμενη σημαντική επέκτασή τους να οδηγήσει σε υπερπαραγωγή εσωτερικά και σε άλλες χώρες, γεγονός που θα υπονόμευε τη βιωσιμότητά τους.
     Χρειάζεται λοιπόν σταδιακή και προσεκτική προσαρμογή μας στα νέα δεδομένα που θα αφορούν όχι μόνο τη χώρα μας, αλλά και άλλες, όπου παράγονται ομοειδή με τα δικά μας αγροτικά προϊόντα. Έτσι, είναι ανάγκη να αξιοποιηθεί κάθε δυνατότητα έρευνας ή μελέτης καθώς και τα νέα δεδομένα για τα διαθέσιμα προϊόντα και τις καταναλωτικές τάσεις εσωτερικά και διεθνώς, με στενή παρακολούθηση των εξελίξεων.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 4741/18-11-05 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 785/9-12-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε την κ. Βουλευτή τα εξής:
     Όπως προκύπτει από την από 12-12-2003 Πράξη του Προέδρου του 6ου Τμήματος του Συμβουλίου της Επικρατείας, η αίτηση ακύρωσης, για την οποία γίνεται λόγος στην ανωτέρω ερώτηση προσδιορίσθηκε για τη δικάσιμο της 25-10-2004. Ακόμη, παραγγέλθηκε η κοινοποίηση αντιγράφων της αίτησης ακύρωσης και της ανωτέρω Πράξης στους αρμόδιους Υπουργούς Εθνικής Άμυνας και Οικονομίας και Οικονομικών, με την παράκληση να διαβιβάσουν στον ορισθέντα Εισηγητή όλα τα σχετικά με την υπόθεση έγγραφα, συνοπτική έκθεση της αρμόδιας υπηρεσίας κ.α., τουλάχιστον 30 ημέρες πριν από τη δικάσιμο.
     Αντίθετα με τα διαλαμβανόμενα στην ερώτηση, η ανωτέρω Πράξη κοινοποιήθηκε στον Υπουργό Οικονομίας και Οικονομικών και στον Υπουργό Εθνικής Άμυνας, στις 24-2-2004 και 2-3-2004 αντίστοιχα.
     Εν συνεχεία, η υπόθεση αναβλήθηκε για την 24η-I-2005 και την 28η-3-2005, εν όψει έκδοσης σχετικών αποφάσεων της Ολομέλειας, οι οποίες δημοσιεύθηκαν στις 27-6-2005.
     Η υπόθεση αναβλήθηκε εκ νέου για την 14η -11-2005 και από τη δικάσιμο αυτή για τη δικάσιμο της 3ης-4-2006, λόγω έλλειψης στοιχείων τα οποία είχαν ζητηθεί από την 27η-Ι0-2005.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     13. Στην με αριθμό 4776/21-11-05 ερώτηση του Βουλευτή κ. Νικόλαου Σαλαγιάννη δόθηκε με το υπ’ αριθμ. Β13-600/12-12-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμό 4776/21-11-05 ερώτηση, που κατέθεσε στη Βουλή των Ελλήνων ο Βουλευτής κ. Νίκος Σαλαγιάννης με θέμα «ΣΥΝΕΧΙΖΕΤΑΙ ΤΟ ΧΑΡΑΤΣΩΜΑ ΤΩΝ ΚΑΤΑΣΤΗΜΑΤΑΡΧΩΝ ΓΙΑ ΤΑ ΠΝΕΥΜΑΤΙΚΑ ΔΙΚΑΙΩΜΑΤΑ», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης σας επισυνάπτουμε το με αριθμ. πρωτ. 7709/6-12-2005 έγγραφο της Επιτροπής Ανταγωνισμού.
     Κατά τα λοιπά θέματα αρμόδιο για απάντηση είναι το συνερωτώμενο Υπουργείο Πολιτισμού.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     14. Στην με αριθμό 6108/29-12-05 ερώτηση των Βουλευτών κ. Λιάνας Κανέλλη και κ. Παναγιώτη Κοσιώνη δόθηκε με το υπ’ αριθμ. 873/14-2-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τους κ. Βουλευτές για τα εξής:
     1. Για την εξασφάλιση των απαιτήσεών τους, οι αγρότες έχουν στη διάθεσή τους τα προβλεπόμενα από το Αστικό και Ποινικό Δίκαιο ένδικα βοηθήματα και μέσα.
     2. Με τις υπ’ αριθμ. 118399/14-10-2004 και 32463/20-4-2005 Αποφάσεις μου ως Υπουργού Δικαιοσύνης, έχουν συγκροτηθεί Νομοπαρασκευαστικές Επιτροπές για την αναμόρφωση του Πτωχευτικού Δικαίου και του Κώδικα Πολιτικής Δικονομίας αντίστοιχα, με τη συμμετοχή ανώτατων δικαστικών λειτουργών, διακεκριμένων καθηγητών της Νομικής, δικηγόρων και άλλων επιστημόνων.
     Το διαλαμβανόμενο στην ερώτηση αίτημα, αναφορικά με την προτίμηση των αγροτών έναντι των τραπεζών και άλλων πιστωτών σε περίπτωση πτώχευσης εξαγωγικών ή εμπορικών επιχειρήσεων έχει διαβιβαστεί στις ως άνω Επιτροπές για να το εξετάσουν.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κεγκέρογλου.
     ΠΡΟΕΔΡΕΥΩΝ (Σωτήρης Χατηγάκης) Κυρίες και κύριοι συνάδελφοι, εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Πρώτη θα συζητηθεί η με αριθμό 4701/17-11-2006 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εύρυθμη λειτουργία του Κέντρου Πληροφόρησης Λίμνης Κερκίνης. 
     Το ειδικότερο περιεχόμενο της ερώτησης του κ. Τσιπλάκη έχει ως εξής:
     «Κατά καιρούς δημοσιοποιούνται υπάρχοντα προβλήματα στο Κέντρο Πληροφόρησης της Λίμνης Κερκίνης. Ενδεικτικά, υποστηρίζεται ότι δεν πληρώνονται οι εκεί εργαζόμενοι επί μήνες και ως εκ τούτου, αδυνατούν να ανταποκριθούν στις υποχρεώσεις τους. 
     Αποκορύφωμα της υποστηριζόμενης «μη επίδειξης ενδιαφέροντος από την πολιτεία» ήταν –κατά σχετικά δημοσιεύματα- η διακοπή τηλεφώνου και ρεύματος.
     Υπό τα ανωτέρω, ερωτάσθε για τη γνώση σας επί των παραπάνω και την προοπτική επίλυσης συνολικότερα του προβλήματος μη ευρύθμου λειτουργίας του προαναφερόμενου «Κέντρου»».
     Την ερώτηση θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κύριος Σταύρος Καλογιάννης.
     Κύριε Υφυπουργέ, έχετε το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Σχετικά με το θέμα της Λίμνης Κερκίνης που συζητάμε σήμερα, θα ήθελα να ενημερώσω τον κύριο συνάδελφο και το Σώμα τα εξής: Σε εφαρμογή προγραμματικής σύμβασης μεταξύ των Υπουργείων ΠΕ.ΧΩ.Δ.Ε. και Γεωργίας, της Νομαρχιακής Αυτοδιοίκησης Σερρών, των παραλίμνιων Ο.Τ.Α. και της Αναπτυξιακής Εταιρείας Σερρών είχε ιδρυθεί το Κέντρο Πληροφόρησης του Υγροτόπου Κερκίνης. Η χρονική διάρκεια της σύμβασης ήταν από το Μάιο του 1997 έως το Δεκέμβριο του 1999. 
     Όπως προβλεπόταν στη σύμβαση, το Υ.ΠΕ.ΧΩ.Δ.Ε. κάλυψε όλα τα σχετικά έξοδα λειτουργίας του Κέντρου Πληροφόρησης για το διάστημα αυτό, ενώ η στελέχωση του Κέντρου έγινε μέσω της Αναπτυξιακής Σερρών, η οποία προσέλαβε υπαλλήλους με σχέση εργασίας ιδιωτικού δικαίου. 
     Από την ίδια σύμβαση, προβλέπεται η δημιουργία ενός Συνδέσμου -των ΟΤΑ της περιοχής- για την προστασία και ανάδειξη της Λίμνης Κερκίνης. Ο Σύνδεσμος αυτός, μετά τη λήξη ισχύος της σύμβασης, ανέλαβε τη συνέχιση της λειτουργίας του Κέντρου Πληροφόρησης με τη συνδρομή της Αναπτυξιακής Σερρών με το ίδιο εξειδικευμένο –πλέον- και έμπειρο προσωπικό και με τους ίδιους εργασιακούς όρους μέχρι σήμερα. 
     Αποτέλεσμα όλων των προαναφερόμενων ήταν η συστηματική λειτουργία του Κέντρου. Είναι κατανοητό ότι προς το παρόν την ευθύνη κάλυψης των εξόδων λειτουργίας του Κέντρου έχει ο Σύνδεσμος Ο.Τ.Α. της Παραλίμνιας Περιοχής.
     Επομένως, η έγκαιρη καταβολή των χρηματικών ποσών που οι ίδιοι οι Ο.Τ.Α. έχουν αναλάβει την υποχρέωση να καταβάλουν, αποτελεί την προϋπόθεση για την εύρυθμη λειτουργία του Κέντρου Πληροφόρησης, όσον αφορά την κάλυψη των ανελαστικών δαπανών και τη μισθοδοσία των εργαζομένων σ’ αυτά.
     Στο επιχειρησιακό πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε., και συγκεκριμένα στο μέτρο 8.1, έχει ενταχθεί η χρηματοδότηση της αρχικής λειτουργίας των φορέων διαχείρισης των προστατευόμενων περιοχών της χώρας, επομένως και της Λίμνης Κερκίνης. 
     Η χρηματοδότηση της αρχικής λειτουργίας, περιλαμβάνει μεταξύ άλλων και τη χρηματοδότηση προσωπικού –επιστημονικού και διοικητικού- για τα τρία πρώτα χρόνια λειτουργίας των φορέων. Είναι εξασφαλισμένες, δηλαδή, οι πιστώσεις, κύριε συνάδελφε, μέχρι το τέλος του 2008. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Το λόγο έχει ο κ. Τσιπλάκης.
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Απευθυνόμενος στον κύριο Υπουργό και μετά τη λεπτομερή του –πλην, όμως, αφήνουσα ορισμένες απορίες για τον ομιλούντα- απάντηση, θα ήθελα να πω, λοιπόν, τα εξής: 
     Στη συνέχεια του λιτού, πλην όμως –εκτιμώ- ουσιαστικού περιεχομένου της ερώτησης, είναι προφανές ότι αφενός ουσιαστικά επιδιώκεται κυρίως να φθάσουμε σε αίσιο αποτέλεσμα από πλευράς πληρωμής -ασχέτως ποιος είναι ο υπόχρεος προς πληρωμή- κατ’ επέκταση δε να προσδοθεί η αδιαμφισβήτητη εντύπωση –και αυτό είναι, επίσης, ουσιαστικό- στο σερραϊκό λαό ότι η παρούσα Κυβέρνηση -ασχέτως ελλειμματικών ή άλλης φύσεως παρεμβάσεων του παρελθόντος και των όποιων εκκρεμοτήτων άφησαν- τελικώς αγγίζει και αυτό το πρόβλημα και επιδιώκει τη λύση του. 
     Γιατί τα είπα αυτά τώρα; Διότι θα παρακαλούσα, κύριε Υπουργέ, δευτερολογώντας, αν μπορούσατε να μας προσδιορίσετε ποια είναι η απαρχή αυτού του τριετούς προγράμματος, ώστε να πιθανολογηθεί από μέρους μας -έστω και αν τυχόν δεν έγιναν οι πρέπουσες ενέργειες και διασφαλισθείσας της χρηματοδότησης- από πότε και πού πρέπει να απευθυνθούν οι αρμόδιοι, ώστε να καταστεί δυνατή η αποπληρωμή των ποσών των δικαιούχων. 
     Διότι το ζήτημα, πέραν των όσων είπα, είναι και επίκαιρο, υπό την έννοια ότι στον υδροβιότοπο της Κερκίνης, ως σημαντικότατος υδροβιότοπος που είναι, αυτήν τη στιγμή, λόγω και της γρίπης των πτηνών, αντιλαμβάνεσθε ότι όποιοι υποστηρικτικοί φορείς υπάρχουν θα πρέπει να λειτουργούν ευρύθμως, ακωλύτως και αδιαταράκτως, για πασιφανείς παραπέρα λόγους. 
     Εκείνο το οποίο ενδιαφέρει τον ομιλούντα και πρωτευόντως το σερραϊκό λαό, κατ’ επέκταση δε και τους άμεσα ενδιαφερομένους προς πληρωμή, είναι να μπορέσει να γνωστοποιηθεί -αν είναι δυνατόν- διά της δευτερολογίας σας σε πόσο χρονικό διάστημα και απευθυνόμενοι πού μπορούν οι συγκεκριμένοι εργαζόμενοι, για να λειτουργήσουν απόλυτα, να επιζητήσουν την αποπληρωμή των δικαιούμενων ποσών. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιπλάκη. 
     Ορίστε, κύριε Υπουργέ. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Κατ’ αρχήν, όπως είπα και στην πρωτομιλία μου, οι οικονομικές εκκρεμότητες -αν υπάρχουν - αφορούν τους Ο.Τ.Α. της περιοχής που είχαν αναλάβει την υποχρέωση να καταβάλουν τις ανελαστικές δαπάνες και, βεβαίως, τα έξοδα μισθοδοσίας των εργαζομένων σε αυτά. 
     Εμείς, ως Υ.ΠΕ.ΧΩ.Δ.Ε., κύριε συνάδελφε, όπως είπα επίσης στην πρωτομιλία μου, για όλες τις προστατευόμενες περιοχές της χώρας έχουμε εξασφαλίσει τη χρηματοδότησή τους μέχρι το τέλος του Γ΄ Κοινοτικού Πλαισίου Στήριξης. Συγκεκριμένα για τη λίμνη Κερκίνη και το φορέα διαχείρισης της λίμνης έχει εγκριθεί το ποσό των 515.000 ευρώ. Εξ αυτών ο φορέας ήδη ζήτησε 85.000 ευρώ, οι οποίες μπορούν να εκταμιευτούν αμέσως. Συνεπώς, για το προσωπικό που σήμερα υπάρχει στο συγκεκριμένο κέντρο ενημέρωσης ή ενδεχομένως και σε άλλα κέντρα που υπάρχουν στο φορέα διαχείρισης, τα έξοδά τους μπορούν να καταβληθούν από το φορέα διαχείρισης, εφόσον αυτό το προσωπικό ανήκει στο φορέα διαχείρισης. 
     Παράλληλα, θέλω να σας ενημερώσω ότι ο Υπουργός ΠΕ.ΧΩ.Δ.Ε. έχει υπογράψει την κοινή υπουργική απόφαση, με την οποία οριοθετείται η προστατευόμενη περιοχή της λίμνης Κερκίνης. Η σχετική Κ.Υ.Α. βρίσκεται στα συναρμόδια Υπουργεία και είναι θέμα χρόνου να υπογραφεί από τους συναρμόδιους Υπουργούς και να πάει προς δημοσίευση στο Φ.Ε.Κ.. 
     Επίσης, είναι σημαντικό να πω ότι ως Υ.ΠΕ.ΧΩ.Δ.Ε. εγκρίναμε -και έχουν δημοσιευτεί στο Φ.Ε.Κ.- τους τέσσερις κανονισμούς λειτουργίας του φορέα διαχείρισης, έτσι ώστε η χρηματοδότηση που υπάρχει, που είναι εξασφαλισμένη, και να μπορεί αμέσως να εκταμιεύεται. 
     Με την ευκαιρία να σας πω ότι σήμερα το πρωί πέρασε από το Υπουργείο ο Δήμαρχος Κερκίνης και είχα την ευκαιρία να τον ενημερώσω για τα θέματα που θέτετε. Είναι γνωστό το ενδιαφέρον σας για την περιοχή, για τον φορέα διαχείρισης, για την πορεία της κοινής υπουργικής απόφασης και για κάποια μικρά θέματα που έθεσα και έχουν να κάνουν κυρίως με τους αλιείς της περιοχής. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, η δεύτερη με αριθμό 6517/17-1-2006 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση του προβλήματος διάθεσης της συσσωρευμένης λυματολάσπης στην Ψυτάλλεια και τη δημιουργία νέων χώρων υγειονομικής ταφής απορριμμάτων διαγράφεται, λόγω κωλύματος Υπουργού. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μου επιτρέπετε να  πάρω το λόγο; 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γείτονα. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Το κώλυμα οφείλω να πω ότι είναι προσχηματικό. Απόδειξη ότι είναι εδώ ο έτερος Υφυπουργός ΠΕ.ΧΩ.Δ.Ε. κ. Καλογιάννης, ο οποίος, όπως ξέρετε, θα μπορούσε κάλλιστα να απαντήσει στην ερώτηση. 
     Θέλω να καταγραφεί η διαμαρτυρία μου, διότι κατέθεσα γραπτή ερώτηση στον κ. Σουφλιά στα μέσα Ιανουαρίου για ένα μείζον θέμα που απασχολεί το Λεκανοπέδιο της Αττικής, τη λυματολάσπη και τα θέματα των χώρων απόθεσης απορριμμάτων.
     Δεν απαντήθηκε εγκαίρως. Την κατέθεσα ως επίκαιρη ερώτηση με βάση τον Κανονισμό για να συζητηθεί, δηλώθηκε κώλυμα, την επανακατέθεσα κάνοντας μάλιστα και μία παράκληση στο Προεδρείο να ζητήσει από  τους Υπουργούς να σέβονται την Κοινοβουλευτική διαδικασία και σήμερα δηλώνεται πάλι κώλυμα. Νομίζω ότι η στάση του κυρίου Υπουργού  υποβαθμίζει  την Κοινοβουλευτική διαδικασία. Εγώ θα είμαι εδώ και θα την επανακαταθέσω, κύριε Πρόεδρε, θα επιμένω. Αν κάποιοι είναι ξεροκέφαλοι, εγώ είμαι επίμονος. Εκείνο όμως που θέλω να δηλώσω είναι, ότι ο κ. Σουφλιάς, εκτεθειμένος πλέον σε σχέση με τα χρονοδιαγράμματα που είχε δώσει και μη μπορώντας να ανταποκριθεί σε αυτά που είχε υποσχεθεί, δεν θέλει να απαντηθεί τώρα η ερώτηση. 
     ΠΡΟΕΔΡΕΥΩΝ (Σωτήρης Χατζηγάκης): Κατεγράφη η διαμαρτυρία σας, αλλά πρέπει να σας πω ότι υπάρχει ουσιαστικό κώλυμα στον κ. Ξανθόπουλο, ο οποίος είναι ο καθ’ ύλην αρμόδιος ... 
     ΚΩΝΣΤΑΝΤΙΝΟΣ ΓΕΙΤΟΝΑΣ: Δεν υπάρχει αποκλειστική αρμοδιότητα όσον αφορά την απάντηση των ερωτήσεων!
     ΠΡΟΕΔΡΕΥΩΝ (Σωτήρης Χατζηγάκης): Υπάρχει αρμοδιότητα. 
     Επομένως, καλά θα κάνετε να την επανακαταθέσετε. Νομίζω ότι θα απαντηθεί οπωσδήποτε.
     Αναφορές και ερωτήσεις δεύτερου κύκλου:
     Πρώτη είναι η με αριθμό 5699/16.12.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία νέων μονάδων υποκατάστασης στον Οργανισμό Κατά των Ναρκωτικών (Ο.ΚΑ.ΝΑ.)  
     Η ερώτηση του κ. Κεγκέρογλου σε περίληψη έχει ως εξής:
     «Κύριε Υπουργέ, σύμφωνα με τα στοιχεία που παρουσίασε πριν λίγες μέρες ο πρόεδρος του Ο.ΚΑ.ΝΑ. κ. Γιαννάκης σε συνέντευξη Τύπου, τον Οκτώβριο του 2005 υπήρχαν συνολικά σε εκκρεμότητα 3.832 αιτήσεις ατόμων για ένταξη σε προγράμματα χορήγησης υποκατάστατων ναρκωτικών ουσιών (μεθαδόνη και βουπρενορφίνη), αριθμός που είναι αυξημένος σε σχέση με το 2004 κατά 14,4%.
     Επειδή από τα στοιχεία αποδεικνύεται ότι υπάρχει ανάγκη για ένταξη στο πρόγραμμα υποκατάστασης σημαντικού αριθμού συνανθρώπων μας που μπορεί να γίνει με ίδρυση και λειτουργία νέων μονάδων υποκατάστασης και επειδή τα στοιχεία για την Κρήτη και ο μεγάλος αριθμός των αιτήσεων που εκκρεμούν στη μονάδα υποκατάστασης των Χανίων, δείχνουν ότι πρέπει να δημιουργηθεί νέα μονάδα υποκατάστασης στο Ηράκλειο, ερωτάστε κύριε Υπουργέ:
     Ποιο είναι το πρόγραμμα για την ίδρυση και λειτουργία νέων μονάδων υποκατάστασης πανελλαδικά;
     Έχετε σχεδιάσει να δημιουργήσετε νέα μονάδα υποκατάστασης στο Ηράκλειο;
     Σε ποιες ενέργειες έχετε προβεί μέχρι σήμερα ως προς την εξεύρεση κτηριακής υποδομής σε νοσοκομειακό χώρο στο Ηράκλειο; »
     Ο Υφυπουργός Υγείας και Κοινωνικής Αλληλεγγύης κ. Αθανάσιος  Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, πραγματικά θα ήταν ατυχές για μένα να προσπαθήσω να ωραιοποιήσω μια κατάσταση που πανθομολογουμένως αποτελεί ένα τεράστιο πρόβλημα κοινωνικό όχι μόνο για την Ελλάδα αλλά παγκοσμίως. Θα πρέπει όμως να ξέρουμε τις δομές οι οποίες έχουν αναπτυχθεί, για να μπορέσει κανείς να βγάλει κάποια συμπεράσματα.
     Όπως θα ξέρετε, κύριε συνάδελφε, στα Χανιά λειτουργεί μια μονάδα βουπρενορφίνης η οποία εξυπηρετεί αυτήν τη στιγμή περί τα εκατόν δεκαοκτώ άτομα που είναι ουσιοεξαρτώμενα και παράλληλα υπάρχει ένα αίτημα δημιουργίας ενός στεγνού προγράμματος που ολοκληρώνεται η μελέτη από πλευράς υποδομής, χρηματοδότησης και γενικότερα υλοποίησης. Βεβαίως υπήρχε από τους τοπικούς φορείς καίτοι είχε χωροθετηθεί, θα έλεγε κανείς, στο Ψυχιατρικό Νοσοκομείο. Εν τούτοις και η πολιτική της αποασυλοποίησης αλλά και κάποιες αντίθετες απόψεις προβληματίζουν τη διοίκηση του Ο.ΚΑ.ΝΑ. στην οριστική χωροθέτηση, που όμως το στεγνό αυτό πρόγραμμα θα βρει τη λύση του. Στο Νομό Ηρακλείου ξέρετε πολύ καλά ότι το ΚΕ.Σ.Α., το Κέντρο Πρόληψης, εντάχθηκε στον Ο.ΚΑ.ΝΑ. και παράλληλα υπάρχει ένα αίτημα δημιουργίας προς εξυπηρέτηση του όμορου πληθυσμού στην περιφέρεια ενός άλλου δευτέρου κέντρου.
     Επίσης, από το 2003 εκκρεμούσε ένα αίτημα της κοινωνίας, των φορέων, όλων των πολιτών, για τη δημιουργία ενός προγράμματος απεξάρτησης. Καίτοι έγιναν κάποιες συζητήσεις για την τοποθέτησή τους σε κάποιο νοσοκομειακό χώρο –ή στο «Βενιζέλειο» ή στο Πε.Πα.Γ.Ν.Η.- εντούτοις ακόμα δεν έχει οριστικοποιηθεί.
     Θα πρέπει να γνωρίζουμε, κύριοι συνάδελφοι, ότι το θέμα των ναρκωτικών και των ουσιοεξαρτημένων ατόμων δεν είναι υπόθεση μόνο αυτού που φέρει το πρόβλημα ή της οικογένειάς του, είναι πρόβλημα όλων μας. Και είναι πρόβλημα όλων μας, γιατί κανείς δεν γνωρίζει αύριο πού θα βρεθεί το παιδί του ή το εγγόνι του ενδεχομένως και σε ποιο αδιέξοδο από τη χρήση των εξαρτησιογόνων ουσιών θα πέσει.
     Άρα, η κοινωνία δεν πρέπει να στηρίζεται μόνο στο τι θέλει ο καθένας και πώς βλέπει τα πράγματα, αλλά θα πρέπει να δούμε το θέμα όλοι μας. Και χαίρομαι, διότι δίνεται η ευκαιρία ειδικά στο θέμα των ναρκωτικών να μην υπάρχουν τόσο σημαντικές αντιθέσεις και αντιπαραθέσεις, οι οποίες στηρίζονται πολλές φορές είτε σε πολιτικές επιλογές ή ακόμη και σε «κομματικά ταμπού» που έχουμε σε άλλα θέματα. Βλέπουμε το θέμα κοινωνικά, το βλέπουμε ανθρώπινα και μπορούμε να δώσουμε τις λύσεις.
     Μπορούμε να δώσουμε πάρα πολλές λύσεις, κύριε συνάδελφε, και πιστεύω ότι προς αυτήν την κατεύθυνση και εσείς έχετε αυτή την ιδιαίτερη ανησυχία. Θα πρέπει όμως να πιστέψετε ότι και εμείς διακατεχόμαστε από τη μεγάλη ανησυχία για το πού βρισκόμαστε σήμερα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ορίστε, κύριε Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
     Αναμφισβήτητα, κύριε Υπουργέ, οι δράσεις για την καταπολέμηση των ναρκωτικών αποτελούν κορυφαία επιλογή της πολιτείας συνολικά, και της Κυβέρνησης και της κοινωνίας ολόκληρης. Αφορούν χιλιάδες συνανθρώπους μας, αφορούν χιλιάδες οικογένειες στη χώρα μας.
     Μέσα στο πλαίσιο του τετράπτυχου πρόληψη – απεξάρτηση – θεραπεία – κοινωνική επανένταξη, η πολιτεία οφείλει πράγματι να δώσει όλες εκείνες τις δυνατότητες θεραπείας στους εξαρτημένους. Αυτό δεν αφορά μόνο τους εξαρτημένους και τις οικογένειές τους, όπως σωστά είπατε κι εσείς, αφορά το σύνολο της κοινωνίας μας. Πρέπει όμως, κύριε Υπουργέ, να ενεργοποιηθούμε όλοι μας περισσότερο, ούτως ώστε να σώσουμε όσο το δυνατόν περισσότερους συνανθρώπους μας απ’ αυτή την κατάρα, θα έλεγα, που μαστίζει όχι μόνο τη δική μας κοινωνία, αλλά όλη την υφήλιο.
     Εδώ και χρόνια, από το 1995 με την ίδρυση και ενεργοποίηση του Ο.ΚΑ.ΝΑ., έχουν αρχίσει πράγματι δουλειά οι εντεταλμένοι γι’ αυτό άνθρωποι. Φαίνεται ότι τα στεγνά προγράμματα καλύπτουν όχι το σύνολο, αλλά ένα μεγάλο μέρος της χώρας μας. Τα κέντρα όμως υποκατάστασης φαίνεται ότι υπολείπονται πολύ από τις πραγματικές ανάγκες. Συγκεκριμένα, το κέντρο υποκατάστασης στα Χανιά έχει μέχρι σήμερα δεχθεί τετρακόσιες περίπου αιτήσεις, δηλαδή δέκα αιτήσεις το μήνα. Και με τις δυνατότητες που έχει, έχει καλύψει μέχρι σήμερα, με τις φιλότιμες προσπάθειες του προσωπικού και του νέου προσωπικού που προσλήφθηκε πρόσφατα, διακόσιες ογδόντα οκτώ περιπτώσεις.
     Παραμένει όμως –και δεν είναι μόνο ο αριθμός των αιτήσεων- το γεγονός ότι δεν μπορεί να καλύψει εξαρτημένους από μεγάλες αποστάσεις, που είναι το μεγαλύτερο μέρος του Νομού Ηρακλείου και ο Νομός Λασιθίου, λόγω του ότι, όπως ξέρετε, πρέπει καθημερινά να συμμετέχουν στο πρόγραμμα οι εξαρτημένοι, τουλάχιστον το πρώτο διάστημα, και στη συνέχεια μέρα παρά μέρα. Φαίνεται απ’ αυτό εμφανέστατα η ανάγκη για δημιουργία νέου κέντρου στο Ηράκλειο.
     Στην έκθεση του απολογισμού του 2004 και 2005 και του προγραμματισμού για το επόμενο διάστημα του Ο.ΚΑ.ΝΑ. –και ολοκληρώνω, κύριε Πρόεδρε- που μας στάλθηκε τις προηγούμενες μέρες, αναφέρεται ρητά η πρόθεση πράγματι του Οργανισμού για την ίδρυση τέτοιας μονάδας αποκατάστασης και στο Ηράκλειο.
     Σε ερώτηση που είχαμε υποβάλει τον περασμένο Μάιο μας απαντήσατε ότι ερευνάται η δημιουργία μονάδας κατ’ αρχήν με την εξεύρεση χώρου μέσα σε Πανεπιστημιακό Νοσοκομείο, όπως είπατε και στην πρωτολογία σας. Εγώ θα ήθελα να σας ζητήσω να επιμεληθείτε προσωπικά γι’ αυτό το θέμα, ούτως ώστε να δημιουργηθεί όσο το δυνατόν γρηγορότερα αυτή η μονάδα στο Ηράκλειο και να σταματήσει ο Γολγοθάς για εκατοντάδες οικογένειες και στην Κρήτη. Και νομίζω ότι θα το κάνετε, κύριε Υπουργέ, και θα ήθελα στη δευτερολογία σας αυτή την παράκληση να τη δεχθείτε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρολγου.
     Ορίστε, κύριε Υπουργέ, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι για την τοποθέτησή σας. 
     Όσον αφορά για τα στεγνά προγράμματα, θα πρέπει να ξέρετε ότι και διεθνώς, αλλά ιδίως στην πατρίδα μας, οι ουσιοεξαρτημένοι, δεν τα δέχονται και τόσο πολύ, πιστεύοντας ότι ένα πρόγραμμα που είναι με υποκατάστατα, λειτουργεί πιο γρήγορα, πιο αποτελεσματικά. Εδώ είναι ένα λάθος, το οποίο αντιμετωπίζουμε και στα παιδιά, στους νέους, που έχουν πέσει σ’ αυτήν την κατηγορία των ουσιοεξαρτημένων, όσο και των οικογενειών τους. Και αυτό, γιατί; Διότι πρέπει ο ψυχίατρος, η ειδική ομάδα, η κοινωνική ομάδα, ο ψυχολόγος, η κοινωνική λειτουργός να δουν τον καθένα χωριστά και να υποδείξουν σε ποια κατηγορία ταιριάζει περισσότερο, αν θα πάει για υποκατάστατα, ή θα πάει σε στεγνό πρόγραμμα. Όμως, παρά τις οποιεσδήποτε επίμονες προσπάθειες  καταβάλουμε για να πεισθούν ότι θα πρέπει η ομάδα αυτή να αποφασίσει το πού, εν τούτοις δέχονται να πηγαίνουν, να αριθμούνται κατά εκατοντάδες στα προγράμματα με τα υποκατάστατα και κατ’ αυτό τον τρόπο έχουμε τις λίστες. 
     Θα πρέπει να σας πω όμως και κάτι άλλο: ό,τι φιλοδοξία και να έχουμε, δεν πιστεύω να φθάσουμε –δέχομαι να πέσουμε έξω- στην προ ημερών αναφορά που έκανε ο αντίστοιχος Ο.ΚΑ.ΝΑ. στο Λονδίνο, που ζήτησε για τις τρεις βδομάδες καθυστέρηση συγγνώμη από τους πολίτες και τους νεολαίους. Για τρεις βδομάδες καθυστέρηση ζήτησε συγγνώμη. Μακάρι να φθάσουμε αύριο το πρωί και να ζητήσουμε κι  εμείς για ένα μικρότερο εύλογο χρονικό διάστημα. Πιστεύω όμως ότι οι προσπάθειες που καταβάλλονται από όλους μας είναι πραγματικά να δώσουμε λύση στα παιδιά αυτά ιδιαίτερα για το Ηράκλειο, απ’ όπου κατάγεστε, όπως επίσης –τον βλέπω μπροστά μου- και ο Υπουργός Εμπορικής Ναυτιλίας, κ. Κεφαλογιάννης. Πρέπει κι εσείς  να στρατευθείτε προς την κατεύθυνση αυτή -και δέχομαι ότι έχετε πάρει ήδη πρωτοβουλίες τώρα- να πείσετε κάποιους -που είναι αρνητές της κοινωνίας- να δεχθούν κάποιες τέτοιες μονάδες, οι οποίες δεν κοστίζουν ιδιαίτερα και θα προσφέρουν ένα πολλαπλασιαστικό έργο στην τοπική κοινωνία, για να μπορέσουμε να σώσουμε πάρα πολλά παιδιά. 
     Στο πρόγραμμά μας υπάρχουν σε δεκατέσσερις περιφέρειες που θα δημιουργηθούν….
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Θα μου επιτρέψετε, κύριε Πρόεδρε, μισό λεπτό να κάνω χρήσης της καλοσύνης σας προς ενημέρωση. 
     Υπάρχει και το άλλο πρόβλημα, κυρίες και κύριοι συνάδελφοι: η Ήπειρος, επί παραδείγματι, δεν διαθέτει καμία μονάδα. Επειδή η ελληνική κοινωνία είναι πολύ κλειστή κοινωνία και δεν θέλει ο καθένας να εμφανιστεί ότι πηγαίνει σε μία τέτοια μονάδα, θέλει να ξενιτευτεί, να φύγει, να έλθει από την Ήπειρο, ή από την Κρήτη ακόμα, σε μία άλλη μονάδα, να χαθεί στην ανωνυμία και κατ’ αυτόν τον τρόπο να λειτουργήσει έτσι ως ανώνυμος πολίτης. Και αυτό, γιατί; Διότι η κοινωνία μας είναι σκληρή απέναντί τους. Δεν έχουμε εξοικειωθεί ότι είναι πάσχοντες οργανισμοί. Μπορούμε να βρούμε τη λύση. Όμως, για να βρούμε τη λύση, πρέπει  να ελαττώσουμε την προσφορά, τη διαθεσιμότητα. Όσες μονάδες και να κάνουμε, αν δεν ελαττώσουμε τη διαθεσιμότητα, μονίμως το πρόβλημα θα υπάρχει. Παράλληλα, όμως, πρέπει να δούμε, μετά τη θεραπεία, και την ψυχολογική υποστήριξη, πρέπει η κοινωνία να βρει σε αυτούς τους ανθρώπους ένα όνειρο. Και το όνειρο είναι μία εργασία. Να, λοιπόν, που είναι ένα σύμμεικτο πρόβλημα. 
     Τέλος πάντων, ας μείνουμε  στο Ηράκλειο της Κρήτης. Σας υποσχόμαστε, κύριοι συνάδελφοι, ότι όντως θα δημιουργηθεί μία μονάδα με τις λύσεις που θα θελήσουμε. Όλοι μαζί να βρεθούμε εκεί στο χώρο, για να συζητήσουμε από κοντά πού θα χωροθετηθεί αυτή η θρυλούμενη μονάδα απεξάρτησης, που από το 2003 έχει απασχολήσει την τοπική κοινωνία.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υφυπουργό. 
     Κυρίες και κύριοι συνάδελφοι, ολοκληρώθηκε η συζήτηση επί των αναφορών και ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
     Υπουργείου Εσωτερικών, Δημόσιας Διοίκησης και Αποκέντρωσης.
     Ψήφιση στο σύνολο του σχεδίου νόμου: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
     Το νομοσχέδιο θα ψηφιστεί στο σύνολο στη συνέχεια.
     Υπουργείου Εμπορικής Ναυτιλίας.
     Συνέχιση της συζήτησης επί των άρθρων και του συνόλου του σχεδίου νόμου: «Αναβάθμιση και αναδιάρθρωση της ναυτικής εκπαίδευσης και άλλες διατάξεις».
     Το νομοσχέδιο θα συζητηθεί κατά τη σημερινή συνεδρίαση. 
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιριών και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις». 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Του ιδίου Υπουργείου
     Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης». 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Εθνικής Άμυνας. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού». 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Δημόσιας Τάξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του. 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης.
     Ψήφιση στο σύνολο του σχεδίου νόμου: «Για την περαιτέρω χρήση πληροφοριών του δημοσίου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
     Κύριε Υπουργέ,  θέλετε να κάνετε κάποια παρατήρηση;
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε. Θέλω να κάνω κάποιες βελτιώσεις.
     Το άρθρο 32 του σχεδίου νόμου τίθεται ως προτελευταίο άρθρο, δηλαδή ως άρθρο 36, τα δε υπόλοιπα άρθρα αναριθμούνται αντιστοίχως. Ο τίτλος του τέταρτου κεφαλαίου διαγράφεται. Είναι βελτιώσεις οι οποίες δεν αλλάζουν την ουσία, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό το νομοσχέδιο και στο σύνολο ως διενεμήθη και με τις νομοτεχνικές βελτιώσεις που έκανε ο κύριος Υπουργός;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο, με τις νομοτεχνικές βελτιώσεις του κυρίου Υπουργού, κατά πλειοψηφία.
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημοσίου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να φωτογραφηθεί το κείμενο του νομοσχεδίου σελ.26 α΄)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς τη ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Επανερχόμεθα στη συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις». 
     Κυρίες και κύριοι συνάδελφοι, υπενθυμίζω πως το νομοσχέδιο του Υπουργείου Εμπορικής Ναυτιλίας έγινε δεκτό επί της αρχής στη συνεδρίαση της Πέμπτης 2 Μαρτίου 2006. 
     Έχουν απομείνει να μιλήσουν πέντε ακόμα συνάδελφοι. Επομένως κατά τη σημερινή συνεδρίαση επί της ενότητας των άρθρων 1 έως 32 θα μιλήσουν πρώτα οι εισηγητές και οι ειδικοί αγορητές, κατόπιν οι πέντε συνάδελφοι που έχουν απομείνει και στη συνέχεια όσοι εγγραφούν επί των άρθρων. 
     Η Βουλή συμφωνεί…
     ΕΛΠΙΔΑ ΠΑΝΤΕΛΑΚΗ: Θα το τελειώσουμε σήμερα; 
     ΠΡΟΕΔΡΕΥΩΝ (Σωτήρης Χατζηγάκης): Ναι, κυρία Παντελάκη, θα γίνει όλο σήμερα.
     ΕΛΠΙΔΑ ΠΑΝΤΕΛΑΚΗ: Θα υπάρχει μια ανοχή στο χρόνο, κύριε Πρόεδρε; Γιατί δεν είναι δυνατό να αντεπεξέλθουμε. 
     ΠΡΟΕΔΡΕΥΩΝ (Σωτήρης Χατζηγάκης): Ναι, κυρία Παντελάκη. Ούτως ή άλλως υπάρχει ανοχή.
     Κύριε Υπουργέ, θέλετε να κάνετε κάποια παρέμβαση; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, κύριε Πρόεδρε. Συμφωνώ απολύτως με τη συμφωνία που έγινε με τα κόμματα. Βεβαίως καλό θα είναι να τελειώσουμε σήμερα το νομοσχέδιο. Νομίζω ότι έχει εξαντληθεί η συζήτηση επί της αρχής, οπότε μπορούμε να συζητήσουμε και τα άρθρα σε μια ενότητα. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, αυτό αποφασίστηκε.
     Κυρίες και κύριοι συνάδελφοι, κατά τη συζήτηση του νομοσχεδίου αρμοδιότητος του Υπουργείου Εμπορικής Ναυτιλίας «Αναβάθμιση και αναδιάρθρωση της ναυτικής εκπαίδευσης και άλλες διατάξεις» ως Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζεται η Βουλευτής κ. Ελπίδα Παντελάκη, σύμφωνα με απόφαση του Κοινοβουλευτικού Εκπροσώπου του Κ.Κ.Ε. κ. Ορέστη Κολοζώφ. 
     Το λόγο έχει ο εισηγητής της Πλειοψηφίας κ. Βεργίνης.
     ΞΕΝΟΦΩΝ ΒΕΡΓΙΝΗΣ: Κύριε Πρόεδρε, Κύριε Υπουργέ, κυρίες και κύριοι συνάδελφοι, συνεχίζουμε τη συζήτηση του υπό ψήφιση νομοσχεδίου που αφορά την αναβάθμιση και αναδιάρθρωση της ναυτικής εκπαίδευσης, καθώς και άλλες διατάξεις.
     Για να είμαι ειλικρινής, το τριήμερο κάθισα και διάβασα όλα τα Πρακτικά όλων των συνεδριάσεων και της επιτροπής και της Ολομέλειας. Προσπάθησα με απόλυτη ανάλυση του κειμένου των ομιλιών σας και όλων των ομιλιών μας να βρω πράγματι κοινά σημεία στα οποία συμφωνούμε ή σημεία στα οποία διαφωνούμε και να συγκρίνω από το άλλο μέρος αν το περιεχόμενο των ομιλιών ταυτίζεται ή δικαιολογεί τουλάχιστον την τελική απάντηση, ιδιαίτερα των κομμάτων της Αντιπολίτευσης, πάνω στο νομοσχέδιο.
     Και η τελική απάντηση στο νομοσχέδιο ήταν μια σύσταση προς την Κυβέρνηση να αποσύρει το νομοσχέδιο. 
     Ομολογώ ότι βρήκα μια, αν όχι απόλυτα, σχετική αναντιστοιχία περιεχομένου και κατάληξης του εισηγητή της κάθε παράταξης, από πλευράς Αντιπολίτευσης, ενώ παράλληλα πρέπει να ομολογήσουμε, όλοι οι εισηγητές, πως ό,τι προτάσεις κάναμε πάνω στο νομοσχέδιο πραγματικά περιελήφθησαν στο τελικό κείμενο. Είμαι απόλυτα βέβαιος, διότι το παρακολούθησα. Και δικές μου προτάσεις αλλά και των εισηγητών των τριών κομμάτων έγιναν απόλυτα, θα έλεγα, αποδεκτές. Και το ερώτημα που γεννιέται σ’ εμένα είναι: Αν έτσι είναι, τότε γιατί αν μη τι άλλο επί της αρχής δεν συμφωνήσαμε όλοι; Εάν αφαιρέσω κάποια σημεία, που αναφέρονται κυρίως από την εισηγήτρια του Κ.Κ.Ε., την κυρία Παντελάκη, που για λόγους ιδεολογικής αρχής δεν ψηφίζει το νομοσχέδιο, για τα δύο άλλα κόμματα, πράγματι, απορώ. Βεβαίως, μπορεί κανείς να συμφωνήσει  ότι πρέπει να ενταχθεί σε μία γραμμή κομματική, όπου λέμε «όχι» στο νομοσχέδιο. Τότε όμως είναι βέβαιο ότι δεν ανταποκρινόμαστε στο χρέος που έχουμε ως ομιλητές, ως εισηγητές, αλλά και ως Βουλευτές που ακολουθούμε την ανάλυση στη συζήτηση του κειμένου, αν δεν συμφωνήσουμε τουλάχιστον, σ’ εκείνα που δεν έχουμε αντιρρήσεις.
     Γι’ αυτό, λοιπόν, θα έλεγα το εξής. Τι μας προσφέρει αυτό το νομοσχέδιο και σε τι αποβλέπει; Το νομοσχέδιο αυτό αποβλέπει κυρίως με τα δύο πρώτα μέρη στη δημόσια και ιδιωτική ναυτική εκπαίδευση. Το α΄ μέρος αναφέρεται στη δημόσια εκπαίδευση και το β΄ μέρος στην ιδιωτική. Το δε τρίτο μέρος αντιμετωπίζει θέματα, τα οποία αφορούν τη λειτουργία και άλλες αρμοδιότητες του Υπουργείου Εμπορικής Ναυτιλίας.
     Τι θέλουμε από αυτό το νομοσχέδιο; Για να το κρίνουμε πρέπει να έχουμε υπ’ όψιν μας τι υπάρχει μέχρι σήμερα από πλευράς νομοθετικού περιεχομένου. Και βλέπουμε ότι υπάρχουν δύο συγκεκριμένοι νόμοι. Ο ν. 2638/1998, επί υπουργίας του κ. Σουμάκη, και ο ν. 3153/2003, του τότε Υπουργού κ. Ανωμερίτη. Και οι δύο αυτοί νόμοι αποδείχθηκε -όχι από τη δική μου ομιλία και τοποθέτηση ή από τον κύριο Υπουργό, αλλά κυρίως από τους ομιλητές των κομμάτων- ότι, αν δεν είναι σε αναντιστοιχία, παρουσιάζουν τουλάχιστον σημαντικές ελλείψεις και επομένως δεν είναι ικανοί να αντιμετωπίσουν τις σημερινές εξελίξεις στη λεγόμενη «ναυτική εκπαίδευση». Σ’ αυτό συμφωνούμε όλοι. 
     Στο δεύτερο μέρος έχουμε να παρατηρήσουμε ότι η ναυτική εκπαίδευση –το είπα πολλές φορές και το επαναλαμβάνω και σήμερα- δεν διέπεται μόνο από τους κανονισμούς και τις νομοθετικές διατάξεις που αφορούν το Υπουργείο Παιδείας, αλλά διέπεται επίσης από νομοθετικές κατευθύνσεις που αφορούν διεθνείς συμβάσεις -όπως της STCW του 1978, που αναφέρεται βασικά σε ποιοτικά πρότυπα εκπαίδευσης των ναυτικών αλλά και τη χορήγηση πιστοποιητικών ποιότητας- και δεύτερον, τις κοινοτικές οδηγίες 1989/48 και συνεχίζει μέχρι την πρόσφατη οδηγία, την 2005/45 των Ευρωπαϊκών Κοινοτήτων και η οποία οδηγία του 2005, κύριοι συνάδελφοι, η υπ’ αριθμόν 45, αναφέρει ότι τα κράτη-μέλη οφείλουν να συμμορφωθούν με τη νέα οδηγία ως τις 20 Οκτωβρίου του 2007. Εάν, λοιπόν, το Υπουργείο Εμπορικής Ναυτιλίας καθυστερούσε να κάνει αυτή την αναπροσαρμογή, αντιλαμβάνεστε ότι έπρεπε να το εγκαλούμε γιατί δεν προέβη σ’ αυτή την προσαρμογή.
     Συνεπώς, λοιπόν, από το ένα μέρος οι ανάγκες μιας σύγχρονης ναυτικής εκπαίδευσης και μιας σύγχρονης Εμπορικής Ναυτιλίας επιβάλλουν τον εκσυγχρονισμό του νομοθετικού πλαισίου.
     Από το άλλο μέρος, μας το επιβάλλουν επίσης οι διεθνείς συμβάσεις και η οδηγία της Ευρωπαϊκής Ένωσης. 
     Πώς λοιπόν αντιμετωπίζεται αυτή η ναυτική εκπαίδευση; Είπα κατ’ επανάληψη: Η ναυτική εκπαίδευση δεν είναι κάτι που ταυτίζεται με τη γενική εκπαίδευση είτε των Ανωτάτων Εκπαιδευτικών Ιδρυμάτων είτε ακόμη και των Τ.Ε.Ι. Είναι μία ιδιότυπη, ξέχωρη εκπαίδευση με ιδιαίτερη σημασία, με ιδιαιτερότητες, που δεν εξομοιώνεται κατά κανέναν τρόπο με τις άλλες δύο. Συνεπώς, λοιπόν, πρόκειται για την εκπαίδευση ανθρώπινου δυναμικού που καλείται να ασχοληθεί μ’ έναν ιδιαίτερο παραγωγικό τομέα, έναν τομέα του οποίου πραγματικά γνωρίζω και τις ιδιαιτερότητες και τις μορφές, αλλά παράλληλα και τη σημασία του στην εθνική οικονομία, αλλά και στη διεθνή οικονομία.
     Επίσης, πρέπει να πούμε ότι τα πτυχία των Ακαδημιών Εμπορικού Ναυτικού -έστω και αν ήταν εξομοιωμένες με Τ.Ε.Ι.- δεν μπορεί να έχουν την ίδια ταυτότητα με τα πτυχία των Τ.Ε.Ι. Γιατί; Διότι σ’ αυτήν την περίπτωση δεν θα υπήρχε λόγος να υπάρχουν. Θα μπορούσαν να πάρουν αποφοίτους των Τ.Ε.Ι. και σαφώς να επανδρώνουμε πλέον τα πληρώματα των πλοίων με τους αποφοίτους των Τ.Ε.Ι. Ούτε αυτό, όμως, μπορεί να συμβεί. 
     Παράλληλα, τι άλλου είδους εκπαίδευση ζητάμε; Ζητάμε μία εκπαίδευση η οποία πρέπει πραγματικά αν μη τι άλλο να επιβάλλεται από τους όρους της αγοράς και αυτό είναι γεγονός και δεν πρέπει να το αμφισβητούμε. Αυτό επίσης επιβάλλουν τα τρεις χιλιάδες τριακόσια σαράντα οκτώ ελληνόκτητα πλοία. 
     Λέμε ότι θέλουμε οι Έλληνες να απασχολούνται και να βρίσκουν εργασία. Όταν λοιπόν σ’ αυτό το σημείο δεν τους προσφέρουμε το αναγκαίο και απαραίτητο ανθρώπινο δυναμικό με ειδικά, αναβαθμισμένα προσόντα, τότε βεβαίως δικαιολογούνται γιατί προσφεύγουν στην επάνδρωση από ξένο προσωπικό.
     	(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Τέλος, μπορούμε πράγματι όλοι να συμφωνήσουμε ότι και αν θέλαμε σήμερα να αναβαθμίσουμε τα πτυχία, δεν μπορούμε γιατί υπάρχει η παράγραφος 7 του άρθρου 16 του Συντάγματος που αναφέρει ότι η επαγγελματική εκπαίδευση προσφέρεται από ανώτερες σχολές. Συνεπώς ούτε αυτό θα μπορούσαμε να κάνουμε.
     Αν όλο αυτό, κυρίες και κύριοι συνάδελφοι, είναι γεγονός, τότε προς τι…
     (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
     Κύριε Πρόεδρε, να μου δώσετε ένα-δύο λεπτά ακόμη.
     ΠΡΟΕΔΡΕΥΩΝ (Ιωάννης Τραγάκης): Όχι δύο, ένα.
     ΞΕΝΟΦΩΝ ΒΕΡΓΙΝΗΣ: Μα, με συγχωρείτε…
     ΠΡΟΕΔΡΕΥΩΝ (Ιωάννης Τραγάκης): Στη δευτερολογία σας θα τα πείτε όλα. 
     ΞΕΝΟΦΩΝ ΒΕΡΓΙΝΗΣ: Πάντως δεν μπήκα στην ανάλυση των άρθρων επειδή μας είχατε πει δεκαπέντε λεπτά.
     ΕΛΠΙΔΑ ΠΑΝΤΕΛΑΚΗ: Είπαμε δύο οκτάλεπτα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Θα δείξουμε ανοχή.
     Συνεχίστε, κύριε συνάδελφε.
     ΞΕΝΟΦΩΝ ΒΕΡΓΙΝΗΣ: Άρα, λοιπόν, θα πρέπει τελικά να καταλήξουμε ότι πρέπει να συμφωνήσουμε τουλάχιστον στο ελάχιστο, δηλαδή σ’ ένα μίνιμουμ που απαιτούν οι καιροί για την αναβάθμιση αυτών των σχολών.
     Τι κάνουμε σ’ αυτήν την περίπτωση; Κατηγορείται η Κυβέρνηση ότι δεν υπήρξε διάλογος. Μα, διάλογος υπήρξε και κατέθεσα όλα τα Πρακτικά. Με τους ενδιαφερόμενους ο κύριος Υπουργός εξάντλησε όλα τα περιθώρια. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Βεβαίως, από το άλλο μέρος είχαμε την απεργία των ναυτεργατών με την οποία σώνει και καλά η συνδικαλιστική ομάδα ζητούσε όχι την ικανοποίηση του δικού της αιτήματος, αλλά παράλληλα με εκβιασμό την απόσυρση του νομοσχεδίου, ενός νομοσχεδίου το οποίο αφορά κατά πλειοψηφία τη ναυτική εκπαίδευση. 
     Τι είδους εκπαίδευση θέλουμε λοιπόν; Θέλουμε μία εκπαίδευση η οποία να καθοδηγείται από καθαρά συνδικαλιστικούς στόχους και σκοπούς; Όχι. Πρέπει να είναι μία ναυτική εκπαίδευση που να ανταποκρίνεται στην εποχή της. Μπορεί τα πτυχία των Α.Ε.Ι. ή των Τ.Ε.Ι. να εξομοιωθούν μ’ αυτά των Α.Ε.Ν. ή και αντίστοιχα; Απαντάμε «όχι» λόγω της ιδιαιτερότητας της μορφής και του περιεχομένου της ναυτικής εκπαίδευσης.
     Εδώ τι κάνει το νομοσχέδιο; Το νομοσχέδιο κατά βάση αντιμετωπίζει πλήρως από πλευράς περιεχομένου τις σημερινές συνθήκες και από πλευράς συντελεστών εκπαίδευσης που είναι οι φοιτητές, το εκπαιδευτικό προσωπικό και η υλικοτεχνική υποδομή. Από το άλλο μέρος, αντιμετωπίζει όλα τα προβλήματα του εκπαιδευτικού προσωπικού που σήμερα υπηρετεί τις Α.Ε.Ν., ενώ παράλληλα δημιουργεί τις αναγκαίες συνθήκες για να αντιμετωπιστούν οι μελλοντικές ανάγκες.
     Στο δεύτερο μέρος αντιμετωπίζουμε εξ’ υπαρχής την ιδιωτική εκπαίδευση. Δημιουργούμε τις λεγόμενες ιδιωτικές σχολές οι οποίες μπορεί να φθάσουν μέχρι το πτυχίο β΄ χωρίς να μπορούν να φθάσουν στο πτυχίο α΄ διότι κι εδώ το απαγορεύει ή δεν δίνει αυτήν τη δυνατότητα το Σύνταγμά μας. Θεωρώ ότι όταν θα προχωρήσουμε σε αναθεώρηση του Συντάγματος, θα πρέπει κι αυτό να «θεραπευτεί». Γιατί; Διότι δεν ζητάμε μία εκπαίδευση σώνει και καλά υπανάπτυκτη έναντι μιας αναπτυγμένης. Δεν ζητάμε η ιδιωτική εκπαίδευση να υπολείπεται της δημόσιας, ούτε βέβαια και το αντίστροφο.
     Εν πάση περιπτώσει, η ιδιωτική εκπαίδευση δεν πρέπει να απέχει, διότι όλοι πρέπει να προσφεύγουμε σε μία αναβαθμισμένη εκπαίδευση με τα αντίστοιχα προσόντα, τα οποία απαιτούν οι καιροί και ιδιαίτερα η αγορά εργασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Συνεπώς η ιδιωτική εκπαίδευση εδώ αντιμετωπίζεται εξ υπαρχής. Δίνεται η δυνατότητα ίδρυσης νέων σχολών: Σχολών με ειδική πρόβλεψη, ειδικού περιεχομένου σπουδών και κυρίως με αναβαθμισμένο εκπαιδευτικό προσωπικό.
     Άρα, πρέπει να κοιτάξουμε –το είπα και στην προηγούμενη ομιλία μου- ο εσωτερικός κανονισμός λειτουργίας αυτών των ιδιωτικών σχολών να είναι αναβαθμισμένος και εκείνος που απαιτείται σύμφωνα με τις σύγχρονες απαιτήσεις και να είναι εξομοιωμένος με τις δημόσιες σχολές. Αυτό πρέπει να προσεχθεί. Γι’ αυτό πρέπει την εποπτεία και αυτού του σημείου να την έχει το Υπουργείο Εμπορικής Ναυτιλίας. Αν έχει αυτήν την εποπτεία τότε βεβαίως, μπορεί να προσδιορίσει τις γραμμές και τις κατευθύνσεις των ιδιωτικών αυτών σχολών. Άρα, δεν μπορεί να υπολείπονται από πλευράς περιεχομένου σπουδών και κυρίως από πλευράς αναβαθμισμένης τεχνικής γνώσης.
     Στο τρίτο μέρος πράγματι αντιμετωπίζονται διάφορα θέματα. Εκεί πρέπει να ξεχωρίσει κανείς δύο, τρία σημεία. Το ένα είναι η κατάταξη των λιμένων που κάνει ο κύριος Υπουργός και που πρέπει να το χειροκροτήσουμε. Τι ζητάμε σήμερα; Μία χύδην κατάσταση; Δηλαδή, μία κατάσταση όπου όλοι οι λιμένες να είναι το ίδιο; Δεν χρειάζεται πράγματι να κάνουμε μία διαβάθμιση των λιμένων, αντίστοιχα να υπάρχουν οι λεγόμενες περιβαλλοντικές μελέτες και παράλληλα να κατευθύνουμε τις λεγόμενες εργασίες εμπορικού ναυτικού και γενικότερα μιας ναυτιλίας –είτε από πλευράς ακτοπλοϊκής είτε από πλευράς εμπορικής- προς την καταλληλότητα των λιμένων; Σαφέστατα ναι. Τότε, δεν συμφωνούμε όλοι ότι πρέπει να υπάρξει μία κατάταξη λιμένων; Αν αυτό είναι αληθές, τότε βεβαίως το άρθρο αυτό πρέπει να ψηφιστεί απ’ όλες τις παρατάξεις.
     Έρχομαι στο θέμα των δεδουλευμένων. Και λέω «δεδουλευμένων» διότι πράγματι, όπως αντιμετωπίζεται το θέμα στο σχετικό άρθρο, δεν μπορούμε να κάνουμε χειρότερη την κατάσταση των εργαζομένων απ’ ό,τι είναι.  Και στη γενική βιβλιογραφία λέμε ότι you must do something to be better of everybody. Να βάλουμε δηλαδή, έτσι τα πράγματα, ώστε ο καθένας να είναι καλύτερος από την προηγούμενη κατάσταση, σε καλύτερη κατάσταση απ’ ό,τι ήταν πριν. Αυτό είναι γεγονός και δεν μπορούμε παρά να αναβαθμίσουμε την κατάσταση και από πλευράς μισθολογικής ...
     ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, ολοκληρώστε.
     ΞΕΝΟΦΩΝ ΒΕΡΓΙΝΗΣ: Τελειώνω, κύριε Πρόεδρε.
     … και από πλευράς των εργαζομένων.
     Τέλος, το άρθρο 28 που οδήγησε τελικά στις απεργίες των ναυτεργατών, πρέπει να το δούμε με πολλή συμπάθεια. Αλλά η συμπάθεια αυτή δεν σημαίνει ότι πρέπει να έχουμε μία απεργία διαρκείας. Εγώ θεωρώ ότι όλα είναι ανοικτά σε μια συζήτηση, όπου ο κύριος Υπουργός θα έχει πλέον τη νηφαλιότητα απ’ όλα τα μέλη, ώστε να δοθεί η πρέπουσα απάντηση. Συνεπώς να αντιμετωπίσουμε τα προβλήματα στη σύγχρονη εποχή έτσι όπως απαιτούν οι παραγωγικές τάξεις και οι εργαζόμενοι. 
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Βεργίνη.
     Η κ. Τσουρή έχει το λόγο.
     ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
     Παρά τη συμπάθεια που τρέφω προς τον εισηγητή της Νέας Δημοκρατίας θα πρέπει να επισημάνουμε ότι η συμπάθεια σε ορισμένες περιπτώσεις και ειδικά όπως αυτές των ναυτεργατών δεν είναι αρκετή, κύριε Βεργίνη.
     Κύριε Υπουργέ, εν’ όψει της σημερινής ημέρας εγώ θα ήθελα να ευχηθώ «χρόνια πολλά» μιας και θεσμικά έχετε μία διετία ακόμη μπροστά σας. Όμως, προσωπικά επιτρέψτε μου να διαβλέψω ότι δεν θα πιάσει τόπο η ευχή μου …
     ΑΝΤΩΝΙΟΣ ΦΟΥΣΑΣ: … 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Φτάνουν οι ευχές σας. Ευχαριστούμε γι’ αυτές. 
     ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, όχι διακοπές. Ευχή διατύπωσε με τον τρόπο που τη διατύπωσε.
     Συνεχίστε, κυρία συνάδελφε. 
     ΕΛΠΙΔΑ ΤΣΟΥΡΗ: Κυρίες και κύριοι συνάδελφοι, παρ’ όλο ότι το ΠΑ.ΣΟ.Κ. είχε ζητήσει την απόσυρση του νομοσχεδίου, εν’ τούτοις τόσο στη συζήτηση ενώπιον της αρμόδιας Επιτροπής όσο και στη συζήτηση επί της αρχής στη Ολομέλεια είχε υποβάλει συγκεκριμένες και πιστεύουμε ουσιαστικές προτάσεις. 
     Ο  κύριος Υπουργός αγνοώντας την επιχειρηματολογία αυτή, η οποία είναι τεκμηριωμένη, είναι ολοκληρωμένη αποφάνθηκε, κατά την άποψή μας, μ’ έναν τρόπο ο οποίος χρησιμοποιεί επικίνδυνες απλουστεύσεις και διαστρεβλώσεις, ότι το ΠΑ.ΣΟ.Κ. είναι αντίθετο στο νομοσχέδιο για λόγους εντυπώσεων και μόνο.
     Εμείς δεν συμφωνούμε με αυτήν την άποψη. Εξ άλλου επισημάναμε την προηγούμενη εβδομάδα στη Βουλή ότι τα πράγματα δεν είναι έτσι επειδή έτσι νομίζει ο κύριος Υπουργός. Δεν είμαστε εμείς αλλά η Κυβέρνηση που νοιώθει την ανάγκη να γαντζωθεί από οπουδήποτε ακόμη και από ανακρίβειες προκειμένου να υπερασπιστεί ένα νομοσχέδιο το οποίο είναι άτολμο, είναι προβληματικό και εν τέλει θα δημιουργήσει μεγάλη ζημιά στο χώρο τον οποίο καλείται να ρυθμίσει. Προς το παρόν τουλάχιστον δεν θα αναφερθώ στις ανακρίβειες τις οποίες διατύπωσε ο κύριος Υπουργός. Προτιμώ να αναφερθώ επί της ουσίας υποβάλλοντας τις παρατηρήσεις μας επί των άρθρων του νομοσχεδίου.
     Κατ’ αρχήν όσον αφορά στο άρθρο 1 εντοπίσαμε με όλους τους τόνους και σε όλα τα επίπεδα ότι θεωρούμε όχι μόνο άνευ περιεχομένου αλλά και παράτυπη την αναγνώριση της ισοτιμίας ενός επαγγελματικού τίτλου και πιο συγκεκριμένα ενός αποδεικτικού ναυτικής ικανότητας το οποίο δεν χορηγείται από εκπαιδευτικό ίδρυμα, φορέα και το οποίο είναι ένα απλό πιστοποιητικό για ναυτολόγηση σε πλοία μ’ έναν ακαδημαϊκό τίτλο σπουδών ανώτατης εκπαίδευσης όπως είναι το πτυχίο των Τ.Ε.Ι.. Εάν σκοπός του νομοσχεδίου και της Κυβέρνησης είναι η κατοχύρωση επαγγελματικών δικαιωμάτων στη στεριά για τους αξιωματικούς –πραγματικά αυτό θα ήταν ένα ισχυρό κίνητρο- θα έπρεπε να έχει απαντήσει με σαφήνεια στα ερωτήματα, με ποια ειδικότητα των Τ.Ε.Ι. θα είναι ισότιμο και αν με αυτήν την ειδικότητα των Τ.Ε.Ι. αναγνωρίζονται και αντίστοιχα επαγγελματικά δικαιώματα. 
     Πρέπει να επισημάνω –πιστεύω ότι το γνωρίζει αυτό η πολιτική ηγεσία του Υπουργείου γιατί αλίμονο αν δεν το γνώριζε- ότι υπάρχουν τμήματα των ΤΕΙ τα οποία αυτήν τη στιγμή δεν έχουν καν αναγνωρισμένα επαγγελματικά δικαιώματα. Η ισοτιμία που προσφέρεται μετά από δέκα χρόνια περίπου ουσιαστικά δεν έχει αντίκρισμα ενώ αντίθετα απαξιώνει και υποβαθμίζει τη συνολική θεωρητική και πρακτική εκπαίδευση των ναυτικών μας.
     Η δεύτερη παρατήρηση αφορά το ότι η ρύθμιση είναι για τους εισαχθέντες της Α.Ε.Ν. μετά το 2005. Με δεδομένο ότι δεν έχουν αλλάξει τα προγράμματα σπουδών από το ν. 2638/98 θα ήταν σκόπιμη τουλάχιστον η αναδρομική ισχύς της ρύθμισης για όλους τους αποφοίτους των Ακαδημιών Εμπορικού Ναυτικού.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή;
     ΕΛΠΙΔΑ ΤΣΟΥΡΗ: Αν δεν μετράει στο χρόνο μου ευχαρίστως.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα ήθελα να διευκρινίσω –νομίζω ότι το ανέφερα στη συζήτηση επί της αρχής- ότι με το προεδρικό διάταγμα θα ρυθμίσουμε για όλους τους αποφοίτους πριν από το 2004, δηλαδή γι’ αυτούς που ήταν διετούς φοιτήσεως μηχανικοί, πλοίαρχοι πριν πολλά χρόνια και γι’ αυτούς που έχουν αποφοιτήσει πριν από το 2004, τα επαγγελματικά τους δικαιώματα. Θα εναρμονιστούν και αυτοί με την ανωτατοποίηση. Θα βάλουμε κάποια όρια θαλάσσιας υπηρεσίας για τους πλοιάρχους που πήραν το πτυχίο τους πριν από είκοσι χρόνια. Θα κάνουμε και αυτά τα πτυχία ισότιμα με τα Ανώτατα Εκπαιδευτικά Ιδρύματα. Επίσης θα υπάρξουν κάποια κριτήρια με βάση το προεδρικό διάταγμα και για αυτούς που αποφοίτησαν πριν το 2004 για να προσαρμοστούν και αυτοί. Θα έχουν τη δυνατότητα να εναρμονίσουν το πτυχίο τους και να είναι πλοίαρχοι Α και μηχανικοί Α με πτυχία ισότιμα με τα Ανώτατα Εκπαιδευτικά Ιδρύματα.
     ΦΩΤΗΣ ΚΟΥΒΕΛΗΣ: Τόσο ευρεία εξουσιοδότηση με προεδρικό διάταγμα! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα τους διευκολύνουμε όλους αυτούς.
     ΕΛΠΙΔΑ ΤΣΟΥΡΗ: Το άρθρο 2 έχει άμεση συνάφεια με το άρθρο 1. Εδώ το πτυχίο Ακαδημιών Εμπορικού Ναυτικού είναι αδιαβάθμητο και αποτελεί τυπικό προσόν για την απόκτηση των επαγγελματικών πιστοποιητικών Α, Β και Γ τάξης. Οι αδιαβάθμητες Α.Ε.Ν. συνδιοργανώνουν με τα πανεπιστήμια μεταπτυχιακά προγράμματα. Πόσοι και ποιοι θα αποφασίσουν να συμμετέχουν σε αυτά τα προγράμματα στην ηλικία των τριάντα πέντε ετών όταν η αγορά τους προσφέρει υψηλούς μισθούς και οι περισσότεροι απ’ αυτούς έχουν και οικογενειακές υποχρεώσεις. Άποψή μας είναι ότι πρέπει να δοθεί η δυνατότητα στους αποφοίτους των Α.Ε.Ν. να κάνουν μεταπτυχιακά. Η δυνατότητα μεταπτυχιακής εκπαίδευσης σε αυτούς που έχουν τη διάθεση και τα προσόντα, σίγουρα δεν σημαίνει ότι δεν θα ακολουθήσουν το ναυτικό επάγγελμα.
     Όσον αφορά στο άρθρο 5 είναι θετικές οι νομοτεχνικές βελτιώσεις που έγιναν μετά και από δική μας πρόταση σχετικά με τα προσόντα των καθηγητών ναυτικών μαθημάτων αλλά και την ένταξη των καθηγητών αγγλικών στο εκπαιδευτικό προσωπικό. Βέβαια το παράδοξο είναι ότι ακριβώς αυτά τα προσόντα απαιτεί και ο ν. 2638/98.
     Επί της ουσίας τώρα έχω να παρατηρήσω τα εξής: Πρώτον, στα προσόντα όλων των βαθμίδων, όπου υπάρχει συνεκτίμηση διδασκαλίας που πρέπει να έχει πραγματοποιηθεί στο γνωστικό αντικείμενο του τομέα σε πανεπιστήμια ή Τ.Ε.Ι. ή ομοταγή ιδρύματα του εξωτερικού, προτείνουμε να προστεθεί και στις A.E.N.
     Δεύτερον, στην περίπτωση δβ΄, υποπεριπτώσεις 4 και 5, σχετικά με τα προσόντα καθηγητών εφαρμογών γενικών και τεχνικών μαθημάτων, φαντάζομαι εκ παραδρομής έχουν αντιγραφεί λεκτικά τα αντίστοιχα των επίκουρων καθηγητών. 
     Προτείνουμε αντικατάστασή τους από τις αντίστοιχες διατάξεις των T.E.I.
     Τρίτον, όπου αναφέρεται στο νομοσχέδιο «ραδιοτηλεγραφητής», θα πρέπει να προστεθεί «με δίπλωμα radio electronic officer» που είναι απαίτηση διεθνούς συνθήκης. Έτσι ισχύει τώρα, έπειτα από τροποποίηση με το ν. 3153/2003.
     Στο άρθρο 10, σε κάθε βαθμίδα οι ώρες διδακτικής απασχόλησης έγιναν με τις τελευταίες τροποποιήσεις του Υπουργού δύο από τέσσερις που ήταν αρχικά παραπάνω από τις αντίστοιχες των T.E.I.  
     Προτείνουμε την πλήρη εναρμόνιση με τη διδακτική απασχόληση του εκπαιδευτικού προσωπικού των T.E.I. , προκειμένου το εκπαιδευτικό προσωπικό των A.E.N. να διαθέτει τον απαραίτητο χρόνο για την πραγματοποίηση του επιστημονικού και ερευνητικού του έργου.
     Τέλος, όσον αφορά στην παράγραφο 2 του συγκεκριμένου άρθρου, για τους καθηγητές εφαρμογών, θα πρέπει να αποσαφηνιστεί από ποιον ανατίθεται το εκπαιδευτικό έργο, εάν οι καθηγητές εφαρμογών έχουν δικαίωμα να ασκήσουν διοικητικό ή ερευνητικό έργο και, τέλος, εάν προβλέπεται να υπάρξει συμμετοχή στα όργανα διοίκησης. 
     Προτείνουμε η σχετική παράγραφος να επαναδιατυπωθεί ως εξής: Οι λοιποί καθηγητές εφαρμογών ασκούν το διδακτικό και ερευνητικό έργο της παραγράφου 1 του παρόντος που απαιτεί εμπειρία εφαρμογών και το διοικητικό έργο που ορίζεται στο ν. 2638/1998.
     Στο άρθρο 11, εφόσον εφαρμόζονται οι διατάξεις του μισθολογίου των T.E.I., να χορηγείται στο επίδομα των καθηγητών αύξηση ύψους 88 ευρώ σε όσους συμπληρώνουν είκοσι πέντε χρόνια υπηρεσίας και θα ενταχθούν σε προσωποπαγείς θέσεις καθηγητή ή αναπληρωτή καθηγητή. Με αυτόν τον τρόπο θα αμβλυνθούν και οι μεγάλες μισθολογικές διαφορές μεταξύ των μονίμων και αυτών που κατέχουν προσωποπαγείς θέσεις στη βαθμίδα του καθηγητή.
     Σχετικά τώρα με την παράγραφο 8 του ίδιου άρθρου, θα πρέπει με το Προεδρικό Διάταγμα να προβλεφθεί η δυνατότητα διδασκαλίας ολόκληρου του εκπαιδευτικού προσωπικού σε Α.Ε.Ι. ή T.E.I., καθώς και μεταπτυχιακά προγράμματα, συμμετοχή σε ερευνητικά έργα –για παράδειγμα της Γενικής Γραμματείας Έρευνας-Τεχνολογίας ή ευρωπαϊκά- ανάλογα με τα ισχύοντα για το εκπαιδευτικό προσωπικό των Α.Ε.Ι. και T.E.I. 
     Στο άρθρο 15, θεωρούμε ότι η προβλεπόμενη στο νόμο των T.E.I.  αυτόματη μετατροπή των υφιστάμενων θέσεων σε αντίστοιχες προσωποπαγείς και η κρίση έπειτα από αίτηση του ενδιαφερομένου, είναι περισσότερο ορθή διαδικασία. 
     Δεύτερον, υπάρχει ασάφεια σχετικά με την κρίση των υπηρετούντων σε βαθμίδα καθηγητή για θέση καθηγητή ή αναπληρωτή καθηγητή και σχετικά με το ποια προσωποπαγή θέση τελικά θα καταλάβουν.
     Τρίτον, εάν η κρίση είναι αρνητική, όσοι σήμερα υπηρετούν, παραμένουν στις προσωποπαγείς θέσεις και διέπονται από το προηγούμενο νομικό και μισθολογικό καθεστώς. 
     Το μισθολογικό είναι σαφές, το νομικό δεν είναι. Ισχύουν, για παράδειγμα, οι διατάξεις του ν. 2638/1998; Αναφέρομαι στις ώρες διδασκαλίας, στη συμμετοχή στα συλλογικά όργανα και στις διοικητικές θέσεις.
     Λέω ξανά την πρόταση, γιατί θα πρέπει να διευκρινισθεί.
     Τέταρτον, προτείνουμε να προστεθεί στο τέλος «τα μέλη εκπαιδευτικού προσωπικού που κατέχουν προσωποπαγείς θέσεις, ανήκουν στα τακτικά μέλη των A.E.N. που προβλέπονται στην παράγραφο 1 του άρθρου 3 του ν. 2638/1998.
     Πέμπτον, δεν μας διευκρινίστηκε ποια απαιτούμενα προσόντα αφορά η συνεκτίμηση. Θα μπορούσε να αντικαταστήσει, για παράδειγμα, την απαίτηση για μεταπτυχιακό ή διδακτορικό; Στο νόμο για τα T.E.I., υπήρξε σαφής πρόβλεψη. Αφορούσε την απαιτούμενη επαγγελματική προϋπηρεσία και το επιστημονικό έργο. 
     Θα πρέπει λοιπόν να γίνει σαφής αναφορά, διαφορετικά η όλη διαδικασία στερείται αντικειμενικότητας και διαφάνειας.
     Τέλος, αναφορικά με τη σύνθεση της επταμελούς επιτροπής, θα πρέπει να συμμετέχουν τέσσερις καθηγητές ή αναπληρωτές καθηγητές Α.Ε.Ι. και όχι απλοί διδάκτορες βέβαια. Είναι αδιανόητο δηλαδή, είναι πρωτάκουστο και πρωτοφανές, οποιοσδήποτε κατέχει διδακτορικό τίτλο ή ένας απλός διδάκτορας να μπορεί να κρίνει εν ενεργεία καθηγητές των Ακαδημιών Εμπορικού Ναυτικού.
     Σε ό,τι αφορά το δεύτερο μέρος, στην ίδρυση και λειτουργία των σχολών Ν.Ε.Κ.Ε., η διαφωνία μας είναι πλήρης και έχει κατατεθεί. Θα αρκεσθώ σε ορισμένες επισημάνσεις, οι οποίες εκτός των άλλων είναι και νομοτεχνικά άσχετες. Έχετε προσθέσει τη φράση «διά των οικείων Υπηρεσιών του και σύμφωνα με τον Οργανισμό του Υ.E.N.», χωρίς όμως να καταργείται το άρθρο 1 του ν. 2638/1998 το οποίο προβλέπει ότι οι ακαδημίες λειτουργούν σύμφωνα με τον εσωτερικό κανονισμό τους.
     Εμείς, βέβαια, προτείνουμε να παραμείνει η ρύθμιση ως έχει.
     Στην παράγραφο 2, έτσι όπως είναι οι απαιτήσεις τις οποίες θέτετε για τη φοίτηση στις Ν.Ε.Κ.Ε., έχουμε το εξής παράδοξο. Ο απόφοιτος Ν.Ε.Κ.Ε. μηχανικός Γ΄ τάξης θα έχει συνολικά δέκα οκτώ ωρολογιακούς μήνες θεωρητικής και δώδεκα μήνες πρακτικής άσκησης. Σύνολο δηλαδή τριάντα μήνες. Σύμφωνα, όμως, με τις απαιτήσεις της διεθνούς σύμβασης STCW απαιτούνται έξι μήνες θαλάσσιας υπηρεσίας και τουλάχιστον τριάντα μήνες εγκεκριμένης εκπαίδευσης και άσκησης, δηλαδή σύνολο τριάντα έξι μήνες. ‘Όπως φαίνεται δηλαδή, η ρύθμιση δεν είναι μόνο στο όριο, αλλά υπολείπεται και των ελαχίστων ορίων που θέτει η διεθνής σύμβαση. 
     Στο άρθρο 20, σε ό,τι αφορά στις αλλαγές που κάνετε στις ανώνυμες εταιρείες Ο.Λ.Π. και Ο.Λ.Θ., ήμασταν σαφείς στην τοποθέτησή μας επί της αρχής. Γίνεται με καθαρά κομματικά κριτήρια και νομίζω ότι είναι ένα επιχείρημα το οποίο ούτε ο Υπουργός αντέκρουσε. 
     Στο άρθρο 21 ενδεικτικά θα αναφέρω κάποιες απαντήσεις που έδωσε ο Υπουργός κατά τη διάρκεια της συζήτησης στην Επιτροπή, για να φανεί ακριβώς το μέγεθος που έχει το πρόβλημα. Είπε, λοιπόν, ο Υπουργός: «’Έχω ένα σύνολο αιτημάτων. Αν εσείς θέλετε να το λειτουργήσετε με τη μορφή που έχει, εμείς δεν έχουμε κανένα πρόβλημα. Αν εσείς πάλι δεν θέλετε να αναβαθμιστεί σε λιμάνι εθνικής σημασίας, εδώ είμαστε να το συζητήσουμε. Δεν παρακαλούμε κανέναν.». 
     Παρακάτω λέει: «Αν θέλετε και εσείς, ελάτε. Δεν θέλετε; Τοποθετηθείτε επισήμως στη Βουλή να καταγραφεί η δικής σας άρνηση ότι εσείς δεν επιθυμείτε να γίνει ένας οργανισμός μια ανώνυμη εταιρεία». 
     Είναι προφανές, λοιπόν, ότι η έλλειψη διαφάνειας στη λήψη των αποφάσεων αναβάθμισης των λιμένων, η οποία διασφαλίζεται μόνο με την ύπαρξη αντικειμενικών κριτηρίων κατάταξης, παραπέμπει σε πρακτικές μικροπολιτικής, ρουσφετιού και εξυπηρέτησης. 
     Επίσης, θα πρέπει να επισημάνουμε τη σημαντική υστέρηση που παρατηρείται συνολικά στον τομέα αυτό, όπως είναι τα λιμενικά έργα υποδομών, η εφαρμογή του ISMS κώδικα, οι συνεχείς και αόριστες αναφορές στις συμπράξεις δημόσιου και ιδιωτικού τομέα κ.λπ..
     Στο άρθρο 23, σε ό,τι αφορά κάποιες ρυθμίσεις για το Λιμενικό Σώμα, δεν έχουμε αντίρρηση. Προσβλέπουμε και περιμένουμε την απάντηση του Υπουργού. Είχε πει ότι κατά τη διάρκεια της συζήτησης αυτού του νομοσχεδίου θα περιμένει και θα επισπεύσει την ‘Έκθεση του Γενικού Λογιστηρίου του Κράτους. Άλλωστε το κόστος το οποίο απαιτείται, απ’ ό,τι είπε ο Πρόεδρος της Συνομοσπονδίας, είναι ελάχιστο. Περιμένουμε να δούμε την Έκθεση ή αν δεν έχει υπάρξει αυτή η Έκθεση, να ακούσουμε τη δέσμευση του Υπουργού…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, κυρία Τσουρή.
     ΕΛΠΙΔΑ ΤΣΟΥΡΗ: Συγγνώμη, κύριε Πρόεδρε, αλλά είναι τριάντα άρθρα σε οκτώ λεπτά. Καταλαβαίνετε ότι ο χρόνος είναι ελάχιστος. 
     ΠΡΟΕΔΡΕΥΩΝ (Σωτήρης Χατζηγάκης): Δεν είναι οκτώ. Είναι ήδη δεκατρία και παρακαλώ να συντομεύσετε.
     ΕΛΠΙΔΑ ΤΣΟΥΡΗ: Συντομεύω όσο μπορώ. Να πω τα βασικά τουλάχιστον.
     ΠΡΟΕΔΡΕΥΩΝ (Σωτήρης Χατζηγάκης): Όχι όσο μπορείτε. Ένα λεπτό έχετε ακόμη.
     ΕΛΠΙΔΑ ΤΣΟΥΡΗ: Περιμένουμε, λοιπόν, τη δέσμευση του κυρίου Υπουργού ότι θα κατατεθεί στο αμέσως επόμενο νομοσχέδιο.
     Σε ό,τι αφορά τα άρθρα 25 και 26, θεωρούμε ότι είναι μονομερείς, αποσπασματικές και χαριστικές διατάξεις υπέρ των πλοιοκτητών και μόνο, χωρίς να διασφαλίζεται το κυρίως ζητούμενο που είναι η απρόσκοπτη ακτοπλοϊκή σύνδεση των νησιών, τόσο με το κέντρο, όσο και μεταξύ τους.
     Στο άρθρο 29 είχαμε εκφράσει επιφυλάξεις στη διάρκεια της Επιτροπής, σχετικά με το περιεχόμενο της υπουργικής απόφασης, βάσει της οποίας θα καθοριστεί η έννοια του ανέργου ναυτικού και είχαμε ζητήσει να αποσαφηνιστεί το πλαίσιο. Η Έκθεση της Επιστημονικής Επιτροπής επιβεβαιώνει την αναγκαιότητα αυτή, δηλαδή η εξουσιοδοτική αυτή διάταξη να συμπεριλάβει κριτήρια και κατευθύνσεις, ώστε να ενισχύσει ενδεχομένως το χαρακτήρα της ως ειδικής και ορισμένης. Η νέα διατύπωση την οποία φέρατε, είναι αόριστη.
     Κύριε Πρόεδρε, θα αναφερθούμε και στις τροπολογίες ή θα γίνει ειδική συζήτηση; 
     ΠΡΟΕΔΡΕΥΩΝ (Σωτήρης Χατζηγάκης): Όχι, οι τροπολογίες θα συζητηθούν στο τέλος. Κλείστε, όμως, κυρία Τσουρή.
     ΕΛΠΙΔΑ ΤΣΟΥΡΗ: Τελειώνω. 
     Σε ό,τι αφορά το άρθρο 30, ανέφερε ο κύριος Υπουργός στην Επιτροπή ότι τα υφιστάμενα όργανα των σχολών θα εξακολουθήσουν να λειτουργούν. Δεν κατανοούμε τότε, ποιος είναι ο λόγος ρύθμισης θεμάτων εκπαίδευσης με αποφάσεις του Υπουργού, κατόπιν γνώμης του διοικητή.
     Προτείνουμε να αντικατασταθεί ως εξής: «Τα υφιστάμενα ατομικά και συλλογικά όργανα διοίκησης των Α.Ε.Ν. συνεχίζουν να ασκούν τις αρμοδιότητές τους, μέχρι τη λήξη της θητείας τους». Η παράγραφος 2 να διαγραφεί. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Τσουρή.
     Η κ. Παντελάκη έχει το λόγο.
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, ευχαριστούμε για την κατανόηση, αλλά και εμείς, οι εισηγητές όλων των κομμάτων, κάνουμε προσπάθεια και δεχθήκαμε οι τρεις συνεδριάσεις να γίνουν δύο. Γι’ αυτόν το λόγο ζητάμε μια κατανόηση, τουλάχιστον οι εισηγητές, για να προλάβουμε να τοποθετηθούμε επί των άρθρων και να καταγραφεί στην Ολομέλεια η άποψη κάθε κόμματος. 
     ΠΡΟΕΔΡΕΥΩΝ (Σωτήρης Χατζηγάκης): Σχεδόν διπλασιάζω το χρόνο, κυρία Παντελάκη. 
     ΕΛΠΙΔΑ ΠΑΝΤΕΛΑΚΗ: Γι’ αυτόν το λόγο και μπαίνω αμέσως στο θέμα, διότι υπάρχει πρόβλημα χρόνου και δεν θα προλάβουμε. Για δύο λεπτά θα αναφερθώ σε ορισμένα γενικά ζητήματα.
     Το νομοσχέδιο, το οποίο έχουμε μπροστά μας, έχει τρία κεφάλαια, από τα οποία τα δύο αφορούν τη ναυτική εκπαίδευση. Αναφέρθηκε από τον εισηγητή της Νέας Δημοκρατίας ότι εμείς για λόγους ιδεολογικούς, για λόγους αρχής, δεν ψηφίσαμε επί της αρχής το νομοσχέδιο. Επαναλαμβάνω και θυμίζω το εξής πράγμα: Βεβαίως, καταψηφίζουμε και δεν θεωρούσαμε ευθύς εξαρχής ως βάση για συζήτηση το νομοσχέδιο. Ζητήσαμε να αποσυρθεί, όχι μόνο για να γίνει ένας διάλογος και να έρθει το ίδιο με κάποιες παραλλαγές, αλλά και γιατί είχαμε κάθετη διαφωνία. Ποια είναι η κάθετη διαφωνία μας; Το ότι το καινούργιο που εισάγεται μ' αυτό το νομοσχέδιο έχει να κάνει με το ότι και η ναυτική εκπαίδευση γίνεται ιδιωτική. Θα βγάζουμε, λοιπόν, καπετάνιους και μηχανικούς, τους αξιωματικούς του Εμπορικού Ναυτικού, από ιδιωτικές σχολές. Αυτό σε σχέση με το νομοσχέδιο είναι το κύριο, το καθοριστικό. Οπότε, οποιαδήποτε επιμέρους πρόταση δεν έχει αξία στη συγκεκριμένη περίπτωση. 
     Δεν συμφωνούμε, λοιπόν, με το νομοσχέδιο για τη ναυτική εκπαίδευση, γιατί ιδιωτικοποιεί τη ναυτική εκπαίδευση, γιατί την κατηγοριοποιεί. Έχουμε αποφοίτους τριών ταχυτήτων. Ένα κομμάτι θα βγαίνει από τις Ακαδημίες Εμπορικού Ναυτικού, το άλλο κομμάτι από τις σχολές της Ναυτικής Επαγγελματικής Κατάρτισης και Επιμόρφωσης –στην πορεία για συντομία θα τις λέω Ν.Ε.Κ.Ε.- και έχουμε και τους μεταπτυχιακούς. Αυτή η κατηγοριοποίηση πηγαίνει και στο εκπαιδευτικό προσωπικό. Είναι κατηγοριοποίηση και ομηρία συγχρόνως, όπως θα αποδείξω στη συνέχεια. Η ισοτιμία με τα Τ.Ε.Ι. -αυτό που εισάγεται ουσιαστικά- είναι χωρίς καθορισμένα και συγκροτημένα επαγγελματικά δικαιώματα στη στεριά. Υπάρχει αλληλοκάλυψη ειδικοτήτων, όπως μεταξύ Α.Ε.Ι. και Τ.Ε.Ι., και αφορά τους εισακτέους από το 2005 έως το 2006 και μετά. Είναι σαφές και ακούσαμε τι είπε ο Υπουργός, ότι θα προχωρήσει και με ποια διαδικασία, αλλά εμείς λέμε ότι ουδέν μονιμότερον του προσωρινού. Αυτό συνήθως γίνεται. Υπάρχει παραπέρα υποβάθμιση και απαξίωση της δημόσιας ναυτικής εκπαίδευσης και μετεκπαίδευσης και δεν δίδεται επιπρόσθετα ούτε ένα ευρώ από τον κρατικό προϋπολογισμό μπροστά για αυτό το νομοσχέδιο, για το οποίο γίνεται συζήτηση. 
     Σύσσωμοι οι εκπαιδευτικοί από την Πανελλήνια Ένωση Εκπαιδευτικής Δημόσιας Ναυτικής Εκπαίδευσης απέρριψαν αυτό το νομοσχέδιο. Το Υπουργείο όχι μόνο δεν έκανε ουσιαστικό διάλογο με τους καθηγητές, αλλά και στο διάλογο και τη συζήτηση που έγινε -αν θέλετε, και μέσα από την Επιτροπή που ήρθαν για την ακρόαση φορέων- ουσιαστικά τα ζητήματα που έθεσαν οι εκπαιδευτικοί δεν λήφθηκαν υπ' όψιν. Έχω στα χέρια μου το δελτίο τύπου που έδωσαν στις 14 Νοεμβρίου. Μιλάμε για το εκπαιδευτικό προσωπικό στις ναυτικές σχολές της χώρας μας. Τι λένε; Κρίνουν ότι το νομοσχέδιο δεν αναβαθμίζει τη ναυτική εκπαίδευση, ότι την υποβαθμίζει, ότι λαμβάνει για πρώτη φορά αδιαβάθμητο το πτυχίο –αυτό το ξεχωρίζουν, μάλιστα, ως παγκόσμια πρωτοτυπία- και θα ήθελα να πω πώς καταλήγουν αυτοί οι άνθρωποι, γιατί αναρωτιόμαστε ποιος τελικά διαφωνεί ή ποιος συμφωνεί. Τι λένε οι εκπαιδευτικοί, λοιπόν, στο τέλος; Λένε: «Πιστεύουμε ότι το νομοσχέδιο υποσκάπτει τα θεμέλια της ναυτικής εκπαίδευσης, της ναυτιλίας μας, στην ποιότητα και ποσότητα παραγομένων αξιωματικών της εθνικής μας οικονομίας, θίγει τους σπουδαστές μας, αλλά και τους υπηρετούντες σήμερα εκπαιδευτικούς. Δηλώνουμε την αντίθεση μας σ' αυτό και θα καταβάλλουμε κάθε προσπάθεια για τις μεγάλες τροποποιήσεις μας». Αυτές οι τροποποιήσεις δεν έχουν σχέση με την ουσία των διαφωνιών τους. 
     Επίσης, καταλήγουν ως εξής: «Εκφράζουμε την αγανάκτησή μας σαν κλάδος εργαζομένων να βλέπουμε σχολές όλων των ειδικοτήτων αναβαθμισμένες ως προς το πτυχίο που δίνουν σε σχέση με τις Α.Ε.Ν. πλοιάρχων και μηχανικών, αισθανόμαστε πικρία και αγανάκτηση. Είναι ντροπή η πολιτεία να θέλει ο αξιωματικός πλοίαρχος ή μηχανικός ενός σημερινού πλοίου, που εμπιστευόμαστε τόσα σε αυτόν, να έχει αδιαβάθμητη εκπαίδευση και επαγγέλματα άλλα χωρίς τη σημασία και την ευθύνη του αξιωματικού του Εμπορικού Ναυτικού να θεωρούνται ανώτατης τεχνολογικής εκπαίδευσης και παράλληλα να συζητάμε επιπλέον την ίδρυση νέων πανεπιστημίων διαφόρων επαγγελμάτων». Καταλήγουν: «Δηλώνουμε ότι με στάση εργασίας, με απεργιακές κινητοποιήσεις θα αντιταχθούμε σ' αυτό το νομοσχέδιο και καλούμε την κοινωνία να σταθεί δίπλα μας, γιατί όλους πιστεύουμε ότι μας αγνοεί». 
     Αυτόν, λοιπόν, τον κόσμο -τιμής ένεκεν- θα έπρεπε η Κυβέρνηση να πάρει υπ' όψιν της στο νομοσχέδιο, να τους μονιμοποιήσει και να αφήσει αυτό το κόλπο με τους έκτακτους. Αυτή η γενιά, οι περισσότεροι απ’ αυτούς τους μόνιμους πλοιάρχους και μηχανικούς που είναι καμία εικοσαριά -εκτός από τους υπόλοιπους εκατόν δέκα που είναι οι μόνιμοι- είναι οι εκπαιδευτικοί που έχουν φτιάξει γενιές και γενιές των ναυτικών μας. Και θα πρέπει να πούμε ότι, παρά τις ελλείψεις και τις αδυναμίες, πραγματικά η χώρα μας βγάζει τους  καλύτερους καπετάνιους και μηχανικούς.
     Αντί, λοιπόν, να σκύψουμε πάνω σε αυτόν τον κόσμο, απαξιώνουμε αυτούς τους ανθρώπους, οι οποίοι κατά τεκμήριο έχουν άποψη για το συγκεκριμένο ζήτημα. Και το ανέφερα αυτό, για να αντιληφθούμε, τι παίρνει υπ’ όψιν της η Κυβέρνηση. Για τις σχολές των σπουδαστών υπήρχε αντίδραση ευθύς εξ’ αρχής. Αυτή η συζήτηση γίνεται εδώ και μήνες. Το συντονιστικό όργανο των Α.Ε.Ν. –έχω στα χέρια μου  έγγραφο από 15 Οκτωβρίου 2005, το δελτίο τύπου το έδωσα- είναι σε αντίθεση με αυτό το νομοσχέδιο και ζητά να αποσυρθεί. Υπογράφεται. Συντονιστικό Ασπροπύργου, Ύδρας, Μακεδονίας, Κύμης, Χίου, Οινουσών, Σύρου. Όλα αυτά κομμουνιστικός δάκτυλος είναι, για να κάνω και «χιούμορ». Εδώ πραγματικά υπάρχει μια αγωνία και μια αντίδραση, την οποία ετσιθελικά δεν πήρατε υπ’ όψιν σας, γιατί ακριβώς είστε αποφασισμένοι να προχωρήσετε στην ιδιωτικοποίηση της ναυτικής εκπαίδευσης και στην απαξίωση της δημόσιας εκπαίδευσης. Αυτό είναι το ζήτημα.
     Έρχομαι στα συγκεκριμένα άρθρα. Όλο το νομοσχέδιο που αφορά τη ναυτική εκπαίδευση, από τα άρθρα 1 έως 15, εκτός από τις Ν.Ε.Κ.Ε., αφορά μόνο δύο άρθρα για τη ναυτική εκπαίδευση. Το άρθρο 1 που μιλά για την ισοτιμία και το άρθρο 14 που μιλά για τη ρύθμιση των θεμάτων των σπουδαστικών, αλλά και αυτό  δεν λέει  τίποτα, ότι θα γίνει από το Υπουργείο Εμπορικής Ναυτιλίας και από το Υπουργείο Παιδείας. Δεν λέει τίποτα άλλο. Τα υπόλοιπα 13 άρθρα, από το 1 έως το 15 μιλούν για το εκπαιδευτικό προσωπικό. Όχι για να λύσουν προβλήματα, όχι για να απαντήσουν στις ελλείψεις που βοούν ή να αναδείξουν ορισμένα ζητήματα του περιεχομένου της εκπαίδευσης, αλλά για να κατηγοριοποιήσουν τους εκπαιδευτικούς και να δώσουν ουσιαστικά… 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίας Βουλευτού)
     Κύριε Πρόεδρε, ζητώ την κατανόησή σας, ευχαριστώ.
     Γίνομαι πιο συγκεκριμένη. Η αναβάθμιση, ως προς το πτυχίο. Το δίπλωμα, λοιπόν, με βάση το άρθρο 1 του Εμπορικού Ναυτικού της Α΄ Τάξης καθίσταται ισότιμο –λέει- με το πτυχίο των Τ.Ε.Ι.. Η Κυβέρνηση εδώ χρυσώνει το χάπι της  τυπικά, γιατί ουσιαστικά πρόκειται για υποβάθμιση. Απλά πράγματα. Ο πτυχιούχος των Α.Ε.Ν., μετά από τέσσερα χρόνια φοίτησης έχει αδιαβάθμητο πτυχίο και όταν εξελιχθεί πλήρως, τότε έχει ισότιμο πτυχίο με Τ.Ε.Ι.. Για παράδειγμα δηλαδή, αυτός ο άνθρωπος με τα τέσσερα χρόνια Α.Ε.Ν., είναι τρίτης τάξεως μηχανικός και πλοίαρχος, μετά από είκοσι τέσσερις μήνες θαλάσσια υπηρεσία. Έξι μήνες θεωρητικά δίνει εξετάσεις για το δίπλωμα του δευτέρου. Στη συνέχεια κάνει τριάντα έξι μήνες θαλάσσια υπηρεσία και έξι μήνες θεωρητικά για να δώσει εξετάσεις για Α΄ Τάξη.
     Εγώ λέω, λοιπόν, κάτι που θα ήταν ουτοπία, ότι δεν έχει βγει καθόλου από την θάλασσα. Δεν βγήκε, λοιπόν, καθόλου από τη θάλασσα αυτός ο άνθρωπος και έκανε έντεκα χρόνια. Αυτός ο Α΄ Τάξης πλοίαρχος και μηχανικός έχει πτυχίο που είναι ισότιμο με αυτό των Τ.Ε.Ι.. Μα δεν είναι λογικό.
     Αναβάθμιση, ως προς τις Α.Ε.Ν.. Ανέφερα προηγουμένως για το τι αναβάθμιση γίνεται. Δεν δίνεται τίποτα από τον κρατικό προϋπολογισμό. 
     Σε σχέση τώρα με το εκπαιδευτικό προσωπικό. Δείτε το άρθρο 3. Μιλάει για εκπαιδευτικό προσωπικό τακτικό και έκτακτο. Έχει να κάνει αυτό με τις εκπαιδευτικές ανάγκες; 
     Στο άρθρο 5 αναφέρει πόσοι καθηγητές θα είναι αναπληρωτές, πόσοι επίκουροι και πόσοι καθηγητές εφαρμογών και αναφέρει τον αριθμό. Αυτός ο αριθμός που αναφέρεται, έχει σχέση με κάποια συγκεκριμένη μελέτη με τις ανάγκες τις σημερινές ή αυτές που θα υπάρχουν στην πορεία; Έχει σχέση με τους καθηγητές που θα δημιουργηθούν στην πορεία, με το τι χρήματα παίρνει ο καθένας και με τη διαφορά στα επιδόματα. 
     Στο άρθρο 15, ιδιαίτερα στην παράγραφο 1δ΄ μιλάει για οργανικές και προσωποπαγείς θέσεις. Και εγώ ερωτώ και το κάνω θέμα αυτό. Το άρθρο 15 στην παράγραφο 1δ΄ λέει: Αν η κρίση είναι θετική –από το εκλεκτικό Σώμα που αναφέρει το νομοσχέδιο- εντάσσεται σε μόνιμη θέση εκπαιδευτικού στη βαθμίδα που κρίθηκε. Αν είναι αρνητική, παραμένει σε προσωποπαγή θέση. Του δίδει βέβαια τη δυνατότητα δύο φορές να περάσει σε νέα κρίση. Και εγώ αναρωτιέμαι, τι θα πει αρνητική κρίση και ως προς τι; Δηλαδή μπορεί να πάρει αρνητική κρίση και να πάει από προσωποπαγή σε οργανική θέση, αλλά να έχει θετική κρίση, ως εκπαιδευτικός και ως δάσκαλος απέναντι στα παιδιά; Αυτό είναι αντιφατικό. Δεν εξυπηρετεί τίποτε άλλο παρά την ομηρία αυτών των ανθρώπων.
     Το άρθρο 11,  έχει μια ολόκληρη σελίδα για τις αποδοχές του εκπαιδευτικού προσωπικού. Ας μιλήσουμε καθαρά. ΄Ενας είναι ο καθρέφτης, ο βασικός μισθός που είναι 941 ευρώ. Αυτός είναι ο βασικός μισθός. Όλα τα επιδόματα λειτουργούν σαν καπέλο που όταν φτάσεις στη σύνταξη, φεύγουν αυτά και μένει ο βασικός μισθός. Ό,τι γίνεται στο δημόσιο τομέα.
     Τι πιστεύουμε εμείς ότι θα έπρεπε να γίνει και τότε βεβαίως θα το συζητούσαμε και θα ψηφίζαμε ένα τέτοιο νομοσχέδιο, όταν θα ενίσχυε το δημόσιο χαρακτήρα της ναυτικής εκπαίδευσης και θα έπαιρνε μέτρα για να αντιμετωπίσει τα προβλήματα που υπάρχουν σήμερα.
     Βεβαίως θα το ψηφίζαμε. Και βεβαίως θα κάναμε προτάσεις πάνω σ’ αυτό. Εξάλλου είναι χρόνια ζητήματα των παιδιών. Θα λέγαμε όχι εμείς; Αλλά εμείς μιλάμε όμως στην κυριολεξία για σχολές για τις οποίες η συνολικότερη άποψή μας είναι να ενταχθούν στο δημόσιο εκπαιδευτικό σύστημα. Ένα είναι αυτό. 
     Δεύτερον. Βεβαίως η άποψή μας είναι από θέση αρχής ότι για μας η γνώση είναι δικαίωμα και όχι εμπόρευμα γι’ αυτό σε καμία περίπτωση δεν μπορούμε να συμφωνήσουμε με τις Ν.Ε.Κ.Ε. οι οποίες είναι αδιαβάθμητες, δεν ανήκουν στο εκπαιδευτικό σύστημα, δεν ανήκουν στην εκπαιδευτική διαδικασία και ουσιαστικά είναι σχολές οι οποίες κάτω από ορισμένες προϋποθέσεις θα ανοίξουν το δρόμο του δουλεμπορίου. Ουσιαστικά είναι εφαρμογή στην πράξη της συνθήκης της Μπολόνια που έχει σχέση με την ισοτιμία των διπλωμάτων των τρίχρονων Ν.Ε.Κ.Ε. και των αντίστοιχων ξένων με το πτυχίο των Α.Ε.Ν. μέχρι το βαθμό της δεύτερης τάξης των μηχανικών πλοιάρχου. Επομένως εμείς λέμε να ενταχθούν στο δημόσιο εκπαιδευτικό σύστημα και να ενισχυθεί ο χαρακτήρας της ναυτικής εκπαίδευσης. Σπουδές πραγματικά δωρεάν που να εξασφαλίζουν στα παιδιά σίτιση και στέγαση. 
     Δεύτερον. το καταλυτικό δίπλωμα Α΄ του πλοιάρχου και μηχανικού εμείς δεν μπορούμε να το δούμε διαφορετικά. Όταν μιλάς για ανωτατοποίηση να είναι ισότιμο με τα πτυχία των Α.Ε.Ι. με αντιστοίχιση των πτυχίων της στεριάς με ταυτόχρονη όμως διαβάθμιση των διπλωμάτων της τρίτης τάξης που τώρα κυρώνεται. 
     Τρίτον. Συζητάμε για γενναία χρηματοδότηση από τον κρατικό προϋπολογισμό, να αντιμετωπίσουν τις ελλείψεις σε υποδομές κ.λπ..
     Τέταρτον. Συζητάμε για συνολικό σχεδιασμό και χρονοδιάγραμμα ενεργειών σε σχέση με τις Α.Ε.Ν. που υπάρχουν περιφερειακά, να δούμε πως καλύτερα θα μπορούσαν να διευθετηθούν τα ζητήματα και θα μπορούσε να υπάρχει πρόβλεψη να υπάρχουν και δύο-τρία Κ.Ε.Σ.Ε. περιφερειακά στη χώρα για να μπορούν να διευκολύνονται οι σπουδαστές. 
     Πέμπτον, για το εκπαιδευτικό προσωπικό συζητάμε να καταργηθεί ο θεσμός των εκτάκτων και της ομηρίας τους. Να υπάρχει σταθερή μόνιμη σχέση εργασίας που να καλύπτει τις ανάγκες. Και βέβαια εμείς λέμε βασικό μισθό 1300 ευρώ για τους ΥΕ, υποχρεωτικής εκπαίδευσης, το οποίο αντιστοιχίζεται στη δική τους περίπτωση με τα πτυχία. 
     Για το άρθρο 19. Εδώ έχουμε την εναρμόνιση της ευρωπαϊκής οδηγίας η οποία είναι μέχρι τις 20/10/2007. Δεν έκανα  και άλλη πρόταση. Αυτή έκανα. Και εν τη ρύμη του λόγου ήταν γιατί δεν άλλαζε σε τίποτα το νομοσχέδιο. Λέω «μην εφαρμόσετε αυτήν την οδηγία, αφού έχετε περιθώριο να την εφαρμόσετε αργότερα» και ούτε αυτό δεν κάνατε δεκτό. 
     Βάζετε ζητήματα της αναγνώρισης αλλοδαπών τίτλων σπουδών και των αποδεικτικών ναυτικής ικανότητας. Είναι σαφέστατο ότι προχωράμε σε υποβάθμιση πτυχίων, εξίσωση προς τα κάτω. Αυτό θα συμβεί σε όλες τις σχολές, θα συμβεί και εδώ. Βεβαίως έχουμε και το άλλο το κρατούμενο το οποίο ισχύει, την αναγνώριση διπλωμάτων αλλοδαπών ναυτικών εκτός Ευρωπαϊκής Ένωσης που η Κυβέρνηση είχε στείλει με ημερομηνία 31/03/2003 προς την Ένωση Ελλήνων Εφοπλιστών -το είχε στείλει το Υπουργείο Εμπορικής Ναυτιλίας- και έλεγε στους εφοπλιστές ότι είμαστε έτοιμοι να μπορούμε μέσα από διμερείς συνεργασίες που έχουμε κάνει με τα κράτη: Φιλιππίνες, Ρουμανία, Ουκρανία, Λιθουανία, Πολωνία, Ινδία, Βουλγαρία, να αναγνωρίζονται τα διπλώματα. Δεν περνάει κανείς. Ένα χαρτί υπογράφεται από το Υπουργείο και τελειώνει. 
     Για το δεύτερο μέρος που έχει σχέση με τα άρθρα 20-32. Θα κάνει αναφορά σε συγκεκριμένες περιπτώσεις. Εδώ στην κυριολεξία, γίνεται μια προσπάθεια, ευθυγραμμίζονται ακόμη περισσότερο τα ζητήματα της εφαρμογής απελευθέρωσης του ν. 3577/1992, αλλά όμως μένει ένα ανοικτό ζήτημα σημαντικό που υπάρχει ακόμη και προχωρεί προς την ολοκλήρωση και έχει σχέση με τις οργανικές συνθέσεις. Έκανα ιδιαίτερη αναφορά στα ζητήματα επί της αρχής στην ομιλία μου, γι’ αυτό θα είμαι πολύ συγκεκριμένη. 
     Στο ζήτημα του άρθρου 21 με την κατάταξη των λιμένων. Ο σκοπός της κατάταξης έχει σχέση, σύμφωνα με την γνώμη μας, με τη χρηματοδότηση. Με την κατεύθυνση της χρηματοδότησης. Η χώρα μας από την ίδια της τη γεωγραφική θέση είναι χώρος στάσης και διαμετακόμισης προϊόντων, αγαθών και εμπορευμάτων από και προς τα λιμάνια. Άρα διεθνή λιμάνια, εθνικά λιμάνια κ.λπ., έχουν σχέση με την κατεύθυνση χρηματοδότησης, ότι αυτά πρέπει άμεσα να έχουν εκείνες τις αναγκαίες υποδομές για να μπορούν να εξασφαλίζουν αυτήν τη μετακίνηση των εμπορευμάτων. 
     Στο άρθρο 22 η προίκα που δίνεται –το ξαναλέω, το έλεγα και στην Επιτροπή- το λιμάνι της Σαμοθράκης, στον  Οργανισμό Λιμένα Αλεξανδρούπολης, είναι με κριτήριο μόνο την ανταγωνιστικότητα και την κερδοφορία. Και ούτε είναι άλλοθι ότι οι τοπικοί φορείς το ζητάνε. Οι τοπικοί φορείς πιστεύουν ότι μόνο όταν μπαίνει σε κάποια προγράμματα και γίνει Νομικό Πρόσωπο Ιδιωτικού Δικαίου από Νομικό Πρόσωπο Δημοσίου Δικαίου τότε νομίζουν ότι θα γίνουν έργα. Όμως αυτά τα έργα μπορούσαν να γίνουν σε όλα τα λιμάνια της χώρας και όχι μέσα από τις συμπράξεις ιδιωτικού και δημόσιου τομέα που θα έχουν τη διαχείριση, τη λειτουργία και τα αποτελέσματα αυτής της διαχείρισης θα τα έχουν οι ιδιώτες στο τέλος. 
     Άρθρο 23-24. Έχει σχέση με το λιμενικό. Δεν θα αναφερθώ τώρα. Υπάρχουν και τροπολογίες, κύριε Υπουργέ. Πρέπει να υπάρχουν ορισμένα ζητήματα ώστε να αντιμετωπιστεί και το προσωπικό του λιμενικού σώματος χωρίς αδικίες. 
     Για το άρθρο 26. Εδώ καταργήθηκε το περιβόητο 3%. Δίνετε γη και ύδωρ σε όλα τα άλλα που αυτό είναι το ελάχιστο. Δείχνει όμως την πρόθεση.
     Την ίδια στιγμή που μαθαίνει τη χρεοκοπία των ασφαλιστικών ταμείων των ναυτεργατών Ν.Α.Τ., Ταμεία Πρόνοιας κ.λπ., την ίδια στιγμή, κάνει και αυτές τις απαλλαγές. Και το άρθρο 28, αν δεν είχαν δημιουργηθεί αυτά τα  προβλήματα,  αν δεν είχαν αντιδράσει οι ναυτεργάτες, θα υπήρχε. Βέβαια εσείς είπατε ότι είχε γίνει λάθος και δεν εννοούσατε αυτό με το «πάσης φύσεως». Το «πάσης φύσεως» όμως θα τους έτρωγε το 22% των Κυριακών. 
     Και πάλι όμως υπάρχει ζήτημα. Κατ’ αρχήν ζητάνε το 80% του συνόλου των αποδοχών και εδώ αποκλείεται και το ενδεχόμενο να βελτιωθεί η σύνταξή τους. Από τη στιγμή όμως που κάνουν μια απεργία με βασικό ζήτημα τις συλλογικές συμβάσεις και επιστρατεύονται, και βρίσκεται σε μια αγωνιστική κινητοποίηση συνολικότερα το εργατικό λαϊκό κίνημα για συλλογικές διαπραγματεύσεις, εσείς παρεμβαίνετε υπέρ των εφοπλιστών. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, τελειώνετε. 
     ΕΛΠΙΔΑ ΠΑΝΤΕΛΑΚΗ: Τελειώνοντας και ευχαριστώ για την κατανόησή σας, κύριε Πρόεδρε, θα ήθελα να πω κάτι για το άρθρο 25, που είναι η κύρια αιτία της διαφωνίας μας. Και αυτό νομίζω ότι είναι το «ψαχνό» του Γ΄ Κεφαλαίου αλλά και όλου του νομοσχεδίου.
     Στην κυριολεξία τινάζεται στον αέρα το δίκτυο των ακτοπλοϊκών συγκοινωνιών. Στο άρθρο 18 του προηγούμενου νόμου για τις καταδύσεις βάλαμε τη δεκάμηνη λειτουργία. Δεν θα πω, όμως, τώρα το τι σημαίνει τακτικό και τι έκτακτο δρομολόγιο και το πώς αυτό τινάζεται στον αέρα, αλλά…. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κλείστε και πείτε την τελευταία σας φράση. 
     ΕΛΠΙΔΑ ΠΑΝΤΕΛΑΚΗ: ….τινάζεται στον αέρα, διότι αυτό απαιτεί ο νόμος της απελευθέρωσης των ακτοπλοϊκών συγκοινωνιών. Μιλάμε μόνο για δημόσιες υπηρεσίες. Από κει και πέρα τα άλλα δεν συζητιούνται.
     Στη συνέχεια της συνεδρίασης θα έχω την ευκαιρία -μια και είμαι Κοινοβουλευτική Εκπρόσωπος του κόμματός μας- να αναφερθώ και στα άλλα.
     ΠΡΟΕΔΡΕΥΩΝ (Σωτήρης Χατζηγάκης):  Εισερχόμαστε στον κατάλογο των ομιλητών.
     Ο κ. Νιώτης έχει το λόγο.
     Παρακαλώ τώρα να τηρηθεί το οκτάλεπτο με κάποια ευλάβεια.
     ΓΡΗΓΟΡΙΟΣ ΝΙΩΤΗΣ: Κύριε Υπουργέ, κυρίες και κύριοι συνάδελφοι της Νέας Δημοκρατίας, σήμερα έχετε την επέτειό σας, δύο χρόνια από την άνοδό σας στην εξουσία …
     ΑΝΤΩΝΙΟΣ ΦΟΥΣΑΣ: Αύριο είναι….
     ΓΡΗΓΟΡΙΟΣ ΝΙΩΤΗΣ: Σαν σήμερα ήταν οι εκλογές. Το ξεχάσατε κιόλας, κύριε συνάδελφε;
     ΑΝΤΩΝΙΟΣ ΦΟΥΣΑΣ: Την επομένη των εκλογών, δηλαδή σαν αύριο, αναλάβαμε την εξουσία.
     ΓΡΗΓΟΡΙΟΣ ΝΙΩΤΗΣ: Προσπαθεί να το ξεχάσει ο ελληνικός λαός, αλλά κάθε μέρα οι αφόρητες ενέργειές σας του το θυμίζουν και καθημερινά  ζει ο ελληνικός λαός έναν εφιάλτη επί δυο χρόνια.
     Φοβάμαι ότι είστε η μόνη κυβέρνηση των τελευταίων δεκαετιών που εορτάζετε μέσα σε απέραντη μοναξιά αυτά τα δυο χρόνια από την άνοδό σας στη διακυβέρνηση.
     Είμαι βέβαιος ότι κατανοείτε και το βλέπετε ότι η πολύ μεγάλη πλειοψηφία του ελληνικού λαού όχι μόνο δεν επιχαίρει, όχι  μόνο δεν συμμετέχει, αλλά προσπαθεί να ξεχάσει αυτήν την ημέρα, καθώς ακόμα και ένα μεγάλο μέρος των ψηφοφόρων σας του 2004 έχει εκφράσει και εκφράζει καθημερινά στην πράξη το μεγάλο λάθος που οφείλεται βεβαίως στο γεγονός ότι το μεγαλύτερο μέρος των προεκλογικών σας εξαγγελιών όχι μόνο δεν έχει υλοποιηθεί αλλά εισπράττεται εντελώς αντίθετα. 
     Θα έλεγα, δε, κύριε Υπουργέ, ότι εγκαινιάζετε το κοινοβουλευτικό έργο αυθημερόν της επετείου σας με το πιο σωστό νομοσχέδιο για το συμβολισμό, το τι συνδέει δηλαδή σήμερα τη Νέα Δημοκρατία με τον ελληνικό λαό, ό,τι ακριβώς συνδέει εσάς με τον κόσμο της ναυτοσύνης.
      Μία πλήρη απόρριψη της πολιτικής σας από τον κόσμο της ναυτιλίας εισπράξατε τις προηγούμενες εβδομάδες για να επανεισπράξει μετά τις αυθαιρεσίες σας ο κόσμος της ναυτιλίας την επίταξη και την επιστράτευση ως μια ακόμη εκδήλωση της αλαζονείας και του αυταρχισμού.
     Κύριε Πρόεδρε, όμως, δεν βλέπω τον Υπουργό στην Αίθουσα. Θα μιλάμε εν τη απουσία της Κυβέρνησης; Είναι και αυτό εντελώς πρωτότυπο. 
     ΠΡΟΕΔΡΕΥΩΝ (Σωτήρης Χατζηγάκης): Δεν το πρόσεξα. Να διακόψουμε.
     ΓΡΗΓΟΡΙΟΣ ΝΙΩΤΗΣ: Να διακόψουμε, γιατί χρειάζεται και λίγος σεβασμός. Θα μπορούσε να εξηγήσει το λόγο, την αιτία. Θα μπορούσε να παρακαλέσει να διακόψουμε για λίγο. Κατανοητό.
     ΠΡΟΕΔΡΕΥΩΝ (Σωτήρης Χατζηγάκης): Διακόπτεται η συνεδρίαση για λίγα λεπτά.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
     Συνεχίστε, κύριε Νιώτη.
     ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κατανοώ τα ανθρώπινα αλλά κατακρίνω τις συμπεριφορές, κύριε Υπουργέ. Υπάρχουν και ευγενέστεροι τρόποι για να είναι συμβατή η συμπεριφορά μας με τα κοινοβουλευτικά ήθη και έθιμα και με την ανάγκη...
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, πολύ ωραίο το «show», αλλά μπορεί να συνεχιστεί η συνεδρίαση με την απουσία του Υπουργού για ένα λεπτό για ειδικό και πολύ σοβαρό λόγο. Ωραίο το «show», αλλά δεν χρειάζεται να φτάνουμε σ' αυτό το σημείο. Έχει γίνει πάρα πολλές φορές στο Κοινοβούλιο αυτό. 
     ΓΡΗΓΟΡΙΟΣ ΝΙΩΤΗΣ: θα είχατε την πλήρη κατανόησή μας, εάν το ζητούσατε. Αλλά είναι και αυτό μία εκδήλωση του τρόπου που αντιλαμβάνεστε τα πράγματα. 
     Νομίζω ότι θα πρέπει με μεγαλύτερη σοβαρότητα και υπευθυνότητα να αντιμετωπίζουμε τις εργασίες του ελληνικού Κοινοβουλίου. Αυτή είναι η γνώμη μου και γι’ αυτόν το λόγο ζήτησα και τη διακοπή.
     Έλεγα πάντως, κύριε Υπουργέ, ότι είναι το καλύτερο νομοσχέδιο και ένας από τους καλύτερους Υπουργούς για να συμβολίζει η επανέναρξη των εργασιών του ελληνικού Κοινοβουλίου με το παρόν νομοσχέδιο την αναντιστοιχία έργων και λόγων της Κυβέρνησης. Το νομοσχέδιο είναι ο καθρέφτης της κυβερνητικής σας εικόνας αλλά και της εικόνας του Υπουργείου Εμπορικής Ναυτιλίας, καθώς υπάρχει, επαναλαμβάνω, πλήρης αναντιστοιχία λόγων και έργων, προεκλογικών υποσχέσεων και πραγματικότητας αλλά και πλήρης δυσαρμονία και αντίθεση του ναυτικού κόσμου και στο παρόν νομοσχέδιο αλλά και στα όσα επιχειρήσατε να πράξετε σε βάρος της ελληνικής ναυτιλίας, του κόσμου της ναυτιλίας και των ναυτεργατών, χρησιμοποιώντας το παρόν νομοσχέδιο, το οποίο έτσι και αλλιώς στο σύνολό του το απορρίπτει ο κόσμος της ναυτοσύνης, γιατί ουσιαστικά, κύριε Υπουργέ, με το άρθρο 28 επιχειρήσατε να ρίξετε λάδι στη φωτιά και τα καταφέρατε. Συγχαρητήρια! Αναστατώσατε το λιμάνι. Διαλύσατε επί ημέρες την ελληνική οικονομία και τις θαλάσσιες μεταφορές. Βάλατε πραγματικά σε μία κινητικότητα όλο τον κόσμο της ναυτιλίας, γιατί αντελήφθησαν ότι επιδιώξατε –και αυτό είναι σαφές- με το άρθρο 28 να πάρετε πίσω τις κατακτήσεις που οι ίδιοι οι ναυτικοί μας με αγώνες αλλά και με απόφαση της τότε κυβέρνησης το 2002, είχαν κατοχυρώσει στα συνταξιοδοτικά τους δικαιώματα. 
     Απ’ ό,τι έχουμε υπολογίσει, είχατε επιχειρήσει με αυτό το περίεργο άρθρο να τους αφαιρέσετε πάνω από το 22%, με μία τροπολογία. Και είναι ακατανόητο το τι επιδιώκετε ως Κυβέρνηση. Τι είναι αυτό το οποίο προσπαθείτε να κάνετε; Πώς είναι δυνατόν τη μία μέρα να φέρνετε μία διάταξη και μέσα σε τρεις μέρες να μπορείτε να την αφαιρείτε; Δηλαδή, δοκιμάζετε την αντοχή του ναυτικού κόσμου; 
     Είναι σαφές ότι είστε υπόλογος, κύριε Υπουργέ. 
     Και καθώς, ως Βουλευτής του Πειραιά, έχω άμεση σχέση με το ζωτικό χώρο της ναυτιλίας, είναι κάτι που οφείλω να σας το μεταφέρω: Εξακολουθεί ο κόσμος της ναυτιλίας, οι ναυτικοί μας, οι εκπρόσωποί τους να αισθάνονται ότι εμπαίζονται από εσάς. Διότι πέρασαν τόσες ημέρες από το κλείσιμο της απεργίας μετά την αυταρχική επιστράτευση και όμως δεν τους έχετε δεχθεί. Και μας ενημέρωσαν στην Π.Ν.Ο. ότι το Δεκέμβριο αρνηθήκατε να κάνετε ουσιαστικό διάλογο με τους ναυτικούς μας για όλα αυτά τα σημαντικά θέματα. 
     Και τώρα λέτε ότι τα οικονομικά τους αιτήματα τα έχετε κατοχυρώσει ότι έχετε αποδεχθεί το διπλασιασμό του εφάπαξ. Τότε, λοιπόν, γιατί τις ημέρες της απεργίας τους ο Κυβερνητικός Εκπρόσωπος, ο κ. Ρουσόπουλος, κατήγγειλε από τηλεοράσεως και διά δηλώσεών του ότι είναι αδιανόητο να ζητούν διπλασιασμό του εφάπαξ όταν οι υπόλοιποι συνταξιούχοι δεν έχουν τη δυνατότητα παρά να λάβουν μία οριακή αύξηση; 
     Είναι σαφές ότι όσα σήμερα εξαγγέλλετε ότι τάχα τα έχετε αποφασίσει, αρνείστε να τα εμφανίσετε ενώπιον των εκπροσώπων της ελληνικής Εμπορικής Ναυτιλίας, του κόσμου της ναυτεργασίας και εξακολουθείτε να τους εμπαίζετε. Αυταρχισμός, αλαζονεία, αυθαιρεσία, ανευθυνότητα και στα εννέα σημεία, σε όσα έχουν ζητήσει, δηλαδή, οι ναυτικοί μας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Βέβαια και το ίδιο το νομοσχέδιο –δεν έχω χρόνο, τα είπαν οι συνάδελφοί μου- είναι ένα νομοσχέδιο εμπαιγμού, διότι όχι μόνο δεν αναβαθμίζετε τη ναυτική εκπαίδευση, αλλά ουσιαστικά έρχεστε με ψευδότιτλο, τον οποίο τον απονέμετε ως ισοτίμηση. Και ξέρετε πότε, κύριε Υπουργέ; Μετά από εννέα χρόνια στο βαθμό του πλοιάρχου ή του μηχανικού Α’ θα ισοτιμηθεί το πτυχίο του αποφοίτου των Ακαδημιών Εμπορικού Ναυτικού, ουσιαστικά δηλαδή μετά από έντεκα χρόνια υπηρεσίας.
     Τη μόνη υπηρεσία που θα μπορείτε να προσφέρετε και στη ναυτιλία μας, αλλά και στην Κυβέρνησή σας, είναι να αποσύρετε αυτό το νομοσχέδιο.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νιώτη.
     Η κ. Νικολαΐδου έχει το λόγο.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Κυρίες και κύριοι Βουλευτές, δύο εβδομάδες μετά την απόφαση αναστολής της απεργίας των ναυτεργατών με στόχο την ανασύνταξη των δυνάμεων και την κλιμάκωση των αγώνων τους, συνεχίζεται η συζήτηση του νομοσχεδίου με τον παραπλανητικό τίτλο «Αναβάθμιση και αναδιάρθρωση της ναυτικής εκπαίδευσης και άλλες διατάξεις». Ένα νομοσχέδιο που πνίγει τα δικαιώματα των ναυτικών, των νησιωτών, των σπουδαστών και συνολικά των επιβατών στην ακτοπλοϊκή συγκοινωνία. Ένα νομοσχέδιο που η απόσυρσή του ήταν ένα από τα κύρια αιτήματα των ναυτεργατών στην πρόσφατη απεργία τους. 
     Το πιο σοβαρό, όμως, είναι ότι συνεχίζεται η συζήτηση, ενώ εξακολουθεί και ισχύει η πολιτική επιστράτευση, ο στρατιωτικός νόμος στα λιμάνια. Στα χαρτιά βέβαια, γιατί στην πράξη την έχει τσακίσει ο αγώνας των ναυτεργατών και η πρωτόγνωρη εκδήλωση συμπαράστασης δεκάδων ομοσπονδιών, εργατικών κέντρων, συνδικάτων, επαγγελματικών ενώσεων, της Τοπικής Αυτοδιοίκησης και άλλων κοινωνικών φορέων, φοιτητικών συλλόγων, μαθητικών συμβουλίων. Και όλοι αυτοί κόντρα σε όλα τα μέτωπα της προπαγάνδας του κοινωνικού αυτοματισμού. 
     Πραγματικά, αυτή η συμπαράσταση, αυτή η αλληλεγγύη είναι μία μεγάλη παρακαταθήκη, ένα μήνυμα μιας άλλης πολιτικής και ενός άλλου ήθους στις ανθρώπινες σχέσεις, μια τεράστια προσφορά στους εργαζόμενους, στο λαό μας γενικότερα.
     Κύριε Υπουργέ, είναι δυνατόν να μην έχετε πάρει κανένα μήνυμα από αυτήν την απεργία; Είναι δυνατόν να μην είδατε το δίκαιο των αιτημάτων των ναυτεργατών; Δεν καταλάβατε ότι οι ναυτεργάτες και τα υπόλοιπα τμήματα της εργατικής τάξης και των μικρομεσαίων στρωμάτων έχουν και μνήμη και κρίση τόσο για την πολιτική επιστράτευση που εσείς αποφασίσατε όσο και για τις παλαιότερες και ιδιαίτερα την τελευταία του ΠΑ.ΣΟ.Κ. του 2002; Με θλίψη επίσης μετά την αναστολή της απεργίας οι απεργοί και όλοι μας παρακολουθήσαμε δηλώσεις και συνεντεύξεις σας αλλά και δηλώσεις Βουλευτών της Αξιωματικής Αντιπολίτευσης του τύπου ότι έπρεπε, για παράδειγμα, να στηθεί απεργοσπαστικός μηχανισμός ακόμα και με ναυτεργάτες άλλων χωρών ή ότι οι ακρότητες από κάθε πλευρά συσκοτίζουν την πραγματικότητα.
     Το πήρατε το μήνυμα αλλά προσποιείστε ότι δεν καταλάβατε τίποτα και η συζήτηση συνεχίζεται υπό καθεστώς πολιτικής επιστράτευσης και με μια χωρίς νόημα αντιπαράθεση μεταξύ ΠΑ.ΣΟ.Κ. και Νέας Δημοκρατίας  προσπαθώντας να πείσετε ίσως το ποια είναι η πιο νόμιμη επιστράτευση.
     Ψηφίζοντας το νομοσχέδιο –απ’ ό,τι είπατε σήμερα θα ολοκληρωθεί η διαδικασία, αφού δεν το αποσύρετε- σηματοδοτείτε και το ξέρετε πολύ καλά περισσότερους άνεργους ναυτεργάτες, μεγαλύτερη απομόνωση των νησιών, πιο επικίνδυνα δρομολόγια με τα «σαπάκια» και την παράδοση της ναυτικής εκπαίδευσης στους ιδιώτες. Όσο για το Ν.Α.Τ. που σήμερα το έλλειμμά του αγγίζει το 1.000.000.000 ευρώ θα βουλιάξει ακόμα περισσότερο με κίνδυνο να μην μπορούν να δοθούν ούτε αυτές οι πενιχρές συντάξεις και τα επιδόματα των ναυτεργατών αφού χαρίζετε στην κυριολεξία τα μέχρι σήμερα χρέη των εφοπλιστών και ικανοποιείτε ακόμη και τις νέες αξιώσεις καταργώντας για παράδειγμα ακόμα και αυτό το 3% που είναι το πρόστιμο-ρήτρα για τους εφοπλιστές οι οποίοι δεν αποδίδουν τα οφειλόμενα από αυτά που εισπράττουν από τα εισιτήρια των επιβατών ή τα αποδίδουν λειψά. Στην κυριολεξία χαρίζετε εκατομμύρια από τα χρέη τους και μάλιστα  όταν είναι σε όλους γνωστό ότι βουλιάζει.
     Απαντώντας δε στις επίκαιρες ερωτήσεις που σας είχαμε υποβάλει γι΄ αυτό το θέμα για έξυπνες πολιτικές επιδότησης της εργασίας, παρουσιάζετε σαν παράδειγμα την απαλλαγή των εργοδοτών από τις ασφαλιστικές εισφορές, όπως στην περίπτωση των κρουαζιερόπλοιων.
     Σχετικά με τη ναυτική εκπαίδευση, δεν πρόκειται για καμιά εκπαιδευτική μεταρρύθμιση. Με βάση τους προηγούμενες αντιεκπαιδευτικούς νόμους του ΠΑ.ΣΟ.Κ. 2338/98 και 3153/2003 κατηγοριοποιείτε και υποβαθμίζετε τη ναυτική εκπαίδευση. Δημιουργείτε σχολές τριών ταχυτήτων. Διαμορφώνετε το νέο μοντέλο του καταρτίσιμου απασχολήσιμου ναυτεργάτη χωρίς επαγγελματικά δικαιώματα επιτρέποντας παράλληλα την ίδρυση ιδιωτικών σχολών οι οποίες δεν θα ανήκουν σε καμία εκπαιδευτική διαδικασία.
     ΞΕΝΟΦΩΝ ΒΕΡΓΙΝΗΣ: (Δεν ακούστηκε).
     ΒΕΡΑ ΝΙΚΟΛΑΪΔΟΥ: Αγαπητέ κύριε καθηγητά, αυτή είναι η διαφορά μας. Εμείς θέλουμε την εκπαίδευση γνώση και όχι εμπόρευμα. Ήσασταν πολύ ειλικρινής όταν είπατε ότι η εκπαίδευση πρέπει να ανταποκρίνεται στις σημερινές συνθήκες, στην αγορά εργασίας. Αυτή είναι η διαφορά μας. Μέσα από το προτεινόμενο νομοσχέδιο ουσιαστικά εναρμονίζεται η εθνική νομοθεσία με το διαλυτικό κανονισμό 3577/92 της Ευρωπαϊκής Ένωσης για τις ακτοπλοϊκές συγκοινωνίες και προχωρά η απελευθέρωση ναύλων και εισιτηρίων. Αυτό πρακτικά σημαίνει ότι οι εταιρείες θα δρομολογούν όσα πλοία θέλουν όποτε θέλουν και για όπου θέλουν καθορίζοντας τις τιμές των εισιτηρίων όπως αυτές θέλουν. Τελευταίο παράδειγμα στις 22 του Φλεβάρη μία μέρα πριν την αναστολή της απεργίας όταν οι ναυτεργάτες είχαν ανακοινώσει ότι περιορίζουν την απεργία σε δύο λιμάνια του Πειραιώς και των Πατρών, στο «ΕΞΠΡΕΣ ΣΑΝΤΟΡΙΝΗ» το οποίο ξεκίνησε από  Σαντορίνη για Πειραιά ανάγκασαν τους επιβάτες να πληρώσουν εισιτήρια πρώτης θέσης ενώ η Γ’ θέση ήταν κενή. Απ’ ό,τι ξέρω διακόσια επιβάτες κατέθεσαν καταγγελία γι’ αυτό στην Εισαγγελία Σάμου.
     Κύριε Υπουργέ, τους ισχυρισμούς σας ότι όλοι συμφωνούν και ότι ικανοποιήσατε τα θεσμικά αιτήματα των ναυτεργατών θα αποφύγω να τους χαρακτηρίσω.
     Άλλωστε, για το ποιοι και πόσο συμφωνούν, πήρατε ήδη μια πρώτη απάντηση από την πρόσφατη απεργία. Εάν συνεχίσετε την αντιναυτεργατική πολιτική σας, που εξυπηρετεί κατά την άποψή μας μόνο τα εφοπλιστικά συμφέροντα και τα δουλεμπορικά κυκλώματα, να είστε σίγουρος ότι θα σας απαντήσει ο συντονισμένος αγώνας των ναυτεργατών και η συσπείρωση για το δικαίωμα στη δουλειά  και την επιβίωσή τους. Όσα κατέκτησαν οι ναυτεργάτες με τη συγκλονιστική τους απεργία το Μάη του 2002, η οποία χτυπήθηκε βίαια από την τότε κυβέρνηση του ΠΑ.ΣΟ.Κ., να είστε σίγουρος ότι δεν θα επιτρέψουν να χαθούν, αλλά θα παλέψουν να επιβάλουν τα δικαιώματά τους με βάση τις σημερινές, σύγχρονες ανάγκες τους.
     Τέλος, η ψήφιση του νομοσχεδίου, εκτός από τα δικαιώματα των ναυτεργατών, θα πλήξει άμεσα τους χιλιάδες νησιώτες αλλά και τους επιβάτες -ιδιαίτερα το καλοκαίρι που είναι και περισσότεροι- γιατί θα μειωθούν ακόμα και αυτοί οι ελάχιστοι όροι ασφάλειας που πρέπει να πληρούν τα πλοία με τη νηολόγηση των γέρικων σαπιοκάραβων των εφοπλιστών. Αυτό, άλλωστε, φάνηκε μόλις μισή ώρα μετά την αναστολή της απεργίας, όταν το τριάντα τεσσάρων ετών γέρικο πλοίο «ΑΓΙΟΣ ΓΕΩΡΓΙΟΣ» απέπλευσε από τον Πειραιά για τις Κυκλάδες και βγήκε εκτός από μηχανές για δεύτερη φορά μέσα σε δεκαπέντε ημέρες. Φυσικά δεν είναι το μοναδικό το συγκεκριμένο πλοίο.
     Τίποτε δεν θα δικαιολογήσει τη δημιουργία νέων «ΣΑΜΙΝΑ». Σταματήστε, λοιπόν, την πολιτική επιστράτευση και αποσύρετε το νομοσχέδιο. Εμείς φυσικά το καταψηφίζουμε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Νικολαΐδου.
     Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκατέσσερα μέλη και δύο συνοδοί από το Σύλλογο Ελλήνων Φοιτητών και Ακαδημαϊκών και Φίλων της Ελλάδος Δρέσδης Γερμανίας. 
     Η Βουλή τους καλοσωρίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Ρήγας.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, σχολιάζουμε και τοποθετούμαστε επί των άρθρων ενός νομοσχεδίου, το οποίο τελικά αποδεικνύεται από τις τοποθετήσεις όλων των συναδέλφων που προηγήθηκαν ότι είναι ένα ψευδεπίγραφο νομοσχέδιο, που τιτλοφορείται «Αναβάθμιση της ναυτικής εκπαίδευσης». Ουσιαστικά δεν μπορέσαμε, παρά τις φιλότιμες προσπάθειες και την επιμέλεια που επέδειξε ο καθηγητής κ. Βεργίνης, εισηγητής της Πλειοψηφίας, να κατανοήσουμε σε ποια κατηγορία εντάσσονται οι Ακαδημίες του Εμπορικού Ναυτικού. Το συμπέρασμα που βγαίνει είναι πως πρόκειται για ένα θεσμικό μόρφωμα, για μια περίεργη ιδιοτυπία, που δίνει τελικά πτυχία αδιαβάθμητα και ουσιαστικά δημιουργεί ελπίδες και προσδοκίες φρούδες για ανωτατοποίηση των Ακαδημιών του Εμπορικού Ναυτικού. Πρόκειται για μια ατελέσφορη προσπάθεια, η οποία κατατείνει στην αποναυτικοποίηση των Ακαδημιών του Εμπορικού Ναυτικού. 
     Δεν συμφωνούμε, λοιπόν, με αυτήν την απόπειρα που κάνει η Κυβέρνηση στο χώρο της ναυτικής εκπαίδευσης, όμως, επειδή στο συγκεκριμένο νομοσχέδιο και ειδικότερα στο ζήτημα της ναυτικής εκπαίδευσης εξαντλήθηκε, πιστεύω, με τρόπο απόλυτα λεπτομερειακά το θέμα, θα ήθελα να σταθώ σε ένα συγκεκριμένο άρθρο του νομοσχεδίου, το άρθρο 25, το οποίο κατά την άποψή μου έχει μείζονα σημασία για την ποιότητα και το μέλλον των ακτοπλοϊκών συγκοινωνιών στο νησιωτικό χώρο. 
     Και μ' αυτό το νομοσχέδιο, σε συνέχεια του προηγούμενου νομοσχεδίου για τις καταδύσεις, με άρθρα τα οποία αποσπασματικά εντάσσονται στα νομοσχέδια, η Κυβέρνηση και ειδικότερα το Υπουργείο Εμπορικής Ναυτιλίας αποδομεί με ένα τρόπο προκλητικό, θα έλεγα, τη νομοθεσία που ισχύει για την απελευθέρωση των θαλάσσιων συγκοινωνιών.
     Και κάνει αυτήν την αποδόμηση προσπαθώντας να μας πείσει ότι είναι υποχρεωτική η συγκεκριμένη ρύθμιση για να μην παραπεμφθούμε στο Ευρωπαϊκό Δικαστήριο. 
     Ουσιαστικά με αυτό το άρθρο, με αυτήν τη διάταξη, πάμε πλέον στην πλήρη εφαρμογή της αρχής και τελικά του αιτήματος των εφοπλιστών να δρομολογούν τα πλοία τους σε όποια γραμμή θέλουν, όποτε θέλουν και για όσο χρονικό διάστημα θέλουν. Βέβαια η τελευταία αντίσταση κατά την Κυβέρνηση σ’ αυτή την αρχή είναι η δεκάμηνη υποχρεωτική δρομολόγηση του πλοίου, η οποία πέρασε με την προηγούμενη διάταξη. Παραλείπει, όμως, να μας πει ότι η δεκάμηνη αυτή υποχρέωση ισχύει μόνο για την πρώτη δρομολόγηση. Όταν τελειώσει αυτό το δεκάμηνο η διάταξη λέει ότι ο εφοπλιστής κρατάει το πλοίο του στη συγκεκριμένη γραμμή ή αν έχει υποβάλει αίτηση το δρομολογεί…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε;
     ΠΑΝΑΓΙΩΤΗΣ ΡΗΓΑΣ: Παρακαλώ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ισχύει για όλες και κάθε χρόνο από την πρώτη και τις επόμενες δρομολογιακές περιόδους. Αυτό είναι σαφές και απόλυτο.
     ΠΑΝΑΓΙΩΤΗΣ ΡΗΓΑΣ: Αυτό είναι σαφές για εσάς αλλά δεν θα είναι κάθε φορά η δική σας παρουσία που θα πείθει τους εφοπλιστές για το πώς θα ερμηνεύουν αυτοί το νόμο.
     Εν πάση περιπτώσει, αυτή ήταν η απαρχή για να έχουμε πλέον την  εφαρμογή της συγκεκριμένης αρχής, της πλήρους, κατά την άποψη και κατά το θέλημα των εφοπλιστών, απελευθέρωσης των ακτοπλοϊκών συγκοινωνιών. 
     Και βέβαια, κύριοι Υπουργοί, η κατάσταση στην ακτοπλοΐα είναι τραγική. Αυτή τη στιγμή έχουμε τα εξής φαινόμενα: Με την κατάργηση του δρομολογιακού δικτύου ή του δικτύου των δρομολογιακών γραμμών, επειδή αυτό αναμενόταν, κανένας εφοπλιστής δεν προσήλθε μέσα στις ημερομηνίες που ορίζει ο νόμος να καταθέσει αίτηση για δρομολόγηση του πλοίου του. Θα ήταν αφελής άλλωστε αν έκανε κάτι τέτοιο.
     Είμαστε, λοιπόν, μπροστά σε ένα κλασικό φαινόμενο εναρμονισμένης πρακτικής. Είμαστε αυτήν τη στιγμή μπροστά σε φαινόμενο συμφωνίας και εναρμονισμένων πρακτικών από πλευράς των εφοπλιστών. Με αυτό τον τρόπο, λοιπόν, σε λίγο θα έχουμε μία κατάληξη η οποία θα είναι ανυπόφορη και αβάσταχτη για τον κρατικό προϋπολογισμό, δηλαδή θα χρειάζεται να επιδοτούμε όλες τις δρομολογιακές γραμμές. Σε λίγο –και δεν το λέω με υπερβολή- και οι γραμμές Πειραιά-Μυκόνου ή Πειραιά-Τήνου θα χρειάζονται επιδότηση, γιατί θα είναι για κάποιους μήνες του χρόνου στο μέλλον ασύμφορες, κατά την άποψη των εφοπλιστών. 
     Βέβαια η απειλή ότι θα μας παραπέμψει στο Ευρωπαϊκό Δικαστήριο η Ευρωπαϊκή Επιτροπή, είναι μία απειλή την οποία από την πρώτη ημέρα την επισείετε για να προχωρήσετε σ’ αυτήν την πλήρη απελευθέρωση των ακτοπλοϊκών συγκοινωνιών και ξεχνάτε να πείτε ότι ήταν υποχρέωσή σας να εφοδιάσετε με επιχειρήματα την επιτροπή για την ιδιαιτερότητα του νησιωτικού χώρου και να θυμίσετε σε όλους –αν και πιστεύω ότι το ξέρει πολύ καλά η Ευρωπαϊκή Επιτροπή- ότι η αρχή του ελεύθερου ανταγωνισμού δεν είναι αυτοσκοπός και, εν πάση περιπτώσει, ο ελεύθερος ανταγωνισμός κάμπτεται μπροστά στην υπεράσπιση και τη στήριξη άλλων εξίσου σημαντικών αρχών και αγαθών, όπως είναι το δικαίωμα των νησιωτών να έχουν ελεύθερη, ακόλλητη, τακτική και ασφαλή επικοινωνία με την ηπειρωτική Ελλάδα. Αυτό το δικαίωμα του νησιώτη πιστεύω ότι δεν το διασφαλίζετε σε καμία περίπτωση με το φόβο της παραπομπής μας στο Ευρωπαϊκό Δικαστήριο. 
     Αυτή τη στιγμή απαντάτε θετικά στις πιέσεις των εφοπλιστών και θα πρέπει να έλθετε, κύριε Κεφαλογιάννη, να απαντήσετε αυτήν τη στιγμή στο νησιώτικο χώρο, στους νησιώτες που είναι ξεσηκωμένοι, τι θα γίνει. Πώς θα μπορέσουν αυτά τα νησιά, κατ’ αρχήν, να ζήσουν και, δεύτερον, να αναπτυχθούν;
     Το «αβάπορο» Αιγαίο, το οποίο ως χαρακτηρισμό αποδώσατε όταν αναλάβατε την εξουσία, τώρα πραγματικά και εμείς δεν θέλουμε να υπερβάλουμε- τείνει να γίνει τέτοιο.
     Τέσσερα με πέντε πλοία έχουν απομείνει πια στις γραμμές των Κυκλάδων. Δεν μπορούν να εξυπηρετήσουν την κίνηση. Τα νησιά αυτήν τη στιγμή ζουν εποχές απομόνωσης. Η νησιώτικη Ελλάδα επιστρέφει στην εποχή της ξεχασμένης Ελλάδας. 
     Αυτά είναι τα κατορθώματά σας και κοιτάζετε να τα κάνετε ακόμα πιο συγκεκριμένα, νομοθετώντας προς μία κατεύθυνση, η οποία τελικά στερεί από το νησιώτικο χώρο το δικαίωμα της σύνδεσής του και της επικοινωνίας του με την ηπειρωτική Ελλάδα. Είναι απαράδεκτη αυτή η πρακτική που ακολουθείτε. Είναι απαράδεκτη η τακτική που έχετε υιοθετήσει με τα τελευταία νομοσχέδια. 
     Η ακτοπλοΐα, κύριοι Υπουργοί, από μια κατάσταση, η οποία έτεινε να βρει μια νέα ισορροπία, αυτήν τη στιγμή είναι σε μια τραγική και απαράδεκτη κατάσταση. Είναι δικό σας έργο και από εσάς θα ζητήσει ο Έλληνας νησιώτης ευθύνες. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρήγα.
     Έχει ζητήσει το λόγο ο κ. Καστανίδης για μια διαδικαστική παρατήρηση. 
     Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα το λόγο για να εκφράσω την απόλυτη διαφωνία μας για τον τρόπο με τον οποίον οργανώνεται και σε αυτό το νομοσχέδιο η συζήτηση επί των άρθρων. Τείνει να καταστεί κανόνας, ανεξαρτήτως του τρόπου εισαγωγής των νομοσχεδίων στην Ολομέλεια του Σώματος, τα άρθρα να συζητώνται σε μια ενότητα. Αυτός ο κανόνας είναι φανερό ότι αντιστρατεύεται ουσιαστικά τον Κανονισμό με τον οποίο λειτουργούμε. Ο κανόνας, λοιπόν, μέχρι στιγμής είναι είτε πρόκειται για δεκαπέντε άρθρα είτε πρόκειται για τριάντα άρθρα να τα συζητούμε όλα σε μία ενότητα. Αν εξαιρέσει κανείς πιθανόν το χρόνο των εισηγητών, οι υπόλοιποι συνάδελφοι διαθέτουν οκτώ λεπτά για να συζητήσουν πολλά θέματα που μεταξύ τους είναι διαφορετικά.
     Να γίνω πιο συγκεκριμένος. Το νομοσχέδιό μας αποτελείται από τριάντα δύο άρθρα. Αν εξαιρέσουμε το πρώτο μέρος, το οποίο αφορά τις Ακαδημίες Εμπορικού Ναυτικού, προσθέτω -αν θέλετε- και το με λίγα άρθρα δεύτερο μέρος που αφορά η ναυτική επαγγελματική εκπαίδευση και κατάρτιση, όλα τα υπόλοιπα άρθρα, από το άρθρο 20 μέχρι το τέλος, αφορούν διαφορετικά μεταξύ τους θέματα και ρυθμίσεις, από το Ναυτικό Απομαχικό Ταμείο μέχρι ρυθμίσεις λιμένων της χώρας, όπως επίσης και το Ναυτικό Επιμελητήριο. 
     Είναι προφανές, κύριε Πρόεδρε, ότι δεν μπορεί να συνεχιστεί αυτό. Δεν είναι δυνατόν να συνεχιστεί αυτό. Δεν με απασχολεί εάν η Κυβέρνηση θέλει να τελειώσει σήμερα, αυτό είναι  θέμα της Κυβέρνησης. Η Βουλή νομοθετεί με τους δικούς της κανόνες, πολύ περισσότερο που στη Διάσκεψη των Προέδρων η αρχική μας απόφαση ήταν να έχουμε τρεις συνεδριάσεις. Ενεγράφησαν συνάδελφοι για να μιλήσουν για τριάντα άρθρα και -όπως συνέβη προηγουμένως με τον κ. Ρήγα και φαντάζομαι και με τους συναδέλφους της Πλειοψηφίας- σε οκτώ λεπτά πρέπει να σχολιάσουν ρυθμίσεις από τα επιμορφωτικά και εκπαιδευτικά μέχρι τα θέματα του Ναυτικού Απομαχικού Ταμείου. Δεν γίνεται. 
     Θα σας παρακαλέσω πάρα πολύ. Εγώ πιστεύω ότι μπορούμε και τώρα να αλλάξουμε, όχι απόφαση, αλλά την ανακοίνωση του Προεδρεύοντος στο Σώμα. Μάλιστα υπήρξε και διαμαρτυρία από την πλευρά μας όσον αφορά το χρόνο των εισηγητών. Θέλω, λοιπόν, να σας παρακαλέσω, κύριε Πρόεδρε, να μην επαναληφθεί αυτό, γιατί θα έρθουμε σε πάρα πολύ δύσκολη θέση να κρίνουμε και τη συμμετοχή μας. Πάντως, δεν μπορεί τριάντα άρθρα να συζητηθούν με οκτώ λεπτά για κάθε ομιλητή. Δεν γίνεται αυτό και δεν έχει και τη συμφωνία μας. Η συζήτηση για διαφορετικές κατά περιεχόμενο ενότητες δεν μπορεί να μετατρέπεται σε συζήτηση για μία ενότητα. 
     Σας δηλώνω την απόλυτη διαφωνία μας. Εν πάση περιπτώσει, εάν φθάνουμε στο σημείο να συζητάμε τέτοια θέματα στην Ολομέλεια του Σώματος, μάλλον βλάπτεται και η λειτουργία της Διάσκεψης των Προέδρων. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, αντιλαμβάνομαι τις αντιρρήσεις σας. Έχουν οπωσδήποτε κάποια βάση. Επειδή όμως σήμερα υπάρχουν γύρω στους δεκαοκτώ εγγεγραμμένοι και τώρα είναι δεκατέσσερις, αφού ήδη έχουν διαγραφεί ορισμένοι ή έχουν μιλήσει, μπορεί το σύνολο των εγγεγραμμένων ομιλητών να ολοκληρώσει τις τοποθετήσεις του σήμερα. 
     Επειδή, όμως, έχει σοβαρότητα η ένσταση η οποία κάνετε, εγώ θα σας έκανα την εξής πρόταση: να συνεχίσουμε απόψε έτσι όπως είναι, να φέρετε το θέμα στη Διάσκεψη των Προέδρων για να το δούμε εκ νέου και να το συζητήσουμε σε μία άλλη βάση και νομίζω ότι κανείς δεν θα έχει αντίρρηση να το επανεξετάσουμε. Πάντως, αν θέλετε σήμερα να το σπάσουμε, θα τελειώσουμε πολύ νωρίς και αύριο δεν θα υπάρχει αντικείμενο. Η πρότασή μου, λοιπόν, είναι αυτή. Εάν επιμείνετε, εγώ θα το αποδεχθώ. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θέτω βεβαίως ένα γενικότερο θέμα. Κατά την άποψή μου αλλιώς πρέπει να αρχίσουμε, αλλά με αφορμή και το σημερινό νομοσχέδιο θα ήθελα να σας θυμίσω ότι στη Διάσκεψη των Προέδρων αυτό που αποφασίσαμε ήταν ότι στη συζήτηση επί των άρθρων θα διετίθεντο δύο συνεδριάσεις. Είναι προφανές ότι όταν ανακοινώνεται στο Σώμα ότι θα τα συζητήσουμε σε μία ενότητα, οι συνάδελφοι, ακόμα και ίδιοι κατά τον αριθμό, εάν είχαν τη διάθεση να μιλήσουν για την πρώτη, παραδείγματος χάριν, ενότητα, κάνουν προσπάθεια να συμπεριλάβουν στην ομιλία τους και τα υπόλοιπα. 
     Εγώ, λοιπόν, θα σας πρότεινα, για να είμαστε εντός του πλαισίου της απόφασης της Διάσκεψης των Προέδρων, να πούμε ότι εφεξής οι συνάδελφοι που είναι εγγεγραμμένοι μιλούν επί της πρώτης ενότητας των άρθρων και αν βεβαίως τελειώσουμε  την πρώτη ενότητα σύντομα, να περάσουμε στη δεύτερη ενότητα. Κατατάσσω τις ενότητες ως εξής: Μέχρι και το άρθρο 19 η πρώτη ενότητα και από το άρθρο 20 μέχρι το τέλος η δεύτερη ενότητα. 
     Για να δούμε, οι συνάδελφοι που ενεγράφησαν μήπως θα ήθελαν να μιλήσουν και στη μία και στην άλλη ενότητα; Αλλά μην τους συμπιέσουμε. Πιστεύω ότι απηχώ τις απόψεις όλων των πτερύγων, όχι μόνο των συναδέλφων του ΠΑ.ΣΟ.Κ.. 
     Ας πούμε ότι εφεξής τουλάχιστον οι συνάδελφοι που πρόκειται να μιλήσουν, θα μιλήσουν για την πρώτη άλλη ενότητα μέχρι και το άρθρο 19 και όταν με το καλό τελειώσουμε, θα μπούμε ξεχωριστά στην άλλη ενότητα από το άρθρο 20 μέχρι το τέλος. Αυτό σας προτείνω εγώ. 
     ΠΡΟΕΔΡΕΥΩΝ (Σωτήρης Χατζηγάκης): Δηλαδή προτείνετε να εγγραφούν στην πρώτη ενότητα και όσοι θέλουν να εγγραφούν στη δεύτερη ενότητα. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Θα μιλήσουμε ορισμένοι και επί της αρχής!
     ΠΡΟΕΔΡΕΥΩΝ (Σωτήρης Χατζηγάκης): Είναι ανεξάρτητο αυτό, κύριε Γείτονα. 
     Το Προεδρείο δεν θα έχει αντίρρηση. Σας θυμίζω, όμως, ότι η συζήτηση η οποία έγινε στη Διάσκεψη των Προέδρων ήταν μεν για τρεις συνεδριάσεις, ετέθη όμως από συνάδελφο παρόντα σε εκείνη τη συνεδρίαση ότι δεν υπάρχουν πολλοί ομιλητές και δεν πιθανολογείται να υπάρξουν πολλοί ομιλητές να εγγραφούν στην κατ’ άρθρο συζήτηση. Το Προεδρείο, όμως, δεν έχει αντίρρηση να το κάνουμε σε δύο ενότητες. Βέβαια αυτό θα φέρει μία ανωμαλία διαδικαστική. 
     Ο Κοινοβουλευτικός Εκπρόσωπος της Νέας Δημοκρατίας έχει το λόγο. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι σαφέστατα κάποια στιγμή θα πρέπει να συζητήσουμε ορισμένα θέματα γύρω από τη λειτουργία του Κοινοβουλίου. Δεν νομίζω ότι έχει κανείς αμφιβολία γι’ αυτό και για τον τρόπο με τον οποίο θα οργανώνονται οι συζητήσεις. Όμως έχει ήδη εξαντληθεί σχεδόν το ήμισυ του καταλόγου. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Είναι άλλοι δεκατέσσερις να μιλήσουν!
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Νομίζω ότι είναι άλλοι δέκα εγγεγραμμένοι να μιλήσουν. Αν θέλετε να το πάμε στις δύο ενότητες, που λέει ο Κοινοβουλευτικός Εκπρόσωπος του ΠΑ.ΣΟ.Κ., θα κάνουμε έναν περιορισμό στο χρόνο για την πρώτη ενότητα, οκτώ λεπτά και όχι δώδεκα ή δεκατρία ...
     ΠΡΟΕΔΡΕΥΩΝ (Σωτήρης Χατζηγάκης): Όχι, δεν είναι δώδεκα-δεκατρία παρά μόνο στους εισηγητές. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Οκτώ λεπτά είναι ο χρόνος, κύριε Βαρβιτσιώτη.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Μέχρι τώρα έχουν ξεφύγει, κύριε Καστανίδη, στο χρόνο τους.
     Αν υπάρχει θέμα και υπάρχει ενδιαφέρον, να συνεχίσουμε μετά με μία δεύτερη ενότητα. Αλλά νομίζω ότι μέσα στα σημερινά χρονικά πλαίσια μάς δίνεται η ευκαιρία να συζητήσουμε και τις δύο ενότητες, δηλαδή να εξαντληθούμε πάνω στην πρώτη ενότητα και στη συνέχεια να φθάσουμε έως τις 0.30΄ ώστε να τελειώσει και η δεύτερη ενότητα. Δεν νομίζω ότι η δεύτερη ενότητα είναι αυτή που προκαλεί -άλλωστε από τις τοποθετήσεις επί της αρχής- το μεγάλο ενδιαφέρον.
     ΠΡΟΕΔΡΕΥΩΝ (Σωτήρης Χατζηγάκης): Πάντως απευθυνόμενος στην Κυβέρνηση θέλω να πω ότι, κύριε Υπουργέ, μπορούμε να το κάνουμε σε δύο ενότητες και να τελειώσει απόψε η συζήτηση. Εγώ το λέω για την καλύτερη διεξαγωγή της συζήτησης.
     Προσωπικά θα έλεγα σήμερα να τελειώσει εφάπαξ. Εφόσον όμως η Αντιπολίτευση επιμένει, να το δούμε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Πρόεδρε, καταλαβαίνω απολύτως την καλή σας διάθεση. Όμως, γιατί να τελειώσουμε σήμερα; Ας συζητήσουμε με όσους είναι εγγεγραμμένοι αυτήν τη στιγμή, την πρώτη ενότητα. Αν στη δεύτερη ενότητα εγγραφούν …
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, νομίζω ότι ο κ. Καστανίδης στην παρατήρησή του έχει δίκιο, όπως και ο δικός μας Κοινοβουλευτικός Εκπρόσωπος, ο κ. Βαρβιτσιώτης. 
     Αυτό το θέμα βεβαίως θα μπορούσε να είχε τεθεί εξ αρχής, διότι ο προκάτοχός σας στην Έδρα  συζήτησε και με τους εισηγητές, απευθύνθηκε στο Σώμα και οι εισηγητές με μία ανοχή χρόνου αναφέρθηκαν σε όλα τα άρθρα, όπως και οι πρώτοι συνάδελφοι Βουλευτές που έλαβαν το λόγο. 
     Νομίζω ότι με την ανοχή του Προεδρείου και για την ισοτιμία της συζήτησης και πρέπει να πούμε μια αλήθεια, κύριε Καστανίδη, στο τέλος της πρώτης ημέρας στη συζήτηση επί της αρχής είχαν μείνει τρία άτομα στην Αίθουσα. Είχε μείνει η εισηγήτρια της Αντιπολίτευσης, η κ. Τσουρή, είχε μείνει η κ. Παντελάκη, είχε μείνει ο κ. Βεργίνης, είχε μείνει και ο Υπουργός. 
     Αν, λοιπόν, φθάσουμε στις 0.00΄ και μείνουμε πάλι τέσσερις, τότε καλύτερα να υπάρχει μια ανοχή χρόνου, να αναφερθούν όλοι οι συνάδελφοι σε όλα τα άρθρα και να κλείσει η συζήτηση. Εάν το αίτημα γινόταν από την αρχή της συνεδριάσεως, εγώ θα συνηγορούσα με την άποψη του κ. Καστανίδη, που νομίζω ότι βάζει τα πράγματα σε μια τάξη. Είναι δύο διαφορετικά πράγματα. Όντως οι δύο πρώτες ενότητες είναι ξεχωριστές και η τρίτη ενότητα του νομοσχεδίου αφορά σε άλλα θέματα, αλλά τώρα νομίζω ότι μπορούμε και για την οικονομία της συζήτησης να προχωρήσουμε όπως ξεκινήσαμε με την ανοχή του Προεδρείου. 
     Άλλωστε είχαμε πάρα πολύ χρόνο στην Επιτροπή Παραγωγής και Εμπορίου και μάλιστα με συνεδριάσεις που διήρκησαν παραπάνω από επτά ώρες, ενώ γνωρίζετε ότι η διάρκεια των συνεδριάσεων είναι τρεις ώρες. Η ακρόαση των φορέων έγινε σε συνεδρίαση επτά ωρών. Είχαμε τρεις συνεδριάσεις όπου συζητήσαμε όλα τα άρθρα με λεπτομέρειες και ήδη έχουν γίνει αποδεκτές πολλές από τις προτάσεις των εισηγητών και των Βουλευτών. 
     Ας συνεχίσουμε λοιπόν όπως είναι τώρα και με την ανοχή του Προεδρείου αναφορικά με το χρόνο των ομιλιών των συναδέλφων.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Για να υπάρχει αποτύπωση της πραγματικότητας πρέπει να σας πω ότι ο Προεδρεύων δεν συνεννοήθηκε ούτε με τα κόμματα ούτε με τους Κοινοβουλευτικούς Εκπροσώπους ούτε με τους εισηγητές. Ήλθε εδώ και ανακοίνωσε …
     ΠΡΟΕΔΡΕΥΩΝ (Σωτήρης Χατζηγάκης): Ρώτησα το Σώμα, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Και υπήρξε διαμαρτυρία μάλιστα από την εισηγήτριά μας για το χρόνο. Η εισηγήτριά μας είπε, δώστε μας παραπάνω χρόνο. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, δεν ισχύει αυτό.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, επιτρέψτε μου. 
     ΠΡΟΕΔΡΕΥΩΝ (Σωτήρης Χατζηγάκης): Αδικείτε το Προεδρείο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Σ’ αυτές τις περιπτώσεις υπάρχει συνεννόηση. Σας παρακαλώ πολύ, δεν υπήρξε κάποια συνεννόηση. Ο Προεδρεύων ήλθε, ανακοίνωσε μία ενότητα των άρθρων και τελειώσαμε. 
     ΠΡΟΕΔΡΕΥΩΝ (Σωτήρης Χατζηγάκης): Εγώ βλέπετε ότι έχω κατανόηση και θα δεχτώ και την πρόταση αυτή, αλλά νομίζω ότι αδικείται κατάφωρα το Προεδρείο. Είπα ότι είναι εγγεγραμμένοι κάποιοι ομιλητές και μπορεί να τελειώσει απόψε. Ζήτησα αν δέχεται η Βουλή να τελειώσουμε απόψε και η Βουλή απεδέχθη. Δεν υπήρξε καμία διαμαρτυρία. Ελέχθη από την κ. Παντελάκη ότι επειδή τα άρθρα είναι πολλά, να υπάρξει μια ανοχή. Την ανοχή αυτή την έδωσα με το παραπάνω.
     ΕΛΠΙΔΑ ΤΣΟΥΡΗ: Όλοι ζητήσαμε κάτι παραπάνω. 
     ΠΡΟΕΔΡΕΥΩΝ (Σωτήρης Χατζηγάκης): Για τους εισηγητές, κυρία Τσουρή. Στην κ. Παντελάκη έδωσα δεκαεπτά λεπτά. Στον κ. Βεργίνη έδωσα δεκατέσσερα λεπτά και εσείς, κυρία Τσουρή, μιλήσατε δεκαπέντε λεπτά. Επομένως η ανοχή, την οποία ζητήσατε, δόθηκε με το παραπάνω και στους ομιλητές. Αν δείτε τους χρόνους θα διαπιστώσετε ότι κανείς δεν τελείωσε την ομιλία του στα οκτώ λεπτά.
     Επομένως μην καταλογίζετε ότι δεν εδόθη η ανοχή, με αγάπη στους Βουλευτές. Τώρα αν επιμείνει η Αντιπολίτευση, κύριε Υπουργέ, και απευθύνομαι στην Πλειοψηφία, εγώ θα έλεγα να διασπασθούν τα άρθρα σε δύο ενότητες. 
     Παρακαλώ, όμως, κύριε Καστανίδη, αφήστε να τελειώσει και αν χρειαστεί να υπάρξει και δευτερολογία τότε να δώσουμε το περιθώριο. Αλλά αφήστε μια και ξεκίνησε έτσι, να δούμε πώς πάει και αν κάποιος συνάδελφος θέλει να μιλήσει να του δώσουμε το δικαίωμα να μιλήσει για τέσσερα λεπτά επιπλέον.
     Συνεχίζουμε έτσι;
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Επειδή πολλές φορές κατηγορούμαστε ότι εφαρμόζουμε αυστηρά τον Κανονισμό, εν πάση περιπτώσει, θα κάνουμε αυτήν την παραχώρηση.  
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θέλουμε την παραχώρησή σας! Εφαρμόζετε αυστηρά τον Κανονισμό, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα, κύριε Καστανίδη! Θέλετε να έχουμε οξύτητες;  Δεν σας καταλαβαίνω!
     ΧΑΡΑΛΑΜΠΟΣ ΚΑΣΤΑΝΙΔΗΣ: Τι παραχώρηση μου κάνετε; 
     ΠΡΟΕΔΡΕΥΩΝ (Σωτήρης Χατζηγάκης): Αφού ήδη πήραμε απόφαση. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Μα, δεν την πήραμε!
     ΠΡΟΕΔΡΕΥΩΝ (Σωτήρης Χατζηγάκης): Την πήραμε, κύριε Καστανίδη! Διαβάστε τα Πρακτικά. Δεν ήσασταν παρών. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σ΄ αυτές τις περιπτώσεις συνεννοούμαστε με τους Κοινοβουλευτικούς Εκπροσώπους. Η εισηγήτριά μας έκανε σαφές…
     ΠΡΟΕΔΡΕΥΩΝ (Σωτήρης Χατζηγάκης): Συνεννοούμαστε, εφόσον είναι παρόντες στην Αίθουσα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ πάρα πολύ!
     ΠΡΟΕΔΡΕΥΩΝ (Σωτήρης Χατζηγάκης): Δεν μπορούμε, απόντων των Κοινοβουλευτικών Εκπροσώπων, να συνεννοηθούμε. Ελάτε τώρα! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ποια είναι η παραχώρηση που μας κάνετε γι’ αυτό που ζητάμε; Το απολύτως αυτονόητο; 
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Μα, λέτε «κατά παραχώρηση»!
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, ελήφθη απόφαση από τη Βουλή.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία, κύριε Πρόεδρε!  Να εφαρμόσουμε την απόφαση της Διάσκεψης των Πρόεδρων. Η Διάσκεψη των Προέδρων πήρε απόφαση για τρεις συνεδριάσεις. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, θέλετε να δημιουργήσετε κλίμα οξύτητας;  Εγώ λυπάμαι, αλλά δεν θα σας παρακολουθήσω!
     Σας παρακαλώ, κύριε συνάδελφε! 
     Σας επαναλαμβάνω ότι στη Διάσκεψη των Προέδρων, όπου ήμουν παρών και πρέπει να ήσασταν και εσείς παρών, μιλήσαμε για τρεις συνεδριάσεις. Υπήρξε στη Διάσκεψη, μια πρόταση συναδέλφου παρόντος ο οποίος είπε…
     ΧΑΡΑΛΑΜΠΟΣ ΚΑΣΤΑΝΙΔΗΣ: ....
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Καστανίδη! Σας παρακαλώ!
     ΧΑΡΑΛΑΜΠΟΣ ΚΑΣΤΑΝΙΔΗΣ: Αλλάζετε την απόφαση της Διάσκεψης; 
     ΠΡΟΕΔΡΕΥΩΝ (Σωτήρης Χατζηγάκης): Μα, έγινε αποδεκτό! 
     ΑΠΟΣΤΟΛΟΣ ΣΤΑΥΡΟΥ: «Αν χρειαστεί» αποφασίστηκε στη Διάσκεψη. Μισή ώρα χάσαμε τώρα με αυτήν τη συζήτηση! 
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, η οξύτητα δεν βοηθάει πάντοτε. Σας παρακαλώ, καθίστε κάτω! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κατά παραχώρηση; Σε ποιον παραχωρείτε; 
     ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, σας παρακαλώ! Σας είπα πού έγινε παραχώρηση. Μην επανερχόμαστε στα ίδια. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν πρόκειται να καθίσω κάτω και μάλιστα με κλειστά μικρόφωνα! Συνηθίζετε τα κλειστά μικρόφωνα. 
     ΠΡΟΕΔΡΕΥΩΝ (Σωτήρης Χατζηγάκης): Μα, τώρα είναι ντροπή να το λέτε εσείς αυτό! Σας άφησα και κάνατε δεκαπέντε παρεμβάσεις! Δεν είχατε το δικαίωμα για δεκαπέντε φορές και τώρα λέτε ανακριβώς, ως μη οφείλατε, ότι σας κλείνουμε τα μικρόφωνα;  Σας παρακαλώ! Ορίστε τώρα! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Μου στερείτε το δικαίωμά μου;  Τι λέτε; 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, το Προεδρείο κάνει έκκληση να διασπασθούν τα άρθρα σε δύο ενότητες. Η πρώτη ενότητα θα περιλαμβάνει τα άρθρα 1 έως 19 και τα υπόλοιπα στη δεύτερη. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μπορώ να πάρω το λόγο; 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Βαρβιτσιώτη.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, επιτρέψτε μου σας πω ότι ήδη έχουν μιλήσει επί του συνόλου των άρθρων συνάδελφοι. Έχουν γραφτεί, για να μιλήσουν επί του συνόλου των άρθρων. Οπότε, αν θέλουν να χρησιμοποιήσουν το δικαίωμά τους,…
     ΠΡΟΕΔΡΕΥΩΝ (Σωτήρης Χατζηγάκης): Κύριε Βαρβιτσιώτη, το είπα αυτό, αλλά επειδή το Προεδρείο θέλει να διεξαχθεί ομαλά η συζήτηση, δεν θέλουμε να υπάρξουν προστριβές. Ας το αφήσουμε έτσι, δηλαδή σε δύο ενότητες και θα το συζητήσουμε…
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, εγώ θα ήθελα να σας παρακαλέσω το εξής: Επειδή το Προεδρείο έχει το δικαίωμα να αφαιρεί το λόγο, όταν κάποιος βρίσκεται εκτός θέματος, αν κάποιος από τους συναδέλφους θέλει να αναφερθεί κατά τη συζήτηση τώρα στη δεύτερη ενότητα των άρθρων του νομοσχεδίου, να μην του αφαιρεθεί ο λόγος, αλλά να συνεχίσει και να ολοκληρώσει. 
     ΠΡΟΕΔΡΕΥΩΝ (Σωτήρης Χατζηγάκης): Ούτως ή άλλως μπορεί να μην εγγραφεί στη συνέχεια. 
     Κρατώ, λοιπόν, τον κατάλογο όπως έχει. Θα συζητήσουμε τα άρθρα από το 1 έως το 19.
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, μπορώ να έχω το λόγο; 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Παντελάκη.
     ΕΛΠΙΔΑ ΠΑΝΤΕΛΑΚΗ: Συνεννοηθήκαμε ότι θα έχουμε και την Πέμπτη συνεδρίαση; Γιατί αν είναι έτσι, με βάση αυτό που είπατε και με το οποίο συμφωνώ απολύτως, τότε πρέπει οι ομιλητές να μιλούν μόνο για τη ναυτική εκπαίδευση, δηλαδή για το πρώτο κομμάτι του νομοσχεδίου. Έτσι δεν είναι; 
     ΠΡΟΕΔΡΕΥΩΝ (Σωτήρης Χατζηγάκης): Έτσι είναι.
     ΕΛΠΙΔΑ ΠΑΝΤΕΛΑΚΗ: Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Εφόσον δεν κατορθωθεί να τελειώσουμε μέχρις εκεί, θα συνεχιστεί η συζήτηση σε άλλη συνεδρίαση. 
     Όποιος, λοιπόν, θέλει να μιλήσει μόνο για τα άρθρα 1 έως 19 και είναι εγγεγραμμένος για το σύνολο των άρθρων, θα πρέπει να διαγραφεί και να επανεγγραφεί για τη δεύτερη ενότητα των άρθρων. 
     Το λόγο έχει ο κ. Γείτονας. 
     ΦΙΛΙΠΠΟΣ ΤΣΑΛΙΔΗΣ: Μόνο για τη ναυτική εκπαίδευση!
     ΚΩΝΣΤΑΝΤΙΝΟΣ ΓΕΙΤΟΝΑΣ: Ομιλώ επί της αρχής. 
     ΠΡΟΕΔΡΕΥΩΝ (Σωτήρης Χατζηγάκης): Επί της αρχής θα μιλήσει ο κ. Γείτονας. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Απλώς είναι και αυτό παράδοξο…
     ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, τα παράδοξα νομίζω ότι δεν τα αρχίσαμε εμείς. Έτσι δεν είναι;  
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, …
     ΠΡΟΕΔΡΕΥΩΝ (Σωτήρης Χατζηγάκης): Μια και μιλάμε για παράδοξα και κανονισμούς, το σημερινό Προεδρείο εφαρμόζει έναν κανονισμό και μια πρακτική που τη βρήκε. Αν θέλετε να τα αλλάξετε, να το αναφέρετε στην επιτροπή…
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, γιατί αυτή η «ευθιξία» χωρίς μάλιστα να αναφερθώ σ΄ εσάς ούτε να μιλώ ακόμα από μικροφώνου; Κατ’ αρχάς, απάντησα στους συναδέλφους εκτός μικροφώνου. 
     ΦΙΛΙΠΠΟΣ ΤΣΑΛΙΔΗΣ: Τρέχει ο χρόνος!
     ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, δεν θα μετρήσει ο χρόνος μου. Με συγχωρείτε…
     ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Γείτονα. Με τα δευτερόλεπτα θα παίξουμε; 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Χρησιμοποιείστε το Βήμα, κύριε συνάδελφε. 
     ΦΙΛΙΠΠΟΣ ΤΣΑΛΙΔΗΣ: Ξανατρέχει ο χρόνος. Τον μηδένισε ο Πρόεδρος και ξανατρέχει.
     ΠΡΟΕΔΡΕΥΩΝ (Σωτήρης Χατζηγάκης): Δεν τον μηδενίζω πάλι, κύριε Γείτονα. Προχωρήστε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Εντάξει, κύριε Πρόεδρε.
     Κυρίες και κύριοι συνάδελφοι, συμπληρώθηκαν δύο χρόνια διακυβέρνησης από τη Νέα Δημοκρατία, δύο χαμένα χρόνια για όλους τους τομείς και για τους τομείς της αρμοδιότητάς σας, κύριοι Υπουργοί. Σε αυτό το διάστημα η Κυβέρνηση, καταγγέλλοντας συνεχώς το ΠΑ.ΣΟ.Κ. –έτσι που καταγράφηκε ήδη μάλιστα ως «αντιπολίτευση της Αντιπολίτευσης»- ουσιαστικά χωρίς δικό της έργο…
     ΑΠΟΣΤΟΛΟΣ ΣΤΑΥΡΟΥ: Πολλά χρόνια τα λέτε αυτά. Πείτε για το νομοσχέδιο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Θα αναφερθώ τώρα και σε ό,τι αφορά τη ναυτιλία, μην ανησυχείτε, κύριε Γενικέ Γραμματέα. Εσείς συνήθως είστε ψύχραιμος. Έχετε άλλωστε να αντιμετωπίσετε τόσα εσωκομματικά σας προβλήματα. Μην τα βάζετε, λοιπόν, μαζί μας. Εγώ σας καταλαβαίνω. Εμείς θα κάνουμε την κριτική μας.
     Λέω ότι η Κυβέρνηση πραγματικά, ουσιαστικά καταγγέλλοντας το ΠΑ.ΣΟ.Κ., χωρίς δικό της έργο «έτρωγε από τα έτοιμα». Αθετήθηκαν υποσχέσεις, κατασπαταλήθηκε εθνικό κεφάλαιο, χάθηκαν ερείσματα και ευκαιρίες. Ποιες είναι οι θλιβερές συνέπειες; Τα αδιέξοδα στην οικονομία, η ανάσχεση της αναπτυξιακής δυναμικής της χώρας, η ανασφάλεια στην κοινωνία. Όλη αυτή η αντιαναπτυξιακή πολιτική με τα μεγάλα αναπτυξιακά ελλείμματα, που δημιουργεί η αντιλαϊκή πολιτική, έχει φέρει τους μικρομεσαίους και τα νοικοκυριά σε απόγνωση, τα κέρδη για τους λίγους, τις ζημιές και τα χρέη για τους πολλούς, που συνυπάρχουν και συμπορεύονται, δυστυχώς, με αυταρχισμό και την απόπειρα και επιχείρηση να ξηλωθεί όλο το πλέγμα των εγγυήσεων για τους εργαζόμενους.
     Για την ακτοπλοΐα δε και για τους ναυτικούς είχαμε ακούσει μεγαλόστομες υποσχέσεις. Είχατε τάξει «λαγούς με πετραχήλια». Το αποτέλεσμα ποιο είναι; Να υπάρχουν νησιά αποκομμένα, προβληματικές θαλάσσιες συγκοινωνίες –ειπώθηκαν αυτά από τους κυρίους συναδέλφους- και πρόσφατα ο εμπαιγμός στους ναυτικούς και η επιστράτευσή τους.
     Ισχυρίζεται τώρα η Κυβέρνηση ότι με αυτό το νομοσχέδιο αναβαθμίζει τη ναυτική εκπαίδευση. Το αντίθετο, όμως, προκύπτει από τις διατάξεις. Τροποποιούνται δύο βασικοί νόμοι, που αναδιοργάνωσαν τη ναυτική εκπαίδευση –αναφέρομαι στους νόμους 2638/1998 και 3153/2003- με τρόπο που οδηγεί τη ναυτιλία σε υποβάθμιση. Εδώ επίσης έχουμε και μια παγκόσμια πρωτοτυπία: Εξισώνεται ένα επαγγελματικό δίπλωμα με το πτυχίο των Τ.Ε.Ι..
     Για μένα, βέβαια, η ταμπακιέρα βρίσκεται στο άρθρο 18 του νομοσχεδίου, στην παράγραφο 7. Ουσιαστικά, στήνεται μια «μηχανή» παραγωγής πλοιάρχων και μηχανικών Β΄ τάξεως, καθώς δίνεται η δυνατότητα στους αποφοίτους των ιδιωτικών σχολών Ν.Ε.Κ.Ε. για απόκτηση διπλώματος στη συνέχεια. Αυτό θα έχει σαν αποτέλεσμα –αυτό είναι το παράδοξο- να γίνονται γρηγορότερα πλοίαρχοι οι απόφοιτοι ιδιωτικών σχολών απ’ ό,τι των Ναυτικών Ακαδημιών.
     Η δική μας η πρόταση και η δική μας η θέση, όπως αναφέρθηκε από την εισηγήτριά μας και από τους συναδέλφους μου, είναι η σαφής οριοθέτηση των δράσεων που συνιστούν επαγγελματική κατάρτιση από εκείνες που αποτελούν εκπαίδευση. Και θέλουμε ταυτόχρονα και τη μεγιστοποίηση των απαιτήσεων για τα πρότυπα εκπαίδευσης. Η εισηγήτριά μας και οι προλαλήσαντες συνάδελφοι του ΠΑ.ΣΟ.Κ. αναφέρθηκαν αναλυτικά στα κεφάλαια, που έχουν σχέση με τη ναυτική εκπαίδευση και κατάρτιση. Στο λίγο χρόνο που έχω θέλω να αναφερθώ στο άρθρο 21 του νομοσχεδίου.
     Κύριε Υπουργέ –απευθύνομαι στον Υπουργό Εμπορικής Ναυτιλίας- υπάρχει ήδη η κατάταξη των λιμανιών της χώρας σε εθνικής σημασίας, μείζονος ενδιαφέροντος και τοπικής σημασίας, με βάση την κοινή Υπουργική απόφαση 3514/1992. Με το άρθρο 21 προβλέπεται η δυνατότητα αλλαγής του χαρακτηρισμού των λιμένων με κοινή απόφαση Υπουργών –Οικονομικών, ΠΕ.ΧΩ.Δ.Ε., Εμπορικής Ναυτιλίας- και εισάγεται η κατηγορία των λεγομένων «διεθνούς ενδιαφέροντος», σύμφωνα και με οδηγία της Ευρωπαϊκής Ένωσης. Μέχρις εδώ καλά.
     Αναφέρεται, όμως, στην εισηγητική έκθεση ότι στη κείμενη νομοθεσία δεν υφίσταται εξουσιοδοτική διάταξη, που να επιτρέπει την τροποποίηση της απόφασης 3514/1992 για επαναχαρακτηρισμό των λιμένων. Δεν είναι σαφές γιατί δεν υπάρχει αυτή η εξουσιοδότηση. Ρώτησα, κύριε Υπουργέ, αν θυμάστε, στην περασμένη συνεδρίαση και τους συμβούλους σας. Δεν μου έδωσαν καμία απάντηση. Ζήτησα τον εξουσιοδοτικό νόμο, διότι ο εξουσιοδοτικός νόμος, με τον οποίο εκδόθηκε η απόφαση 3514/1992 για την κατάταξη, δεν μπορεί να προέβλεπε απόφαση εφάπαξ. Δεν έχω, πραγματικά, εικόνα του τι έχει συμβεί.
     Ήταν μια εφάπαξ εξουσιοδότηση ή υπάρχει κενό λόγω του ότι μεταφέρθηκε η αρμοδιότητα που ανήκε παλιά στο Υ.ΠΕ.ΧΩ.Δ.Ε.; Είχα χειριστεί παλιά, ως Υπουργός ΠΕ.ΧΩ.Δ.Ε. αυτό το ζήτημα της κατάταξης των λιμένων. Περιμένω, κύριε Υπουργέ –μου είχαν πει οι σύμβουλοί σας ότι θα μελετούσαν το θέμα το Σαββατοκύριακο- μια διευκρίνιση. Αλλά πέραν του διαδικαστικού…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή;
     ΚΩΝΣΤΑΝΤΙΝΟΣ ΓΕΙΤΟΝΑΣ: Αν κρατήσει το χρόνο της διακοπής ο κύριος Πρόεδρος, ευχαρίστως.
     ΠΡΟΕΔΡΕΥΩΝ (Σωτήρης Χατζηγάκης): Θα σας κρατήσω το χρόνο.
     Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπήρχε νόμος. Με το άρθρο 21 ερχόμαστε να καλύψουμε αυτό το νομοθετικό κενό, για να υπάρχει νομοθετική εξουσιοδότηση. Το μόνο που υπήρχε, ήταν μια υπουργική απόφαση με υπογραφή του κ. Μάνου, του τότε Υπουργού Εθνικής Οικονομίας και τώρα στελέχους της Αντιπολίτευσης, του κ. Κλείτου, ως Υπουργού Εσωτερικών και του κ. Παυλίδη, ως Υπουργού Εμπορικής Ναυτιλίας. Αυτή είναι η διάταξη με βάση την οποία κατατάσσονταν τα λιμάνια. Εμείς καλύπτουμε αυτό το νομοθετικό κενό.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, είναι δυνατόν να έχει εκδοθεί υπουργική απόφαση χωρίς εξουσιοδότηση νόμου; Βασίζεται σίγουρα η υπουργική απόφαση σε κάποιο εξουσιοδοτικό νόμο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Ισχύει η καινούργια διάταξη.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Καραμάριε, είστε και νομικός. Είμαστε έμπειροι κοινοβουλευτικοί...
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, να μη γίνονται διακοπές.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταθέτω στα Πρακτικά την προαναφερθείσα υπουργική απόφαση.
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά την προαναφερθείσα υπουργική απόφαση, η οποία βρίσκεται  στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί εγώ θυμάμαι ότι συναρμοδιότητα της κατάταξης των λιμένων την είχε το Υ.ΠΕ.ΧΩ.Δ.Ε..
     Εν πάση περιπτώσει, έρχομαι στην ουσία. Αυτό που είναι προβληματικό στη διάταξη του άρθρου 21, κύριε Υπουργέ, είναι οι όροι και οι προϋποθέσεις με τις οποίες θα αλλάξει ο χαρακτηρισμός σ΄ ένα λιμάνι. Τα κριτήρια, κατά τη γνώμη μου -και επειδή έχω χειριστεί το θέμα αυτό παλαιότερα- πρέπει να είναι γενικότερα και να υπηρετούν τη στρατηγική των μεταφορών και τις αρχές του χωροταξικού σχεδιασμού. Όταν είχε το Υ.ΠΕ.ΧΩ.Δ.Ε. συναρμοδιότητα, είχαμε αναθέσει τεχνικοοικονομικές μελέτες για να κάνουμε κατάταξη των λιμανιών. Το άρθρο του νομοσχεδίου ορίζει ότι η κατάταξη των λιμένων γίνεται σύμφωνα με τη σημασία τους, βάζει τα κριτήρια αυτά, την επίδραση στο δίκτυο διεθνών και εθνικών μεταφορών και τις διαφαινόμενες, όπως λέει, προοπτικές ανάπτυξης. Το ερώτημα, όμως, είναι: Ποιος εισηγείται; Ύστερα από ποια μελέτη; Ο κύριος Υπουργός, ο εκάστοτε κύριος Υπουργός, με αυθαίρετα κριτήρια; Πώς εφαρμόζονται αυτά τα κριτήρια; Στην επιτροπή αναφέρατε ότι ένα κριτήριο θα είναι η διακομματική συναίνεση στις τοπικές κοινωνίες. Αυτό το διάβασα στα Πρακτικά, κύριε Υπουργέ. Αυτό αφορά κατ΄ αρχάς μικρά λιμάνια και εκεί η συναίνεση είναι δεδομένη. Τι θα γίνει αν συρρέουν αιτήματα αναβάθμισης των λιμανιών; Εγώ πιστεύω ότι θα πρέπει να υπάρχει διαφάνεια και τεκμηρίωση στη  λήψη των αποφάσεων της αναβάθμισης. Και αυτό θέλω να τονίσω με την τοποθέτησή μου. Θα πρέπει να υπάρχουν συγκεκριμένα μετρήσιμα κριτήρια, που εξυπηρετούν τους αναπτυξιακούς, μεταφορικούς, χωροταξικούς και περιβαλλοντικούς στόχους. 
     Φοβάμαι πως εδώ η ρύθμιση πάσχει και ενδεχομένως με το δίλημμα «χρηματοδότηση ή όχι» θα έχουμε αλλαγές αρμοδιοτήτων σε ό,τι αφορά την Τοπική Αυτοδιοίκηση και άρα συγκεντρωτισμό ή ανακατάταξη των λιμένων με βάση πιέσεις και με κριτήριο το λεγόμενο «πολιτικό κόστος ή όφελος». Γράφε δηλαδή ρουσφετολογικά.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
     Τα λιμάνια στην εποχή μας, την εποχή των συνδυασμένων μεταφορών -και το ξέρετε καλά, κύριε Υπουργέ- είναι βασικός αναπτυξιακός πυλώνας και θα πρέπει όλοι να είμαστε αυστηροί, προσεκτικοί, τεκμηριωμένοι και μετρημένοι, όσον αφορά και την κατάταξή τους και την αναβάθμισή τους. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, νομίζω ότι αυτό απαντήθηκε και στην επιτροπή και κατά τη συζήτηση επί της αρχής. Γίνεται πολύς καβγάς για το τίποτα. Αυτό που θέλω να διαβεβαιώσω τον κ. Γείτονα, ο οποίος διετέλεσε και Υπουργός ΠΕ.ΧΩ.Δ.Ε., είναι ότι τα θέματα έχουν καθοριστεί. Ό,τι ισχύει στη νομοθεσία, ισχύει. Δεν πηγαίνουμε πίσω σ΄ αυτό που έκανε το δικό σας κόμμα –κατ’ εμέ καλώς το έκανε- στα τέλη της δεκαετίας του 1990, που κατέταξε κάποια λιμάνια σε λιμάνια εθνικής σημασίας, μετά από κάποια μελέτη, και ορίστηκαν τα έντεκα ή δώδεκα εθνικής σημασίας λιμάνια.
     Αυτά τα έντεκα ή δώδεκα εθνικής σημασίας λιμάνια είναι στην εποπτεία του Υπουργείου Εμπορικής Ναυτιλίας και παραμένουν. Το Υπουργείο Εμπορικής Ναυτιλίας δεν θέλει και άλλα δώδεκα λιμάνια, οπότε θα ακολουθούσαμε την ίδια διαδικασία, η οποία ακολουθήθηκε στο παρελθόν. 
     Απλώς δίνουμε αυτή τη δυνατότητα σ΄ αυτούς, στους οποίους έχουν παραχωρηθεί από τότε τα λιμάνια -και μπορεί να είναι δήμοι, νομαρχίες, περιφέρειες- πάντα με την εισήγηση και μόνο την εισήγηση αυτών στους οποίους υπάγεται τώρα η αρμοδιότητα αυτών των λιμανιών. Όπως γίνεται παραδείγματος χάριν σε επόμενο άρθρο από το άρθρο 21 που αναφέρεστε για τη Σαμοθράκη, που μετά από αίτηση των φορέων αυτό το μικρό λιμενικό ταμείο υπάγεται πια στον Οργανισμό Λιμένος Αλεξανδρουπόλεως. 
     Το ίδιο θα συμβεί και αν αυτοί, οι οποίοι έχουν σήμερα την ευθύνη των λιμανιών αυτών, ζητήσουν να ενταχθούν σε λιμάνια εθνικής σημασίας, οπότε από λιμενικά ταμεία, που είναι σήμερα, θα γίνουν ανώνυμες εταιρείες οργανισμοί λιμένος με μια άλλη διαδικασία.
     ΚΩΝΣΤΑΝΤΙΝΟΣ ΓΕΙΤΟΝΑΣ: Είναι δύο διαφορετικά πράγματα, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Άρα ό,τι ίσχυε, ισχύει και σήμερα. Τίποτα δεν αλλάζει. Δίνουμε μία δυνατότητα να ζητήσουν οι Οργανισμοί Τοπικής Αυτοδιοίκησης να αναβαθμιστούν αυτά τα λιμάνια, πάντα με κάποιες προϋποθέσεις, προϋποθέσεις κίνησης, ειδικών συνθηκών, αναπτυξιακών προοπτικών κ.λπ..
     Θέλω επίσης, να σας διαβεβαιώσω για το εξής, επειδή μιλήσατε για ρουσφέτι. Το χρηματοδοτικό πρωτόκολλο της Ευρωπαϊκής Τράπεζας Επενδύσεων, το οποίο εμείς υπογράψαμε, χωρίς μάλιστα την εγγύηση του ελληνικού δημοσίου, για 3.000.000.000 ευρώ χρηματοδότηση και για έργα 6.000.000.000 ευρώ, αφορά όχι μόνο τα λιμάνια εθνικής σημασίας, αλλά και τα λιμάνια περιφερειακής σημασίας, τοπικής σημασίας, λιμάνια που ανήκουν στην Τοπική Αυτοδιοίκηση. Αυτά τα λιμάνια μπορούμε να τα εντάξουμε σε αναπτυξιακές προοπτικές του χρηματοδοτικού πρωτοκόλλου. 
     Δεν έχουμε, λοιπόν, καμιά ανάγκη να ζητήσουν από το Υπουργείο Εμπορικής Ναυτιλίας να αναβαθμιστούν σε λιμάνια εθνικής σημασίας. Το μόνο κριτήριο, το οποίο υπάρχει, είναι τα προγράμματα, τα οποία προτείνουν να είναι ανταποδοτικά. Διότι καμία τράπεζα -ακόμα και η Ευρωπαϊκή Τράπεζα Επενδύσεων- δεν θα δώσει χρήματα, δάνειο, ακόμα και με τους προνομιακούς όρους για τους οποίους εμείς είμαστε υπερήφανοι που εξασφαλίσαμε 3,2% σταθερό επιτόκιο για είκοσι χρόνια και πενταετή έως επταετή περίοδο χάριτος.
     Αυτό ισχύει για τους Οργανισμούς Λιμένος, για το λιμάνι του Πειραιά και της Θεσσαλονίκης, που είναι εισηγμένες εταιρείες στο Χρηματιστήριο, για τα δώδεκα λιμάνια όπου το 100% της μετοχικής τους σύνθεσης ανήκει στο ελληνικό δημόσιο, που έγιναν –όπως σας είπα- στο τέλος της δεκαετίας του 1990, αλλά και για τα λιμάνια περιφερειακής σημασίας, λιμάνια που ανήκουν στον Ε.Ο.Τ. και θέλουν να γίνουν μαρίνες, ορφανά λιμάνια, τα οποία υπάρχουν. 
     Το μόνο κριτήριο είναι τα έργα, που θα αποταθούν στην Ευρωπαϊκή Τράπεζα Επενδύσεων να είναι ανταποδοτικά και να υπάρξει ιδιωτικός φορέας ο οποίος, με σύμπραξη δημόσιου και ιδιωτικού τομέα, να κάνει αυτά τα έργα. Είναι τόσο απλό. 
     Ευχαριστώ πολύ.
     ΚΩΝΣΤΑΝΤΙΝΟΣ ΓΕΙΤΟΝΑΣ: Να μη διακόψω τώρα. Αν χρειαστεί θα δευτερολογήσω. 
     ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, έχω ζητήσει το λόγο εδώ και ώρα. 
     ΠΡΟΕΔΡΕΥΩΝ (Γεώργιος Σούρλας): Προφανώς, από τον προηγούμενο Προεδρεύοντα, αλλά… 
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Παυλίδη, θα με ακούσετε πρώτα και μετά θα μιλήσετε. 
     ΠΡΟΕΔΡΕΥΩΝ (Γεώργιος Σούρλας): Ας επιτρέψουμε τώρα στον κ. Σγουρίδη να μιλήσει και μετά θα μιλήσετε, κύριε Παυλίδη. 
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, έχω να κάνω ένα σχολιασμό στα γενέθλια της συμφοράς, ότι ο απολογισμός του Υπουργείου Εμπορικής Ναυτιλίας έχει να επιδείξει δύο επιτεύγματα. 
     ΑΘΑΝΑΣΙΟΣ ΜΠΟΥΡΑΣ: Δεν απαλλάσσεστε με μία ήττα. Θα χρειαστούν πολλές ήττες…
     ΠΑΝΑΓΙΩΤΗΣ ΣΓΟΥΡΙΔΗΣ: Το πρώτο επίτευγμα είναι ότι ανήγαγε την ακτοπλοϊκή ταλαιπωρία των επιβατών του Αιγαίου σε τουριστική ατραξιόν. Το δεύτερο, κύριε Μπούρα, είναι ότι την επιστράτευση την έχετε ως εύκολο μέσο για την καταστολή των κινητοποιήσεων.
     ΑΘΑΝΑΣΙΟΣ ΜΠΟΥΡΑΣ : Το 2002 δεν το θυμάστε. 
     ΠΑΝΑΓΙΩΤΗΣ ΣΓΟΥΡΙΔΗΣ: Τουλάχιστον είχαν βγει αποφάσεις δικαστηρίων. Εσείς ούτε αυτό δεν περιμένατε. 
     Έρχομαι τώρα στο νομοσχέδιο. Άκουσα τον αγαπητό μου συνάδελφο, τον καθηγητή κ. Βεργίνη, να τοποθετείται επί των άρθρων αυτών λέγοντας ότι στο τριήμερο αυτό διάβασε όλες τις τοποθετήσεις των συναδέλφων της Αντιπολιτεύσεως και δεν βρήκε για ποιο λόγο πρέπει να καταψηφιστεί το νομοσχέδιο αυτό. Ε, λοιπόν, επί των άρθρων 1 έως 19 θα σας αναπτύξω το λόγο για τον οποίο εγώ τουλάχιστον, προσωπικά, καταψηφίζω όλα τα άρθρα. 
     Το νομοσχέδιο, κύριε Βεργίνη, παρά το φιλόδοξο τίτλο «Αναβάθμιση της ναυτικής εκπαίδευσης» δεν κατορθώνει να επιφέρει τομή στο θέμα της εκπαίδευσης αυτής, γιατί είναι προσκολλημένο στις αγκυλώσεις των «χαρτογιακάδων» του Υπουργείου, που δεν θέλουν να αφήσουν να χαθούν προνόμια του Υπουργείου και εμπλέκουν πολλές φορές τις πολιτικές ηγεσίες, τις εκάστοτε πολιτικές ηγεσίες των Υπουργείων, πίσω από τα γρανάζια αυτά. 
     Τα άρθρα, λοιπόν, 1 έως 15 για την Ακαδημία Εμπορικού Ναυτικού και 16 έως 19 για την ιδιωτική ναυτική εκπαίδευση, απλώς «χρυσώνουν» το χάπι. Είναι θολά συνταγματικά και είναι ευάλωτες οι ρυθμίσεις αυτές σε οποιαδήποτε προσφυγή στο Συμβούλιο Επικρατείας κάποιου που θα θεωρήσει ότι θίγονται τα προσωπικά του συμφέροντα. Και θα εξηγήσω το γιατί. Το εξήγησα και στην επιτροπή. Παιδεία ανώτατη είτε θεωρητική είτε τεχνολογική, δεν μπορεί να προσφέρεται εκτός του Υπουργείου Παιδείας –σε καμία περίπτωση, δεν το επιτρέπει το Σύνταγμά μας- όταν μάλιστα ο απόφοιτος απευθύνεται στην ελεύθερη αγορά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πάντως, κύριε συνάδελφε, αυτό δεν είναι η θέση του κόμματός σας. Γιατί ερωτήθηκε και το αρνήθηκε το κόμμα σας αυτό. 
     ΠΑΝΑΓΙΩΤΗΣ ΣΓΟΥΡΙΔΗΣ: Όταν μάλιστα ο απόφοιτος αυτός –επαναλαμβάνω- απευθύνεται στην ελεύθερη αγορά. 
     Στο ερώτημα: «Μα, οι παραγωγικές στρατιωτικές σχολές δεν επιβλέπονται από το Υπουργείο Εθνικής Άμυνας, οι σχολές της Αστυνομίας και του Πυροσβεστικού Σώματος δεν επιβλέπονται από το Υπουργείο Δημόσιας Τάξης;» η απάντηση είναι μία, πάγια και ξεκάθαρη: Οι απόφοιτοι αυτοί απορροφώνται από τα Σώματα των Υπουργείων αυτών. Το ίδιο θα πρέπει να συμβεί και με το Λιμενικό Σώμα, που επιτέλους πρέπει να αποκτήσει και αυτό τη Σχολή Λιμενικού που έχει χωροθετηθεί στην Αλεξανδρούπολη. Το έχει ανάγκη η Θράκη να χωροθετηθεί εκεί και να λειτουργήσει, για πολλούς και διαφόρους λόγους, ένας εκ των οποίων είναι και το δημογραφικό. Επιτέλους, πρέπει να τελειώσουν οι αναλογιστικές μελέτες για το πόσοι πρέπει να εισάγονται στη Σχολή του Λιμενικού, πόσοι πρέπει να αποφοιτούν και πώς πρέπει να είναι η διαδικασία, με την οποία θα πρέπει να ανανεώνεται το Λιμενικό Σώμα. Να τελειώσουν οι αναλογιστικές μελέτες! Και αυτή η σχολή κανένας δεν θα έχει αντίρρηση να επιβλέπεται από το Υπουργείο Εμπορικής Ναυτιλίας. Όμως η ανωτατοποίηση των Ακαδημιών Εμπορικού Ναυτικού, όπως και των Τουριστικών Σχολών, επιβλεπόμενες από νόμους των Υπουργείων δεν έχουν καμία τύχη. Το πόσο ιμιτασιόν είναι το εγχείρημα σάς το διαβάζω στο άρθρο 2, στην παράγραφο 2. Ακούστε, κύριοι συνάδελφοι: «Με προεδρικό διάταγμα που εκδίδεται μετά από πρόταση των Υπουργών Εθνικής Παιδείας και Θρησκευμάτων και Εμπορικής Ναυτιλίας και με τη σύμφωνη γνώμη των ενδιαφερόμενων πανεπιστημίων, μπορεί να οργανώνονται και να λειτουργούν, να συγχωνεύονται, να μετονομάζονται ή να καταργούνται Π.Μ.Σ. σε γνωστικά αντικείμενα σχετικά με τις εκπαιδευτικές, ερευνητικές και λειτουργικές ανάγκες της εμπορικής ναυτιλίας». Μπορεί, αλλά από το Υπουργείο Παιδείας εννοείται, επαναλαμβάνω. «Τα προγράμματα αυτά οργανώνονται από τα πανεπιστήμια, σε συνεργασία με τις Α.Ε.Ν.. Την αρμοδιότητα χορήγησης μεταπτυχιακών τίτλων σπουδών έχουν τα πανεπιστήμια».
     Ακούστε το, κύριοι συνάδελφοι. Αυτό και μόνο είναι η απόδειξη ότι δεν μπορεί να «ανωτατοποιηθούν» αυτά με το δικαίωμα που θέλουμε να δώσουμε. Δεν κάνουμε τομή. Θα έπρεπε να πάνε στο Υπουργείο Παιδείας. 
     Τι θα έπρεπε να γίνει κατά την άποψή μου; Αν θέλουμε να τις «ανωτατοποιήσουμε», θα πρέπει να τις εντάξουμε, ως ναυτικές σχολές, στα πανεπιστήμια με πρώτο κύκλο γενικών σπουδών και με δεύτερο κύκλο ειδικών σπουδών, που θα λαμβάνει υπόψη τη διεθνή σύμβαση του Λονδίνου του 1978, όπως κυρώθηκε με νόμο του 1983 από την ελληνική Βουλή, τις οδηγίες της Ευρωπαϊκής Ένωσης 94 και 98 και την κωδικοποίησή τους του 2001/25 των ευρωπαϊκών κοινοτήτων και όποια περαιτέρω εξέλιξη θα έχουν αυτές και έναν τρίτο κύκλο, που θα έπρεπε να έχει δύο εξάμηνα ή, αν θέλετε, ένα εξάμηνο πρακτικής εξάσκησης.
      	Θα μου πείτε τι θα γίνουν οι καθηγητές και ποιοι θα διδάσκουν σ’ αυτές τις ναυτικές σχολές; Θα διδάσκουν οι καθηγητές, που διδάσκουν και τώρα σ’ αυτές τις σχολές; Ήδη είχε γίνει αυτό όταν έγινε η αναβάθμιση των Κ.Α.Τ.Ε.Ε. σε Τ.Ε.Ι.. Υπάρχει δεδικασμένο, υπάρχει πεπατημένη στην ελληνική νομοθεσία, ώστε να μπορούν αυτοί οι καθηγητές να ενταχθούν μέσα στο διδακτικό επιστημονικό προσωπικό των πανεπιστημίων. 
     Αν πάμε σ’ αυτό το τριτοβάθμιο άλμα της ναυτικής εκπαίδευσης, τότε ανοίγεται και η διαχείριση σε επίπεδο δευτεροβάθμιας εκπαίδευσης, μέσα από τα τεχνικά και επαγγελματικά λύκεια, που θα αποφοιτήσουν οι εκπαιδευόμενοι πια ναυτικοί κατωτέρας βαθμίδας. Τότε λύνεται και το θέμα της ιδιωτικής ναυτικής εκπαίδευσης σε επαγγελματική κατάρτιση και επιμόρφωση, ό,τι δηλαδή συμβαίνει με όλα όσα εντάσσονται στο Υπουργείο Παιδείας. 
     	Αυτή είναι η λύση. Δυστυχώς, δεν είχατε τη γενναιότητα να την προχωρήσετε, γι’ αυτόν το λόγο ακριβώς αυτά τα οποία αναφέρονται στα άρθρα 1 έως 19 κατά βάση είναι συνταγματικά αίολα. 
     Εγώ καταψηφίζω τα άρθρα αυτά, γιατί έχω εδραία την πεποίθηση ότι οι ναυτικές σχολές πρέπει να ανήκουν στο Υπουργείο Παιδείας.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ Αιγαίου και Νησιωτικής Πολιτικής, κύριε Παυλίδη, μήπως είναι δυνατόν να προηγηθεί ο συνάδελφος και συντοπίτης σας κ. Καραμάριος και μετά να μιλήσετε εσείς;
     	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μετά χαράς.
     	ΠΡΟΕΔΡΕΥΩΝ (Γεώργιος Σούρλας): Είναι η σειρά του κ. Καραμάριου, δεν του κάνουμε χατίρι, αλλά θα μπορούσε ο Υπουργός να μιλήσει πρώτα.
     	Ορίστε, κύριε Καραμάριε, έχετε το λόγο.
     	ΑΝΑΣΤΑΣΙΟΣ ΚΑΡΑΜΑΡΙΟΣ: Σε ό,τι αφορά τους ισχυρισμούς συναδέλφων ότι τάχα το νομοσχέδιο αυτό δεν αναβαθμίζει τη ναυτική εκπαίδευση και με το αιτιολογικό ότι δήθεν δεν κατορθώνει να φέρει τομή στα πράγματα, θα τους αντέλεγα ότι, αφού ήξεραν ότι υπήρχαν προβλήματα τόσα χρόνια, γιατί δεν τα έλυναν εκείνοι; 
     	Άρα, λοιπόν, σήμερα πολύ σωστά ο κύριος Υπουργός φέρνει αυτό το νομοσχέδιο για να αναβαθμίσει πράγματι τη ναυτική εκπαίδευση. Εκείνο, λοιπόν, που έχει σημασία να δούμε σήμερα είναι το αν είναι πράγματι σωστές ή όχι αυτές οι τροποποιήσεις οι οποίες επέρχονται στο βασικό νόμο ιδρύσεως των Ακαδημιών Εμπορικού Ναυτικού.
     	Επίσης, σχετικά με το επιχείρημα ότι είναι αντισυνταγματικές, διότι έπρεπε να υπάγονται στο Υπουργείο Παιδείας και Θρησκευμάτων, αυτά πολύ εκτενώς ανεπτύχθησαν από τον εισηγητή μας, τον κ. Βεργίνη και πάρα πολύ σωστά, ότι δηλαδή αυτές οι εμπορικές σχολές, που θα είναι πράγματι επιτηρούμενες και ελεγχόμενες από το Υπουργείο Εμπορικής Ναυτιλίας, πρέπει να γίνονται, διότι αυτό επιβάλλουν διεθνείς συμβάσεις και άλλοι νόμοι και κοινοτικές οδηγίες, που πρέπει να εφαρμόσουμε. 
     	Εκείνο, όμως, που θα ήθελα να πω γενικά σε ό,τι αφορά τη ναυτική εκπαίδευση είναι ότι βάσει αυτής πράγματι αναβαθμίζεται η ναυτιλία μας. Είναι πολύ όψιμο να στενοχωρείται και να μας επικρίνει η Αντιπολίτευση ότι τάχα εμείς τόσα χρόνια δεν μπορέσαμε να αναβαθμίσουμε τη ναυτιλία μας ή και πολύ περισσότερο τις ακτοπλοϊκές μας συγκοινωνίες. Για χρόνια φωνάζαμε ότι χρειάζεται μία αναβάθμιση ολόκληρου του συστήματος των ακτοπλοϊκών μας συγκοινωνιών. Δυστυχώς, δεν μας άκουσαν. 
     Τότε που η Ευρωπαϊκή Ένωση, κύριοι συνάδελφοι της Αντιπολίτευσης, με το άρθρο 30 της Συμβάσεως του Άμστερνταμ επέβαλε πράγματι οι χώρες που έχουν ιδιαιτερότητες να υποβάλλουν νομοθετικά πλαίσια ή θεσμικά μέτρα αναβάθμισης όλων των ακτοπλοϊκών μας συγκοινωνιών, δυστυχώς ο πρωθυπουργός τότε κ. Σημίτης, ο οποίος είχε στα χέρια του το παιχνίδι με τη «μεγάλη προεδρία» του στη Χαλκιδική, δεν τόλμησε, παρ΄ότι είχε υποσχεθεί πολλά σε πολλές ερωτήσεις που είχαμε καταθέσει τότε. Είχε υποσχεθεί ότι θα φέρει στην ατζέντα του και θέμα ενίσχυσης του θεσμικού πλαισίου των νησιών του Αιγαίου πελάγους και όλων των θαλασσών της χώρας μας.
     Δυστυχώς την τελευταία στιγμή δεν έφερε τίποτα. Και λυπούμαι σήμερα που νομίζουν ότι έχουν το δικαίωμα να επικρίνουν εμάς, όταν άφησαν τη μεγάλη ευκαιρία, εκείνης της Προεδρίας μας, που όπως ξέρετε πολύ δύσκολα θα αναλάβουμε ξανά τέτοια προεδρία. 
     Θα ήθελα, όμως, εδώ κύριε Υπουργέ, να τονίσω το εξής: Επειδή ο ιδρυτικός νόμος των Ακαδημιών του Εμπορικού Ναυτικού δεν είχε εξουσιοδότηση, ώστε μέσα εκεί να ιδρύονται άλλες σχολές, αλλά αφήνεται όλο το θεσμικό πλαίσιο μέχρι σήμερα που αφορά την ίδρυση των ακαδημιών εκείνων, οι οποίες υπάρχουν και σήμερα τις οποίες θέλετε να τις αναβαθμίσουμε ή να συμπληρώσουμε τη νομοθεσία τους, θα ήθελα να σας παρακαλέσω και εγώ το εξής. Το είπε ο κ. Σγουρίδης και πράγματι στο άρθρο 2 εκεί που έχετε το δικαίωμα πλέον με αποφάσεις σας να δημιουργούνται μεταπτυχιακές σπουδές, εγώ θα έλεγα, κύριε Υπουργέ, για να μπορούμε να έχουμε το δικαίωμα ιδρύσεως και άλλων σχολών είτε ακαδημιών είτε κατωτέρων πληρωμάτων –γι’ αυτό όπως ξέρετε έχω υποβάλει και μια σχετική τροπολογία- θα πρέπει να υπάρξει από τώρα νομοθετική εξουσιοδότηση. Διότι δεν θα μπορείτε αύριο να εκδώσετε απόφαση εσείς βασιζόμενοι στον ιδρυτικό νόμο των ακαδημιών, γιατί δεν θα έχετε το δικαίωμα αυτό, εφόσον δεν σας παρέχετε με τον ιδρυτικό νόμο αυτό αυτή η εξουσιοδότηση. 
     Θα πρέπει, λοιπόν, στο άρθρο 2, που πολύ σωστά παρατηρήθηκε ότι πράγματι  υπάρχει αυτή η δυνητική ευχέρεια που δίνεται η δυνατότητα, ώστε να διοργανώνονται μεταπτυχιακά προγράμματα, το «μπορεί» πρέπει να καταργηθεί. Η λέξη «μπορεί» πρέπει να καταργηθεί, διότι αυτή η δική σας νομοθετική βούληση, την οποία θέλουμε να ψηφίσουμε, αυτή η βούληση της Βουλής των Ελλήνων να ιδρύονται μεταπτυχιακά προγράμματα, δεν μπορεί να τα αφήνουμε στην ευαισθησία των πανεπιστημίων, τα οποία ανά πάσα στιγμή μπορούν να λένε, δεν συμφωνούμε και δεν συνηγορούμε να γίνουν μεταπτυχιακά προγράμματα. Άρα, το «μπορεί» πρέπει να καταργηθεί και πρέπει απευθείας να βάλουμε ότι μπορούν να οργανώνονται με αποφάσεις... κ.λπ..
     Εκεί, λοιπόν, σ’ αυτήν τη διάταξη που πολύ σωστά βάζετε, θα πρέπει να μπει και μία παράγραφος, κύριε Υπουργέ, που να λέει ότι με προεδρικά διατάγματα θα μπορούν να ιδρύονται και άλλες σχολές ή ακαδημίες ή κατωτέρων πληρωμάτων. Δώστε από τώρα την ευκαιρία την εξουσιοδοτική του νόμου για να μπορεί να γίνει αυτό, διότι αύριο δεν θα μπορείτε να το κάνετε και θα ξαναέρθουμε μετά εδώ και θα συζητάμε πώς μπορεί να ιδρυθεί μια άλλη σχολή και πολύ περισσότερο στην Κάλυμνο, που όπως ξέρετε σήμερα οι πρώτοι ναυτικοί στη χώρα μας είναι οι Καλύμνιοι. Σ’ αυτό δεν μπορεί να αντιλέξει κανείς. Σήμερα αυτό το νησί, όμως, δεν έχει τίποτα. Γι’ αυτό, λοιπόν, επί της αρχής, ζητάω από τώρα να τοποθετηθείτε και να ικανοποιήσετε αυτό αίτημα. 
     Αν θέλετε να προχωρήσω περισσότερο θα ήθελα να πω ότι πράγματι σε ό,τι αφορά την κατάταξη των λιμένων θα έρθει η σειρά μας για να μιλήσουμε αν χρειαστεί κατά τη συζήτηση της δεύτερης ενότητας των άρθρων, αλλά από τώρα θα σας έλεγα ότι πρέπει να το προσέξουμε και αυτό και πολύ περισσότερο στα νησιά μας, που δεν υπάρχει αυτή η δυνατότητα μέχρι στιγμής, εξαιτίας της ήδη ρυθμίσεως παλαιότερα με το πρόσχημα ότι υπάγονται ήδη τα λιμενικά ταμεία, για παράδειγμα της Δωδεκανήσου ή σε άλλα της Τοπικής Αυτοδιοίκησης. Και γι’ αυτά, λοιπόν, πρέπει να προβλεφθεί κάποτε ώστε να αναβαθμιστούν, πέραν των όσων είπατε πολύ σωστά για τις χρηματοδοτήσεις, τις οποίες έχετε πετύχει και οι οποίες είναι προς τιμήν σας και για τις οποίες σας απευθύνω τα συγχαρητήρια και εγώ. Πρέπει, λοιπόν, να  βοηθηθούν πολλά λιμάνια της χώρας μας. 
     Τελικά θέλω να πω, κυρίες και κύριοι συνάδελφοι, ότι πράγματι η ναυτική εκπαίδευση είναι βασική για τη χώρα μας. Η ναυτιλία μας, η οποία είναι το δεύτερο και μεγάλο, μπορώ να πω, προϊόν από απόψεως αυξήσεως του εθνικού μας εισοδήματος και μάλιστα αυτή του εξωτερικού μαζί με τον τουρισμό, θέλει μία αναβάθμιση. Η αναβάθμιση αυτή θα γίνει αν δούμε συνολικά όλο αυτό το πρόβλημα, αυτό που, δυστυχώς, οι συνάδελφοι δεν το είδαν τόσα χρόνια και μας επικρίνουν σήμερα. 
     Θέλω, λοιπόν, να σας παρακαλέσω με την πρώτη ευκαιρία να δούμε το όλο πρόβλημα, ούτως ώστε αυτή η προσπάθεια της αναβάθμισης των ναυτικών μας σχολών να αποδώσει καρπούς, συνολικά, στην ανάπτυξη της εθνικής μας οικονομίας, μέσα από την ανάπτυξη της Εμπορικής Ναυτιλίας και πολύ περισσότερο της ακτοπλοΐας, που είναι το άπαν για τα μικρά μας νησιά και γενικά για μία Ελλάδα, που είναι σε έκταση μεγαλύτερη από την ηπειρωτική.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραμάριο.
     Το λόγο έχει ο Υπουργός Αιγαίου και Νησιωτικής Πολιτικής κ. Παυλίδης.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε.
     Θα μου επιτρέψετε, κύριε Πρόεδρε, να θυμίσω στο Κοινοβούλιο ότι σήμερα είναι μεγάλη επέτειος, εθνική ... 
     	ΕΛΠΙΔΑ ΤΣΟΥΡΗ: Το επισημάναμε.
     	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μεγάλη επέτειος. Ενσωμάτωση Δωδεκανήσου, 7 Μαρτίου 1948.
     	(Χειροκροτήματα)
     Μεγάλη εθνική επέτειος. Μεγάλωσε η Ελλάς. Τα Δωδεκάνησα επαναπατρίσθηκαν. Οι Δωδεκανήσιοι είναι ελεύθεροι! Άρχισε η δημιουργία! Το Δωδεκανησιακό θαύμα! 
     Οφείλω να δηλώσω και εδώ, κύριε Πρόεδρε, όπως έκανα και το πρωί παρόντος του Προέδρου της Δημοκρατίας, στην Κω, όπου εκεί, για πρώτη φορά, εορτάσθηκε αυτή η επέτειος. 
     Όλες οι κυβερνήσεις αγκάλισαν με στοργή τα Δωδεκάνησα. Πήραν μέτρα, αναπτυξιακά μέτρα από την πρώτη ημέρα: Ειδικό δασμολόγιο, ειδικό φορολογικό σύστημα και άλλα προνόμια προς τους Οργανισμούς Τοπικής Αυτοδιοίκησης. Ενίσχυση που εκρατήθη μέχρι σήμερα με διάφορες παρεμβάσεις που άμβλυναν τα προνόμια, αλλά πάντως ένα σύστημα σε γενικές αρχές που λειτουργεί και τώρα. 
     Και ανταπεκρίθησαν οι Δωδεκανήσιοι. Πρόκοψαν. Δημιούργησαν. Δημιούργησαν στη στεριά, ανέπτυξαν κυρίως τουρισμό. Δημιούργησαν και στη θάλασσα. Οι καραβοκυραίοι έγιναν εφοπλιστές, καλοί εφοπλιστές. Μπήκαν και  στην ακτοπλοΐα. Κάποτε επιτυγχάνοντες, κάποτε μη επιτυγχάνοντες. Αυτή είναι η ακτοπλοΐα άλλωστε. 
     Κλείνω την αναφορά περί τη μεγάλη εθνική επέτειο. Θα μπορούσα να ομιλώ επί ώρες γι’ αυτό. 
     Θα μιλήσω τώρα για τη δεύτερη επέτειο, διότι εδώ είμεθα πολιτικό Σώμα. Η δεύτερη επέτειος είναι οι εκλογές. Προ διετίας έγιναν εκλογές, σαν και σήμερα. Τέτοια ώρα έβγαιναν αποτελέσματα.
     (Χειροκροτήματα από την πτέρυγα της Νέας Δημοκρατίας)
      Εσείς οι μοντέρνοι βγάζατε τα λεγόμενα exit polls, τα αποτελέσματα. Και το μόνο βέβαιο στοιχείο για τα πολιτικά πράγματα, ποιο είναι; Το αποτέλεσμα των εκλογών προ διετίας. 
     Φίλοι Αιγαιάτες, το σκορ δεν το γνωρίζετε; Ήταν 9-4. Εψήφισαν οι Αιγαιάτες…
     ΕΛΠΙΔΑ ΤΣΟΥΡΗ: Πίσω έχει η αχλάδα την ουρά! 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): … και έστειλαν εδώ στα έδρανα, εδώ μεταξύ μας, συναδέλφους, εννέα Βουλευτές της Νέας Δημοκρατίας και τέσσερις του ΠΑ.ΣΟ.Κ. 
     Το μόνο βέβαιο στοιχείο στο οποίο μπορεί κανείς να αναφερθεί, ομιλών περί τα πολιτικά ...
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Για το νομοσχέδιο θα μας πείτε; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): … είναι το αποτέλεσμα της κάλπης στις 7 Μαρτίου 2004. Για τα υπόλοιπα, που ακούω τώρα να λέγονται, περί της εξέλιξης των πολιτικών πραγμάτων, όταν θα ξανανοίξει η κάλπη κάποια άλλη ημέρα, περί το 2008, ας αφήσουμε πάλι το λαό του Αιγαίου τότε να ξαναμιλήσει.
     Σήμερα, όμως, έχουμε εξαιρετικώς ενδιαφέροντα θέματα και αποτελεί πρόκληση –με το ευγενές νόημα της λέξεως «πρόκληση»- η παρατήρηση που γίνεται από συναδέλφους, καθόσον αφορά στη ναυτική εκπαίδευση.
      Η ναυτική εκπαίδευση υπέστη ριζική αναμόρφωση επί κυβερνήσεως Τζαννετάκη. Υπουργός Εμπορικής Ναυτιλίας, ο ομιλών. Αλλάξαμε το σύστημα. Τότε εισήχθη η «εναλλασσόμενη εκπαίδευση». Επί χρόνια συντηρείτο ένα σύστημα. Έμπαιναν σπουδαστές στις Σχολές Εμπορικού Ναυτικού, έβγαιναν αρκετοί, αλλά ελάχιστοι, κύριε Πρόεδρε, πήγαιναν στη θάλασσα. Εσπούδαζαν αναλώμασι δημοσίου, δηλαδή επλήρωνε ο Έλλην φορολογούμενος, αλλά ένα σημαντικό ποσοστό κατευθύνετο σε υπηρεσίες στεριανές. 
     Λοιπόν, τι εκάμαμε τότε; Εναλλασσόμενη ναυτική εκπαίδευση. Στη στεριά για διάστημα έξι μηνών. Μετά τα «παιδιά» ανεβαίνουν στα καράβια άλλους έξι μήνες και γίνεται το πρώτο τεστ. Όποιος αντέχει! Εκεί διαπιστώνουν αν τους πάει η θάλασσα ή όχι. Ξαναγυρνάνε στη στεριά, στη συνέχεια, και κάθονται στα θρανία κοντά ένα χρόνο. Ξανά δεύτερο «μπάρκο». Εκεί, η διαπίστωση είναι πιο στιβαρά. Εκεί, βγαίνει ο ναυτικός, είτε είναι αξιωματικός γεφύρας, πλοίαρχος είτε είναι μηχανικός. Ξαναγυρνάν μετά στη στεριά και παίρνουν το χαρτί τους.
     Ριζική η μεταβολή. Ξεκαθάρισε το τοπίο. Η αλήθεια: Λιγόστεψαν οι προσερχόμενοι. Και αν ομιλούμε για τη ναυτική εκπαίδευση, πρέπει να το δούμε και αυτό. Ποιοι προσέρχονται, ποια προσόντα έχουν και πώς τελικώς αναγκάζεται το Υπουργείο να επαναλάβει προσκλήσεις δύο και τρεις φορές επί ημερών της προηγουμένης κυβερνήσεως, ώστε να συμπληρωθούν τα κενά σε πολλές σχολές;
     Η Ελλάς στη ναυτιλία τι μπορεί να προσφέρει; Φορτία έχουμε; Δεν έχουμε. Χρήμα να δώσουμε; Χρηματοδότηση; Δεν μπορούμε. Το «δεν μπορούμε» σημαίνει τούτο: Οι τράπεζές μας ή δεν έχουν την ισχύ ή δεν έχουν αποφασίσει να χρηματοδοτήσουν. Η ποντοπόρος ναυτιλία χρηματοδοτείται από χρηματοπιστωτικούς οργανισμούς, κυρίως μη ελληνικούς. Ασφαλίζεται σ’ αυτούς ή σε παρόμοιους οργανισμούς. Ταξιδεύει η ποντοπόρος ναυτιλία, το ίδιο και η μεσογειακή. Η ακτοπλοΐα, μετά την τραγωδία της «HELLAS FLYING DOLPHINS», έπαψε να αποτελεί αντικείμενο ενδιαφέροντος και των ελληνικών τραπεζών. Τα πράγματα είναι ελαφρώς χλωμά. 
     Ξαναγυρίζω στην πρώτη σκέψη: Φορτία δεν έχουμε, χρήμα δεν έχουμε να δώσουμε. Τι έχουμε να δώσουμε; Έμψυχο υλικό, κύριοι συνάδελφοι, τον Έλληνα ναυτικό. Έχετε μιλήσει με εφοπλιστές; Παραδοχή όλων των εφοπλιστών: Δεν θα ήμουν εφοπλιστής, εάν δεν είχα τον Έλληνα καπετάνιο ή τον Έλληνα μηχανικό και βεβαίως και το ελληνικό πλήρωμα, στην έκταση που αυτό είναι απαραίτητο. Γιατί την κάνω την παρατήρηση αυτή; Γίνεται –υποτίθεται- αντικείμενο συνήθων συζητήσεων το πόσους πρέπει να έχουμε στα καράβια μας. Πάντως, πρέπει να είναι Έλληνες οι αξιωματικοί, τα καράβια σε σημαντικό ποσοστό στα χέρια Ελλήνων αξιωματικών.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Έτσι, χρειαζόμαστε ένα σύστημα ναυτικής εκπαίδευσης. Και η παρέμβαση που γίνεται σήμερα, έχει την αξία της. Παρεδέχθη ο συνάδελφος κ. Κεφαλογιάννης ότι και άλλα πρέπει να γίνουν. Πάντως, γίνεται καλή παρέμβαση στο σύστημα.
     Τώρα, όσον αφορά στα πτυχία, ψάχνω να βρω σε ποιο μέρος του κόσμου υπάρχει Ανωτάτη Σχολή Εμπορικού Ναυτικού που να βγάζει πανεπιστημιακά διπλώματα. Δεν ξέρω αν ο καθηγητής κ. Βεργίνης ξέρει αν υπάρχει καμία σχολή. Εγώ πήγα στο King’s Point…
     ΞΕΝΟΦΩΝ ΒΕΡΓΙΝΗΣ: Δεν υπάρχει.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν υπάρχει!
     ΕΛΠΙΔΑ ΤΣΟΥΡΗ:  Ψάξτε καλύτερα.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αν ψάξετε εσείς, αγαπητή κυρία συνάδελφε, παρακαλώ, διαφωτίσθε μας. Αναφέρετε μία σχολή ανωτάτη.
     Εξαιρέσει του ΙΜΟ, που έχει στο Μάλμε το λεγόμενο «Πανεπιστήμιο» -και εδώ υπάρχουν πρώην Υπουργοί Εμπορικής Ναυτιλίας, που μπορούν να επιβεβαιώσουν τα όσα καταθέτω- τα υπόλοιπα, αξιωματικοί, δηλαδή με πτυχίο ανωτάτης σχολής που να βγαίνουν από τέτοιο ίδρυμα, για να μην είμαι απόλυτος, σας λέγω ότι μάλλον δεν υπάρχουν.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
     Γίνεται, λοιπόν, σήμερα μία καλή παρέμβαση. Ας την εκτιμήσουμε. Πιθανώς η επομένη να βελτιώσει αυτήν που τώρα γίνεται. Πάντως, είναι καλό βήμα, όπως και αυτό για τα μεταπτυχιακά και για ό,τι άλλο βελτιώνει το status των καθηγητών. Δεν μπορεί να είναι ωρομίσθιος ο καθηγητής αυτός που διδάσκει τον καπετάνιο, που θα πάρει στα χέρια του ή μία περιουσία πολλών εκατομμυρίων δολαρίων –το καράβι- ή ζωές.
     Έτσι, λοιπόν, εγώ εκτιμώ αυτήν την παρέμβαση. Σας ζητώ και εσείς να εκτιμήσετε τώρα και τις επόμενες παρεμβάσεις, για τις οποίες πήρα κυρίως το λόγο. Η μία είναι η έχουσα σχέση με τα λιμάνια μας. Ο αγαπητός συνάδελφος κ. Ρήγας, νησιώτης Βουλευτής, κάθε φορά που ομιλεί για τη θάλασσα –όπως και άλλοι νησιώτες- κάνει χρήσιμες παρατηρήσεις και επειδή έχει ζωηρά μνήμη, θυμήθηκε τη λέξη «αβάπορο», που τη χρησιμοποιήσαμε από την πρώτη ημέρα που μπήκαμε στη Βουλή ως Κυβέρνηση.
     Εγώ που τη χρησιμοποίησα, είπα «αβάπορο το Αιγαίο παρελήφθη, αλλά και αλίμενον». Οι καπετάνιοι μπορούν να μας στείλουν τις εισηγήσεις, τις εκθέσεις που κάνουν κάθε χρόνο, για να καταλάβουμε ότι το Αιγαίο δεν έχει λιμάνια. 
     Δεν είναι προς θάνατον. Αυτοί οι διαβολεμένοι άνθρωποι που ακροβατούν  -αλλά ακροβατούν σωστά, χωρίς κινδύνους- κάθε χρόνο μας λέγουν ποια είναι τα ελαττώματα των λιμανιών μας. Η Κως έχει λιμάνι; Ένα ντοκ έχει. Έχει η Ρόδος λιμάνι; Ένα ντοκ έχει ανοιχτό στους ωκεανούς, στα πελάγη. Στην Κάλυμνο εκάματε ένα λιμάνι –συγγνώμη γι’ αυτό που θα σας πω- που δεν μπορεί να μπει βαπόρι μέσα. Δεν μπορεί να μπει σύγχρονο βαπόρι μέσα. Περνάνε απ’ έξω. Πιάνει Λέρο, ξεπερνάει την Κάλυμνο, πάει στην Κω και φυσικά φωνάζουν οι Καλύμνιοι. Έχουμε, λοιπόν, πρόβλημα λιμανιών. Πώς θα λυθεί; Με στιβαρά Λιμενικά Ταμεία. Εδώ αναφερόμεθα στην κατάταξη των λιμένων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δώστε μου λίγο χρόνο. Άλλωστε εγώ «διαβατικός» είμαι πια από την Αίθουσα. Ταξιδιώτης!
     ΠΡΟΕΔΡΕΥΩΝ (Γεώργιος Σούρλας): Είναι πολλοί εγγεγραμμένοι, κύριε Υπουργέ και πρέπει να συντομεύουν όλοι.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δώστε μου τρία λεπτά, ακόμη.
      Και για όσους δεν γνωρίζουν, λέγω ότι από χρόνια υπάρχουν μελέτες. Η μελέτη Δοξιάδη, βάσει της οποίας έγιναν καταρχήν κατατάξεις, είναι ακόμα χρήσιμο εργαλείο. Μπορεί να επικαιροποιείται και να μας βοηθά υπό τας νέας συνθήκας, ώστε λιμάνια συνδεόμενα στο σύστημα των διασυνδεδεμένων μεταφορών με τους άξονες, στους οποίους φιλοδοξούμε να έχουμε πρωταρχικό ρόλο στην περιοχή, να πάρουν έναν άλλο χαρακτήρα. 
     Αλλά δεν μπορεί να συνεχισθεί και αυτό το σύστημα, δηλαδή η Δωδεκάνησος να έχει, κυρίες και κύριοι συνάδελφοι, τέσσερα Λιμενικά Ταμεία, από ένα που είχε και οι Κυκλάδες να έχουν εννέα Λιμενικά Ταμεία. Δοκιμάσθηκε το σύστημα, φαίνεται ότι δεν απέδωσε και έρχεται η στιγμή να το ξαναδούμε. Και θα βοηθήσει και αυτό το άρθρο, ώστε να σκεφθούμε πώς πρακτικά μπορεί να αναδιοργανωθεί το λιμενικό μας σύστημα.
     Το επόμενο θέμα, για το οποίο το νομοσχέδιο λέγει ότι συνυπογράφει και ο Υπουργός Αιγαίου και Νησιωτικής Πολιτικής, είναι το αναφερόμενο στους «κινδύνους» που πρέπει να ασφαλίζονται κατά τη δρομολόγηση πλοίων στην ακτοπλοΐα, καθόσον αφορά στις υποχρεώσεις του πλοιοκτήτου. Μας δίδει το δικαίωμα να αναθεωρήσουμε προηγούμενη άποψη, η οποία εισήγαγε την υποχρέωση του πλοιοκτήτου να καταθέτει εγγυητική επιστολή, που τελικά οι ελληνικές τράπεζες δεν την έδιδαν. Καλά τα λέω, κύριε συνάδελφε;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μάλιστα, πάντα.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν την έδιδαν οι τράπεζες, δεν ασφάλιζαν τον κίνδυνο.
     Έρχεται, λοιπόν, τώρα ο συνάδελφος κ. Κεφαλογιάννης και συνυπογράφω και εγώ για ορισμένες περιπτώσεις και λέμε ότι «Γι’ αυτόν τον κίνδυνο ζητούμε να καταφύγετε στα αρμόδια χρηματοπιστωτικά όργανα, για να τον ασφαλίσετε».
     Η παρατήρηση που έγινε, σχετικά με το ότι δεν μπορεί ο ανταγωνισμός στην θάλασσα να είναι παρόμοιος προς αυτόν της στεριάς, είναι καλή παρατήρηση. Αλλά, έπρεπε να την κάνατε το 2001, όταν ο αγαπητός συνάδελφος κ. Παπουτσής έφερε εδώ, μετά το «ΣΑΜΙΝΑ», εν σπουδή τον ισχύοντα νόμο περί απελευθερώσεως της ακτοπλοΐας και μας έδεσε χειροπόδαρα.
     ΕΛΠΙΔΑ ΤΣΟΥΡΗ: Διαφωνήσατε; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Διαφωνήσαμε; Πάρτε τα Πρακτικά, κυρία Τσουρή, για να δείτε ότι και Βουλευτές του ΠΑ.ΣΟ.Κ. διαφωνούν με τις αντιλήψεις που τότε εξεφράσθησαν.
     ΕΛΠΙΔΑ ΤΣΟΥΡΗ: Δεν θυμάστε καλά. Να τα πάρετε εσείς, κύριε Παυλίδη, γιατί ψεύδεστε.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είναι σήμερα νόμος και ο νόμος αυτός μας έχει δέσει χειροπόδαρα.
     ΕΛΠΙΔΑ ΤΣΟΥΡΗ: Έχετε μάθει να ψεύδεσθε.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και παλεύει το Υπουργείο Ναυτιλίας, ο Μανώλης ο Κεφαλογιάννης, μήπως μας ξεμπλέξει από τους κοινοτικούς, γιατί μας καθιερώσατε κανόνες ανταγωνισμού στην ακτοπλοΐα περίπου ίδιους με ό,τι έχουμε στη στεριά.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτοί είναι οι λόγοι για τους οποίους εισάγονται διατάξεις, επαναλαμβάνω, για τις οποίες προβλέπεται η συνυπογραφή και του ομιλούντος. Γι’ αυτόν το λόγο ζήτησα να μου δοθεί η άδεια να ομιλήσω…
     ΠΡΟΕΔΡΕΥΩΝ (Γεώργιος Σούρλας): Δόθηκε και η παράταση του χρόνου. Ήταν επαρκής, πιστεύω.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …για να υποστηρίξω το νομοσχέδιο και να χαρακτηρίσω σαν εξαιρετική παρέμβαση αυτήν της ναυτικής εκπαιδεύσεως, αλλά και των άλλων κεφαλαίων περί τα λιμάνια ή περί την ακτοπλοΐα.
     (Χειροκροτήματα από την πτέρυγα της Νέας Δημοκρατίας)
     ΕΛΠΙΔΑ ΠΑΝΤΕΛΑΚΗ: Για την επιστράτευση, δεν είπατε τίποτα και δεν απαντάτε σταθερά.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Το λόγο έχει η συνάδελφος κ. Αικατερίνη Περλεπέ-Σηφουνάκη.
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
     Κύριε Παυλίδη, επειδή αναφερθήκατε σε πολλές επετείους σήμερα, θέλω και εγώ να σας θυμίσω κάτι γενέθλια που θα έχουμε στις 31 Μάη για μια ερώτηση που σας έχω υποβάλει από πέρυσι, από τις 31 Μάη του 2005, όσον αφορά τις ακτοπλοϊκές συγκοινωνίες στο Αιγαίο, για την οποία δεν πήρα καμία απάντηση.
     Την επανέλαβα μετά από δύο μήνες, αλλά και πάλι δεν πήρα απάντηση. Τον Οκτώβρη σας ξαναέκανα ερώτηση, με την οποία σας ρώτησα γιατί δεν μου απαντάτε. Και πάλι, βέβαια, δεν πήρα απάντηση. Δεν ξέρω τι να υποθέσω: Ή δεν ξέρετε το αντικείμενο και δεν ξέρετε τι να απαντήσετε ή δεν σέβεστε τον κοινοβουλευτικό έλεγχο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, μου επιτρέπετε; 
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Είναι και τα δυο εξίσου σοβαρά, κύριε Παυλίδη. Μάλιστα, για το ένα είχε γραφτεί και κάτι στα παραπολιτικό σε εφημερίδα. Δηλαδή για την ερώτηση που σας έκανα, γιατί δεν μου απαντάτε στις δυο ερωτήσεις, είχε γραφτεί και παραπολιτικό σχόλιο και το είχαμε δει. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, μπορώ να απαντήσω;
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, για να διακόψετε την κ. Περλεπέ, θα πρέπει να το επιτρέψει η ίδια και το Προεδρείο. 
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Έτσι, για την ιστορία να δω πότε θα μου απαντήσετε. Γραπτώς να μου απαντήσετε. Η πρώτη ερώτηση, που σας είχα κάνει, ήταν στις 31 Μάη 2005. Μετά από δύο μήνες ακολούθησε η δεύτερη και μετά η τρίτη.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ελάτε να τη συζητήσουμε εδώ, στην Αίθουσα. 
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Όχι, κύριε Υπουργέ. Το «ελάτε να τη συζητήσουμε στην Αίθουσα» δεν είναι απάντηση. Σας έκανα τις ερωτήσεις και αγνοήσατε τον κοινοβουλευτικό έλεγχο. Σας είπα ότι είναι δύο τα ενδεχόμενα γι’ αυτό. 
     Επί του σχεδίου νόμου τώρα, όσον αφορά την αναβάθμιση και αναδιάρθρωση της ναυτικής εκπαίδευσης: Μια και πρόκειται για σχέδιο νόμου που σχετίζεται με τη θάλασσα, του ταιριάζει η φράση ότι πρόκειται για «μια τρύπα στο νερό», μια τρύπα που έγινε, όμως, δίνη και παρέσυρε μέσα της κάθε πρόσχημα που προέτασσε η Κυβέρνηση για δημοκρατικό διάλογο για την αντιμετώπιση των προβλημάτων των ναυτικών, με τη γνωστή κατάληξη της πολιτικής τους επιστράτευσης και όλων όσων συνέβησαν εν τω μεταξύ.
     Κύριοι συνάδελφοι, αντί η Κυβέρνηση και το Υπουργείο Εμπορικής Ναυτιλίας να έρθει σε ρήξη με τα πραγματικά προβλήματα όσων εργάζονται στη ναυτιλία, αντί να προχωρήσει σε μέτρα ουσίας για την αναβάθμιση της εκπαίδευσης των ναυτικών, προτίμησε να συγκρουστεί με βίαιο και αντιδημοκρατικό τρόπο με ανθρώπους που βλέπουν ότι κινδυνεύουν να μείνουν χωρίς συντάξεις ή που βρίσκονται χωρίς δουλειά και διεκδικούν το δικαίωμά τους στην εργασία, όπως κάθε εργαζόμενος.
     Εκτός από την αποσπασματικότητα και την προχειρότητα του νομοσχεδίου που παρατήρησαν και οι άλλοι συνάδελφοι, από ορισμένα άρθρα του αναδεικνύεται ο βαθύτερος στόχος της κυβερνητικής πολιτικής, που είναι η απαξίωση των Ακαδημιών Εμπορικού Ναυτικού και η προώθηση των ιδιωτικών σχολών για παραγωγή αξιωματικών Εμπορικού Ναυτικού Β΄ κατηγορίας, χαμηλού επιπέδου και στα όρια των απαιτήσεων που θέτουν οι διεθνείς συμβάσεις σ’ αυτόν τον τομέα.
     Επί των άρθρων οι παρατηρήσεις που θέλω να κάνω, είναι οι εξής: Στο άρθρο 1, η αναγνώριση της ισοτιμίας ενός επαγγελματικού τίτλου μ’ έναν ακαδημαϊκό τίτλο σπουδών, όπως το πτυχίο των Τ.Ε.Ι., είναι άνευ ουσίας, αφού δεν διατυπώνεται με ποια ειδικότητα των Τ.Ε.Ι. θα είναι ισότιμο αυτό το πιστοποιητικό και κατά λογική συνέπεια, δεν διευκρινίζεται εάν θα αναγνωρίζονται ή όχι και τα ίδια επαγγελματικά δικαιώματα των αντίστοιχων πτυχιούχων των Τ.Ε.Ι.. 
     Από το άρθρο 2 προκύπτει ότι το πτυχίο των Ακαδημιών είναι αδιαβάθμητο. Οι απόφοιτοι δεν έχουν δικαίωμα συμμετοχής σε μεταπτυχιακά προγράμματα, τουλάχιστον σε ελληνικά πανεπιστήμια.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, μου επιτρέπετε;
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ναι, σας επιτρέπω.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, νομίζω ότι αυτό το θέμα ξεκαθαρίστηκε και στην Επιτροπή και στην επί της αρχής συζήτηση στη Βουλή. 
     Πρώτον, δύνανται, οι φοιτητές μετά την αποφοίτησή τους, να κάνουν μεταπτυχιακά. Απόδειξη είναι ότι στο Πανεπιστήμιο Αιγαίου, στη Χίο, γίνονται μεταπτυχιακά.
     ΕΛΠΙΔΑ ΤΣΟΥΡΗ: Αυτό γίνεται κατ’ εξαίρεση, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεύτερον, στο εξωτερικό…
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Άλλο στο εξωτερικό. Εμείς μιλάμε για τη δική μας χώρα. Σας το προσδιόρισα, για την Ελλάδα, για τα ελληνικά πανεπιστήμια.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας λέω ότι γίνεται στο Αιγαίου. Στο ελληνικό Πανεπιστήμιο, στο Πανεπιστήμιο Αιγαίου, στη Χίο, υπάρχει μεταπτυχιακό πρόγραμμα, με τη σύμφωνη γνώμη του Ανώτατου Εκπαιδευτικού Ιδρύματος που, όπως γνωρίζετε, είναι αυτοδιοικούμενο. 
     ΕΛΠΙΔΑ ΤΣΟΥΡΗ: Στον Πειραιά γίνεται, κύριε Υπουργέ; 
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Στα άλλα γίνεται, κύριε Υπουργέ ή γίνεται κατ’ εξαίρεση μόνο στη Χίο; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ακούστε με, θα σας πω. Δεν είναι κατ’ εξαίρεση. Εσείς γνωρίζετε πολύ καλά ότι τα Ανώτατα Εκπαιδευτικά Ιδρύματα –νομίζω ότι είναι νόμοι και του ΠΑ.ΣΟ.Κ. και της Νέας Δημοκρατίας- είναι αυτοδιοικούμενα. Τι να κάνουμε τώρα; Έχουν δικό τους πρόγραμμα σπουδών. Μπορούν, αν θέλουν, να έχουν κάποιο μεταπτυχιακό πρόγραμμα ή να μην έχουν. Η Α.Σ.Ο.Ε.Ε. ξεκίνησε το πρώτο πρόγραμμα στα οικονομικά και ήταν ενδεχομένως αυτό που άνοιξε το δρόμο. Το Πανεπιστήμιο Αιγαίου είναι αυτό που ανοίγει το δρόμο στις ναυτιλιακές μεταπτυχιακές σπουδές.
     ΕΛΠΙΔΑ ΤΣΟΥΡΗ: Σοβαρά μιλάτε; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επίσης, κατέθεσα στα Πρακτικά –και το λέω και σ’ εσάς- ότι πανεπιστήμιο της Αγγλίας και συγκεκριμένα το Πανεπιστήμιο του Greenwich δέχθηκε απόφοιτο των Aκαδημιών Εμπορικού Ναυτικού, ο οποίος πήρε το μεταπτυχιακό του τίτλο σε επίπεδο μάστερ και το Δ.Ι.Κ.Α.Τ.Σ.Α. ή, όπως λέγεται τώρα, το Δ.Ο.Α.Τ.Α.Π. αναγνώρισε αυτόν τον τίτλο τον Ιούλιο του 2005 ως μεταπτυχιακό τίτλο. Το καταθέτω για τα Πρακτικά. 
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται  στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΕΛΠΙΔΑ ΤΣΟΥΡΗ: Μιλάτε για την Αγγλία.
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Υπουργέ, εγώ σας μίλησα για τα ελληνικά πανεπιστήμια και όχι για τα ξένα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άρα, αυτό λύθηκε και με τη δική μας συμβολή και του Δ.Ο.Α.Τ.Α.Π. -όπως ονομάζεται τώρα- και ουσιαστικά ταυτοποιείται και οριστικοποιείται με τις ρυθμίσεις του σημερινού νομοσχεδίου. Τώρα, όσον αφορά το γιατί αυτά τα λέτε και τα επαναλαμβάνετε, όταν έχουν διευκρινιστεί τόσες φορές, δεν μπορώ να το καταλάβω. 
     ΠΡΟΕΔΡΕΥΩΝ (Γεώργιος Σούρλας): Κυρία Περλεπέ, ο χρόνος σας κρατήθηκε. Συνεχίστε, παρακαλώ. 
     ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Ωραία λοιπόν, θα τους στέλνουμε στην Αγγλία για μεταπτυχιακό ή, κατ’ εξαίρεση, στο Πανεπιστήμιο της Χίου. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Περλεπέ, στο Πανεπιστήμιο Αιγαίου, στη Χίο. Είστε εκπρόσωπος της νησιωτικής Ελλάδος στο Κοινοβούλιο. Πρέπει να το γνωρίζετε καλύτερα από εμένα, που είμαι από την Κρήτη, όπου έχει οριστεί ίδιο τμήμα. 
     ΕΛΠΙΔΑ ΤΣΟΥΡΗ: Αυτό γίνεται ήδη τώρα. Τι αλλάζετε με το νόμο; 
     ΠΡΟΕΔΡΕΥΩΝ (Γεώργιος Σούρλας): Δεν γίνεται να συνεχίζονται οι διακοπές. Σας παρακαλώ, αφήστε την κ. Περλεπέ να αγορεύσει.
     ΕΛΠΙΔΑ ΤΣΟΥΡΗ: Μα, κύριε Πρόεδρε, δεν μπορεί να ψεύδεται.
     ΠΡΟΕΔΡΕΥΩΝ (Γεώργιος Σούρλας): Και εσείς, κυρία Τσουρή και ο κύριος Υπουργός… 
     ΕΛΠΙΔΑ ΤΣΟΥΡΗ: Λίγος σεβασμός. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορεί να σας τα πει η κ. Σχοιναράκη, που τα γνωρίζει καλά, γιατί έχει σχέση με τα θέματα της εκπαίδευσης και είναι στο συγκεκριμένο τομέα της Αξιωματικής Αντιπολίτευση;. 
     ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Στο άρθρο 7, αναφέρεται ότι εκφέρουν γνώμη και οι σπουδαστές. Πρέπει, όμως, να προβλεφθεί με ποιο τρόπο και με ποιες διαδικασίες θα γίνεται αυτό, για να υπάρξει επί της ουσίας συμμετοχή των σπουδαστών στην αξιολόγηση της εκπαίδευσης που τους παρέχεται. 
     Στο άρθρο 13, προβλέπεται η αύξηση των οργανικών θέσεων επιστημονικού προσωπικού για όλες τις κατηγορίες διδασκόντων. Πρέπει, όμως, να επισημανθεί ότι στις ήδη υπάρχουσες θέσεις, υπάρχουν τεράστια κενά και το εκπαιδευτικό έργο γίνεται σε μεγάλο βαθμό με έκτακτο προσωπικό. Χρειάζεται, λοιπόν, να γίνουν προσλήψεις για να καλυφθούν οι κενές θέσεις που υπάρχουν. 
     Στο άρθρο 15, παράγραφος 2. Τι σημαίνει η δυνατότητα που δίδεται να συμμετάσχουν στο εκλεκτορικό σώμα διδάκτορες αντίστοιχοι ή συγγενούς ειδικότητας προς τη θέση που κατά περίπτωση πρόκειται να πληρωθεί κ.λπ.; Ένας οποιοσδήποτε, δηλαδή, κάτοχος διδακτορικού συγγενούς ειδικότητας με απόφαση των Υπουργών Εθνικής Παιδείας και Εμπορικής Ναυτιλίας θα διορίζεται για να κρίνει τους υποψήφιους; Μ' αυτόν τον τρόπο, κύριοι συνάδελφοι, σκοπεύετε να ελέγξετε να εκλεκτορικά σώματα και, άρα, όσους κριθούν για τις θέσεις των διδασκόντων; 
     Έρχομαι τώρα στο άρθρο 16 και στις Ν.Ε.Κ.Ε.. Θέλω να επαναλάβω ότι απαιτείται σαφής διαχωρισμός των δράσεων που συνιστούν επαγγελματική κατάρτιση, από εκείνες που θεωρούνται εκπαίδευση. Για τις ιδιωτικές σχολές, θα πρέπει να υπάρξει ξεκάθαρος τρόπος αξιολόγησης και πιστοποίησής τους. Κάτι τέτοιο δεν διαφαίνεται στο παρόν σχέδιο νόμου. Είναι άλλα τα μη κερδοσκοπικά, μη κρατικά ιδρύματα και άλλα τα ιδιωτικά εκπαιδευτήρια. Οι Ν.Ε.Κ.Ε. θα πρέπει να έχουν εσωτερικούς κανονισμούς, που να ελέγχονται από το Υ.Ε.Ν.. Πρέπει, επίσης, να υπάρχει ένα πλαίσιο αρχών λειτουργίας, αξιολόγησης κ.λπ. από πλευράς πολιτείας. 
     Το άρθρο 20, που αναφέρεται στην εφαρμογή των διατάξεων του άρθρου 10 του ν. 3260/2004...
     ΠΡΟΕΔΡΕΥΩΝ (Γεώργιος Σούρλας): Κυρία Περλεπέ, το άρθρο 20 είναι στη δεύτερη ενότητα. Θα μπορέσετε να πάρετε το λόγο μετά. 
     ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Α, ωραία, μέχρι το άρθρο 19. 
     Κύριοι συνάδελφοι, επανέρχομαι στην αρχική μου διαπίστωση, ότι το παρόν σχέδιο νόμου ουσιαστικά δεν προσθέτει τίποτα καινούργιο, παρά τις πολύμηνες περί του αντιθέτου εξαγγελίες του Υπουργού Εμπορικής Ναυτιλίας. Αντίθετα, με τις ρυθμίσεις που επιχειρεί, δημιουργούνται περισσότερα προβλήματα απ’ αυτά που υπάρχουν σήμερα και, κυρίως, δεν γίνεται αναβάθμιση της ναυτικής εκπαίδευσης, όπως έχει ανάγκη ο κόσμος της ναυτιλίας και, κυρίως, οι εργαζόμενοι σ’ αυτόν τον τομέα. 
     Για τα υπόλοιπα καυτά και σοβαρά προβλήματα, δηλαδή ακτοπλοϊκές συνδέσεις της νησιωτικής χώρας, πρόγραμμα κατασκευής λιμένων, διασφάλιση των εργαζομένων στη ναυτιλία κ.λπ., ούτε λόγος. 
     Για άλλη μια φορά, λοιπόν, ταιριάζει στην Κυβέρνηση η έκφραση «Ώδινεν όρος και έτεκεν μυν», καραβίσιο, όμως, αυτήν τη φορά. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ. 
     Το λόγο έχει ο συνάδελφος κ. Γεώργιος Ανωμερίτης. 
     ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, στην πρωτολογία μου είχα τη δυνατότητα να τοποθετηθώ και για τα γενικότερα θέματα της ναυτικής εκπαίδευσης, αλλά και να χαρακτηρίσω αυτό το νομοσχέδιο, λέγοντας ότι δεν οδηγεί πουθενά, τα θέματα ναυτικής εκπαίδευσης. 
     Η Νέα Δημοκρατία έχει κάνει πραγματικά, όπως προκύπτει από τα κείμενά της, τα οποία παρακολουθώ επί πολλά χρόνια, αρκετή προεργασία για τα θέματα της ναυτικής εκπαίδευσης. Έστω και εάν διαφωνώ ή διαφωνούσα τότε με την Επιτροπή Ι. Παπαθανασίου, το Μιλτιάδη Βαρβιτσιώτη, είχε γίνει μια δουλειά. Σήμερα η Κυβέρνηση, δύο χρόνια μετά –και μάλιστα ακριβώς δύο χρόνια μετά- έρχεται και μας φέρνει ένα νομοσχέδιο για τη ναυτική εκπαίδευση, που δεν προωθεί τίποτα. Ούτε καν τις σκέψεις της Επιτροπής Παπαθανασίου το 2001, με τις οποίες θα διαφωνούσαμε, αλλά αν τις εφάρμοζε, κάτι θα έλεγε. Αυτό το νομοσχέδιο έχει μόνο ένα άρθρο για τους σπουδαστές. Ένα! Κανένα για την ύλη, κανένα για τις υποδομές και όλα για τους καθηγητές. 
     Ταυτόχρονα όμως –και εδώ εκφράζω την πλήρη διαφωνία μου, κύριε Υπουργέ- τα άρθρα που αναφέρονται στις Ν.Ε.Κ.Ε. δημιουργούν σύγχυση. Διότι η Ν.Ε.Κ.Ε., που είναι Ναυτική Εκπαίδευση Κατάρτισης και Επιμόρφωσης, μετατρέπεται ξαφνικά σε βασική τριτοβάθμια εκπαίδευση για παραγωγή πλοιάρχων και μηχανικών που μπορούν να φτάσουν μέχρι το βαθμό Β΄ μέσα από άνισες συνθήκες, όπως σας είπε και η εισηγήτριά μας. Δηλαδή μέσα στο ίδιο νομοσχέδιο λέτε ότι ο απόφοιτος λυκείου που πάει στις Α.Ε.Ν. θα κάνει έξι εξάμηνα και δύο εξάμηνα στο πλοίο, άρα οκτώ εξάμηνα και αυτός που πάει στις ιδιωτικές ναυτικές σχολές, θα κάνει τέσσερα εξάμηνα και δύο εξάμηνα στα πλοία, δηλαδή έξι εξάμηνα, άρα δυο λιγότερα εξάμηνα απ’ αυτόν που πάει στη δημόσια σχολή. Αυτό καταγράφεται στο ίδιο το νομοσχέδιο: στο άρθρο 1 και στο άρθρο 16. Και τελικά και οι δύο, όταν θα βγούνε, θα πάρουν ως πρώτο τίτλο το βαθμό Γ΄ πλοιάρχου ή μηχανικού. 
     Δημιουργείτε σύγχυση και γι’ αυτό, αυτά τα άρθρα ας αφαιρεθούν και ξαναφέρτε τα σαν ένα νομοσχέδιο ναυτικής εκπαίδευσης. Έχετε δίκιο, θέλει βελτίωση το καθεστώς. Αλλά μ’ αυτό το σχέδιο νόμου-και εγώ δεν το είπα με αντιπολιτευτικό λόγο- οδηγούμε την εκπαίδευση σε διάλυση. Θυμηθείτε το. Σε δύο έως πέντε χρόνια θα υπάρχουν μόνο δυο Α.Ε.Ν. η Μηχανιώνα και ο Ασπρόπυργος. Ποιος θα πάει με διδακτορικά και πολυετείς προϋπηρεσίες στις Οινούσσες, στην Κεφαλλονιά, στην Κύμη; Διαλύουμε τις περιφερειακές Α.Ε.Ν. μ’ αυτό που ψηφίζουμε. 
     Κυρίες και κύριοι συνάδελφοι, εγώ δεν θα αναφερθώ στα δύο χρόνια της Νέας Δημοκρατίας, αλλά επειδή με έπιασαν συνάδελφοι και μου είπαν ότι «γιατί λες ότι υπήρχε…
     ΞΕΝΟΦΩΝ ΒΕΡΓΙΝΗΣ: Μπορώ να κάνω μια διακοπή; 
     ΓΕΩΡΓΙΟΣ ΑΝΩΜΕΡΙΤΗΣ: Κύριε Βεργίνη, αγαπητέ φίλε και συνάδελφε, να τελειώσω. Εσείς οι εισηγητές έχετε αρκετό χρόνο για να μιλάτε. 
     Κοιτάξτε. Αν σήμερα αντιδρούν σ’ αυτό το νομοσχέδιο όχι οι ναυτεργάτες, αλλά οι καθηγητές, οι σπουδαστές, όλοι όσοι αντέδρασαν, απήργησαν και απεργούν, αυτό το κάνουν γιατί άλλα τους είπατε προεκλογικά και άλλα κάνετε τώρα. 
     Στο πρόγραμμα της Νέας Δημοκρατίας λέτε ότι το πτυχίο Α.Ε.Ν. θα είναι «ως τίτλου ισοτίμου των Α.Ε.Ι.». Όλοι οι ομιλητές της Νέας Δημοκρατίας –έχω τα Πρακτικά του Μαΐου του 2003 σελίδες 4703-4717- ο εισηγητής, αλλά και όλοι όσοι πήραν το λόγο, λένε ότι θα τα κάνατε Α.Ε.Ι.. Αυτή ήταν η υπόσχεσή σας στους σπουδαστές. Να, γιατί αντιδρούν. 
     Παρ’ όλα αυτά, εμείς πιστεύουμε ότι μπορούσε δύο χρόνια μετά από την ανάληψη της διακυβέρνησης της χώρας από την Κυβέρνησή σας να προωθηθεί η εκπαίδευση. Πολλές φορές είπατε ότι θα φέρετε ένα νομοσχέδιο για την ναυτική εκπαίδευση, αλλά φέρνετε αυτό το οποίο οδηγεί σε διάλυση –όπως είπα- και σε υποβάθμιση. Κατά την άποψή μου δεν συμβάλλει στην πρόοδο της ναυτιλιακής βιομηχανίας. 
     Δεν χρειάζεται να επιχειρηματολογήσω και πολύ διότι με έκπληξη είδα έναν εκ των συντακτών του σχεδίου νόμου, μέλος της Επιτροπής και με ειδικούς τίτλους, τον κ. Αλέξανδρο Κουτρουμπή, να γράφει πριν από τρεις μέρες στην «ΕΣΤΙΑ» ένα άρθρο, το οποίο λέει αυτά που λέμε εμείς. Το μέλος της Επιτροπής, που πρότεινε αυτό το νομοσχέδιο, λέει ότι «Δυστυχώς μια ακόμα ευκαιρία χάθηκε», ότι «Αυτό το νομοσχέδιο δεν οδηγεί πουθενά» και ότι «Αυτό το νομοσχέδιο δεν αλλάζει τίποτα για τους σπουδαστές». Αυτά τα λέει ο εκ των συντακτών και μέλος της Επιτροπής τον οποίο ορίσατε εσείς. Και το είπε τώρα, πριν από τέσσερις μέρες. 
     Κυρίες και κύριοι συνάδελφοι, εγώ πιστεύω ότι τα άρθρα 16-19 για τις Ν.Ε.Κ.Ε. πρέπει να αφαιρεθούν και να τα ξαναδείτε. Έχετε δικαίωμα να συστήσετε, πέρα από τις ιδιωτικές σχολές κατάρτισης και επιμόρφωσης, και άλλες σχολές, αν έτσι πιστεύετε και έτσι είναι πράγματι το πρόγραμμά σας. Αλλά δεν μπορείτε να νομοθετείτε εκτός Συντάγματος, διεθνών συμβάσεων, χωρίς να λαμβάνετε υπόψη την STCW και όλα τα άλλα, τα οποία έχουμε υπογράψει και τα οποία αποτελούν κομμάτι πλέον όχι  μόνο του θεσμικού πλαισίου του IMO, αλλά και των ευρωπαϊκών οργάνων. 
     Πιστεύω ότι θα πρέπει το μέρος αυτό -Ν.Ε.Κ.Ε.- να το ξαναδούμε εξ υπαρχής. Εμείς σας έχουμε πει ότι έχουμε διάθεση να βοηθήσουμε και να συζητήσουμε αλλά αυτό το μέρος είναι έωλο, δημιουργεί συγχύσεις. Και εγώ σας λέω πολύ απλά: «Τι θα γίνει με τον αυριανό απόφοιτο αυτών των σχολών; Ποιος του δίνει πτυχίο και ποιο είναι το πιστοποιητικό σύστημα αυτού του αποφοίτου, που αύριο θα γίνει Γ΄ τάξης και μπορεί να φθάσει μέχρι και Β΄;»
     Στο άρθρο 1, λέμε ότι το πτυχίο το χορηγούν οι Α.Ε.Ν.. Δηλαδή αυτός που θα τελειώσει την ιδιωτική σχολή, τι θα κάνει; Θα δώσει εξετάσεις σε επιτροπή της Α.Ε.Ν.; Δεν καταλαβαίνει κανείς αυτό το σύστημα και κοιτάξτε και σεις οι ίδιοι να το επαναδιατυπώσετε, γιατί οδηγούμαστε, σε τελική ανάλυση, σε μια εκπαίδευση ναυτική χωρίς ναυτικούς. Αντιλαμβάνομαι ότι όλοι έχουμε αγωνίες, όπως και σεις, κύριε Υπουργέ. Γιατί πριν από λίγους μήνες, στην ανακοίνωση που κάνατε, είπατε ότι θα δίνετε το πτυχίο των Τ.Ε.Ι. μετά από θαλάσσια υπηρεσία πέντε ετών. Τα πέντε έτη έχουν τώρα γίνει, στην πράξη, πάνω από εννέα. Και δικαιολογημένα η Ένωση των Πλοιάρχων σας λέει ότι δίνετε πτυχία σε συνταξιούχους, δεδομένου ότι στα δεκατριάμισι χρόνια κατοχυρώνει ένας ναυτικός δικαίωμα σύνταξης. 
     Πιστεύω ότι αυτό το νομοσχέδιο σάς αδικεί. Η πρόθεσή σας να φέρετε ένα νομοσχέδιο για τη ναυτική εκπαίδευση, κατέληξε σ’ ένα αμφιβόλου ορισμό του πτυχίου των Α.Ε.Ν., ως Τ.Ε.Ι. υπό όρους. Και από εκεί και πέρα, υπάρχει μια σειρά άρθρων, που αφορούν τους καθηγητές. Για την ιδιωτική εκπαίδευση είναι σωστό ή πιθανόν σωστό, αλλά για τη δημόσια ναυτική εκπαίδευση αυτό δεν θα εφαρμοστεί. Δημιουργούνται, τέλος σπουδαστές δύο ταχυτήτων, αυτοί που είναι μέχρι σήμερα και αυτοί που θα αποφοιτήσουν από το έτος 2005 και μετά, με απρόβλεπτες επιπτώσεις. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει ζητήσει το λόγο.
     ΕΛΠΙΔΑ ΤΣΟΥΡΗ: Πάλι; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ναι, πάλι…
     ΠΡΟΕΔΡΕΥΩΝ (Γεώργιος Σούρλας): Ο Υπουργός έχει το δικαίωμα να παίρνει το λόγο, για να απαντά σε ορισμένα θέματα για πέντε λεπτά την πρώτη φορά και για τρία λεπτά κάθε φορά μετά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εφ’ όσον θέλετε να τελειώσουμε σήμερα, εγώ είμαι διατεθειμένος να μείνουμε και μέχρι τις 3 η ώρα το πρωί. 
     Νοιώθω την ανάγκη να αναφερθώ σε τρία σημεία, στα οποία αναφέρθηκε ο κ. Ανωμερίτης, ο οποίος θεωρείται και από τους πιο πετυχημένους Υπουργούς των κυβερνήσεων του ΠΑ.ΣΟ.Κ..
     Πρώτα απ’ όλα, θέλω να πω, κύριε Πρόεδρε, ότι η Κυβέρνηση και η πολιτική ηγεσία νοιώθει υπερήφανη για την κατάθεση αυτού του νομοσχεδίου, το οποίο αποτελεί τομή. Πρόκειται για ένα νομοσχέδιο, που για είκοσι χρόνια δεν κατάφεραν οι προκάτοχοι Υπουργοί Εμπορικής Ναυτιλίας των κυβερνήσεων του ΠΑ.ΣΟ.Κ. να το περάσουν από το Υπουργείο Παιδείας. Και θέλω για άλλη μια φορά να ευχαριστήσω δημοσίως την κ. Γιαννάκου, η οποία για πάρα πολλές ημέρες με τους συνεργάτες της έσκυψαν, κατάλαβαν την ιδιαιτερότητα της ναυτικής εκπαίδευσης, κατάλαβαν για ποιο λόγο –βλέπω ότι κατάλαβε και το ΠΑ.ΣΟ.Κ. και συνηγορεί προς αυτήν την κατεύθυνση- πρέπει να είναι υπό την εποπτεία του Υπουργείου Εμπορικής Ναυτιλίας. Και επιτυγχάνεται σήμερα, μετά από είκοσι χρόνια κυβερνήσεων ΠΑ.ΣΟ.Κ., η ανωτατοποίηση της ναυτικής εκπαίδευσης. Αυτή είναι η αλήθεια. Όλα τα άλλα είναι περί διαγραμμάτων. 
     Έθεσε ο κ. Ανωμερίτης τρία θέματα. Πρώτον, είπε γιατί δεν μιλούμε για την υλικοτεχνική υποδομή. Αυτό δεν είναι θέμα νόμου. Είναι θέμα πράξης. Και αυτήν την απραξία της εικοσαετίας ερχόμαστε με συγκεκριμένες πολιτικές να την καλύψουμε. 
     Κατέθεσα, λοιπόν, στα Πρακτικά, στην πρωτολογία μου –ίσως έλειπε ο κ. Ανωμερίτης εκείνη την ώρα- το εξοπλιστικό πρόγραμμα των σχολών Α.Ε.Ν. για το 2006. Και είπαμε ότι το κόστος είναι 8.400.000 ευρώ. Το πρόγραμμα μόνο του 2006 είναι 4.000.000 ευρώ, κάτι το οποίο δεν έγινε ποτέ στις Ακαδημίες Εμπορικού Ναυτικού. 
     Κύριοι συνάδελφοι, ξέρετε ότι κάνουμε ακόμα μελέτες και για τη στατική επάρκεια των Ακαδημιών Εμπορικού Ναυτικού, όπου φοιτούν χιλιάδες φοιτητές, γιατί δεν βρήκαμε τίποτα; Και έχουμε τις αιτιάσεις των νομαρχιών, οι οποίες έχουν την εποπτεία της λειτουργίας των κτηριακών εγκαταστάσεων; Εμείς, λοιπόν, προχωρούμε στην πράξη και για την υλικοτεχνική υποδομή.
     Αναφέρθηκε ο κ. Ανωμερίτης στο θέμα της μετάκλησης των επίκουρων καθηγητών. Κοιτάξτε, πιστεύω ότι είναι η πρώτη φορά –και αυτό πρέπει να το παραδεχθείτε- που στον τομέα παραγωγής και εμπορίου, τουλάχιστον -να μην πω σε ολόκληρη τη Βουλή- η πολιτική ηγεσία του Υπουργείου Εμπορικής Ναυτιλίας έκανε δεκτές πάρα πολλές τροποποιήσεις και παρατηρήσεις των εισηγητών όλων των κομμάτων και όχι μόνο της πλειοψηφίας. 
     Στο θέμα που αναφερθήκατε, για τη μετάκληση των επικούρων καθηγητών, ήταν μια παρατήρηση της κ. Τσουρή και του κ. Βεργίνη και έχει γίνει ήδη δεκτή. Δεν μπορώ να καταλάβω γιατί και εσείς και η κ. Περλεπέ, η οποία αναφέρθηκε στο άρθρο 15, παράγραφος 2, αναφέρεσθε σε θέματα που έχουν γίνει δεκτά. Ή θα πρέπει να κάνετε μια προσυνεννόηση πριν έλθετε στην Αίθουσα της Βουλής για να ξέρετε τι έχει δεχθεί ο Υπουργός και να πείτε «μπράβο» στην πολιτική ηγεσία και στο Υπουργείο Εμπορικής Ναυτιλίας, που δέχθηκε κάποια πράγματα που οριακά βελτιώνουν το θέμα που συζητούμε σήμερα ή δεν θα πρέπει να κάνετε τέτοιες παρατηρήσεις.
     Επίσης, μου θέσατε ένα θέμα –και γι’ αυτό πήρα το λόγο περισσότερο, παρά για να κάνω τις παρατηρήσεις μου επί των θεμάτων που αναφερθήκατε- ότι, δηλαδή, δημιουργούμε σπουδαστές δύο κατηγοριών. Αναφέρεσθε, κύριε Ανωμερίτη, στο άρθρο 18 -και όχι στο άρθρο 15, που εκ παραδρομής αναφέρατε στην ομιλία σας- και λέτε γιατί οι ιδιωτικές σχολές να είναι μέχρι μηχανικό Β΄ και πλοίαρχο Β΄ και οι δημόσιες σχολές να έχουν τον καταληκτικό βαθμό του Α΄. Σας είπαμε και πάλι ότι η θέση του Υπουργείου είναι, εάν το Σύνταγμα το επιτρέψει –που πιστεύω ότι θα γίνει με την Αναθεώρηση του Συντάγματος, μιας και είναι προγραμματική θέση και του ΠΑ.ΣΟ.Κ. και προσωπική θέση και δέσμευση του σημερινού Αρχηγού του ΠΑ.ΣΟ.Κ., του κ. Παπανδρέου, που μάλιστα καταψήφισε και το συγκεκριμένο άρθρο στην προηγούμενη Αναθεώρηση του Συντάγματος, που ήταν εισήγηση του δικού σας κόμματος- να προχωρήσουμε σε ανώτατα ιδιωτικά εκπαιδευτικά ιδρύματα μη κερδοσκοπικού χαρακτήρα. Άρα, πρόθεση της Κυβέρνησης είναι να είναι στον καταληκτικό βαθμό πλοίαρχοι και μηχανικοί Α΄.
     Όμως, μου δίνετε μια αφορμή και θέλω να κάνω μια πρόταση στη Βουλή. Στο άρθρο 18, παράγραφος 7, μετά τις λέξεις «απόκτησης διπλώματος», να διαγραφεί η λέξη «μέχρι» και μετά τις λέξεις «Πλοιάρχου ή Μηχανικού» να διαγραφούν οι λέξεις «Β΄ τάξης». 
     Αυτό σημαίνει ότι για τις Ν.Ε.Κ.Ε., αναφερόμαστε στην ισχύουσα νομοθεσία. Η ισχύουσα νομοθεσία είναι του π.δ. 243/1998 των κυβερνήσεων του ΠΑ.ΣΟ.Κ., που αναφέρεται στις προϋποθέσεις απόκτησης αποδεικτικών ναυτικής ικανότητας και ουσιαστικά μ’ αυτήν τη ρύθμιση, με την Αναθεώρηση του Συντάγματος αυτομάτως αυτές οι σχολές, οι Ακαδημίες Εμπορικού Ναυτικού, θα μπορούν να αποκτούν και τον καταληκτικό βαθμό του πλοιάρχου Α΄ και μηχανικού Α΄, οπότε αυτομάτως θα είναι ισότιμες με τα Α.Ε.Ι.. Αυτό θα συμβεί όταν θα γίνει η Αναθεώρηση του Συντάγματος.
     Κάνω αυτήν την πρόταση, κύριε Πρόεδρε, και περιμένω τις τοποθετήσεις των συναδέλφων Βουλευτών των κομμάτων, αλλά και των εισηγητών στις δευτερολογίες τους.
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, αυτή η πρόταση να κατατεθεί στα Πρακτικά και να διανεμηθεί στους συναδέλφους.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Βεβαίως, κύριε Πρόεδρε.
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης, καταθέτει για τα Πρακτικά την προαναφερθείσα πρόταση, η οποία έχει ως εξής:
     (Να φωτογραφηθεί η σελίδα 161)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης, για μια μικρή παρέμβαση.
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα είναι πολύ σύντομη η παρέμβασή μου, κύριε Πρόεδρε. Άλλωστε, αξιολογώ ότι δεν έχω να προσθέσω πολλά σε μια συζήτηση στην οποία φαίνεται ότι η Κυβέρνηση όχι απλώς δεν αλλάζει τίποτα, αλλά και κάποια φορά τα μέλη της ελάχιστα κατανοούν.
     Αντιλαμβάνομαι ότι ένας Υπουργός με γαλαντομία και γενναιοδωρία μπορεί να απονέμει συγχαρητήρια σε ομοϊδεάτη του, μέλος της ίδιας κυβέρνησης. Αυτή η αυτάρεσκη ικανοποίηση είναι σύμπτωμα ανθρώπων που τις περισσότερες φορές δεν μπορούν να πάνε πέρα από την οριοθέτηση που οι ίδιοι κάνουν για τους εαυτούς τους. Οφείλω να πω, ότι αυτή η συνάντηση μεγάλων πνευμάτων καμιά φορά παράγει τόσο εκτυφλωτικό φως, που η Αντιπολίτευση προφανώς δεν μπορεί να δει! 
     Γίνομαι σαφέστερος. Είπε, βάζοντας μια τελεία στο τέλος της αποστροφής του ο Υπουργός Εμπορικής Ναυτιλίας, ότι μετά από είκοσι χρόνια διακυβέρνησης του ΠΑ.ΣΟ.Κ., το οποίο δεν μπόρεσε να κάνει το «ακατόρθωτο», «εμείς κάνουμε αυτό που υποσχεθήκαμε»: Οι Ακαδημίες Εμπορικού Ναυτικού γίνονται Ανώτατα Εκπαιδευτικά Ιδρύματα. Η ναυτική εκπαίδευση –για να χρησιμοποιήσω την έκφρασή του- ανωτατοποιείται, τελεία. Η τελεία είναι δική του. Εγώ απλώς επαναλαμβάνω τη διατύπωση. 
     Κύριε Υπουργέ, όταν ο νομοθέτης θέλει να ορίσει ότι μία σχολή παύει να υπάγεται σε κατώτερη βαθμίδα της εκπαίδευσής μας και γίνεται ανώτατη, το ορίζει ρητά, λέει ότι η τάδε σχολή ή η τάδε ακαδημία –στην προκειμένη περίπτωση οι Ακαδημίες Εμπορικού Ναυτικού- εντάσσονται ή είναι ιδρύματα της τριτοβάθμιας εκπαίδευσης. Αν, παραδείγματος χάριν, ανατρέξετε στους νόμους που οργανώνουν τα Τεχνολογικά Εκπαιδευτικά Ιδρύματα και τα εντάσσουν στην τριτοβάθμια εκπαίδευση ή αν δείτε άλλους νόμους της δικής σας Κυβέρνησης που ασχολούνται με τη μετατροπή σχολών σε ιδρύματα της τριτοβάθμιας εκπαίδευσης, θα διαπιστώσετε ότι ο νομοθέτης ορίζει ρητά ότι μια σχολή υπάγεται εφεξής στην τριτοβάθμια εκπαίδευση. Εσείς πάρα πολύ σεμνά δεν το λέτε αυτό. Λέτε κάτι άλλο. Διαβάζω ακριβώς τη διατύπωσή σας, στο άρθρο 1: «Το δίπλωμα του Εμπορικού Ναυτικού Α΄ τάξης καθίσταται ισότιμο με το πτυχίο των Τ.Ε.Ι.». Και εδώ ακριβώς είναι και ο τραγέλαφος. Αποδίδετε μεν ισοτιμία στα απονεμόμενα πτυχία, αλλά ουδέποτε χαρακτηρίζετε το συγκεκριμένο ίδρυμα που τα απονέμει ως Ίδρυμα της Τριτοβάθμιας Εκπαίδευσης.
     ΞΕΝΟΦΩΝ ΒΕΡΓΙΝΗΣ: Δεν γίνεται με το άρθρο 16 παράγραφος 7 του Συντάγματος.
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι δεν γίνεται ούτε με το άρθρο 16. Για διαβάστε. Πάμε, λοιπόν, στο άρθρο 16 παράγραφος 7. 
     ΞΕΝΟΦΩΝ ΒΕΡΓΙΝΗΣ: Για το Σύνταγμα μιλάω.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα. Νόμισα ότι αναφέρεστε στο άρθρο 16 του νομοσχεδίου και είπα να το διαβάσω, μήπως μου διέφυγε τίποτα.
     Αν, κύριε συνάδελφε, με το άρθρο 16 παράγραφος 7 δεν γίνεται, τότε σας παρακαλώ πολύ να απευθυνθείτε στον Υπουργό σας, ο οποίος λίγο πριν διακήρυξε ότι το έκανε.
     ΞΕΝΟΦΩΝ ΒΕΡΓΙΝΗΣ: Μιλάει για ισότιμο …
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Παρακαλώ πολύ ανατρέξατε στα Πρακτικά. Είπε «Τέρμα και τελεία, εμείς κάνουμε ανώτατες σχολές». «Η ναυτική εκπαίδευση ανωτατοποιείται» είπε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ανωτατοποιείται σε βαθμό …
     ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα. Ανωτατοποιείται, λοιπόν, κύριε Υπουργέ -για να συνεννοηθούμε σ’ αυτή την Αίθουσα- δεν σημαίνει ότι εντάσσονται στην τριτοβάθμια εκπαίδευση; Παραμένουν απλές Ακαδημίες Εμπορικού Ναυτικού με ένα νομοθετικά sui generis καθεστώς, δίνοντας πτυχία ισότιμα προς τα πτυχία της τριτοβάθμιας εκπαίδευσης. Συνεπώς παύσατε σας παρακαλώ να αδικείτε την Κυβέρνησή σας και κυρίως να αδικείτε τη λογική του απλού κόσμου που σας παρακολουθεί, ιδιαίτερα δε του κόσμου που ξέρει από ναυτιλιακά.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, αυτό που θέλω να σας πω είναι το εξής: Πρώτον, εμείς ισοτιμούμε το πτυχίο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ωραία.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άλλωστε, αυτό έχει γίνει και παλαιότερα με τις Σχολές Α.Σ.Ε.Ι.: νόμος του 1961, 1964, 1967, 1968, 1969, 2003, δική σας κυβέρνηση, ακριβώς με τον ίδιο τρόπο. Άρα, αυτό είναι σαφές.
     Δεύτερον, αυτό που θέλω να ξεκαθαρίσω -και σας παρακαλώ πολύ να το συζητήσετε και να καταλήξετε πώς το βλέπετε στο ΠΑ.ΣΟ.Κ.- είναι ότι οι Ακαδημίες Εμπορικού Ναυτικού είναι σχολές που δεν αναφέρονται μόνο στη βαθμίδα της εκπαίδευσης, όπως είναι όλες οι σχολές οι οποίες υπάγονται στο Υπουργείο Παιδείας, αλλά υπόκεινται και σε διεθνείς συμβάσεις. Αυτή είναι  η διαφορά. Γι’ αυτόν το λόγο υπάγονται στο Υπουργείο Εμπορικής Ναυτιλίας. Αλλιώς, με τη δική σας τη λογική θα έπρεπε  να γίνονταν αμέσως με την απόκτηση του πτυχίου Γ΄ μηχανικών και πλοιάρχων Γ΄ ισότιμα με τα Ανώτατα Εκπαιδευτικά Ιδρύματα, οπότε θα έφευγαν από το Υπουργείο Εμπορικής Ναυτιλίας και θα πήγαιναν στο Υπουργείο Παιδείας.
     Εάν αυτή είναι η θέση, που είναι και θέση του κ. Σγουρίδη, συνεννοηθείτε και πείτε το. Είναι μια διαφορετική θέση, δεν είναι η θέση που ακούμε τόσα χρόνια.
     Εμείς, λοιπόν, τι λέμε; Προσπαθούμε να κρατήσουμε τους ναυτικούς στη θάλασσα με βάση τις διεθνείς συνθήκες και υποχρεώσεις, διότι τα πτυχία θα πρέπει να αναγνωρίζονται από το Διεθνή Ναυτιλιακό Οργανισμό και από διεθνείς συνθήκες. 
     Από τη στιγμή, λοιπόν, που υπάρχει αυτή η παράμετρος, εμείς πρέπει να κάνουμε αυτές τις ρυθμίσεις. Σας λέμε ότι με το πτυχίο που παίρνουν στο βαθμό του πλοιάρχου Γ΄ και του μηχανικού Γ΄, έχουν τη δυνατότητα να κάνουν μεταπτυχιακά και στην Ελλάδα και στο εξωτερικό. Κατέθεσα και επειδή δεν ήσασταν εδώ θα το φέρω άλλη μια φορά, αναγνώριση από το Δ.Ι.Κ.Α.Τ.Σ.Α. του 2005 μεταπτυχιακού αποφοίτου των Α.Ε.Ν., ο οποίος έκανε το μεταπτυχιακό του σε πανεπιστήμιο της Αγγλίας. Στον καταληκτικό βαθμό του πλοιάρχου Α΄ και μηχανικού Α΄ ισοτιμείται με τα πτυχία των Τ.Ε.Ι..
     Άλλωστε –για να κλείσω μ' αυτό- δεν είναι κάτι το οποίο εμείς εφεύραμε. Είναι ένα πάγιο αίτημα των Ακαδημιών Εμπορικού Ναυτικού. Κατέθεσα στα Πρακτικά της Επιτροπής και στην Ολομέλεια –είναι στη διάθεσή σας- τα αιτήματα των σπουδαστών των σχολών. Ακαδημία Εμπορικού Ναυτικού Μακεδονίας: Πρώτο αίτημα, δελτίο τύπου 12.12.05: Ισοτιμία του πτυχίου Ακαδημιών Εμπορικού Ναυτικού με πτυχίο ανώτατης τεχνολογικής εκπαίδευσης. Ακαδημία Εμπορικού Ναυτικού Ηπείρου: Πρώτο αίτημα, 30.11.2005, πολύ πριν κατατεθεί το νομοσχέδιο: Ισοτιμία των πτυχίων Ακαδημιών Εμπορικού Ναυτικού με πτυχίο ανώτατης τεχνολογικής εκπαίδευσης. 
     Βεβαίως οι σπουδαστές συνεννοούνται μεταξύ τους, ιεραρχούν τα θέματά τους. Αυτό το θέμα έρχεται και καλύπτει το σημερινό νομοσχέδιο. Είναι ένα πάγιο αίτημα δεκαπενταετίας. Δεν πιστεύω ότι το ΠΑ.ΣΟ.Κ. και οι συνάδελφοι Υπουργοί Εμπορικής Ναυτιλίας στο παρελθόν δεν ήθελαν να νομοθετήσουν και να εισηγηθούν την ψήφισή του στη Βουλή. Δεν τα κατάφεραν να περάσουν το σκόπελο του Υπουργείου Παιδείας. Αυτή είναι η αλήθεια. 
     Το ίδιο, κύριε Καστανίδη, έγινε και με το νομοσχέδιο για τις καταδύσεις. Είκοσι χρόνια πηγαινοερχόταν κι αυτό. Γι’ αυτόν το λόγο και το δικό σας το κόμμα το ψήφισε επί της αρχής, διότι δεν μπορούσε να περάσει το σκόπελο του Υπουργείου Πολιτισμού.
     ΙΩΑΝΝΗΣ ΔΙΑΜΑΝΤΙΔΗΣ: Αυτό ήταν δικό μας νομοσχέδιο, κύριε Υπουργέ, του κ. Ανωμερίτη. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το Υπουργείο Πολιτισμού, λοιπόν, με Πρωθυπουργό τον Κώστα Καραμανλή -και ευχαριστώ δημοσίως και τον ίδιο και την κ. Πετραλιά που συνυπέγραψαν το νομοσχέδιο- μας βοήθησε, το νομοσχέδιο αυτό να κατατεθεί με πρωτοβουλία του Υπουργείου Ναυτιλίας και να ψηφιστεί, τουλάχιστον από τα δύο μεγάλα κόμματα.
     ΙΩΑΝΝΗΣ ΔΙΑΜΑΝΤΙΔΗΣ: Πού τα λέτε αυτά; Κοροϊδεύετε το Κοινοβούλιο, κύριε Κεφαλογιάννη.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτή είναι η πραγματικότητα. Κανείς δεν μπορεί να την παρακάμψει. Έτσι έχουν τα πράγματα και εμείς νιώθουμε υπερήφανοι, που καταφέραμε να φέρουμε αυτά τα δύο νομοθετήματα προς ψήφιση στη Βουλή.
     Ευχαριστώ, κύριε Πρόεδρε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, προφανώς «άλλα λόγια να αγαπιόμαστε». 
     Κύριε Υπουργέ της Εμπορικής Ναυτιλίας, προσποιείστε ότι δεν αντιληφθήκατε τι σας είπα; Σας εγκάλεσα γιατί κάνετε την ισοτίμηση του πτυχίου; Αναφέρθηκα σε προηγούμενη σαφή ρήση σας. Είπατε ότι ανωτατοποιείτε τις Ακαδημίες Εμπορικού Ναυτικού, τη ναυτική εκπαίδευση. Και σας απάντησα ότι δεν τις κάνετε Ανώτατα Εκπαιδευτικά Ιδρύματα, διότι εάν τις κάνατε, θα το ορίζατε. Γι’ αυτό σας εγκαλώ. Διότι βγαίνετε με ύφος χιλίων καρδιναλίων και δηλώνετε στον ελληνικό λαό ότι μετατρέπετε τις Ακαδημίες Εμπορικού Ναυτικού, λέγοντας ψέματα, σε Ιδρύματα της ανώτατης εκπαίδευσης. Προσποιείστε ότι δεν αντιληφθήκατε τι σας είπα και αναφέρατε παραδείγματα ισοτίμησης όπως έγινε στο παρελθόν με τις Α.Σ.Ε.Ι..
     Ξέρετε ότι όταν κάποιος βρίσκεται σε εμφανώς δύσκολη θέση, προφανώς αλλάζει το αντικείμενο, το πεδίο επί του οποίου θέλει να συζητήσει. Εδώ, όμως, δεν βρίσκονται αφελείς. 
     Πρέπει να σας πω και κάτι ακόμα: για νομοσχέδια που προετοίμασαν οι προηγούμενες κυβερνήσεις και τα ψηφίσατε εσείς, δεν πρέπει να επαίρεστε επειδή τα ψηφίσατε.
     ΓΕΩΡΓΙΟΣ ΑΝΩΜΕΡΙΤΗΣ: Να μας τα διανείμουν αυτά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Τη διευκρίνιση θα την κάνουμε αμέσως μετά. 
     Ο Υπουργός Αιγαίου άκουσα με έκπληξη πως κατηγορούσε τον Υπουργό Εμπορικής Ναυτιλίας κ. Παπουτσή, διότι εψήφισε νόμο με τον οποίο «έδεσε» την ακτοπλοΐα. 
     Προφανώς, επειδή η μνήμη δεν είναι κοντή σ’ αυτόν τον τόπο, κύριε Υπουργέ, πρέπει να αναζητήσετε τα Πρακτικά. Και θα δείτε ότι σύσσωμη η τότε αντιπολίτευση εψήφισε το νόμο, με τον οποίο «δέθηκε» σήμερα ο Υπουργός Εμπορικής Ναυτιλίας και ο Υπουργός Αιγαίου. 
     Κύριε Πρόεδρε, τελειώνω με μία φράση.
     Να επαίρεστε για ό,τι μπορείτε να κάνετε, κυρίως να δείχνετε μεγαλύτερη σεμνότητα γι’ αυτά που δεν μπορείτε να κάνετε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μία φράση μόνο.
     (Θόρυβος από την πτέρυγα του ΠΑ.ΣΟ.Κ.)
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ανατρέπεται η διαδικασία. Έλεος!
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο για μία φράση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, εμείς σεμνά και ταπεινά, χωρίς χαρακτηρισμούς και ύβρεις, αναφερόμαστε στα θέματα. 
     Σας ξεκαθαρίσαμε πώς έχουν τα πράγματα. Σήμερα σχολές, οι οποίες ήταν αδιαβάθμητες για δεκαετίες, που το πτυχίο τους, για τους κατόχους, δεν είχε καμία αξία, στον καταληκτικό βαθμό, γίνεται πτυχίο ισότιμο με τα Ανώτατα Εκπαιδευτικά Ιδρύματα. Αυτή είναι η πραγματικότητα. Έτσι έχουν τα πράγματα.
     Τώρα, με την τροπολογία την οποία κατέθεσα, κύριε Πρόεδρε, για το άρθρο 18, παράγραφος 2 -η οποία θα σας μοιραστεί- λύνεται οριστικά και το θέμα για τις Ν.Ε.Κ.Ε. και για τις ιδιωτικές, δηλαδή, σχολές που μετά την Αναθεώρηση του Συντάγματος θα μπορούν οι απόφοιτοι να εξελίσσονται στο βαθμό του μηχανικού Α΄ και πλοιάρχου Α΄. Άρα, θα ισοτιμείται και το δικό τους πτυχίο με τα Ανώτατα Εκπαιδευτικά Ιδρύματα στο μέλλον.
     ΕΛΠΙΔΑ ΤΣΟΥΡΗ: Εν όψει της επετείου κάνετε δωράκι στους εφοπλιστές.
     ΠΡΟΕΔΡΕΥΩΝ (Γεώργιος Σούρλας): Παρακαλώ να διανεμηθεί σε όλους τους Βουλευτές η τροπολογία για το άρθρο 18, που ανέφερε ο κύριος Υπουργός.
     Ο Κοινοβουλευτικός Εκπρόσωπος της Νέας Δημοκρατίας, κ. Βαρβιτσιώτης έχει το λόγο.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, εδώ -και επειδή το ΠΑ.ΣΟ.Κ…
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, πότε θα μιλήσουμε; 
     ΠΡΟΕΔΡΕΥΩΝ (Γεώργιος Σούρλας): Τι να κάνουμε, κυρία Σχοιναράκη; Όπως αντιλαμβάνεστε οι Κοινοβουλευτικοί Εκπρόσωποι…
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κυρία Σχοιναράκη, αλλά πείτε τα και στον Κοινοβουλευτικό σας Εκπρόσωπο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εσάς σας κάλυψε ο Υπουργός σας.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κύριε Πρόεδρε, αλλά εγώ δεν έχω καταλάβει ποια είναι η θέση του ΠΑ.ΣΟ.Κ.. Και δεν έχω καταλάβει τι τελικά θέλει το ΠΑ.ΣΟ.Κ.. Θέλει να αποκτήσουν τίτλο ακαδημαϊκό έστω και μ’ αυτόν τον τρόπο, τρόπο τον οποίο είχαμε προαναγγείλει, τρόπο τον οποίο ο κ. Ανωμερίτης πριν από λίγο μας είπε ότι τον έχουμε επεξεργαστεί και σε μεγάλο βάθος –όντως η Νέα Δημοκρατία έχει επεξεργαστεί τον τρόπο με τον οποίο σήμερα θέλει να κατοχυρώσει τον ακαδημαϊκό τίτλο στον Γ΄ βαθμό, στον καταληκτικό βαθμό του πλοιάρχου και του μηχανικού- ή θέλει να παραμείνουν οι Ακαδημίες Εμπορικού Ναυτικού αδιαβάθμιτες υπηρεσίες του Υπουργείου Εμπορικής Ναυτιλίας; 
     Αυτό πρέπει να το ξεκαθαρίσει όχι σε εμάς, αλλά στους σπουδαστές. Πρέπει να το ξεκαθαρίσει σε όλη τη ναυτιλιακή κοινότητα, που χρόνια τώρα ζητά ακριβώς από την πρώτη ναυτιλιακή δύναμη του κόσμου, να έχει υψηλότατου επιπέδου εκπαίδευση. Αυτό είναι το ζητούμενο. 
     Θέλετε να συζητήσουμε επί της ουσίας των ρυθμίσεων; Να συζητήσουμε. Θέλετε να συζητήσουμε για θέματα, τα οποία θα βελτιώσουν το επίπεδο; Να τα συζητήσουμε. Να συζητάμε, όμως, για το αν ο Υπουργός σε μία παραδρομή της φράσης του είπε ότι ανωτατοποιούνται οι σχολές και όχι τα διπλώματα, νομίζω ότι εξαντλούμε ένα θέμα στο οποίο φαίνεται ότι το ΠΑ.ΣΟ.Κ. δεν έχει επιχειρήματα. 
     Και δεν έχει επιχειρήματα γιατί η βασική του αρχή όλα αυτά τα χρόνια δεν ήταν να προχωρήσει σε θεσμική κατοχύρωση του πτυχίου του καταληκτικού βαθμού Α΄ μηχανικού και πλοιάρχου. Δεν ήταν ποτέ στο ΠΑ.ΣΟ.Κ. και στις διαθέσεις του να αλλάξει οτιδήποτε στη ναυτική εκπαίδευση. Γι’ αυτό και όποια βήματα είχε κάνει, ακόμα και η επανακαθιέρωση της ιδιωτικής ναυτικής εκπαίδευσης και κατάρτισης, ήταν άτολμα. 
     Το ΠΑ.ΣΟ.Κ. δεν είχε διάθεση αλλαγής. Και αυτό φάνηκε και από την εισηγήτρια, φάνηκε και από τους υπόλοιπους ομιλητές. Κυρίως, όμως, φάνηκε απ’ αυτούς οι οποίοι έχουν ασχοληθεί ιδιαίτερα μ’ αυτά τα θέματα -όπως ο κ. Ανωμερίτης- που ζήτησαν και διεκδίκησαν να παραμείνουν οι Α.Ε.Ν. αδιαβάθμιτες υπηρεσίες του Υπουργείου Εμπορικής Ναυτιλίας. 
     Με αυτή τη λογική εμείς διαφωνούμε. Και διαφώνησε και ο κόσμος ο οποίος μας τίμησε με την ψήφο του, μας έδειξε την εμπιστοσύνη του και μας κάλεσε να εφαρμόσουμε ένα πρόγραμμα ουσιαστικό, λεπτομερές, ένα πρόγραμμα που σήμερα υλοποιείται. Διότι όσοι δεν το έχουμε καταλάβει σ’ αυτήν την Αίθουσα, ας το καταλάβουμε: Τα Α.Ε.Ι. και τα Τ.Ε.Ι. ανήκουν πλέον στην ίδια βαθμίδα. Και αυτό έγινε με την ανωτατοποίηση της προηγούμενης περιόδου.
     Λοιπόν, δεν υπάρχει διαφορά μεταξύ Α.Ε.Ι. και Τ.Ε.Ι. Είναι Α.Ε.Ι. και Τ.Ε.Ι. και σ’ αυτή τη βαθμίδα δίνουμε εμείς πλέον το βήμα στους Έλληνες ναυτικούς. Ελπίζω να το κατανοήσει πλέον το ΠΑ.ΣΟ.Κ., ελπίζω να το κατανοήσουν οι συνάδελφοι και να προχωρήσουμε σε μία ουσιαστική συζήτηση επί των άρθρων και να μην επανερχόμαστε στο κεντρικό και βασικό ζήτημα για το οποίο νομίζω ότι έχει εξαντληθεί και ο χρόνος αλλά και η υπομονή όσων μας παρακολουθούν.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
     Το λόγο έχει η Κοινοβουλευτική Εκπρόσωπος του Κ.Κ.Ε. κ. Ελπίδα Παντελάκη.
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, σε σχέση κατ’ αρχάς με την πρόταση που έγινε από τον κύριο Υπουργό για το άρθρο 18 παράγραφος 7, να πω ότι δεν πρόσθεσε τίποτα στη συζήτηση. Αυτό που έλεγε από την αρχή και στη συζήτηση στην επιτροπή επανέλαβε για άλλη μια φορά, ότι περιμένουμε την Αναθεώρηση του Συντάγματος ώστε να βγαίνουν μηχανικοί και πλοίαρχοι Α΄ τάξης. Είναι έτσι, κύριε εισηγητή της Νέας Δημοκρατίας; Είπε τώρα τίποτα καινούργιο; Να το βγάλουμε από το κείμενο. Δηλαδή δεν θέλετε να περιμένετε ούτε την Αναθεώρηση του Συντάγματος, γιατί είστε σίγουροι για το τι θα προκύψει. 
     Το κύριο ζήτημα που αφορά την Κυβέρνηση αυτή τη στιγμή όσον αφορά το νομοσχέδιο που φέρνει, αλλά και την Αξιωματική Αντιπολίτευση, ποιο είναι; Ότι διυλίζετε τον κώνωπα και καταπίνετε την κάμηλο. Ποιο είναι, δηλαδή, το ζήτημα; Ότι συμφωνείτε επί της ουσίας και οι δύο και το ΠΑ.ΣΟ.Κ. και η Νέα Δημοκρατία στο να ανοίξει ο δρόμος και στο ζήτημα της ιδιωτικής ναυτικής εκπαίδευσης, εκτός κι αν διαφωνείτε. Πείτε ότι διαφωνούμε και γι’ αυτό και για τα γενικότερα ζητήματα και τις εξελίξεις στο ζήτημα της παιδείας και για την Αναθεώρηση του Συντάγματος. Και ο κ. Παπανδρέου έχει τοποθετηθεί επαρκώς αλλά και το κόμμα σας. Ασυνεπής στην πολιτική της είναι και η Αξιωματική Αντιπολίτευση μέχρι τώρα.
     Συμφωνείτε, λοιπόν, να υπάρχει ιδιωτική ναυτική εκπαίδευση γιατί συμφωνείτε να υπάρχει ιδιωτική εκπαίδευση παντού από τα Α.Ε.Ι. μέχρι το νηπιαγωγείο. Δεν κατάλαβα; Άρα, αυτό είναι το κρίσιμο ζήτημα που θέτει το νομοσχέδιο.
     Όσον αφορά το θέμα της ανωτατοποίησης, όλα ανωτατοποιούνται, θα έλεγα αν έβαζα έναν τίτλο, και όλα τα ίδια μένουν. Επιτέλους! Και μας παρακολουθεί και ο κόσμος που έχει αγωνία, μας παρακολουθούν οι σπουδαστές, μας παρακολουθούν οι καθηγητές. Ε, τώρα ειπώθηκε και το πιο «ωραίο» απ’ όλα: Τι συζητάμε για Τ.Ε.Ι. και Α.Ε.Ι. αφού είναι τα ίδια. Ε, τότε γιατί γράψατε Τ.Ε.Ι.; Ας λέγατε για Α.Ε.Ι. Μα, είναι ντροπή. Υποτιμάμε νομίζω και την ουσία της συζήτησης.
     Το ζήτημα ποιο είναι; Λέτε για αδιαβάθμιτο πτυχίο. Είναι αδιαβάθμιτο το πτυχίο του πλοιάρχου μηχανικού Γ΄ τάξης ναι ή όχι; Από εκεί ξεκινάς. Εδώ σύσσωμοι οι καθηγητές, η Πανελλήνια Ένωση Εκπαιδευτικών, σας μιλάνε για παγκόσμια πρωτοτυπία και σας ρωτάνε αν υπάρχει όλο αυτό το πράγμα. Μέχρι τώρα ήταν ανώτερη εκπαίδευση. Πώς λέγεται τώρα το δίπλωμα του τρίτου μηχανικού; Βάζουν εδώ ζήτημα: Γιατί είναι παγκόσμια πρωτοτυπία; Παλιότερα ήταν Ανώτερες Δημόσιες Σχολές, .Α.Δ.Σ.Ε.Ν., μετά Δημόσιες Σχολές, Δ.Σ.Ε.Ν. και από το 1998 και έπειτα ήταν Ακαδημία Εμπορικού Ναυτικού. Οι σχολές αυτές ανήκαν στην ανώτερη εκπαίδευση. Τώρα πού ανήκουν; Πουθενά. 
     Λοιπόν, για ποιο αδιαβάθμιτο μιλάμε; Και όσον αφορά την ανωτατοποίηση, εντάξει έχει βρεθεί σε δύσκολη θέση η Κυβέρνηση. Εν πάση περιπτώσει, αυτή είναι η πραγματικότητα. Και ο εισηγητής της Κυβέρνησης που έκανε μια πολύ καλή εισήγηση στα πλαίσια της πολιτικής σας, μας έφερε στοιχεία. Για διαβάστε τα στοιχεία για να δείτε σε τι διαφέρει ο καινούργιος νόμος από τον προηγούμενο αναλυτικά και για να δούμε πού διαφωνεί αν θέλετε τελικά και το ΠΑ.ΣΟ.Κ. και η Νέα Δημοκρατία. Και να τα μοιράσετε να τα πάρουν όλοι. Γιατί τα έχουμε μόνο οι εισηγητές αυτή τη στιγμή. Τι αλλαγές έχει κάνει η Κυβέρνηση; Βεβαίως έχει κάνει αλλαγές, αλλά η ουσία και η βάση είναι ο νόμος ο προηγούμενος και γίνεται τώρα ιστορία για το τίποτα, για εντυπώσεις και επικοινωνιακούς λόγους για έναν κόσμο που δεν έχει εντρυφήσει στο θέμα. Όσοι ξέρουν, όμως, το θέμα καταλαβαίνουν ότι παίζεται ένα παιχνίδι ανάμεσα στα δύο μεγάλα κόμματα. 
     Συμφωνείτε ουσιαστικά και στην ιδιωτική ναυτική εκπαίδευση και συμφωνείτε ουσιαστικά σε ένα ορισμένο χρονικό διάστημα τελικά να μην υπάρχουν ναυτικοί μέσα στα καράβια. Γιατί αυτό είναι το πρόβλημα. Το θέμα δεν είναι ποιος παίρνει δίπλωμα. Από τα επίσημα στοιχεία βγαίνει ότι από αυτούς που καταλήγουν να είναι πλοίαρχοι και μηχανικοί μόνο το 10% με 15% πάει στο επάγγελμα. 
     Λοιπόν, τι συζητάμε; Δεν θα υπάρχουν το επόμενο διάστημα άνθρωποι οι οποίοι θα είναι στη δουλειά. Αυτή είναι η ουσία της συζήτησης. Και από εκεί και πέρα όλα τα άλλα είναι για επικοινωνιακούς λόγους. Ο Υπουργός μ’ αυτό που μας είπε δεν προσθέτει τίποτα.
     Νομίζω ότι βρίσκεται στον αέρα και θα έρθετε να το διορθώσετε για δικούς σας λόγους μέχρι να τελειώσει η Ολομέλεια. Θα τη διορθώσετε πάλι αυτήν την τροπολογία, γιατί δεν θα στέκεται αν δεν βάλετε το «Β΄ πλοιάρχου» και το «Α΄».
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
     Το λόγο έχει η κ. Ευαγγελία Σχοιναράκη-Ηλιάκη, η οποία αναμένει επί μακρόν το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ζήτησα από το συντοπίτη μου Υπουργό να μιλήσει μετά από εμένα, αλλά δεν με άκουσε προφανώς.
     Κυρίες και κύριοι συνάδελφοι, κύριε Υπουργέ, εκείνο που θα ήθελα να πω πριν μπω στην παρέμβασή μου είναι ότι η ανωτατοποίηση των σχολών, η ανωτατοποίηση της εκπαίδευσης δεν γίνεται με διοικητικές πράξεις ούτε με εντολές, αλλά μέσα από ουσιαστικές πολιτικές, μέσα από στοχευμένες πολιτικές, κάτι που δεν συμβαίνει στο συγκεκριμένο νομοσχέδιο αλλά και συνολικά στην πολιτική της νέας διακυβέρνησης σε ό,τι αφορά την παιδεία. Κύριε Υπουργέ, επανειλημμένα ζητήσατε από εμάς να σας πούμε ποιο είναι το σωστό. Να υποθέσω ότι δεν έχετε καταλάβει και ζητάτε τη βοήθειά μας; Αν είναι κάτι τέτοιο, πείτε το μας και εμείς σας προσφέρουμε τη βοήθεια και μάλιστα με όλη μας τη διάθεση. 
     Βαρύγδουπος ο τίτλος του νομοσχεδίου: «Αναβάθμιση και αναδιάρθρωση της ναυτικής εκπαίδευσης και άλλες διατάξεις». Δημιουργεί πάρα πολλές προσδοκίες. «Τομή» χαρακτήρισε το νομοσχέδιο ο Υπουργός. Μάλιστα, έχει προέλθει από συνεργασία με το Υπουργείο Παιδείας, είπε. Όμως, δυστυχώς το περιεχόμενό του δεν αντικατοπτρίζει αυτόν ακριβώς τον τίτλο. Περιέχει αποσπασματικές, πρόχειρες και κοντόφθαλμες ρυθμίσεις, χωρίς να υπάρχει συνοχή, στόχευση και κεντρική ιδέα. Και βεβαίως εκείνο που απουσιάζει –το τόνισαν και οι εκπρόσωποι των φορέων στη επιτροπή κατά τη συζήτηση- είναι η κοινωνική διαβούλευση, ο διάλογος με τους εμπλεκόμενους φορείς. Με τους μόνους που έγινε ο διάλογος ήταν οι εφοπλιστές. Δεν σημαίνει ότι ενοχοποιώ τη διαδικασία του διαλόγου με τους εφοπλιστές, αλλά δεν μπορεί, κύριε Υπουργέ, η σημερινή Κυβέρνηση να λειτουργεί επιλεκτικά μόνο σε ό,τι αφορά το διάλογο προς συγκεκριμένες κοινωνικές ομάδες και όχι προς το σύνολο των εμπλεκόμενων φορέων. Αυτό δείχνει κάτι -δείχνει πολλά μάλλον- προς την ελληνική κοινωνία.
     Κυρίες και κύριοι συνάδελφοι, αναμφισβήτητα το μέλλον της ελληνικής ναυτιλίας είναι ιδιαίτερα σημαντικό και μας ενδιαφέρει όλους. Εξαρτάται, αν θέλετε, σε πολύ σημαντικό βαθμό από τον παράγοντα άνθρωπο, δηλαδή, από τα ικανά στελέχη που θα στελεχώσουν το στόλο και βεβαίως θα πλαισιώσουν τη λειτουργία της σύγχρονης ναυτιλιακής επιχείρησης. Εμείς ως ΠΑ.ΣΟ.Κ. προτάσσουμε την επένδυση στον άνθρωπο -επανειλημμένα το έχει τονίσει ο Πρόεδρός μας- προτάσσουμε την εκπαίδευση του ανθρώπινου δυναμικού, προτάσσουμε την έρευνα και αποτελεί για εμάς προγραμματική επιλογή. Θεωρούμε δε ότι είναι αναγκαίο ένα σύγχρονο εκπαιδευτικό σύστημα που θα ανταποκρίνεται στις ανάγκες της κοινωνίας κατ’ αρχάς και βεβαίως στις απαιτήσεις του διεθνούς ανταγωνισμού. Η εκπαίδευση, αν θέλετε, καθίσταται το ισχυρό συγκριτικό πλεονέκτημα για άτομα και κοινωνίες. Αναγνωρίζουμε ότι χρειάζεται ένα εκπαιδευτικό σύστημα στη χώρα μας που να κάνει το ποιοτικό δυνατό βήμα μπροστά. Βεβαίως, αυτό το βήμα θα είναι στοχευμένο προς δύο κατευθύνσεις, κατ’ αρχάς την αποτελεσματική σύνδεση της παιδείας με την κοινωνία, την ανάπτυξη, την εργασία και δεύτερον την εξασφάλιση μιας ολοκληρωμένης παιδείας των παιδιών του ελληνικού λαού με την εγγύηση πάντοτε του δημόσιου και κοινωνικού ελέγχου, γιατί πάντα μιλάμε για δημόσια εκπαίδευση. Το συγκεκριμένο σχέδιο νόμου δεν νομίζω ότι παρεμβαίνει δυναμικά στο να αναβαθμίσει τη ναυτική εκπαίδευση ούτε βεβαίως να την αναδιαρθρώσει.
     Οι εξαγγελίες του Πρωθυπουργού από την πρώτη μέρα που αναλάβατε την εξουσία ήταν ότι η πρώτη σας προτεραιότητα ήταν η παιδεία των παιδιών του ελληνικού λαού. Μάλιστα, το επανέλαβε και σήμερα στις εξαγγελίες του με την ευκαιρία των δύο χρόνων από τις εκλογές. Η παιδεία, λοιπόν, πρώτη προτεραιότητα. Όμως, κύριε Υπουργέ, δεν έχετε μια συνολική εκπαιδευτική πολιτική και θα σας πω γιατί. Πρώτα-πρώτα, λειτουργείτε αποσπασματικά με ερασιτεχνισμό. Πρόχειρες και αναποτελεσματικές είναι οι ρυθμίσεις σας και οι παρεμβάσεις σας, οι οποίες μόνο προβλήματα δημιουργούν, δεν λύνουν, υποβαθμίζουν και δεν αναβαθμίζουν την εκπαίδευση και θα σας απαντήσω γιατί.
     Κύριε Υπουργέ, αν δεν κάνω λάθος -και διορθώστε με, αλλά είμαι σίγουρη-  τα παιδιά που φοιτούν σ’ αυτές τις σχολές του Εμπορικού Ναυτικού μπαίνουν μέσα από το σύστημα των Πανελλαδικών Εξετάσεων. Κάνω λάθος; Αν θυμάστε πολύ καλά, εσείς θέλατε να αναβαθμίσετε αυτό το σύστημα, εσείς θέλατε να αναβαθμίσετε την ποιότητα των παιδιών του ελληνικού λαού και βάλατε μια βάση εισαγωγής με μια νομοθετική σας παρέμβαση το Σεπτέμβρη. Μάλιστα, μας ρωτήσατε: «Δεν  θέλετε να μπαίνουν παιδιά με αναβαθμισμένο επίπεδο μόρφωσης;» Βεβαίως, όλοι αυτό είπαμε.
     Αλλά το θέμα δεν είναι να βάλουμε τη βάση, αλλά το πώς θα φροντίσουμε όλο το μαθητικό δυναμικό της χώρας να έχει τις γνώσεις εκείνες, τελειώνοντας το λύκειο που θα του δίνουν τη δυνατότητα να μπορεί να σταθεί στις απαιτήσεις ενός πανεπιστημίου, ενός Τ.Ε.Ι. ή μιας σχολής Εμπορικού Ναυτικού. 
     Βάλατε λοιπόν, βάση εισαγωγής το (10). Άρα το ποιοι πετυχαίνουν στις σχολές, είτε αφορά πανεπιστήμιο είτε Τ.Ε.Ι. ή αυτές τις συγκεκριμένες σχολές, εξαρτάται από τη βάση εισαγωγής. 
     Μήπως ξέρετε, κύριε Υπουργέ, που λειτουργείτε συλλογικά και συνολικά ως Κυβέρνηση σε ό,τι αφορά την πολιτική σας και τις μεταρρυθμίσεις με τι βάση μπήκε ο τελευταίος στις σχολές Εμπορικού Ναυτικού το 2005;
     Κύριε Υπουργέ, θα σας καταθέσω τις βάσεις για να δείτε ότι οι τελευταίοι στις σχολές αυτές του Εμπορικού Ναυτικού μπήκαν με (5.412). Τι βαθμολογία ήταν αυτή, κύριε Υπουργέ; 
     (Στο σημείο αυτό η  Βουλευτής κ. Σχοιναράκη-Ηλιάκη καταθέτει για τα Πρακτικά τον προαναφερθέντα πίνακα , που βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Γι’ αυτό μίλησα στην αρχή ότι η ανωτατοποίηση δεν μπορεί  να γίνει με υπουργικές εξαγγελίες, αλλά με συνολικές πολιτικές  στοχευμένες πραγματικά που θα αναβαθμίσουν την ποιότητα του μαθητικού δυναμικού, θα αναβαθμίσουν πραγματικά την εκπαίδευση  και δεν θα κατατάσσουν τους μαθητές σε περιούσιο μαθητικό πληθυσμό από το (10) και πάνω, και το υπόλοιπο μαθητικό δυναμικό από το (10) και κάτω θα το πετάξουν στον Καιάδα. 
     Πείτε μου αλήθεια, κύριε Υπουργέ, πού στοχεύει η συγκεκριμένη πολιτική για την οποία μιλάτε. Εγώ θα σας πω ότι από την ανάγνωση που έκανα στο συγκεκριμένο νομοσχέδιο εκεί που στοχεύει είναι στο να στηρίξει τις ιδιωτικές σχολές ναυτικής εκπαίδευσης, κατάρτισης και επιμόρφωσης, γιατί μόνο εκεί θα  μπορούν να φοιτήσουν πλέον αφού βάλατε βάση εισαγωγής το (10) στα πανεπιστήμια και σ’ αυτές τις σχολές, τα παιδιά του ελληνικού λαού .
     Άρα, στόχος σας είναι καθαρά να στηρίξετε μόνο την ιδιωτική εκπαίδευση και σ' αυτό το σημείο. Υποσχεθήκατε τα πάντα στους πάντες και μέσα απ’ αυτό το νομοσχέδιο προσπαθείτε  να χαϊδέψετε τα αυτιά των ανθρώπων που ασχολούνται  με τη ναυτική εκπαίδευση και βεβαίως του μαθητικού δυναμικού που κατευθύνεται σ’ αυτές τις σχολές. Προσωρινά, όμως, κύριε Υπουργέ, γιατί τα αποτελέσματα κάθε άλλο παρά θα δικαιώσουν αυτές τις προσδοκίες που έχετε αφήσει. Γιατί όπως και προεκλογικά υποσχεθήκατε τα πάντα στους πάντες, έτσι ακριβώς κάνετε και τώρα. Θέλετε μεταπτυχιακά; Πάρτε τα εν αφθονία. Θέλετε αναβαθμισμένους τίτλους σπουδών, με διοικητικές πράξεις; Εδώ είμαστε, μπροστά; Μόνο, κύριε Υπουργέ, που έχουν αλλάξει οι εποχές και αυτά δεν τα πάει ούτε η εποχή ούτε η κοινωνία. Και αν δεν αλλάξετε και δεν τροποποιήσετε τις πολιτικές σας, θα έλθει ο ελληνικός λαός στις αμέσως επόμενες εθνικές εκλογές, όποτε και αν αυτές γίνουν, να δώσει τις διαφορετικές εντολές. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, με την άδεια του Σώματος, θέλω να σας αναφέρω μια σύγκριση των εισακτέων του 2003 και του 2004.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, οι εισηγητές περιμένουν να μιλήσουν. 
     ΠΡΟΕΔΡΕΥΩΝ (Γεώργιος Σούρλας): Έχει το δικαίωμα ο Υπουργός να πάρει το λόγο για τρία λεπτά, όπως κάνατε σεις ως Υπουργός, κύριε Πρωτόπαπα. Τι να κάνουμε; Το προβλέπει ο Κανονισμός και όπως κάνατε χρήση εσείς ως Υπουργός, αυτό κάνει και ο κ. Κεφαλογιάννης. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είμαι σίγουρος ότι ο κ. Πρωτόπαπας δεν φοβάται τις απαντήσεις. Λοιπόν, σχολή Πλοιάρχων Εμπορικού Ναυτικού Ειδικών Κατηγοριών, αύξηση βάσης από το 2004 50%. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Με ποια βάση, να μας πείτε κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με (10.850). Σχολή Μηχανικών Εμπορικού Ναυτικού Ειδικής Κατηγορίας, αύξηση 86%. Σχολή Μηχανικών Εμπορικού Ναυτικού Γενικής Σειράς, αύξηση 49%. Σχολή Πλοιάρχων Εμπορικού Ναυτικού Ειδικής Κατηγορίας αύξηση 75% στη βάση. Σχολή Πλοιάρχων γυναικών αύξηση 16%. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κάνετε λάθος, κύριε Υπουργέ. Να συνεννοηθείτε με τους συνεργάτες σας. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι (10.856), (8.200), (9.136), (8.176).
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν είναι έτσι. Σας εκθέτουν οι συνεργάτες σας.
     ΠΡΟΕΔΡΕΥΩΝ (Γεώργιος Σούρλας): Κυρία Σχοιναράκη, μη διακόπτετε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Σχοιναράκη, οι γυναίκες είναι και πιο επιμελείς. 
     Σχολή Πλοιάρχων Εμπορικού Ναυτικού Γυναικών -γενικής σειράς- βάση (14.542). Αύξηση 14%. Αυτή είναι η πολιτική μας! Πολιτική μας είναι η αναβάθμιση των στελεχών των σχολών Εμπορικού Ναυτικού. Αυτό θέλουμε. Αυτούς τους αναβαθμισμένους σπουδαστές θέλουμε με αναβαθμισμένους καθηγητές, προγράμματα και υλικοτεχνική υποδομή για να έχουμε τους πιο άξιους ανθρώπους στη θάλασσα. 
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Ειλικρινά λυπάμαι, κύριε Υπουργέ.
     ΠΡΟΕΔΡΕΥΩΝ (Γεώργιος Σούρλας): Μη διακόπτετε, κυρία Σχοιναράκη! 
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτή είναι η πολιτική μας, έτσι προχωρούμε και είμαστε πολύ ικανοποιημένοι από τη μέχρι τώρα πορεία. 
     	Ευχαριστώ, κύριε Πρόεδρε. 
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Κύριε Πρόεδρε, θα ήθελα το λόγο επί προσωπικού. 
     ΠΡΟΕΔΡΕΥΩΝ (Γεώργιος Σούρλας): Τι προσωπικό, κυρία Σχοιναράκη; 
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Κύριε Πρόεδρε, παραπέμπω τον κύριο Υπουργό στη σελίδα του Υπουργείου Παιδείας στο internet για να δει τις βάσεις, γιατί επιμένω ότι τον εκθέτουν οι συνεργάτες του! 
     ΠΡΟΕΔΡΕΥΩΝ (Γεώργιος Σούρλας): Προσωπικό είναι αυτό, κυρία Σχοιναράκη; Αυτό δεν είναι προσωπικό, αλλά μία πολιτική άποψη! 
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Τι να κάνω, κύριε Πρόεδρε, όταν μου λέει ότι είναι (10.500) οι βάσεις στις σχολές Εμπορικού Ναυτικού; Οι βάσεις είναι (5.500)! 
     ΠΡΟΕΔΡΕΥΩΝ (Γεώργιος Σούρλας): Κυρία Σχοιναράκη, μην εκμεταλλεύεστε τη μέρα της γυναίκας που έρχεται αύριο! Είπαμε να έχετε ίσα δικαιώματα, αλλά να μην έχετε και παραπάνω δικαιώματα από τους άντρες! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα, είναι η μέρα των γυναικών αύριο, κύριε Πρόεδρε! 
     Σχολές Πλοιάρχων Εμπορικού Ναυτικού Γυναικών, βάση (10.800). Σχολές Πλοιάρχων Εμπορικού Ναυτικού γενικής σειράς από λύκεια, βάση (14.500). Τι να σας κάνω τώρα; Αυτές είναι οι βάσεις! 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χρύσης. 
     ΒΑΣΙΛΕΙΟΣ ΧΡΥΣΗΣ: Κύριε Πρόεδρε, θα σεβαστώ το χρόνο όσο μπορώ.
     Η προλαλήσασα συνάδελφος –λαλίστατη- εξαπέλυσε μια σφοδρή επίθεση κατ’ αυτής της Κυβέρνησης στην οποία ο ελληνικός λαός προσβλέπει με αισιοδοξία, ενώ οι υψηλές του προσδοκίες παραμένουν, παρά τα όποια δυσάρεστα μέτρα ελήφθησαν για να μπορέσουμε να διορθώσουμε τα κακώς κείμενα που άφησε στο πέρασμά της η προηγούμενη κυβέρνηση. Αταλάντευτα οι προσδοκίες παραμένουν υψηλές προς τη Νέα Δημοκρατία. Ας οπλιστεί, λοιπόν, η κυρία συνάδελφος, με υπομονή για δύο περίπου ακόμα τετραετίες, προκειμένου να αντέξει σ’ αυτή την πραγματική επίθεση την οποία υπέστησαν όλα τα κοινωνικά στρώματα επί των ημερών του ΠΑ.ΣΟ.Κ..
     Όμως, το νοικοκύρεμα της χώρας άρχισε, όπως και η αναβάθμιση στην εκπαίδευση που με γενικούς αφορισμούς και γενικολογίες η κυρία συνάδελφος προσπάθησε να μηδενίσει. Ωστόσο, δεν έπεισε κανέναν. Η εκπαίδευση αναβαθμίζεται όχι μόνο δια του Υπουργείου Παιδείας, αλλά και διά του Υπουργείου Εμπορικής Ναυτιλίας.
     Κυρίες και κύριοι συνάδελφοι, έρχομαι επί τροχάδην στο νομοσχέδιο. Αναμφισβήτητα, η θάλασσα ανά τους αιώνες είναι στενά συνδεδεμένη με την ιστορία και την οικονομική πορεία της πατρίδας μας. Η χώρα μας υπήρξε ανέκαθεν σταυροδρόμι λαών και πολιτισμών. 
     Σήμερα, για τη συνέχιση αυτής της παράδοσης, οι σύγχρονες απαιτήσεις, καθώς και οι τεχνολογικές εξελίξεις απαιτούν σίγουρα την ποιοτική αναβάθμιση της παρεχόμενης εκπαίδευσης.
     Οι Ακαδημίες Εμπορικού Ναυτικού θα συμβάλουν ασφαλώς στην ανταγωνιστικότητα της ελληνικής ναυτιλίας. Ο τομέας της ναυτιλίας αναμφισβήτητα υπήρξε και είναι «αιμοδότης» της εθνικής μας οικονομίας. 
     Κυρίες και κύριοι συνάδελφοι, με το πρώτο άρθρο του νομοσχεδίου, το δίπλωμα του Εμπορικού Ναυτικού Α΄ τάξης καθίσταται ισότιμο με το πτυχίο των Τεχνολογικών Εκπαιδευτικών Ιδρυμάτων για τους εισακτέους στις Ακαδημίες Εμπορικής Ναυτιλίας κατά το ακαδημαϊκό έτος 2005-2006. Τα πτυχία των Ακαδημιών Εμπορικού Ναυτικού αποτελούν τυπικό προσόν εξέλιξης των κατόχων τους μέχρι την απόκτηση διπλωμάτων Εμπορικού Ναυτικού Α΄ τάξης.
     Στο παρόν νομοσχέδιο και ειδικά στο άρθρο 2, προβλέπεται η διοργάνωση ερευνών σε τομείς ενδιαφέροντος της ελληνικής Εμπορικής Ναυτιλίας με τα Πανεπιστήμια και τις Ακαδημίες Εμπορικού Ναυτικού από κοινού. Η παρακολούθηση τέτοιων ερευνών ναυτιλιακού περιεχομένου και ενδιαφέροντος συνεπάγεται χορήγηση τίτλων μεταπτυχιακών σπουδών από τα Πανεπιστήμια και προσδίδουν στις Ακαδημίες Εμπορικού Ναυτικού πρόσθετο κύρος και γνώση. 
     Η αναγνώριση της ισοτιμίας των διπλωμάτων Εμπορικού Ναυτικού Α΄ τάξης με τα πτυχία των Τεχνολογικών Ιδρυμάτων των αποφοίτων Ακαδημιών Εμπορικού Ναυτικού που εισήλθαν πριν το ακαδημαϊκό έτος 2005-2006 γίνεται με προεδρικό διάταγμα που εκδίδεται μετά από κοινή απόφαση των Υπουργών Εθνικής Παιδείας και Θρησκευμάτων και Εμπορικής Ναυτιλίας.
     Κυρίες και κύριοι συνάδελφοι, σημαντική καινοτομία στο παρόν νομοσχέδιο είναι και αυτό που εισάγει το άρθρο 16, σχετικά με τη ναυτική κατάρτιση και επιμόρφωση, που παρέχει τη δυνατότητα ίδρυσης των ιδιωτικών σχολών επαγγελματικής κατάρτισης και επιμόρφωσης Ν.Ε.Κ.Ε., οι οποίες μετά από τέσσερα εξάμηνα θεωρητικής κατάρτισης και εκπαίδευσης παρέχουν και δύο εξάμηνα κατευθυνόμενης εκπαίδευσης επί πλοίου και κατά τέτοιο τρόπο παρέχονται αποδεικτικά ναυτικής ικανότητας.
     Κυρίες και κύριοι συνάδελφοι, επίσης τίτλοι και αποδεικτικά ναυτικής ικανότητας που αποκτήθηκαν σε αλλοδαπή και σε σχολές που λειτουργούν σε κράτη-μέλη της Ευρωπαϊκής Ένωσης αναγνωρίζονται και στην Ελλάδα με προϋποθέσεις και διαδικασίες που ορίζονται στο άρθρο 19.
     Δεν θα επεκταθώ περισσότερο, αλλά πριν κατέλθω του Βήματος, κύριε Υπουργέ, θα ήθελα από του Βήματος να απευθύνω μια παράκληση –και θεωρώ ότι αυτό είναι υποχρέωσή μου- να αναφερθώ, δηλαδή, στη διεκδίκηση των Καλυμνίων της Δωδεκανήσου για την ίδρυση ακαδημίας εμπορικού ναυτικού στο νησί τους.
     Η Κάλυμνος είναι παγκοσμίως γνωστή για τη ναυτική της παράδοση. Η ζωή των κατοίκων είναι άρρηκτα συνδεδεμένη με τη θάλασσα. Οι νέοι αναζητούν καθημερινά διέξοδο και επαγγελματική ενασχόληση με τα θαλάσσια επαγγέλματα. Η ίδρυση, λοιπόν, της ακαδημίας εμπορικού ναυτικού στο νησί των σφουγγαράδων «δένει» με την ιστορία, την παράδοση, το γεωφυσικό περιβάλλον και τα ενδιαφέροντα των νέων ανθρώπων. Πρέπει, λοιπόν, με τη δέουσα σοβαρότητα και υπευθυνότητα που μας διακρίνει, να πρωτοστατήσουμε για την ίδρυση αυτής της ακαδημίας εμπορικού ναυτικού στη «ναυτομάνα» Κάλυμνο, για να αναζωογονηθεί το νησί και να ξαναμπεί στην πορεία των ναυτικών δραστηριοτήτων.
     Κλείνοντας εκ περισσού δηλώνω ότι υπερψηφίζω το νομοσχέδιο και επί του συνόλου των άρθρων.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση, που ήταν και πολύ σύντομος.
     Το λόγο έχει ο κ. Μπούρας.
     ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
     Επειδή πολλοί συνάδελφοι από το ΠΑ.ΣΟ.Κ. –και μάλιστα παλαιότεροι, οι οποίοι και απεχώρησαν- στάθηκαν επικριτικά για τα δύο χρόνια της Νέας Δημοκρατίας, πρέπει να πω ότι, αγαπητοί συνάδελφοι του ΠΑ.ΣΟ.Κ., δεν ξοφλήσατε με μία ήττα στις 7 Μαρτίου του 2004. Σας περιμένουν πολλές ήττες, μέχρις ότου αποβάλλετε την αλαζονεία για τα λάθη, τα οποία σωρεύσατε επί είκοσι χρόνια. Και μάλιστα, προσπαθείτε να μπλέξετε το χρόνο συγκρίνοντας τα δύο χρόνια με τα είκοσι χρόνια που κυβερνήσατε αυτήν τη χώρα.
     Η Κυβέρνηση έχει ισχυρή λαϊκή εντολή να λύσει τα προβλήματα που συσσώρευσαν για είκοσι χρόνια οι κυβερνήσεις του ΠΑ.ΣΟ.Κ.. Αξιολογεί τα ποιοτικά χαρακτηριστικά όλων των μετρήσεων που γίνονται στην ελληνική κοινωνία, προχωρεί με σύνεση στις μεταρρυθμίσεις που θέλει ο ελληνικός λαός, για να μπει η χώρα μας σε τροχιά ανάπτυξης.
     Και τώρα έρχομαι στο νομοσχέδιο. Δεν θα έπαιρνα το λόγο, αλλά, ειλικρινά, επηρεάστηκα πάρα πολύ ακούγοντας συναδέλφους, οι οποίοι έχουν μπλέξει ή ξεχνούν γρήγορα ή έχουν επιλεκτική αμνησία. Και τι εννοώ; Μα, αγαπητοί συνάδελφοι, όσοι είστε εδώ αυτήν τη στιγμή που βλέπω, δεν είστε για πρώτη φορά στη Βουλή. Ήσασταν και στην προηγούμενη. Δεν είστε εσείς που ψηφίσατε –και καλώς κάνατε- το ν. 2916/2001 για τη διάρθρωση της ανώτατης εκπαίδευσης;
     Και ειλικρινά, με το νομοσχέδιο, το οποίο έρχεται σήμερα –και το διευκρινίζω κι εγώ- για να μη μείνουν έωλοι αυτοί οι άνθρωποι, έπρεπε να γίνει μια ρύθμιση.
     Γιατί, όπως ξέρετε, τις βαθμίδες στην εκπαίδευση τις καθορίζει το Υπουργείο Παιδείας. Μετά την τομή για την ανωτατοποίηση στην ενιαία τριτοβάθμια εκπαίδευση και των 	Τ.Ε.Ι. -που ξανατονίζω πολύ σωστά έγινε- έρχεται σήμερα η Κυβέρνηση να ισοτιμίσει τίτλο όχι που αποδίδεται από το Υπουργείο Παιδείας ή άλλο Υπουργείο, αλλά από το Υπουργείο Εμπορικής Ναυτιλίας. 
      Ειλικρινά, κύριε Υπουργέ, πρέπει να σας συγχαρώ γι’ αυτό το νομοσχέδιο που αντιμετωπίζει πολύ σοβαρά όλα αυτά τα θέματα και λύνει πάρα πολλές εκκρεμότητες σε ένα σημαντικό τομέα, όπως είναι η εμπορική ναυτιλία, την οποία όλοι σήμερα έπρεπε να ενισχύσουμε, γιατί είναι σοβαρός ο λόγος για την οικονομική ανάπτυξη της χώρας μας από την προσφορά της ελληνικής ναυτιλίας. 
     Για να μην είμαι αόριστος, να πω στην κ. Τσουρή που είναι εισηγήτρια -αν δεν το έχει μπροστά της, θα της το δώσω εγώ, επειδή άκουσα πολλές υπερβολές-  ότι τα εκλεκτορικά σώματα, τα οποία έγιναν μετά την ανωτατοποίηση των Τ.Ε.Ι. –ακούστε, κυρία Τσουρή- λειτούργησαν από τον ν. 2916/2001 με αποφάσεις του Υπουργείου Παιδείας και, πράγματι, τοποθετήθηκαν καθηγητές ή των Τ.Ε.Ι. ή των Α.Ε.Ι. και στην πρώτη φάση  -είδα τη νομοτεχνική διόρθωση που έκανε ο Υπουργός-  του νόμου μπήκαν μόνο καθηγητές Α.Ε.Ι.. Από τη στιγμή όμως που λειτούργησε το σύστημα και παρήγαγε εκπαιδευτικούς στα Τ.Ε.Ι., τότε άρχισαν να συμπληρώνονται τα διδακτορικά. Δεν είναι πρωτόγνωρα αυτά. Θέλετε να σας πω την αντιγραφή με την καλή έννοια του όρου; 
     Επειδή κάνατε πολλή κριτική για τα μεταπτυχιακά, θα σας διαβάσω την παράγραφο 13 του άρθρου 5 του ν. 2916/2001 που λέει: «Τμήματα Τ.Ε.Ι. μπορούν να συμπράττουν στη λειτουργία προγραμμάτων μεταπτυχιακών σπουδών». Παρακάτω λέει: «Τμήματα Τ.Ε.Ι. που πληρούν τα κριτήρια να κάνουν με πανεπιστήμια για μεταπτυχιακές σπουδές…» Και λέει στη γ΄ περίπτωση: «Οι τίτλοι σπουδών στις παραπάνω περιπτώσεις χορηγούνται από τα πανεπιστήμια». Δεν μπορούν αυτήν τη στιγμή, καλώς ή κακώς, τα ιδρύματα αυτά αυτοδύναμα να εκδώσουν τίτλους μεταπτυχιακών σπουδών.
     Τελειώνοντας, θέλω να σας επαινέσω, κύριε Υπουργέ, γι’ αυτό το νομοσχέδιο και να σας παρακαλέσω για κάτι: Επειδή ο στόχος σας από την πρώτη σειρά του νομοθετήματος είναι η ισοτίμιση του τίτλου βέβαια σπουδών που αποκτά ο σπουδαστής αυτών των σχολών με τους τίτλους των Τ.Ε.Ι. και κακώς χαρακτήρισε η κ. Περλεπέ ότι ισοτιμούνται οι ειδικότητες. Εδώ οι τίτλοι ισοτιμούνται, δεν ισοτιμούνται οι ειδικότητες. Μην τα αλλοιώσουμε όλα εδώ μέσα σήμερα. 
     Για να είστε συνεπής  με όσα άκουσα  να λέτε, το ωράριο των καθηγητών να το κάνετε όπως είναι και των καθηγητών των Τ.Ε.Ι. αντίστοιχων βαθμίδων. Δεν το έχετε κάνει. Με τη βελτίωση που κάνατε, υπολείπεσθε. Επειδή μιλάμε για τριτοβάθμια στάθμη, η προετοιμασία του καθηγητή δεν είναι μόνο η διδασκαλία κάποιων ωρών, χρειάζονται και άλλα. Παράλληλα με το ν. 2916/2001, σας προτείνω το άρθρο 10, όπως είναι στο νόμο των  Τ.Ε.Ι.,  να το  βελτιώσετε, κύριε Υπουργέ, έτι περαιτέρω: «Ο καθηγητής δέκα ώρες, ο αναπληρωτής καθηγητής δώδεκα ώρες, ο επίκουρος δεκατέσσερις ώρες και οι καθηγητές εφαρμογών δεκαέξι ώρες». ‘Έτσι, παραλληλίζεστε απολύτως με τους καθηγητές των Τ.Ε.Ι.. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή;
     ΑΘΑΝΑΣΙΟΣ ΜΠΟΥΡΑΣ: Ευχαρίστως.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουμε ήδη κάνει μια μείωση περίπου την ίδια με τα Τ.Ε.Ι.. Παρακαλώ να μείνουμε σ’ αυτό το επίπεδο.
     ΑΘΑΝΑΣΙΟΣ ΜΠΟΥΡΑΣ: Είπα ότι κάνατε μια μείωση από το δεκατέσσερα στο δώδεκα και αντίστοιχα για τις άλλες βαθμίδες κατά δύο ώρες. Εγώ κάνω αυτήν την πρόταση. Εν πάση περιπτώσει, σε μια επόμενη φάση να το δείτε για τη βελτίωση και αυτού του πράγματος.
     Ψηφίζω το νομοσχέδιο, το θεωρώ πάρα πολύ θετικό. 
     Θα προσφέρει πάρα πολλά στην εκπαίδευση των ναυτικών μας και μάλιστα στην ανώτατη στάθμη που παρέχεται πλέον από τις ναυτικές ακαδημίες.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούρα. 
     Το λόγο έχει ο συνάδελφος κ. Τσαλίδης.
     ΦΙΛΙΠΠΟΣ ΤΣΑΛΙΔΗΣ: Ευχαριστώ πολύ, κύριε Πρόεδρε.
     Θα ήθελα να είναι εδώ η κ. Σχοιναράκη η οποία έφυγε, γιατί θα συμφωνούσα, απόλυτα, μαζί της ότι η ανωτατοποίηση με διοικητικές πράξεις δεν γίνεται. Θα πρέπει όμως οι συνάδελφοι της Αξιωματικής Αντιπολίτευσης να έχουν μάλλον και επιλεκτική και ασθενή μνήμη, διότι το colpo grosso σ’ αυτόν τον τόπο, κύριε Πρόεδρε, έγινε με την ανωτατοποίηση των Τ.Ε.Ι. εν μία νυκτί και ήταν μία διοικητική πράξη και τίποτε περισσότερο. 
     Θα ήθελα να επαναλάβω και σ’ αυτήν την Αίθουσα κάτι που έχω πει και στο παρελθόν, ότι με την έννοια του όρου «Ανώτατα Εκπαιδευτικά Ιδρύματα», σύμφωνα με το άρθρο 16 του Συντάγματος, κυρία και κύριοι συνάδελφοι της Αξιωματικής Αντιπολίτευσης, δυστυχώς, τα Τεχνολογικά Εκπαιδευτικά Ιδρύματα δεν είναι Ανώτατα Εκπαιδευτικά Ιδρύματα, ακόμα και σήμερα που συζητούμε, διότι δεν υπάρχει εκτελεστικός νόμος με βάση το άρθρο 16 του Συντάγματος.
     Ο κ. Μπούρας είπε όσα είχε να πει για τα μεταπτυχιακά προγράμματα σπουδών. Θα ήθελα και εγώ να συμφωνήσω μαζί του, διότι όντως ακόμα και τα Τεχνολογικά Εκπαιδευτικά Ιδρύματα συνδιοργανώνουν με τα πανεπιστήμια προγράμματα μεταπτυχιακών σπουδών, τα οποία γίνονται με την ευθύνη των πανεπιστημίων και τους μεταπτυχιακούς τίτλους τους χορηγούν τα πανεπιστήμια.
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Για να έλθω όμως στο νομοσχέδιο, θα ήθελα να συγχαρώ τον Υπουργό ο οποίος, πραγματικά, κάνει μια τομή. Αναβαθμίζει τις Ακαδημίες Εμπορικού Ναυτικού και τις αναβαθμίζει με τον τρόπο που πραγματικά πρέπει να  αναβαθμίζονται κάποιες βαθμίδες στην εκπαίδευση. Αναβαθμίζει το διδακτικό προσωπικό. Χρειάζονται περισσότερα προσόντα για να εκλεγεί κάποιος.
     Αυτές οι Ακαδημίες Εμπορικού Ναυτικού συνδιοργανώνουν με τα πανεπιστήμια προγράμματα μεταπτυχιακών σπουδών. Αναβαθμισμένο προσωπικό σημαίνει αναβαθμισμένα συγγράμματα και αναβαθμισμένα προγράμματα σπουδών. 
     Επίσης τον συγχαίρω γιατί άκουσα ότι έχει προβλεφθεί στον κρατικό προϋπολογισμό και ένα αρκετά μεγάλο ποσό –αν θυμάμαι καλά είναι γύρω στα 8.000.000  ευρώ- για την αναβάθμιση της υλικοτεχνικής υποδομής.
     Άκουσα επίσης τους συναδέλφους κυρίως, της Αξιωματικής Αντιπολίτευσης να αναρωτιούνται «Μα καλά, κάνουμε ισότιμο τον πλοίαρχο πρώτης τάξης με έναν απόφοιτο των Τ.Ε.Ι.»; Ποια είναι όμως τα επαγγελματικά του δικαιώματα; 
     Κυρίες και κύριοι συνάδελφοι, δεν γνωρίζετε ότι οι απόφοιτοι των Τ.Ε.Ι. μετά την αναβάθμισή τους το 1984, ακόμα και σήμερα που συζητούμε δεν έχουν επαγγελματικά δικαιώματα; Δεν το γνωρίζετε αυτό; Είκοσι χρόνια στην Κυβέρνηση, υπεύθυνοι για τη χάραξη της εκπαιδευτικής πολιτικής και δεν το γνωρίζετε;
     Λυπάμαι, αλλά αυτή είναι η πραγματικότητα. Και αυτήν τη στιγμή η πολιτική ηγεσία του Υπουργείου Εθνικής Παιδείας και Θρησκευμάτων κάνει μια πολύ σοβαρή προσπάθεια, συζητώντας και με τα Τ.Ε.Ι. και με το Τεχνικό Επιμελητήριο Ελλάδος, προκειμένου επιτέλους να δοθούν επαγγελματικά δικαιώματα σε αυτούς τους ανθρώπους.
     Πιστεύω ότι, πραγματικά, πρόκειται για αναβάθμιση. Οι Ακαδημίες  Εμπορικού Ναυτικού αποκτούν μ’ αυτόν τον τρόπο χαρακτηριστικά Ανώτατου Εκπαιδευτικού Ιδρύματος. Δεν θα πρέπει επίσης να κάνουμε το λάθος να συνδέουμε τις ναυτιλιακές σπουδές στα πανεπιστήμια της χώρας με τις Ακαδημίες Εμπορικού Ναυτικού. Εκεί υπάρχει συγκεκριμένη στόχευση και αυτή η στόχευση είναι οι απόφοιτοι αυτών των σχολών να στελεχώνουν τις τάξεις του Εμπορικού Ναυτικού.
     Τελειώνοντας, θα ήθελα να συγχαρώ και τον κυβερνητικό εισηγητή του νομοσχεδίου που έκανε, πραγματικά, μια πολύ σοβαρή δουλειά και τον Υπουργό, όπως επίσης να τον συγχαρώ και για το άρθρο 21 που αφορά στην αναβάθμιση κάποιων λιμένων της χώρας και μεταξύ αυτών είναι και το Πόρτο Λάγος. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Αυτή ήταν όλη η υπόθεση!
     Ο συνάδελφος κ. Διαμαντίδης έχει το λόγο.
     ΙΩΑΝΝΗΣ ΔΙΑΜΑΝΤΙΔΗΣ: Θα ήθελα, κύριε Πρόεδρε, να ξεκινήσω με την αναφορά που έκανε ο Υπουργός Αιγαίου, ο οποίος πήγε να μας αιφνιδιάσει και να μας μιλήσει για επέτειο. Και όλων μας το μυαλό πήγε στην επέτειο των δύο χρόνων της Νέας Δημοκρατίας. Βεβαίως, έκανε αναφορά για την επέτειο της ενσωμάτωσης των Δωδεκανήσων στην μητρόπολη, στην Ελλάδα. Βεβαίως χαιρετίζουμε κι εμείς αυτήν την επέτειο και ειδικά εγώ, κύριε Πρόεδρε, επειδή έχω και ρίζες από τα Δωδεκάνησα. Θα τα πει και ο κ. Παρασκευάς, που είναι Βουλευτής Δωδεκανήσου. Πράγματι, χαιρετίζουμε την επέτειο. Εν συνεχεία όμως ο κύριος Υπουργός Αιγαίου έκανε και αναφορά για τα δύο χρόνια της Κυβέρνησης της Νέας Δημοκρατίας. Θα έλεγα ότι αν άκουγε τον κόσμο και ψηφοφόρους της Νέας Δημοκρατίας τι λένε σήμερα, δύο χρόνια μετά τις εκλογές, θα το συνόψιζα αυτό που λέει ο κόσμος στο «και διηγώντας τα να κλαις», διότι με τη σημερινή πορεία της Νέας Δημοκρατίας, πραγματικά, όλοι αναπολούν την πορεία της Νέας Δημοκρατίας πριν από δύο χρόνια. Σήμερα, βεβαίως, όλοι βλέπουμε ότι αυτή η πορεία δεν είναι ίδια και αυτό που είναι βέβαιο είναι ότι η πορεία αυτή είναι φθίνουσα και ότι το ΠΑ.ΣΟ.Κ. ξαναέρχεται στην εξουσία. 
     Θα ήθελα όμως, να πω επίσης ότι είπε ο κύριος Υπουργός Αιγαίου ότι το νομοσχέδιο αυτό είναι μια καλή παρέμβαση του Υπουργείου Εμπορικής Ναυτιλίας. Μα, κύριε Πρόεδρε και κύριοι συνάδελφοι, στην επιτροπή που συζητήσαμε για το νομοσχέδιο αυτό όλοι οι εμπλεκόμενοι, οι εκπρόσωποι των φορέων που ήρθαν, όλοι διαφώνησαν μ’ αυτό το νομοσχέδιο. Κανένας δεν το στήριξε και κανένας δεν συζήτησε με το Υπουργείο. Κανένας δεν κλήθηκε να συζητήσει με το Υπουργείο Εμπορικής Ναυτιλίας. Άρα, λοιπόν, αυτό το νομοσχέδιο ήταν ένα προϊόν μη διαλόγου. Συνεπώς δεν πρέπει ο κύριος Υπουργός Εμπορικής Ναυτιλίας να μας λέει συνέχεια ότι «συζητήσαμε, εξαντλήσαμε το διάλογο». Ποιο διάλογο; Αν είχε γίνει διάλογος, εάν είχε προηγηθεί ουσιαστικός διάλογος, πράγμα το οποίο δεν έγινε, δεν θα φθάναμε και στο ακραίο αυτό μέτρο που πήρε η Κυβέρνηση με την επιστράτευση.
     Τώρα, για το νομοσχέδιο αυτό θα πρέπει να θυμίσω –ειπώθηκε και από άλλους συναδέλφους- τι έλεγε η Νέα Δημοκρατία προεκλογικά, όταν μιλούσε για ανωτατοποίηση των ακαδημιών σε Α.Ε.Ι.. Προσπάθησε ο κύριος Υπουργός Εμπορικής Ναυτιλίας να δικαιολογήσει την επιλογή του αυτή και το νομοσχέδιο, αλλά πήρε μία ουσιαστική και εμπεριστατωμένη απάντηση από τον Κοινοβουλευτικό Εκπρόσωπο του ΠΑ.ΣΟ.Κ. τον κ. Καστανίδη και δεν θα ήθελα να την επαναλάβω. Είχατε, λοιπόν, μία μεγάλη ευκαιρία –και τη χάσατε- να φέρετε ένα ουσιαστικό νομοσχέδιο, σωστό, με διάλογο. 
     Οι διατάξεις του πρώτου μέρους, κύριε Πρόεδρε, αποτελούν απλώς και μόνον ένα ευχολόγιο για την αναβάθμιση της ναυτικής εκπαίδευσης και οι προβλεπόμενες αναδιαρθρώσεις στο εκπαιδευτικό προσωπικό και στο πρόγραμμα σπουδών στις Α.Ε.Ν. δεν πρόκειται να έχουν βραχυπρόθεσμα ή έστω μεσοπρόθεσμα αποτελέσματα. Οι τριγμοί που θα προκληθούν στις σχολές αυτές σίγουρα θα αποβούν εις βάρος των σπουδαστών, κάτι το οποίο δήλωσαν και οι εκπρόσωποι των σπουδαστών, όταν ήρθαν και κατέθεσαν στην επιτροπή μας. 
     Σύσσωμη η Αντιπολίτευση και το ΠΑ.ΣΟ.Κ. βεβαίως, δια της εισηγήτριάς του, εξέφρασε την πλήρη αντίθεσή του και καταψήφισε επί της αρχής το νομοσχέδιο αυτό. Αφού, όμως, δεν υπάρχει πρόθεση απόσυρσης -όπως ζήτησαν και η Π.Ν.Ο. και άλλοι εκπρόσωποι- του νομοσχεδίου και φθάνουμε στην ολοκλήρωσή του, τουλάχιστον, κύριε Υπουργέ, θα έπρεπε να υιοθετήσετε, να υιοθετήσει η κοινοβουλευτική πλειοψηφία κάποιες εύλογες προτάσεις του εκπαιδευτικού προσωπικού των Α.Ε.Ν. και του ειδικού διδακτικού προσωπικού, οι οποίες τέθηκαν τόσο στη συζήτηση στην επιτροπή της Βουλής, αλλά και με υπομνήματά τους που σας κατέθεσαν στο Υπουργείο, αλλά και σ’ εμάς. 
     Και αναφέρομαι στην παράγραφο 3, του άρθρου 6 του νομοσχεδίου. Με τις νομοτεχνικές βελτιώσεις προστέθηκε μεν η δυνατότητα μετάκλησης σε κενές θέσεις και για τη βαθμίδα του επίκουρου καθηγητή. Κατά την άποψή μου, θα ήταν ορθότερο αφ’ ενός να μην εξαιρεθούν οι Α.Ε.Ν. του Ασπροπύργου και της Μακεδονίας και αφ’ ετέρου να διευκρινιστεί ότι πρέπει να προηγούνται όσοι προέρχονται από Α.Ε.Ν., από ακαδημίες δυσμενούς διαβίωσης και έχουν συμπληρώσει πέντε χρόνια στη θέση αυτή.
     Δεύτερον, βελτιώσατε επίσης μετά από προτάσεις μας τη διατύπωση της παραγράφου 2 του άρθρου 10 και μειώθηκαν κατά δύο οι εβδομαδιαίες ώρες διδασκαλίας του εκπαιδευτικού προσωπικού και του ειδικού διδακτικού προσωπικού. 
     Κύριε Πρόεδρε, κύριε Υπουργέ –γιατί θέλω να με ακούει και ο κ. Υπουργός- ξέρω ότι όχι απλώς με συμπαθείτε, αλλά επειδή είμαστε από την ίδια περιφέρεια, ξέρω ότι με πολλή προσοχή ακούτε τις απόψεις μου κι εγώ τις δικές σας. Θα πρέπει, λοιπόν, για το ορθόν να αντιστοιχηθούν οι ώρες μ’ αυτές των Τ.Ε.Ι., δηλαδή για καθηγητές να το κάνετε δέκα ώρες, για αναπληρωτές καθηγητές δώδεκα ώρες, για επίκουρο καθηγητή δεκατέσσερις ώρες, για καθηγητή εφαρμογών δεκαέξι ώρες και για μέλη Ε.Δ.Ι.Π. δεκαέξι ώρες. Δεν φτάνουν μόνο οι δύο ώρες που μειώσατε. Πρέπει να τα βελτιώσετε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουμε κάνει κάποιες τροποποιήσεις, μειώσαμε…
     ΙΩΑΝΝΗΣ ΔΙΑΜΑΝΤΙΔΗΣ: Λέω την άποψή μου, κύριε Υπουργέ. Όταν μιλάμε για Α.Ε.Ι. κι εσείς λέτε ότι «ανωτατοποιείτε», οφείλετε να εξισώσετε και τις ώρες διδασκαλίας των καθηγητών των Α.Ε.Ν. με τους καθηγητές στα Α.Ε.Ι.. Δεν μπορεί να υπάρχουν δύο μέτρα και δύο σταθμά.
     Δεύτερον, στο άρθρο 11 να προβλεφθεί ότι όλοι όσοι υπηρετούν σήμερα στη ναυτική εκπαίδευση –περίπου εκατόν πέντε άτομα- θα αμείβονται με τα νέα μισθολόγια της αντίστοιχης βαθμίδας γιατί είναι κατανοητό ότι θα αποτελέσει κίνητρο το «πάγωμα» των μισθών όσων είναι πανεπιστημιακής προέλευσης.
     Ειδικότερα, κύριε Υπουργέ, για τους καθηγητές της αγγλικής γλώσσας, όλοι κατανοούμε και γνωρίζουμε ότι η αγγλική γλώσσα είναι το πρωταρχικό στη ναυτική εκπαίδευση η οποία κατατάσσεται στα κυριότερα αντικείμενα διδασκαλίας των Α.Ε.Ν., καθώς και για τους καθηγητές φυσικής αγωγής. 
     Με τις προτεινόμενες διατάξεις επέρχεται μείωση του μισθού και των επιδομάτων. Αναλυτικότερα επέρχεται μείωση του συντελεστή υπολογισμού του βασικού μισθού από 0,98 σε 0,90. Με σημερινά δεδομένα από 873 ευρώ το πάτε στα 847 ευρώ με συνέπεια τη μείωση του χρονοεπιδόματος, του επιδόματος αδείας και του δώρου.
     Δεύτερον, το επίδομα βιβλιοθήκης μειώνεται από 146 στα 88 ευρώ. Τρίτον, το επίδομα ναυτικής εκπαίδευσης που ήταν 176 ευρώ δεν τους το δίνετε καθόλου και τέταρτον το επίδομα διδακτικής προετοιμασίας μειώνεται από 145 ευρώ στα 117. Άρα, λοιπόν, έχουμε μία μείωση περίπου 300 ευρώ. 
     Προτείνω, λοιπόν, να δεχθείτε την εξίσωση του βασικού τους μισθού με εκείνον των βαθμίδων του εκπαιδευτικού προσωπικού με τους οποίους έχουν τα ίδια προσόντα, καθώς και την εξίσωση των επιδομάτων τους, ή, τουλάχιστον, αφού κατατάσσονται στο ειδικό διδακτικό προσωπικό, ο βασικός μηνιαίος μισθός τους να υπολογίζεται με το συντελεστή 1 ο οποίος είναι ο συντελεστής στα Τ.Ε.Ι..
     Κλείνοντας, κύριε Πρόεδρε, θα κάνω μία τελευταία αναφορά στην τροποποίηση που έκανε ο κ. Υπουργός στο άρθρο 18. Στην ουσία, κύριε Υπουργέ, αυτή η τροποποίηση που κάνατε αποτελεί ένα «φιλοδώρημα» στους εφοπλιστές, στα εφοπλιστικά συμφέροντα διότι όταν καταργείτε τη λέξη «μέχρι», σημαίνει ότι μπορεί να είναι και πλοίαρχοι και μηχανικοί. Ήταν ένα πάγιο αίτημα των εφοπλιστών το οποίο δεν είχατε δεχθεί στην επιτροπή και στο αρχικό νομοσχέδιο και το κάνετε τώρα. Οφείλετε να μας πείτε τι μεσολάβησε αυτό το διάστημα και το κάνετε δεκτό τώρα.
     Τέλος, να πω πως είναι αυτονόητο, κύριε Πρόεδρε, ότι καταψηφίζω αυτό το νομοσχέδιο.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
     Ο κ. Παρασκευάς έχει το λόγο.
     ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
     Πριν ασχοληθώ με το σχέδιο νόμου, θα μου επιτρέψετε να κάνω μία αναφορά στη σημερινή μέρα, στη γιορτή των Δωδεκανήσων. Είναι η 58η επέτειος της ενσωμάτωσης.
     Κύριε Πρόεδρε, θα ήθελα να καταθέσω μία πρόταση που δεν ξέρω αν μπορεί να γίνει δεκτή από το Προεδρείο. Ας τη μεταφέρετε στην κυρία Πρόεδρο. Όταν γιορτάζονται τέτοιου είδους επέτειοι σ’ όλες τις περιοχές της χώρας, στην Ολομέλεια της Βουλής θα μπορούσε να διατίθεται ένα πεντάλεπτο πριν από την έναρξη των διαδικασιών ούτως ώστε να γίνεται μία αναφορά στην επέτειο, για οποιαδήποτε περιοχή της χώρας και αν πρόκειται, γιατί, δυστυχώς, τέτοιες επέτειοι και από τα Μέσα Μαζικής Ενημέρωσης υποβαθμίζονται και δεν τους δίνεται η πρέπουσα σημασία. Η σημερινή επέτειος γιορτάστηκε με την παρουσία του Προέδρου της Δημοκρατίας στην Κω.
     Εδώ, κύριε Υπουργέ, θέλω να έχω για λίγο την προσοχή σας.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας ακούω.
     ΙΩΑΝΝΗΣ ΠΑΡΑΣΚΕΥΑΣ: Θέλω να σας βλέπω γιατί σήμερα ήσασταν μελιστάλαχτος. Πήρατε το λόγο σήμερα περισσότερο από δεκαπέντε φορές…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας ακούω με μεγάλη προσοχή, αλλά ετοιμάζομαι να δεχθώ κάποιες από τις προτάσεις της κ. Τσουρή και θέλω να είναι νομοτεχνικά άρτιες.
     ΙΩΑΝΝΗΣ ΠΑΡΑΣΚΕΥΑΣ: Έπρεπε να τις είχατε δεχθεί ήδη από την επιτροπή για να μην ταλαιπωρείτε και το Σώμα, να μην ταλαιπωρείστε και εσείς.
     Επανέρχομαι στο θέμα της επετείου για να σας ρωτήσω, κύριε Υπουργέ,  το εξής: Ξέρετε πόσο στοιχίζει το ακτοπλοϊκό εισιτήριο από την Ρόδο μέχρι την Κω; Είναι ένα από τα κλασικά ερωτήματα στα debate. Μπορείτε να μου πείτε την τιμή του, γιατί θα βρεθείτε αδιάβαστος. 
     Ξέρετε πόσο μου στοίχισε εμένα, κύριε Υπουργέ, να πάω την Κυριακή από τη Ρόδο στη Κω; Μου στοίχισε 300 ευρώ γιατί δεν υπήρχε καράβι να φύγω από τη Ρόδο για να πάω στη Κω και αναγκάστηκα και πήρα το αεροπλάνο από τη Ρόδο να ανέβω στην Αθήνα και από την Αθήνα να κατέβω στη Κω. 
     Αυτή είναι η κατάσταση η οποία επικρατεί το 2006 στην ακτοπλοΐα και ειδικά στην επικοινωνία των δυο μεγαλύτερων νησιών της Δωδεκανήσου.
     Είχατε πει κατ’ επανάληψη, κύριε Υπουργέ, και το έχουμε κουβεντιάσει και κατ’ ιδίαν …
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με συγχωρείτε. Δηλαδή, θέλετε να πείτε ότι μεταξύ Ρόδου και Κω …
     ΙΩΑΝΝΗΣ ΠΑΡΑΣΚΕΥΑΣ: Δεν υπήρχε καράβι.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα σας παρακαλώ πολύ! 
     ΙΩΑΝΝΗΣ ΠΑΡΑΣΚΕΥΑΣ: Δεν υπήρχε. Πάρτε τον λιμενάρχη. Είναι αυτό το οποίο σας λέω. Δεν είμαι τρελός να πάρω το αεροπλάνο και να κάνω όλη αυτή τη διαδρομή εάν υπήρχε τρόπος να μετακινηθώ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στραβά αρμενίζουμε.
     ΙΩΑΝΝΗΣ ΠΑΡΑΣΚΕΥΑΣ: Ο κ. Χρύσης είναι παρών μπορεί να βεβαιώσει αυτό το πράγμα.
     ΠΡΟΕΔΡΕΥΩΝ (Ιωάννης Τραγάκης): Στη συγκεκριμένη ώρα μπορεί να μην είχε καράβι.
     ΙΩΑΝΝΗΣ ΠΑΡΑΣΚΕΥΑΣ: Μπορούσα, τελικά, να μετακινηθώ μόνο τη Δευτέρα το πρωί.
     ΜΙΧΑΗΛ ΧΑΛΚΙΔΗΣ: Ο κ. Χρύσης λέει ότι πήγε κανονικά. 
     ΙΩΑΝΝΗΣ ΠΑΡΑΣΚΕΥΑΣ:  Ναι, ήρθε την επομένη ...
     ΒΑΣΙΛΕΙΟΣ ΧΡΥΣΗΣ: Τη Δευτέρα πήγα.
     ΙΩΑΝΝΗΣ ΠΑΡΑΣΚΕΥΑΣ: … τη Δευτέρα με το πλοίο, τελικά, της άγονης γραμμής.
     Αυτό το οποίο παρετήρησα …
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν σας επιβεβαιώνει ο κ. Χρύσης απ’ ό,τι καταλαβαίνω.
     ΙΩΑΝΝΗΣ ΠΑΡΑΣΚΕΥΑΣ: Κύριε Υπουργέ,  θα σας στείλω τα εισιτήρια για να μου τα εξοφλήσετε.
     Κύριε Υπουργέ, για τις πολλές παρεμβάσεις σας κατά τη σημερινή διαδικασία –πρέπει να ήταν δέκα ή δώδεκα, πρέπει να έχετε μιλήσει συνολικά περισσότερο από δυόμισι ώρες- θα έπρεπε κάποιος από εμάς να σηκωθεί και να πει: «Έλεος, κύριε Υπουργέ»!
     Κύριε Υπουργέ, επειδή είμαστε και φίλοι σε προσωπικό επίπεδο –αυτό είναι δεδομένο, υπάρχει σαφής διαφορά πολιτικής και θεώρησης των πραγμάτων, αλλά κατά τα άλλα είμαστε φίλοι- θα ήθελα να σας δώσω μια συμβουλή: 
     Το χαμόγελο, η πολυγλωσσία και η πολυλογία σε καμία περίπτωση δεν μπορεί να αντικαταστήσει την ουσία. Η ουσία των προβλημάτων παραμένει και δεν μπορούμε με διαξιφισμούς λεκτικούς να δώσουμε λύση σε υπαρκτά προβλήματα, τα οποία δεν ταλανίζουν μόνο τους κατοίκους, αλλά δυσχεραίνεται η μεταφορά εμπορευμάτων και η τροφοδοσία των νησιών και είμαστε ακόμα στο χειμώνα, κύριε Υπουργέ. Με αυτήν τη ρύθμιση που κάνατε που ουσιαστικά καταργείτε το δίκτυο, θα φτάσουμε σε μια τραγελαφική κατάσταση το καλοκαίρι που δεν θα ξέρουμε τι θα κάνουμε.
     Έχω την αίσθηση ότι ναι, μεν η ευθύνη είναι της Κυβέρνησης και εσείς έχετε την κύρια ευθύνη, αλλά και εμείς σαν Κοινοβουλευτικοί Εκπρόσωποι δεχόμαστε, ουσιαστικά, τα πυρά και τα βέλη των κατοίκων γιατί δεν μπορούμε να παρέμβουμε, ούτως ώστε να βρεθεί μια κάποια λύση.
     Θα έρθω τώρα στο νομοσχέδιο, κύριε Υπουργέ. Θέλω να κάνω μια ερώτηση. Πιστεύετε ότι δίνετε λύση στο πρόβλημα; Πιστεύετε, τελικά, ότι ο τρόπος με τον οποίο αντιμετωπίζετε το όλο θέμα της εκπαίδευσης των στελεχών της ναυτιλίας είναι ο καλύτερος; 
     Δεν θα ήθελα σε καμία περίπτωση να μου πείτε ότι ξέρετε, το ΠΑ.ΣΟ.Κ. τόσα χρόνια δεν διόρθωσε την κατάσταση, ή την άφησε έτσι όπως είναι, ή δεν έκανε τέτοιου είδους παρεμβάσεις ούτως ώστε να έχουμε τέτοιο στελεχιακό δυναμικό στην εμπορική ναυτιλία το οποίο να είναι περιζήτητο απ’ όλο τον κόσμο και όχι μόνο από τους Έλληνες εφοπλιστές. 
     Με αυτήν την παρέμβαση τι κάνετε, κύριε Υπουργέ; Δεν κάνετε τίποτα. Ούτε ανωτατοποίηση τελικά των Ακαδημιών Εμπορικού Ναυτικού επιτυγχάνετε, αλλά ούτε καλύτερη εκπαίδευση παρέχετε.
     Και για να φτάσουμε στην ουσία του προβλήματος θα ήθελα, αν είστε ειλικρινής να παραδεχθείτε ότι αυτό το νομοσχέδιο ήρθε για έναν και μόνο λόγο. Δεν ήρθε για να εξισώσει τα πτυχία των ακαδημιών με αυτά των Τ.Ε.Ι.. Ήρθε μόνο για να δώσει τη δυνατότητα στους ιδιώτες να μπορούν να ιδρύουν Σχολές Επαγγελματικής Κατάρτισης. Αυτές οι Σχολές Επαγγελματικής Κατάρτισης δεν θα έχουν καμία άλλη στόχευση παρά μόνο την παραγωγή στελεχιακού δυναμικού κατώτερου επιπέδου που θα είναι, ουσιαστικά, είλωτες στον τομέα της ναυτιλίας. 
     Πριν από λίγα χρόνια, κύριε Υπουργέ, δεν υπήρχε καπετάνιος, Α΄ πλοίαρχος, δεν υπήρχε Α΄ μηχανικός, σε πλοία διεθνών συμφερόντων που να μην ήταν Έλληνας.
     Σήμερα, σιγά-σιγά αυτό το πράγμα εξαλείφεται. Σε όλα τα μεγάλα κρουαζιερόπλοια, όποιος τα επισκεφτεί ή όποιος δει ποιο είναι το στελεχιακό τους δυναμικό, θα διαπιστώσει, τελικά, ότι οι Έλληνες έχουν πάψει πια να στελεχώνουν τις υψηλές βαθμίδες αυτών των θέσεων.
     Επανέρχομαι, για να σας πω, κύριε Υπουργέ, ότι η ιδιωτικοποίηση, ουσιαστικά, την οποία προωθεί αυτό το σχέδιο νόμου, θα γίνει ταφόπετρα και για τα στελέχη της Εμπορικής Ναυτιλίας, αλλά και για την ελληνική ναυτιλία, γιατί σε λίγο καιρό τα πληρώματα όλων των πλοίων δεν θα είναι Έλληνες, αλλά θα είναι αλλοδαποί οι οποίοι, ουσιαστικά, θα είναι αντικείμενο εκμετάλλευσης και των εφοπλιστών και όλων αυτών οι οποίοι ασχολούνται με την Εμπορική Ναυτιλία. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, αγαπητοί συνάδελφοι, θα κλείσω ξανά με το θέμα της ακτοπλοΐας, γιατί, δυστυχώς, το Υπουργείο Εμπορικής Ναυτιλίας και ο ίδιος ο κύριος Υπουργός, αν και πάρα πολλές φορές σε πολλούς τόνους –και μειλίχιους και υψηλούς- τόνισε κατ’ επανάληψη ότι έχει δώσει λύσεις στο ακτοπλοϊκό πρόβλημα, έρχεται το καλοκαίρι και ακόμα, κύριε Υπουργέ, δεν είναι γνωστά τα δρομολόγια. Είναι Μάρτης, είναι 7 του Μάρτη, έχετε κλείσει δύο χρόνια ως Κυβέρνηση και ακόμα δεν είναι γνωστά τα δρομολόγια τα οποία θα έχουμε το καλοκαίρι για τα νησιά μας.
     Αν αυτό μπορεί να γίνει κατανοητό, κύριε Πρόεδρε, το πόσο σημαντικό, τελικά, είναι για την οικονομική ζωή των νησιών τότε δεν θα έπρεπε να υπάρξει κανείς μέσα σ’ αυτήν την Αίθουσα που να μην απαιτεί τη δημοσιοποίηση αυτών των δρομολογίων τώρα, γιατί κανένας επαγγελματίας δεν μπορεί να κάνει την οποιαδήποτε σύμβαση και δεν μπορεί να προγραμματίσει το πόσο θα δουλέψουν οι επιχειρήσεις του, από τη στιγμή που δεν ξέρουμε ποιο καράβι θα φύγει, πώς θα φύγει, από πού θα φύγει και τι δυναμικότητα θα έχει.  
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα δώσω ένα απλό παράδειγμα. Νοικιάστηκαν, κύριε Πρόεδρε, καράβια από την Κύπρο για να εξυπηρετηθούν οι μαθητικές εκδρομές. Έχουν νοικιαστεί καράβια εκτός δρομολογίων για να εξυπηρετηθούν οι μαθητικές εκδρομές του Πάσχα. 
     Αυτή είναι η κατάσταση στην ακτοπλοΐα. Είναι ένα φαινόμενο το οποίο δεν υπήρξε ποτέ. 
     Ο κύριος Υπουργός κωφεύει. Καλά κάνει, δεν μας ενδιαφέρει. Τα γεγονότα όμως θα έρθουν και θα τον ξυπνήσουν. 
     Είναι σαφές, τελικά, ότι δεν μπορούμε να δεχτούμε ούτε την ιδιωτικοποίηση ούτε την έωλη δήθεν ανωτατοποίηση των Ακαδημιών Εμπορικού Ναυτικού.
     Κύριε Πρόεδρε, θα μου δώσετε μόνο μισό λεπτό να πω κάτι ακόμα.
     Καταψηφίζουμε το νομοσχέδιο, αλλά είχα καταθέσει μία ερώτηση στον κύριο Υπουργό και μία τροπολογία την οποία τη συνυπέγραψα με τον κ. Καραμάριο. Εάν, τελικά, αυτό το νομοσχέδιο ψηφιστεί και εφόσον ο κύριος Υπουργός πιστεύει ότι με τις Ακαδημίες Εμπορικού Ναυτικού αναβαθμίζει την κατάρτιση του στελεχιακού δυναμικού της ελληνικής ναυτιλίας, προτείνουμε με την τροπολογία την ίδρυση μιας Ακαδημίας Εμπορικού Ναυτικού στην Κάλυμνο. Η Κάλυμνος είναι ίσως το νησί το οποίο έχει τους περισσότερους ναυτικούς, είναι το νησί που ζούσε από τη ναυτιλία.
     ΠΡΟΕΔΡΕΥΩΝ (Ιωάννης Τραγάκης): Θυμίζω, κύριε Υπουργέ, ότι είναι η τροπολογία με γενικό αριθμό 574 και ειδικό αριθμό 13. 
     ΙΩΑΝΝΗΣ ΠΑΡΑΣΚΕΥΑΣ: Θα μου επιτρέψετε να καταθέσω και μία σχετική απόφαση του Νομαρχιακού Συμβουλίου Δωδεκανήσου το οποίο συναινεί στη δημιουργία Ακαδημίας Εμπορικού Ναυτικού.
     Ευχαριστώ πολύ.
     (Στο σημείο αυτό ο Βουλευτής κ. Ιωάννης Παρασκευάς                         καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε και για όλες τις προτάσεις σας.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα να κάνω μία τροποποίηση μετά τις εισηγήσεις των συναδέλφων. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μετά τις τοποθετήσεις των συναδέλφων Βουλευτών, θέλω να κάνω δεκτή την παρατήρηση της κ. Τσουρή για το άρθρο 15 παράγραφος 2. Μετά τις λέξεις «ιδρυμάτων ανώτατης εκπαίδευσης» διαγράφονται οι λέξεις «ή διδάκτορες». 
     Θέλω επίσης να κάνω δεκτή την παρατήρηση του κ. Ανωμερίτη για το άρθρο 16, παράγραφος 2. Μετά τις λέξεις «η φοίτηση είναι», διαγράφεται η λέξη «τριετής», προστίθεται η λέξη «τετραετής» και μετά τις λέξεις «αποτελείται από», διαγράφεται η λέξη «τέσσερα» και προστίθεται η λέξη «έξι». 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ και εκ μέρους των συναδέλφων που κάνατε δεκτές αυτές τις παρατηρήσεις.
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων από 1 έως και 19 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 1, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 2, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 3, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 7, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 8, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 12, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 13, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 17, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 19, ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει, κατά πλειοψηφία.
     Εισερχόμεθα στη συζήτηση της δεύτερης ενότητας των άρθρων του νομοσχεδίου, από το άρθρο 20 έως το άρθρο 32, καθώς και στην τροπολογία.
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Παντελάκη, έχετε το λόγο για τη δεύτερη ενότητα και τις τροπολογίες.
     ΕΛΠΙΔΑ ΠΑΝΤΕΛΑΚΗ: Αν μου επιτρέπετε, κύριε Πρόεδρε, θέλω το λόγο επί της διαδικασίας. Σπάνια παίρνω το λόγο για τέτοια ζητήματα.
     Έχουμε κάνει δεύτερη συνεννόηση -δεν ξέρω αν γίνει και τρίτη τώρα- ότι θα τελειώσει η συνεδρίαση στο άρθρο αυτό και θα συνεχίσουμε την Πέμπτη, από το άρθρο 20 μέχρι και τέλος. Γι’ αυτό ακριβώς δεν είναι και οι συνάδελφοι εδώ, όπως βλέπετε.
     ΠΡΟΕΔΡΕΥΩΝ (Ιωάννης Τραγάκης): Δεν έγινε καμία τέτοια συνεννόηση, κυρία Παντελάκη.
     ΕΛΠΙΔΑ ΠΑΝΤΕΛΑΚΗ: Έγινε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Με ενημερώνουν οι συνεργάτες μου ότι δεν έγινε καμία τέτοια συνεννόηση. Η συνεννόηση ήταν ότι θα προχωρήσουμε και θα δούμε. Όπως γνωρίζετε, είχαμε πάρει απόφαση να τελειώσουμε στις 0.00’ Η ώρα είναι 22.40’, επομένως θα τελειώσουμε και τη δεύτερη ενότητα. Εσείς εν τω μεταξύ, έχετε μιλήσει δεκαεννέα λεπτά επί της πρώτης ενότητας και έχετε καλύψει το θέμα.
     ΕΛΠΙΔΑ ΠΑΝΤΕΛΑΚΗ: Εγώ έχω μιλήσει. Δεν είναι εκεί το θέμα. 
     ΠΡΟΕΔΡΕΥΩΝ (Ιωάννης Τραγάκης): Όσοι συνάδελφοι έχουν ενδιαφέρον, έχουν μείνει για να εγγραφούν.
     ΕΛΠΙΔΑ ΠΑΝΤΕΛΑΚΗ: Ακούστε κάτι. Το θέμα δεν είναι αυτό. Αν θέλει η Κυβέρνηση να περάσει το νομοσχέδιο –και δεν απευθύνομαι σε εσάς- μπορεί να το περάσει μέσα σε ένα λεπτό. Δεν θα μιλήσει κανείς και φεύγουμε.
     ΠΡΟΕΔΡΕΥΩΝ (Ιωάννης Τραγάκης): Όχι, να μιλήσετε.
     ΕΛΠΙΔΑ ΠΑΝΤΕΛΑΚΗ: Ακούστε με, αυτό είναι το θέμα. Εξάλλου, προηγουμένως υπήρχε μια ολόκληρη συμπαιγνία ανάμεσα στην Κυβέρνηση και στο ΠΑ.ΣΟ.Κ. επί της διαδικασίας. Έγινε ολόκληρο θέμα, καθυστερήσαμε δέκα λεπτά, μάρτυρας είναι και ο Υπουργός  και οι εισηγητές -γιατί εμείς έχουμε μείνει και άλλα δύο άτομα- και γι’ αυτό ακριβώς είπε το Προεδρείο να πάμε κανονικά και να προχωρήσουμε την Πέμπτη στα υπόλοιπα. Μάλιστα πήρα το λόγο, έκανα παρέμβαση και ρώτησα: «Οι ομιλητές θα μιλούν μόνο για ναυτική εκπαίδευση»; Έκανα αυτό το ερώτημα και μου απαντήθηκε από τον Πρόεδρο του Σώματος «μάλιστα, θα μιλούν γι’ αυτό». Και μ’ αυτό έκλεισε η συζήτηση. 
     Τώρα, αν θέλετε να πείτε κάτι άλλο, κύριε Πρόεδρε, όπως νομίζετε. Αυτό πάντως έγινε. Είπαμε ότι εδώ θα κλείσει η συνεδρίαση και το δέχθηκε και ο Υπουργός, ύστερα από την παρέμβαση του κ. Καστανίδη.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, κύριε Πρόεδρε.
     ΕΛΠΙΔΑ ΠΑΝΤΕΛΑΚΗ: Εγώ ποτέ δεν βάζω ζητήματα διαδικαστικά. Συζητώ επί της ουσίας. Κοιτάξτε τι γίνεται, τι θέματα δημιουργούνται. Αλλά το ακτοπλοϊκό είναι ένα θέμα με το οποίο μπορεί να γενικευτεί η συζήτηση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, κύριε Πρόεδρε, δεν δέχτηκε η Κυβέρνηση τέτοιο πράγμα. 
     ΠΡΟΕΔΡΕΥΩΝ (Ιωάννης Τραγάκης): Δεν είναι θέμα δικό σας, κύριε Υπουργέ. Είναι θέμα του Προεδρείου.
     ΕΛΠΙΔΑ ΠΑΝΤΕΛΑΚΗ: Το αφήνω σε σας, κύριε Πρόεδρε, να το εκτιμήσετε. Αλλά αυτά τα πράγματα έγιναν. Είναι ανοικτή η συνεδρίαση απέναντι στον ελληνικό λαό και για το διαδικαστικό πρόβλημα.
     Μάλιστα, έκανα σκόπιμα παρέμβαση, γιατί είπε ο κύριος Υπουργός: «Να δούμε πώς θα πάει η συζήτηση μέχρι το βραδάκι, αν θα υπάρχουν άλλοι ομιλητές». Και εγώ ρώτησα: «Οι ομιλητές που θα παίρνουν το λόγο, θα μιλούν μόνο για ναυτική εκπαίδευση;» και μου είπε: «Ναι». Εφόσον μπαίνει τέτοιο θέμα, άρα μπαίνει και ζήτημα Κανονισμού και πρέπει να γίνει εισήγηση από την αρχή την Πέμπτη και να υπάρχει νέα εγγραφή στον κατάλογο. 
     Κοιτάξτε, κύριε Πρόεδρε, ποιοι είναι εδώ. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Κυρία Παντελάκη, εγώ σας ευχαριστώ πάρα πολύ.
     Θα ήθελα μόνο να σας πω ότι η συμφωνία ήταν μόνο για να συζητηθούν σε δύο ενότητες. Δεν ήταν συμφωνία αν θα συνεχίσουμε τη συνεδρίαση την Πέμπτη. Μάλιστα, στα Πρακτικά είδα γραμμένο ότι ο Προεδρεύων τότε είπε: «Θα προχωρήσουμε και θα δούμε». Εσείς πράγματι κάνατε μια αναφορά και βεβαίως είπατε αυτά που επαναλάβατε και τώρα.
     ΕΛΠΙΔΑ ΠΑΝΤΕΛΑΚΗ: Είπαμε σε τρεις συνεδριάσεις με βάση τη Διάσκεψη των Προέδρων. Στηριχθήκαμε στη Διάσκεψη των Προέδρων σε τρεις συνεδριάσεις.
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε πάρα πολύ, αλλά στη Διάσκεψη των Προέδρων, επειδή συμβαίνει να συμμετέχω, είχε συζητηθεί στην αρχή ότι θα πάμε σε τρεις συνεδριάσεις, όμως στην τελευταία Διάσκεψη που έγινε πριν τις Απόκριες την Πέμπτη, επειδή ήταν λίγοι οι εγγεγραμμένοι και τελειώσαμε επί της αρχής, τέθηκε το θέμα ότι αν υπάρχει η δυνατότητα θα τελειώσουμε την Τρίτη με τη δεύτερη συνεδρίαση. 
     ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, μου επιτρέπετε για μισό λεπτό; 
     ΠΡΟΕΔΡΕΥΩΝ (Ιωάννης Τραγάκης): Δεν μπορείτε. Δεν έχετε το λόγο. Δεν έχετε δικαίωμα. 
     ΙΩΑΝΝΗΣ ΠΑΡΑΣΚΕΥΑΣ: Απλά να εξηγήσω κάτι, κύριε Πρόεδρε. Ο κ. Καστανίδης μετέχοντας στη Διάσκεψη των Προέδρων είπε αυτά τα οποία είπε και η κυρία συνάδελφος. Δηλαδή κλείνει τελικά εδώ η συνεδρίαση και ότι θα εγγραφούν νέοι ομιλητές για τη δεύτερη ενότητα, η οποία θα συζητηθεί την Πέμπτη και όχι σήμερα. 
     ΠΡΟΕΔΡΕΥΩΝ (Ιωάννης Τραγάκης): Σας ευχαριστώ πολύ, κύριε Παρασκευά!
     Ο εισηγητής της Πλειοψηφίας κ. Βεργίνης έχει το λόγο. 
     ΞΕΝΟΦΩΝ ΒΕΡΓΙΝΗΣ: Αυτό που έγινε πλήρως αντιληπτό, ήταν ότι θα κάνουμε δύο ενότητες. Η μία μέχρι και το άρθρο 19 και εν συνεχεία η δεύτερη ενότητα. Εφόσον ολοκληρωθεί η πρώτη, συνεχίζουμε και ολοκληρώνουμε με τη δεύτερη. 
     ΠΡΟΕΔΡΕΥΩΝ (Ιωάννης Τραγάκης): Συνεχίστε, λοιπόν, επί της δεύτερης ενότητας εσείς τώρα. 
     ΕΛΠΙΔΑ ΠΑΝΤΕΛΑΚΗ: Μισό λεπτό, κύριε Πρόεδρε. Έφυγαν Βουλευτές, γιατί για τη δεύτερη ενότητα που είχαν σειρά να μιλήσουν, είπαμε ότι θα μιλήσουμε την Πέμπτη. Η δεύτερη ενότητα έχει μια ιδιαίτερη σημασία και είπαμε ότι θα μιλήσουμε την Πέμπτη, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Κυρία Παντελάκη, διακόπτετε τον ομιλητή. Έχω δώσει ήδη το λόγο. 
     ΕΛΠΙΔΑ ΠΑΝΤΕΛΑΚΗ: Γιατί μου δώσατε το λόγο, κύριε Πρόεδρε; 
     ΠΡΟΕΔΡΕΥΩΝ (Ιωάννης Τραγάκης): Εγώ δεν σας έδωσα το λόγο, μόνη σας τον πήρατε. 
     ΕΛΠΙΔΑ ΠΑΝΤΕΛΑΚΗ: Τέλος πάντων, λέω ότι αυτοί οι συνάδελφοι που έφυγαν νομίζουν ότι θα συνεχιστεί η συνεδρίαση την Πέμπτη. 
     ΠΡΟΕΔΡΕΥΩΝ (Ιωάννης Τραγάκης): Γίνατε πλήρως κατανοητή. 
     Σας παρακαλώ, κύριε Βεργίνη, συνεχίστε επί της δεύτερης ενότητας. 
     ΞΕΝΟΦΩΝ ΒΕΡΓΙΝΗΣ: Κύριε Πρόεδρε, εγώ μίλησα πράγματι εφ’ όλης της ύλης, αν και μίλησα συνολικά δεκατέσσερα λεπτά μόνο, επομένως δεν θα συνεχίσω αναλυτικά. Ήμουν πριν πολύ αναλυτικός και δεν χρειάζεται, γιατί δεν έχω άλλες παρατηρήσεις εκτός από μία στο άρθρο 30. 
     Θέλω, κύριε Πρόεδρε, να γνωρίζω ότι πράγματι με τις διατάξεις του άρθρου 30 δεν θίγεται το καθεστώς των ήδη υπηρετούντων και το θέτω αυτό υπ' όψιν του κυρίου Υπουργού. Θέλω να πιστεύω ότι οι υπηρετούντες αορίστου χρόνου ήδη αυτή τη στιγμή στο Ναυτικό Επιμελητήριο Ελλάδος με τις διατάξεις αυτές και ιδιαίτερα με τη 2γ΄  δεν πρόκειται να υποστούν βλάβη. Νομίζω ότι έχω αυτή τη διαβεβαίωση. Θέλω να πιστεύω ότι δεν χρειάζεται καμία άλλη προσθήκη, διαφορετικά πρέπει να γίνει μία προσθήκη ότι οι διατάξεις αυτές δεν εφαρμόζονται για τους ήδη υπηρετούντες. 
     Κατά τα  υπόλοιπα, κύριε Πρόεδρε, συμφωνώ ως έχουν και προτείνω την ψήφιση των υπολοίπων άρθρων του νομοσχεδίου. Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Η κ. Τσουρή έχει το λόγο. 
     Κυρία συνάδελφε, νομίζω βέβαια ότι έχετε ήδη μιλήσει για δεκαεννέα λεπτά στην πρωτολογία σας. 
     ΕΛΠΙΔΑ ΤΣΟΥΡΗ:  Όχι, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ναι, έχετε δίκιο, τα ανεβάζω προς τα πάνω. 
     ΕΛΠΙΔΑ ΤΣΟΥΡΗ: Αυτό διαπιστώνω. Έγινε λάστιχο, όπως η λίστα των υποκλοπών, η οποία μικραίνει, μεγαλώνει και προσαρμόζεται! 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ μιλήστε επί του νομοσχεδίου. 
     ΕΛΠΙΔΑ ΤΣΟΥΡΗ: Θα μιλήσω για τις τροπολογίες, μια και επί των άρθρων έχω αναφερθεί στην εισήγησή μου. 
     Σε ό,τι αφορά την τροπολογία που έχει να κάνει με το Ναυτικό Επιμελητήριο...
     ΕΛΠΙΔΑ ΠΑΝΤΕΛΑΚΗ: Θα μιλήσουμε και για τις τροπολογίες, κύριε Πρόεδρε; 
     ΕΛΠΙΔΑ ΤΣΟΥΡΗ: Είπε για την τρίτη ενότητα και για τις τροπολογίες, κυρία συνάδελφε. 
     ΠΡΟΕΔΡΕΥΩΝ (Ιωάννης Τραγάκης): Έχει ενσωματωθεί ήδη η τροπολογία με γενικό αριθμό 547 και ειδικό αριθμό 4 για θέματα Ναυτικού Επιμελητηρίου Ελλάδος στο άρθρο 30. 
     Ορίστε, κυρία Τσουρή, συνεχίστε αυτά που θέλετε να πείτε. 
     ΕΛΠΙΔΑ ΤΣΟΥΡΗ: Σε ό,τι αφορά τη ρύθμιση, την οποία έφερε ο Υπουργός για το Ναυτικό Επιμελητήριο, κατ’ αρχάς πρέπει να σημειώσουμε ότι δεν έχουμε καμία αντίρρηση για τον επαναπροσδιορισμό, τον επανακαθορισμό και την αύξηση των θέσεων προσωπικού του Ναυτικού Επιμελητηρίου, εφόσον είναι αναγκαίος για την καλύτερη λειτουργία του και εφόσον, πολύ περισσότερο, δεν επιβαρύνει τον κρατικό προϋπολογισμό. Όμως, πρέπει να παρατηρήσουμε ότι εδώ πρόκειται για ένα νομικό πρόσωπο δημοσίου δικαίου το οποίο, μέσω της συγκεκριμένης ρύθμισης, επιχειρεί η Κυβέρνηση να εξαιρέσει από τις διατάξεις του Α.Σ.Ε.Π.. Δηλαδή, οι όποιες προσλήψεις γίνονται, θα γίνονται κατ’ εξαίρεση των αντικειμενικών και διαφανών κριτηρίων του Α.Σ.Ε.Π., προφανώς και πάλι με κομματικά  κριτήρια. 
     Σε ό,τι αφορά το Λιμενικό Σώμα, είχαμε υποστηρίξει και μάλιστα είχαμε συνυπογράψει τροπολογία την οποία είχαμε καταθέσει στην Επιτροπή Παραγωγής και Εμπορίου, σύμφωνα με την οποία με τις διατάξεις του πρώτου και του δεύτερου άρθρου αίρεται η δυσαρμονία και η αδικία που υπάρχει στη βαθμολογική εξέλιξη των στελεχών του Λιμενικού Σώματος και ειδικότερα των προερχομένων από τη Σχολή Δοκίμων Υπαξιωματικών και τη Σχολή Λιμενοφυλάκων, όχι μόνο έναντι του υπόλοιπου προσωπικού του Λιμενικού Σώματος, αλλά και του προσωπικού των Ενόπλων Δυνάμεων και των Σωμάτων Ασφαλείας. Τους παρέχεται με αυτόν τον τρόπο η δυνατότητα εξέλιξης μέχρι το βαθμό του ανθυπασπιστή απ’ αυτόν του αρχικελευστή που είναι σήμερα και μειώνεται κατά δυο έτη ο χρόνος παραμονής τους στο βαθμό του λιμενοφύλακα.
     Στην Επιτροπή, μετά από ομόφωνη –και θέλω να το τονίσω ότι ήταν ομόφωνη- γνώμη όλων των εισηγητών υπήρξε η δέσμευση του κυρίου Υπουργού ότι απαιτείται μεν έκθεση του Γενικού Λογιστηρίου του Κράτους, θα καταβάλει δε κάθε δυνατή προσπάθεια, ούτως ώστε μέχρι τη συζήτηση στην Ολομέλεια να έχει κατατεθεί. Δεν βλέπω να υπάρχει μία τέτοια κατάθεση. Τουλάχιστον εμείς θα επιμέναμε να υπάρξει η δέσμευση του Υπουργού Εμπορικής Ναυτιλίας ότι αντίστοιχη τροπολογία ή ρύθμιση θα υπάρξει στο αμέσως επόμενο νομοσχέδιο του Υ.Ε.Ν..
     Το αντίστοιχο ισχύει και για τους ραδιοτηλεγραφητές. Η σχετική τροπολογία αίρει μία αδικία σε βάρος των συνταξιοδοτικών δικαιωμάτων του κλάδου, μία αδικία την οποία όλοι έχουμε διαπιστώσει και μάλιστα και το Ν.Α.Τ.. Πιο συγκεκριμένα, οι ασυρματιστές α΄ τάξης θα πρέπει να συνταξιοδοτούνται με βάση το μισθολόγιο της συλλογικής σύμβασης του προϊσταμένου αξιωματικού ασυρμάτου και οι ασυρματιστές β΄ τάξης με βάση το μισθολόγιο της συλλογικής σύμβασης εργασίας του ραδιοτηλεγραφητή α΄ των επιβατηγών ακτοπλοϊκών, εφόσον καταβάλουν τη διαφορά των ασφαλιστικών εισφορών που προκύπτει κατά το τελευταίο σαρανταοκτάμηνο της υπηρεσίας τους. Δεδομένης της άρνησης του Υπουργείου Εμπορικής Ναυτιλίας για λόγους οικονομικούς, όπως ο Υπουργός επικαλέστηκε, να ψηφίσει η Πλειοψηφία τη συγκεκριμένη ρύθμιση, θα θέλαμε επίσης τη δέσμευση του Υπουργού ότι θα υπάρξει τελικά αποκατάσταση αυτής της αδικίας στο αμέσως επόμενο νομοσχέδιο. Πρέπει να υπενθυμίσω ότι πρόκειται για  μια τροπολογία, η οποία περιφέρεται από το 2004. Ήταν έτοιμη να ψηφισθεί από την κυβέρνηση του ΠΑ.ΣΟ.Κ., αλλά τελικά προκηρύχθηκαν οι εκλογές και αυτό δεν κατέστη δυνατόν. 
     Για την τροπολογία της Ναυπηγοεπισκευαστικής Ζώνης, εμείς δεν έχουμε αντίρρηση, αρκεί μέσα στην προθεσμία, η οποία παρατείνεται, να γίνουν οι απαραίτητες ενέργειες για τη λειτουργία του μητρώου.
     Κύριε Πρόεδρε, δεν έχω να πω κάτι άλλο, εκτός εάν προκύψει κάτι στη συνέχεια.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Παντελάκη.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Εγώ θα αναφερθώ αναλυτικά στο άρθρο 25 -γιατί στην πρωτολογία μου αναφέρθηκα στο δεύτερο μέρος- και θα πω τι συνέπειες και επιπτώσεις, έχουν αυτές οι ρυθμίσεις στη ζωή των ναυτεργατών, των νησιωτών, αλλά και στο επιβατικό κοινό. Θα είναι ακόμη πιο δύσκολα τα πράγματα στην πορεία. Το άρθρο 25 έρχεται να υλοποιήσει το ν. 3577/1992 που, όπως είχε πει και στην ακρόαση των φορέων ο εκπρόσωπος των ακτοπλόων κ. Κρίτσης, είναι βίβλος, είναι ομοσπονδιακός νόμος και μάλιστα ζήτησε να προχωρήσετε όσο το δυνατόν πιο γρήγορα. 
     Κύριοι συνάδελφοι, και οι πέντε παράγραφοι του άρθρου 25 έχουν να κάνουν και με την αιτιολογημένη γνώμη της Ευρωπαϊκής Ένωσης, αφού και η Κυβέρνηση και ο Υπουργός λένε ότι δεν μπορούμε να κάνουμε διαφορετικά, γιατί θα εγκαλέσουν τη χώρα μας και θα την πάνε στα ευρωπαϊκά δικαστήρια. Αυτό που λένε, αφορά τις παραγράφους 1, 2, 4 και 5, στις οποίες θα αναφερθώ και θα εξηγήσω τι σημαίνουν αυτά που λέω, εκτός από την αστική ευθύνη που αυτό δεν τους το επιβάλλει κανείς. Και όχι μόνο αυτό, αλλά έρχεται και η Ευρωπαϊκή Ένωση και εγκαλεί την Κυβέρνηση γι’ αυτόν το λόγο και θα σας πω τι συμβαίνει ακριβώς.
     Εδώ, στην παράγραφο 2 του άρθρου 25, έρχεται η Κυβέρνηση, γιατί η ασφαλιστική αγορά αδυνατεί να καλύψει όλο το φάσμα της υπάρχουσας κατάστασης και ακυρώνει τα διεθνή πρότυπα που ισχύουν για τη χώρα μας, σε σχέση με την αστική ευθύνη των εφοπλιστών, που εδώ και πέντε χρόνια δεν εφαρμόστηκαν από την προηγούμενη κυβέρνηση. Και ποιος θα τα καθορίζει αυτά τα κριτήρια; Θα τα καθορίζει με βάση το νομοσχέδιο, ο Υπουργός Εμπορικής Ναυτιλίας, ο Υπουργός Αιγαίου και το Ναυτικό Επιμελητήριο Ελλάδος, δηλαδή οι εφοπλιστές.
     Πιο συγκεκριμένα, για να καταλαβαίνει και ο κόσμος που μας ακούει, αυτό έχει να κάνει με τη νέα διατύπωση, με τη διατύπωση ζητημάτων που αφορούν ατυχήματα, ζημιές, καθυστερήσεις, που έχουν σχέση με τη θαλάσσια μεταφορά προσώπων ή πραγμάτων, ζημία από επιβλαβείς συνέπειες, από βυθισμένα και προσαραγμένα εγκαταλελειμμένα πλοία, από μετατοπίσεις ή καταστροφές πλοίων, από τις ρυπάνσεις του θαλασσίου περιβάλλοντος κ.λπ., με αποτέλεσμα όλα αυτά τα ζητήματα –όπως περιγράφεται στο κείμενο του νομοσχεδίου- να περιγράφονται στα δικαιώματα αιτίων, προσώπων ή δικαιούχων και με αυτόν τον τρόπο να μετακυλίεται κάτω από ορισμένες προϋποθέσεις το κόστος στο κοινωνικό σύνολο και να καθίστανται ανενεργείς οι διατάξεις του ουσιαστικού δικαίου και οι διεθνείς συμβάσεις που υπάρχουν μέχρι τώρα. 
     Νομίζω ότι αυτό είναι εντελώς αδικαιολόγητο. Δεν μπορεί να το στηρίξει και να το δικαιολογήσει η Κυβέρνηση, παρά μόνο ότι πραγματικά θέλει να απαλλάξει τους ακτοπλόους απ’ αυτή την ευθύνη, το να πληρώνουν δηλαδή για ό,τι ζημιά δημιουργούν. Και εμείς δεν είμαστε ποτέ της άποψης, ότι ο ρυπαίνων πληρώνει. Καλύτερα να μη ρυπαίνει κανείς ή να μη δημιουργεί προβλήματα, για να μη χρειάζεται να πληρώνει. Αλλά όταν δημιουργεί τη ζημιά, είναι υποχρεωμένος να πληρώσει και όχι να πληρώνει το κοινωνικό σύνολο.
     Όσον αφορά τις ρυθμίσεις της παραγράφου 1 του άρθρου 25. Ουσιαστικά εδώ ακυρώνεται το ζήτημα του δικτύου των γραμμών. Δεν είναι αλήθεια αυτό που λέει η Κυβέρνηση ότι έχει κατοχυρωθεί η δεκάμηνη λειτουργία των πλοίων. Δεν ισχύει αυτό το πράγμα. Εκεί που θα είναι δημόσια υπηρεσία μπορεί να το υποστηρίξει αυτό, έστω και αν δεν θα ισχύει αυτό στην πράξη. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σε όλα, κυρία Παντελάκη. 
     ΕΛΠΙΔΑ ΠΑΝΤΕΛΑΚΗ: Αυτό το λέτε εσείς. Η Ευρωπαϊκή Ένωση σας διαψεύδει. Η απελευθέρωση είναι νόμος. Σημαίνει ότι δίνει ελευθερία στο κεφάλαιο. Τις γραμμές που θα επιλέγουν οι ακτοπλόοι, θα τις ξεκινούν όποτε θέλουν, θα τις τελειώνουν όποτε θέλουν και δεν μπορείτε να τους κάνετε τίποτα. Εδώ είχατε όλο το θεσμικό πλαίσιο με τον  νόμο 2932 και τα καράβια σταματούσαν…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ψηφίσατε και σεις τον περασμένο Νοέμβριο. 
     ΕΛΠΙΔΑ ΠΑΝΤΕΛΑΚΗ: Έχετε το κουράγιο να με ακούσετε; Απαντάτε συνέχεια, επειδή ακούει ο κόσμος και βρίσκεστε σε δύσκολη θέση. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι τροπολογία, είναι νόμος του κράτους σήμερα. 
     ΕΛΠΙΔΑ ΠΑΝΤΕΛΑΚΗ: Περιμένετε να ολοκληρώσω και θα τα πείτε μετά. 
     Τα καράβια στον Πειραιά ήταν σταθμευμένα μετά την καλοκαιρινή περίοδο γιατί όλως τυχαίως πάθαιναν βλάβες. Εδώ είχαν μηνυτήριες αναφορές, έπρεπε να είναι δεμένοι οι ακτοπλόοι και οι ιδιοκτήτες, και τα καράβια σταματημένα και δεν εφαρμοζόταν ο νόμος. Τι θέλετε να μας πείτε τώρα, μετά την εφαρμογή και της δημόσιας υπηρεσίας που είστε υποχρεωμένη η κυβέρνηση για κάθε ξεχωριστή γραμμή να λέτε στην Ευρωπαϊκή Ένωση γιατί την κάνατε δημόσια υπηρεσία; Οι άλλες είναι εντελώς ελεύθερες. Και για να μη λέμε και πολλά λόγια, σας το είχα πει και στη συζήτηση επί της αρχής και ο Γιώργος ο Τούζας έκανε ερώτηση -την έχω καταθέσει στα Πρακτικά-  η Ευρωπαϊκή Ένωση απάντησε επ’ αυτού, ότι βασική αρχή είναι η ελεύθερη παροχή υπηρεσιών. Και εξηγεί εδώ το κείμενο, το οποίο έχετε πάρει στα χέρια σας από προχθές, για τις υποχρεώσεις της δημόσιας υπηρεσίας -δεν ασχολείται με το άλλο σκέλος καθόλου- ότι δεν είναι και τόσο απελευθερωμένα τα εισιτήρια της τρίτης θέσης κ.λπ. Μόνο για τη δημόσια υπηρεσία, για τα άλλα δεν τα ονοματίζει. Δεν έχει λόγο να τα ονοματίσει, γιατί είναι απελευθερωμένα.
     Για την ηλικία των πλοίων βεβαίως δεν μπαίνει ζήτημα, είναι υπόθεση της Κυβέρνησης, άρα πρέπει να πάρετε θέση για το τι θα γίνει. Και όσον αφορά τον καθορισμό των πληρωμάτων,  έχει σχέση με τις οργανικές συνθέσεις και αυτό είναι το κρίσιμο ζήτημα που βεβαίως στο επόμενο διάστημα θα το αντιμετωπίσετε. Ήδη τώρα συμβαίνει και θα αντιμετωπιστεί. Τι τους ενδιαφέρει; Ήδη το ελληνικό ρυθμιστικό πλαίσιο που έχει η Κυβέρνηση με τους νόμους κ.λπ.  παρεμποδίζει την ελευθερία που πρέπει να απολαμβάνουν οι εφοπλιστές, ως προς τον τρόπο που αυτοί προτίθενται να παράσχουν τις υπηρεσίες τους στους χρήστες, χωρίς να αποδεικνύεται το ενδιαφέρον του εν λόγω κανονισμού στις ανησυχίες, όσον αφορά την ασφάλεια και την προστασία του περιβάλλοντος. Για σας το λέει. Για την Κυβέρνησή σας και για σας, κύριε Υπουργέ, γι’ αυτό το ζήτημα περί αστικής ευθύνης. Σας εγκαλεί η Ευρωπαϊκή Ένωση γι’ αυτά τα ζητήματα. Όχι τώρα, εδώ και χρόνια, αλλά  συνεχίζεται. Άρα, αυτό είναι το θέμα. Είναι το 174 προεδρικό διάταγμα  που αφορά τις οργανικές συνθέσεις και δεν καλύπτει σήμερα τα πράγματα, με βάση τις ανάγκες, γιατί υπάρχει υπερεντατικοποίηση της εργασίας των ναυτεργατών μέσα στα καράβια. Σημαντικός παράγοντας η ασφάλεια μέσα στα καράβια. Όταν δουλεύει από το ένα πρωινό στο άλλο πρωινό ένας ναυτεργάτης, αυτό δημιουργεί το μεγαλύτερο κίνδυνο.
     Φανταστείτε λοιπόν, όταν θα προωθηθούν μέσα στην ακτοπλοΐα σε γενική κλίμακα, οι συνθέσεις ασφαλείας. Αυτό είναι το ζήτημα. Γι’ αυτό εγκαλεί την Κυβέρνηση η Ευρωπαϊκή Ένωση. Και εμείς λέμε βεβαίως ότι δεν συμφωνούμε, ότι πρέπει να πειθαρχήσουμε σ’ αυτή τη λογική γιατί πρέπει πραγματικά -εδώ σας θέλω- να βάλουμε το ζήτημα με τα νησιά, ότι πρέπει τα νησιά να έχουν σύνδεση. Να έχουν σύνδεση και οι νησιώτες που είναι μέσα και το επιβατικό κοινό που μεταφέρεται. Γιατί πραγματικά τα προβλήματα το επόμενο διάστημα θα είναι μεγάλα και είναι αναγκαίο κάτω απ’ αυτές τις συνθήκες, επειδή ακριβώς είναι τέτοιο το νησιωτικό σύμπλεγμα και εκατοντάδες τα νησιά που επικοινωνούν με την ηπειρωτική χώρα, να μην υπάρχει αυτή η «χύμα» διαδικασία σε σχέση με τις ακτοπλοϊκές συγκοινωνίες. 
     Βεβαίως τους δίνει όλη την δυνατότητα –για να συντομεύω με το άρθρο 25- με τα ζητήματα των εγγυητικών επιστολών. Εντάξει, είπατε εξάλλου ότι είναι λίγα τα χρήματα και δεν αξίζει. Δεν αξίζει από εδώ, δεν αξίζει από εκεί να συζητάμε για το ποσό. Η ουσία είναι μία: τα καράβια δεν θα υπάρχουν και οι ναυτεργάτες δεν θα έχουν δουλειά για να είναι στα καράβια ή αν θα υπάρχουν τα καράβια θα τα χρυσοπληρώνει ο ελληνικός λαός μέσα από τη δημόσια υπηρεσία. Θα κάνετε εξάμηνες συμβάσεις, όπως είπατε, 300.000.000 ευρώ, μπορεί να το πάτε δωδεκάμηνο όσο επιτρέπει το όριο της Ευρωπαϊκής Ένωσης. Το αποτέλεσμα είναι ότι θα χρυσοπληρώνει ο ελληνικός λαός από το υστέρημά του ένα αυτονόητο κοινωνικό δικαίωμα που είναι η ακτοπλοϊκή σύνδεση, οι μεταφορές. Να, λοιπόν, που πρέπει να βγει ένα σημαντικό συμπέρασμα: κοινωνικά αγαθά που είναι αυτονόητα ότι είναι κοινωνικές υπηρεσίες γίνονται εμπορεύματα. 
     Δεν ξέρω αν είναι υπερβολικά αυτά. Είναι μια πραγματικότητα. Δεν ξέρω τι λέει ο εισηγητής της Νέας Δημοκρατίας. Γι’ αυτό δεν βρίσκονται εδώ οι Βουλευτές από το ΠΑ.ΣΟ.Κ., γιατί έχουν στρώσει όλο αυτό το δρόμο και δεν υπάρχει θέμα εδώ ούτε αντιπαράθεσης. Εδώ κάπως μπορούσαν να τα μπερδέψουν με την ανωτατοποίηση, την ναυτική εκπαίδευση κ.λπ. Σ’ αυτά δεν υπάρχει ούτε τυπική αντιπαράθεση. Γι’ αυτό απουσιάζουν, είναι άδεια η Αίθουσα. Όμως θα έρθουν αύριο να κάνουν επίκαιρες ερωτήσεις και φαντάζομαι στον δημόσιο διάλογο και στην διαβούλευση, όπως λέγεται, ότι θα στηρίζουν τα ζητήματα των ναυτεργατών και θα εγκαλεί η Αντιπολίτευση την Κυβέρνηση για τα ζητήματα των ναυτεργατών. Το θέμα είναι ότι  πρέπει να βγουν συμπεράσματα από τον κόσμο που παρακολουθεί. 
     Και μια και είναι η επέτειος των δυο χρόνων σας, αυτό που θέλω να πω είναι ότι αυτό το νομοσχέδιο που ψηφίζεται σήμερα είναι καθρέφτης πραγματικά και επί της ουσίας και επί της τακτικής της Κυβέρνησης για το πώς αντιμετωπίζει τα πράγματα. Καθρέφτης είναι γιατί είναι ένα νομοσχέδιο που απευθύνεται σε όλη την Ελλάδα, δεν απευθύνεται σε ένα κλάδο, απευθύνεται στην ηπειρωτική και την νησιωτική χώρα και έχει σημασία πώς απέναντι σε ένα καθολικό δίκαιο αίτημα το οποίο αγκαλιάστηκε και είχε μεγάλη συμπαράσταση και αλληλεγγύη, πως χτυπήθηκε από την Κυβέρνηση με πολιτική επιστράτευση. Νομίζω ότι η πολιτική επιστράτευση σφραγίζει αυτά τα δυο χρόνια. Όσο για το ότι είστε υπερήφανοι, δεν πειράζει. Αυτό μπορεί να το λέει ο καθένας και στο τέλος να το πιστέψει ο ίδιος. Δυστυχώς το θέμα είναι ότι πρέπει να βγουν συμπεράσματα από τον κόσμο. 
     Κύριε Πρόεδρε, επιτρέψτε μου να μιλήσω για την τροπολογία για την Ναυπηγοεπισκευαστική Ζώνη. Δεν θα το αναλύσω το θέμα. Εγώ γι’ αυτό το θέμα έκανα μια προσπάθεια και απευθύνθηκα και στον Υπουργό Ανάπτυξης γιατί η τροπολογία εισάγεται από τον Υπουργό Ανάπτυξης και μπαίνει στο νομοσχέδιο. Έκανα μια συνάντηση λοιπόν με τα σωματεία της ζώνης, που μου ζήτησαν να κάνουμε την συνάντηση, και πήγαμε και είδαμε τον Γενικό Γραμματέα εκεί και συζητήσαμε. Ο Υπουργός με ευγένεια μου είπε: «Θα δω το θέμα» κ.λπ.. Όπως ήταν το νομοσχέδιο από την αρχή το ίδιο ήρθε. 
     Εδώ τι καταπληκτικό συμβαίνει και συμφωνεί και το ΠΑ.ΣΟ.Κ.; Βεβαίως συμφωνεί και το ΠΑ.ΣΟ.Κ. Εγώ δεν είχα αμφιβολία ότι θα συμφωνούσατε για την παράταση, κυρία Τσουρή. Και εσείς -η αλήθεια είναι- είστε από άλλο χώρο και οι άλλοι Βουλευτές από την Α΄ και την Β΄ Πειραιά τα έχουν χειριστεί ακόμα καλύτερα τα πράγματα σε βάρος όλων των εργατών στην Ναυπηγοεπισκευαστική Ζώνη. Γιατί να μην δώσουν άλλο ένα χατιράκι στους εργοδότες; Ποιο είναι το πρόβλημα; Τι θέμα μπαίνει;
     ΠΡΟΕΔΡΕΥΩΝ (Ιωάννης Τραγάκης): Γιατί μας αδικείτε τους Βουλευτές της Α΄ και Β΄ Πειραιά; 
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, δεν σας αδικώ. Πρέπει να αναλάβουμε την ευθύνη απέναντι στο εξής θέμα: στα πλαίσια του ανταγωνισμού, της αγοράς και της πολιτικής σας, εγώ λέω το εξής: Πρέπει ένας εργοδότης, που παίρνει δουλειά για να βγάλει στο μαγαζί του, να έχει συνθήκες υγιεινής και ασφάλειας; Πρέπει να έχει φορολογική και ασφαλιστική ενημερότητα; Άμα το βάλετε αυτό εγώ θα την ψηφίσω την τροπολογία. Αυτό, σαν προϋπόθεση για να παίρνει δουλειές. Όχι να βγαίνουν οι Βουλευτές της Νέας Δημοκρατίας και του ΠΑ.ΣΟ.Κ. και να ανοίγουν αυτό το ζήτημα, ότι δίνουμε την δυνατότητα οι επιχειρήσεις να έχουν δουλειά, να μην κλείσουν. Αυτό, αν το απαντήσετε, εγώ ψηφίζω την τροπολογία. 
     ΕΛΠΙΔΑ ΤΣΟΥΡΗ: Πρέπει να κλείσουν; 
     ΕΛΠΙΔΑ ΠΑΝΤΕΛΑΚΗ: Δεν το λέω προσωπικά σε σας, στο ΠΑ.ΣΟ.Κ., που θα πει αν θέλουν να κλείσουν. Έχει ρημάξει η Ζώνη, έχουν κλείσει τα πάντα και τώρα έρχεστε και υποστηρίζετε εσείς αυτό το πράγμα; Εμείς λέμε να ζήσουν οι επιχειρήσεις στη Ζώνη, να αναπτυχθούν, για να έχουν δουλειά και οι εργάτες που δουλεύουν μέσα εκεί. Εξάλλου έχουν κοινό αντίπαλο και οι μικρομεσαίοι μαζί με τους εργάτες της Ζώνης, το πιο μεγάλο κεφάλαιο. 
     Ενώ είχε απαξιωθεί από την προηγούμενη κυβέρνηση το μητρώο και ήταν το γεφύρι της Άρτας τόσο καιρό στην κυριολεξία, εγώ λέω ότι ούτε το μητρώο λύνει το πρόβλημα της Ζώνης ούτε αυτό θα φέρει δουλειά. Αυτά είναι αστεία πράγματα. Σας λέω όμως το εξής: Δεν είναι αθέμιτος ανταγωνισμός... 
     Μη γελάτε, κύριε Υπουργέ, ειρωνικά και ρητορικά...
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι βέβαια...
     ΕΛΠΙΔΑ ΠΑΝΤΕΛΑΚΗ: Δεν είναι λοιπόν αθέμιτος ανταγωνισμός στη βάση της δικής σας λογικής να κλείνει κάποιος δουλειά και να μην έχει ασφαλιστική και φορολογική ενημερότητα και συνθήκες υγιεινής και ασφάλειας; 
     Εγώ ρωτώ και παρακαλώ να πάρετε θέση. Αυτό λοιπόν που φέρνει η Κυβέρνηση και δίνει παράταση μέχρι το τέλος του χρόνου, ενώ έχουν ζητήσει οι εργοδότες για έξι μήνες, δίνει αυτή τη δυνατότητα να παίρνουν δουλειές με αυτό τον τρόπο. Και λένε τώρα όλοι οι άλλοι που είναι στο μητρώο και είναι σαράντα σε εκκρεμότητα: «Εμείς είμαστε κορόιδα που πήγαμε και πληρώσαμε φόρο και φορολογική ενημερότητα και μπήκαμε στο μητρώο;».
     Αυτή είναι η πραγματικότητα. Εμείς είπαμε ότι βεβαίως να δοθεί ένα διάστημα είκοσι-τριάντα ημερών για ευνόητους λόγους. Εμείς θέλουμε όλοι να μπουν στο μητρώο, όλοι να έχουν δουλειές, όλοι να ζήσουν, αλλά όχι αυτή η πρόκληση. Γιατί το πρόβλημα είναι τι θα γίνει με τους υπόλοιπους. Και λέω ότι αν η Κυβέρνηση φέρει την τροπολογία και πει: «Υγιεινή, ασφάλεια και φορολογική ενημερότητα» εγώ την ψηφίζω. 
     Εμείς θέλουμε να υπάρχει το μητρώο, να υπάρχει η χωροθέτηση της ζώνης. Ο κόσμος αυτός έχει ταλαιπωρηθεί και βεβαίως θέλει άλλη πολιτική για να αντιμετωπιστεί. Εμείς όμως προτείνουμε να ξεκινήσει το μητρώο. Το Υπουργείο Ανάπτυξης να δώσει τα σήματα. Από εκεί έχει καθυστερήσει και είναι από την προηγούμενη κυβέρνηση αυτή η ιστορία, παλινωδία. Να το ξεκινήσουν λοιπόν  και όποιος θέλει μετά να μπαίνει. Το θέμα, όμως, γίνεται αλλιώς. Έχει δημιουργηθεί ανταγωνισμός ανάμεσα στις επιχειρήσεις στους μεν και στους δε στη ζώνη. Θέλω να μου δώσετε απάντηση μόνο σ' αυτό, δηλαδή πώς είναι δυνατόν στα πλαίσια του ανταγωνισμού και της πολιτικής σας να παίρνει ένας εργολάβος και να κλείνει δουλειές και να μην είναι εντάξει και ο άλλος να έχει «φεσωθεί», να έχει καταστραφεί, για να μπορεί να μπει στο μητρώο και να είναι εντάξει; 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο κ. Υφυπουργός έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Έχει πολλές αντιφάσεις η τοποθέτησή σας, κυρία συνάδελφε. Πρώτα απ’ όλα, έχετε καταστήσει ακορντεόν την έννοια του ανταγωνισμού. Αφού την απορρίπτετε και την εξορκίζετε σαν τον διάβολο με το λιβάνι, τώρα την επικαλείστε. Εσείς, δεν μπορεί να επικαλείστε, ως κόμμα, τον ανταγωνισμό.
     Δεύτερον, ξέρετε ότι το κόμμα σας δεν ψήφισε το νομοσχέδιο για το ναυτικό μητρώο; Δεν ήσασταν Βουλευτής τότε, αλλά έπρεπε να το έχετε πληροφορηθεί. Από τη μια λοιπόν, δεν ψήφισε το κόμμα σας το ΣΥΝ για  το ναυτικό μητρώο και από την άλλη, τώρα που του δίνεται η ευκαιρία να πάει λίγο πιο πίσω, να μην εφαρμοστεί δηλαδή,  το μητρώο, εσείς είστε υπέρ του αντιθέτου. 
     Και τρίτον, κάνουν ολόκληρη φασαρία, και έχουν δίκιο, οι συνδικαλιστικές σας αιχμές, οι οποίες είναι εντονότατες και αιχμηρότατες εκεί στο Πέραμα, που είναι δική μου εκλογική περιφέρεια και επιτρέψτε μου να την ξέρω, για να μην πω καλύτερα πάντως, εξίσου καλά με εσάς. Εκεί λοιπόν κόπτεστε –και πολύ καλά κάνετε- για το ότι δεν υπάρχει δουλειά. Η θέση, όμως, αυτό που προτείνετε, είναι να κλείσουν όλες εκείνες οι εξακόσιες επιχειρήσεις οι οποίες δεν έχουν καταφέρει να εγγραφούν στο μητρώο, όχι πάντοτε από δική τους υπαιτιότητα, αλλά και διότι οι εκάστοτε νομαρχίες, εκεί δηλ.,που εδρεύουν οι εγκαταστάσεις δεν έχουν ολοκληρώσει εκείνες τις αναγκαίες διαδικασίες, ούτε διαθέτουν την πληρότητα, την υπαλληλική, για να πιστοποιήσουν την εγγραφή ενός νέου μέλους. 
     Εμείς, λοιπόν, δίνουμε μία προθεσμία, η οποία είναι επτάμηνη ή οκτάμηνη. Μιλήσατε επίσης και για φορολογική ενημερότητα. Τι απόδειξη θα δώσει αυτή η μονάδα στον πελάτη της αν δεν είναι φορολογικώς ενήμερη; Γιατί τα λέτε αυτά; Ξέρετε κανέναν ο οποίος παραγγέλνει σε μία επιχείρηση την επισκευή μιας μηχανής ή οτιδήποτε άλλο, χωρίς να λαμβάνει απόδειξη; Πώς θα γίνει αυτό; 
     Εμείς, λοιπόν, τις όντως υπάρχουσες ατέλειες του βασικού νόμου –κατά κακή τύχη προσωπική σας, και εννοώ κοινοβουλευτική κακή τύχη, ήμουν εισηγητής σε αυτό το νομοσχέδιο, από πλευράς Αξιωματικής Αντιπολιτεύσεως- τις είχαμε τονίσει τότε και μάλιστα, τότε, είπα, ότι αυτό το νομοσχέδιο είναι ελλιπές, έχει σοβαρά προβλήματα, θα βρει δε και στην πράξη πάρα πολλά προβλήματα. Να που φάνηκαν τώρα. Αλλά αυτό δεν αποτελεί δικαιολογητικό λόγο να αρνηθούμε την παράταση. Άρνηση της παρατάσεως σημαίνει κλείσιμο σήμερα, αύριο, σε είκοσι μέρες που εσείς προτείνετε, των επιχειρήσεων αυτών. Σημαίνει θεσμοθέτηση και επίσημη, με σφραγίδα της Βουλής των Ελλήνων, της ανεργίας που  υπάρχει στην περιοχή. 
     Εμείς λοιπόν λέμε. Επειδή δεν υπάρχουν αυτές οι δυνατότητες, δεν ενεγράφησαν κάποιοι από αμέλεια, οι περισσότεροι από αδυναμία διοικητική, από πλημμελή εφαρμογή των θεσμών, να τους δώσουν τη δυνατότητα να λειτουργήσουν μέχρι τέλους του έτους –δεν δίνουμε δα και καμία παράταση πέντε και δέκα ετών-, ούτως ώστε, στο διάστημα αυτό (να  μην είναι πλέον συγγνωστή η περαιτέρω καθυστέρηση), να εγγραφούν και όπου υπάρχουν δουλειές –υπάρχουν σε μερικά σημεία δουλειές- αυτές να μην τις κλείσουμε. Αυτή είναι το αίτιο. Από εκεί εκπορεύεται. Γι’ αυτό δεν έγινε καμιά αλλαγή από το Υπουργείο Ανάπτυξης, γι’ αυτό έρχεται αυτή η  τροπολογία και γι’ αυτό δεν  μπορεί η Κυβέρνηση να εμφανιστεί αυτή τη στιγμή ότι είναι εναντίον των εργαζομένων, όπως, εν τέλει, καταλήγει η δική σας τοποθέτηση .
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, μου επιτρέπετε  μία ερώτηση; 
     ΠΡΟΕΔΡΕΥΩΝ (Ιωάννης Τραγάκης): Έχετε μιλήσει τριάντα επτά λεπτά. Την ερώτησή σας όμως την επιτρέπω. 
     ΕΛΠΙΔΑ ΠΑΝΤΕΛΑΚΗ: Θέλω να πω στον  κύριο Υπουργό, το εξής: Τι έχετε να πείτε γι ‘ αυτόν τον κόσμο που έχει πληρώσει και λέει ότι είναι κορόιδα. Δηλαδή αυτοί οι εκατόν τριάντα πέντε που έχουν πληρώσει και έχουν μπει λένε ότι είναι κορόιδα. Και τουλάχιστον η Κυβέρνηση δεν  μπορεί να εγκαλεί εμάς για αντεργατική πολιτική. Είσαστε συνυπεύθυνοι και εσείς και η προηγούμενη κυβέρνηση για την κατάσταση που επικρατεί στην ζώνη. Ούτε και το μητρώο θα δώσει δουλειά στη ζώνη. Εμείς θέλουμε να ξεκινήσει το μητρώο. Όχι όμως να χαρίζετε τα λεφτά του Ι.Κ.Α., των ανθρώπων αυτών σε άλλους. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Ανάπτυξης  κ. Σιούφας. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία συνάδελφε, η τροπολογία αυτή την οποία συνυπογράψαμε με τον Υπουργό Εμπορικής Ναυτιλίας και συζητείται σήμερα, λογάριαζα και μετά την ενημέρωση την οποία είχατε επί  μακρόν από τις υπηρεσίες του Υπουργείου…Αν δεν κάνω λάθος, είχατε κάποια επαφή με το Υπουργείο ή όχι;…
     ΕΛΠΙΔΑ ΠΑΝΤΕΛΑΚΗ: Τους είπαμε ότι διαφωνούμε και αν μπορούσαμε να σας ξαναδούμε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επικοινωνήσατε μαζί μου και σας έκλεισα την επόμενη μέρα συνάντηση. Ενημερωθήκατε σε όλες τις λεπτομέρειες για την παρέμβαση την οποία κάνουμε, παρέμβαση η οποία πραγματικά προσπαθεί να δώσει ανάσα, άλλη πνοή και άλλη ζωή στην Ναυπηγοεπισκευαστική Ζώνη του Περάματος. Είναι εκατόν εβδομήντα πέντε επιχειρήσεις οι οποίες ήδη πληρούν τις προϋποθέσεις αυτού του αυστηρού, του σκληρού, για να μη χρησιμοποιήσω άλλη έκφραση από την πλευρά της μεθοδολογίας καθεστώτος για να μπορέσει κανένας να δουλέψει εκεί. 
     Έγνοια μας είναι πρώτα οι εργαζόμενοι στη Ναυπηγοεπισκευαστική Ζώνη, οι επιχειρήσεις οι  οποίες υπάρχουν εκεί. Και την ίδια ώρα να δοθεί η δυνατότητα πραγματικά να αποκτήσει ανταγωνιστικό πλεονέκτημα η περιοχή και να μη περιοριζόμαστε σε ζητήματα με τα οποία κάθε τρεις και λίγο κατατριβόμαστε. 
     Ο συνάδελφός μου ο κ. Νεράντζης  που ζει αυτό το πρόβλημα, γιατί είναι και στην περιοχή του, σας έδωσε, διά μακρών πριν, καταλυτική απάντηση γι’ αυτό το οποίο επιχειρούμε, να ολοκληρωθεί δηλαδή μέχρι το Μάιο-Ιούνιο μήνα η μελέτη, να δοθεί η δυνατότητα και στη Νομαρχιακή Αυτοδιοίκηση Πειραιώς που κάνει καλά τη δουλειά της προς αυτή την κατεύθυνση, αλλά και στους ίδιους τους εργαζόμενους και τις επιχειρήσεις να προσαρμοστούν σε μια καινούργια πραγματικότητα που πραγματικά θα κάνει τη Ναυπηγοεπισκευαστική Ζώνη του Περάματος κέντρο επιχειρηματικής δραστηριότητας. Να τρέχουν να έλθουν εκεί και όχι να σκέφτονται αν θα πάνε για να κάνουν επισκευές τα πλοία τους, είτε είναι ελληνικής πλοιοκτησίας ή εφοπλισμού είτε είναι από το εξωτερικό. Και έχει τέτοιες δυνατότητες η Ναυπηγοεπισκευαστική  Ζώνη του Περάματος. 
     Με αυτήν την υπευθυνότητα ερχόμαστε σήμερα στην εθνική αντιπροσωπεία και ζητούμε την ψήφιση αυτής της τροπολογίας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Και ο Προεδρεύων προέρχεται βέβαια από την ίδια περιφέρεια και γνωρίζει το θέμα. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και ξέρω και το ενδιαφέρον το δικό σας πολλές φορές για το ίδιο θέμα προς την ίδια κατεύθυνση.
     ΠΡΟΕΔΡΕΥΩΝ (Ιωάννης Τραγάκης): Εγώ δεν το είπα γι’ αυτό. Απλώς πήρα πάρα πολλά τηλεφωνήματα για αυτό το θέμα. Και νομίζω ότι η τροπολογία είναι προς τη σωστή κατεύθυνση.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παράλειψη δική μου. 
     ΕΛΠΙΔΑ ΠΑΝΤΕΛΑΚΗ:  Δεν μου είπατε για τους εκατόν τριάντα πέντε, κύριε Υπουργέ, που λένε:. «είμαστε κορόιδα;» 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 20-32 και της τροπολογίας 573 με ειδικό αριθμό 12 και θα γίνει η ψήφισή τους χωριστά. 
     Ερωτάται το Σώμα: Γίνεται δεκτό το άρθρο 20 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 22 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 23 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 24 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 25 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 25 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 26 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 26 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 27 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 27 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 28 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 28 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 29, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 29 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 30 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 30 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 31 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 31 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 32 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 32 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτή η τροπολογία με γενικό αριθμό 573 και ειδικό 12;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς, η τροπολογία με γενικό αριθμό 573 και ειδικό 12 έγινε δεκτή κατά πλειοψηφία.
     Εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
     Συνεπώς, το νομοσχέδιο του Υπουργείου Εμπορικής Ναυτιλίας «Αναβάθμιση και αναδιάρθρωση της ναυτικής εκπαίδευσης και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 21 Φεβρουαρίου 2006 και της Τετάρτης 22 Φεβρουαρίου 2006 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά των συνεδριάσεων της Τρίτης 21 Φεβρουαρίου 2006 και της Τετάρτης 22 Φεβρουαρίου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.16΄ λύεται η συνεδρίαση για αύριο ημέρα Τετάρτη 8 Μαρτίου 2006 και ώρα 11.00΄ με αντικείμενο εργασιών του Σώματος: «Ειδική Συνεδρίαση της Ολομέλειας της Βουλής για τη συμπλήρωση 50 χρόνων άσκησης του εκλογικού δικαιώματος από τις Ελληνίδες», σύμφωνα με την ειδική ημερήσια διάταξη, που έχει διανεμηθεί.
     Η ΠΡΟΕΔΡΟΣ                                         ΟΙ ΓΡΑΜΜΑΤΕΙΣ
                                                                  202

