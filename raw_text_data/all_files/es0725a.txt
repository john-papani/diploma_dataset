ΠΙΝΑΚΑΣ ΠΕΡΙΕΧΟΜΕΝΩΝ
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ ΙΕ΄
Πέμπτη, 25 Ιουλίου 2002 (απόγευμα)
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Μεταφορά Συντελεστή Δόμησης και ρυθμίσεις άλλων θεμάτων", σελ.
2. Κατάθεση Εκθέσεων Διαρκών Επιτροπών:
Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: "Αποκρατικοποίηση επιχειρήσεων του Δημοσίου και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων:
ΒΡΕΤΤΟΣ Κ., σελ.
ΓΚΑΤΖΗΣ Ν., σελ.
ΚΙΡΚΟΣ Γ., σελ.
ΚΟΝΤΟΓΙΑΝΝΟΠΟΥΛΟΣ Β., σελ.
ΚΟΥΒΕΛΑΣ Σ., σελ.
ΚΩΝΣΤΑΝΤΙΝΟΥ Φ., σελ.
ΜΑΓΚΟΥΦΗΣ Χ., σελ.
ΞΗΡΟΤΥΡΗ Α., σελ.
ΟΡΦΑΝΟΣ Γ., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΝΔΡΕΟΥ Β., σελ.
ΣΠΗΛΙΟΠΟΥΛΟΣ Κ., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  B΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  IE'
Πέμπτη 25 Ιουλίου 2002 (ΑΠΟΓΕΥΜΑ)

Αθήνα, σήμερα στις 25 Ιουλίου 2002, ημέρα Πέμπτη και ώρα 17.25΄, συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Μεταφορά Συντελεστή Δόμησης και ρυθμίσεις άλλων θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων". Κυρίες και κύριοι συνάδελφοι, θυμίζω ότι έχουν απομείνει προς ψήφιση τα άρθρα 8 και 9, στα οποία θα έκανε αναδιατυπώσεις η κυρία Υπουργός, καθώς και για συζήτηση και ψήφιση οι τροπολογίες και το ακροτελεύτιο άρθρο.
Κυρία Υπουργέ, είσθε έτοιμη να μιλήσετε για τα άρθρα;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο για τις αναδιατυπώσεις.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το άρθρο 8 ψηφίζεται ως έχει. 
Από το άρθρο 9 αποσύρεται η παράγραφος 7, που αναφέρεται στο όρος Αιγάλεω, διότι ενώ υπήρχε αίτημα απ' όλους γι' αυτό, σήμερα έχουν προκύψει κάποια προβλήματα και αποσύρεται για περαιτέρω εξέταση. 
ΠΡΟΕΔΡΕΥΩΝ (Κωνσταντίνος Γείτονας): Και η παράγραφος 8 γίνεται παράγραφος 7 επομένως. 
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ναι, γίνεται καινούρια αρίθμηση. 
ΠΡΟΕΔΡΕΥΩΝ (Κωνσταντίνος Γείτονας): Ωραία. 
Ερωτάται το Τμήμα: Γίνεται δεκτό το άρθρο 8 όπως τροποποιήθηκε...
ΝΙΚΟΛΑΟΣ ΓΚΑΤΖΗΣ: Δεν τροποποιήθηκε, όπως είναι. 
ΠΡΟΕΔΡΕΥΩΝ (Κωνσταντίνος Γείτονας): Είχε τροποποιηθεί το άρθρο 8 πριν. 
Ερωτάται το Τμήμα: Γίνεται δεκτό το άρθρο 8, όπως τροποποιήθηκε από την κυρία Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 8 έγινε δεκτό, όπως τροποποιήθηκε από την κυρία Υπουργό, ομοφώνως. 
Ερωτάται το Τμήμα: Γίνεται δεκτό το άρθρο 9 όπως τροποποιήθηκε από την κυρία Υπουργό; Υπενθυμίζω ότι αφαιρέθηκε η παράγραφος 7 και η παράγραφος 8 παίρνει τον αριθμό 7. 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 9 έγινε δεκτό, όπως τροποποιήθηκε από την κυρία Υπουργό, κατά πλειοψηφία. 
Προχωρούμε στη συζήτηση των τροπολογιών. 
Από τις υπουργικές τροπολογίες πρώτη είναι η με γενικό αριθμό 1037 και ειδικό 82 που υπογράφεται από τους Υπουργούς κ. Χριστοδουλάκη, κ. Σκανδαλίδη και την κα Παπανδρέου. Είναι ρυθμίσεις για τις οφειλές των ΟΤΑ σε εταιρείες ύδρευσης, διαχείρισης χώρων υγειονομικής ταφής. 
Το λόγο έχει ο εισηγητής του ΠΑΣΟΚ ο κ. Σπηλιόπουλος. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αφορά το θέμα του χρέους που έχουν οι ΟΤΑ προς τον ενιαίο σύνδεσμο.
ΠΡΟΕΔΡΕΥΩΝ (Κωνσταντίνος Γείτονας): Θέλετε να προηγηθείτε, κύρια Υπουργέ; 
Μισό λεπτό, κύριε Σπηλιόπουλε. Ορίστε, κυρία Υπουργέ. 
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κοιτάξτε, σύμφωνα με το νόμο που ισχύει μπορεί από την κατανομή των κεντρικών αυτοτελών πόρων από το Υπουργείο Εσωτερικών ορισμένοι πόροι να δίνονται και στους συνδέσμους -ή σε διάφορες διαδημοτικές δραστηριότητες- που έχουν συσταθεί με απόφαση των δήμων. 
Αυτό το επεκτείνουμε, ώστε το Υπουργείο Εσωτερικών να μπορεί από την κάθε κατανομή να παρακρατεί ορισμένους πόρους από τους δήμους, που μόνοι τους οι δήμοι έχουν συστήσει διαδημοτική επιχείρηση ή διακοινοτική επιχείρηση ή ανώνυμη εταιρεία. Οι ίδιοι οι δήμοι με βάση το νόμο αποφασίζουν τι πόρους δίνουν σ' αυτές τις εταιρείες και τελικά δεν αποδίδουν αυτούς τους πόρους. 
Αυτό πιστοποιείται καθώς και το ύψος της οφειλής από το Γενικό Γραμματέα της Περιφέρειας. Διότι υπάρχουν περιπτώσεις που οι δήμοι συστήνουν διαδημοτική ή διακοινοτική επιχείρηση, όπως παραδείγματος χάρη ο Κουρουπητός. Έχουν αποφασίσει τι θα δίνουν για τη διαχείριση των σκουπιδιών και δεν τα αποδίδουν. Και δεν μπορεί να δουλέψει η διαδημοτική επιχείρηση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Συμφωνούμε μ' αυτήν την τροπολογία. Νομίζω ότι το θέμα των συνδέσμων είναι σημαντικό.
ΠΡΟΕΔΡΕΥΩΝ (Κωνσταντίνος Γείτονας): Καλώς.
Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Καμία παρατήρηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν συμφωνούμε. Δεν είναι έτσι. Οι δήμοι δεν ενισχύουν τις διαδημοτικές επιχειρήσεις. Εδώ πρόκειται για παρακράτηση πόρων της Τοπικής Αυτοδιοίκησης από το Υπουργείο Εσωτερικών και την απόδοσή τους -υποθέτω, τουλάχιστον έτσι το λέει- και για ύδρευση και για υγειονομική ταφή κατευθείαν στους συνδέσμους ή στις επιχειρήσεις.
Παραδείγματος χάρη, η ύδρευση με το να κλείσει το νερό έχει τη δυνατότητα να εξαναγκάσει τον άλλο να πληρώσει. Το ίδιο γίνεται και με την καθαριότητα. Διότι όλοι ξέρουμε ότι αυτά τα ανταποδοτικά τέλη καταβάλλονται στη ΔΕΗ. Απ' αυτά εισπράττει ο δήμος και εν συνεχεία αποδίδει στους συνδέσμους, όπου υπάρχουν. Γιατί τουλάχιστον σ' εμάς που δεν έχουμε τέτοια υπόθεση -έχουμε σύνδεσμο μόνο για την ταφή των απορριμμάτων- μέχρι τώρα δεν υπήρχε κανένα πρόβλημα.
Όμως τίθεται το εξής ερώτημα: Γιατί, κυρία Υπουργέ, δεν δίνετε και τα άλλα τα λεφτά, αυτά που έχετε παρακρατήσει από το φόρο εισοδήματος, στην Τοπική Αυτοδιοίκηση; Διότι, για να τα κρατάει, δεν θα τα φάει καραμέλες ούτε θα κάνει το τραπέζι. Κάπου αλλού τα χρησιμοποιεί και μ' αυτόν τον τρόπο η Τοπική Αυτοδιοίκηση αντιμετωπίζει τη δυσκολία των οικονομικών αδιεξόδων που έχει οδηγηθεί με το ελάχιστο -περίπου 2,3%- ποσοστό που έχει και δεν είναι δυνατό να αντεπεξέλθει, γιατί παρακρατάτε από το φόρο εισοδήματος. Απ' ό,τι τουλάχιστον λέει η ΚΕΛΚΕ έχουν φθάσει τώρα 1.700.000.000 δραχμές. Και πάμε τώρα να "βγάλουμε από τη μύγα ξίγκι" και να περιορίσουμε την Τοπική Αυτοδιοίκηση!
Δεν το ψηφίζουμε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μάλιστα.
Η κα Ξηροτύρη, εκ μέρους του Συνασπισμού της Αριστεράς και της Προόδου, έχει το λόγο.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ούτε κι εμείς συμφωνούμε, κύριε Πρόεδρε. Παρ' όλο που καταλαβαίνω, διότι είχαμε αντίστοιχα προβλήματα στη Θεσσαλονίκη για τα θέματα της αποκομιδής των απορριμμάτων, αλλά τελικά η Τοπική Αυτοδιοίκηση μέσα από τις διαδικασίες της βρήκε τη λύση. Έτσι οι δήμοι που δεν πλήρωναν, το κατέβαλαν. Νομίζω ότι αυτά τα θέματα πρέπει να ρυθμίζονται από την ίδια την Τοπική Αυτοδιοίκηση και να μην επιβάλλονται κατ' αυτόν τον τρόπο.
ΠΡΟΕΔΡΕΥΩΝ (Κωνσταντίνος Γείτονας): Δεν έχει ζητήσει κάποιος άλλος συνάδελφος το λόγο.
Κυρία Υπουργέ, θέλετε να προσθέσετε κάτι;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κι εγώ θα συμφωνούσα ότι αυτά τα πράγματα θα πρέπει να λύνονται από τους ίδιους τους δήμους. Όμως υπάρχουν διάφορες συμφωνίες. Εδώ μιλάμε για οφειλές, δεν λέμε ότι υποχρεώνουμε τους δήμους. Μόνοι τους οι δήμοι έχουν αποφασίσει να συστήσουν μια διαδημοτική επιχείρηση, παίρνουν τα τέλη από τους πολίτες και δεν δίνουν αυτά που παίρνουν από τους πολίτες και αυτά που έχουν συμφωνήσει στη διαδημοτική επιχείρηση που κάνει τη διαχείριση των απορριμμάτων. 
Σας είπα ότι αναφέρομαι στον Κουρουπητό. Και τώρα ξανανοίγει ο Κουρουπητός, διότι οι δήμοι δεν ενδιαφέρονται. Δεν μπορεί να συνεχιστεί αυτό το πράγμα!
ΠΡΟΕΔΡΕΥΩΝ (Κωνσταντίνος Γείτονας): Καλώς, κυρία Υπουργέ.
Κηρύσσεται περαιωμένη η συζήτηση επί της τροπολογίας με γενικό αριθμό 1037 και ειδικό 82 και προχωρούμε στην ψήφισή της.
Ερωτάται το Τμήμα: Γίνεται δεκτή η τροπολογία με γενικό αριθμό 1037 και ειδικό 82;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1037 και ειδικό 82 έγινε δεκτή κατά πλειοψηφία και θα αποτελέσει ίδιο άρθρο του νομοσχεδίου.
Εισερχόμεθα στη συζήτηση της τροπολογίας με γενικό αριθμό 1038 και ειδικό 83. Αφορά τη δυνατότητα εκποίησης ακινήτου ιδιοκτησίας του Μετοχικού Ταμείου Πολιτικών Υπαλλήλων και τροποποίηση του ρυμοτομικού σχεδίου της περιοχής. Την εισηγούνται οι Υπουργοί κα Παπανδρέου και ο κ. Χριστοδουλάκης.
Θέλετε το λόγο, κυρία Υπουργέ;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Το Ταμείο έχει μία έκταση στην Αθήνα πίσω από την Αμερικάνικη Πρεσβεία. Σύμφωνα με το Ρυθμιστικό της Αθήνας προβλέπεται συντελεστής δόμησης 3,3 και σύμφωνα με το Γενικό Πολεοδομικό προβλέπεται πράσινο, που σημαίνει ότι θα πρέπει ο Δήμος της Αθήνας να την απαλλοτριώσει ή κάποιος άλλος. Η Αμερικάνικη Πρεσβεία χρησιμοποιεί την έκταση αυτή ως πάρκινγκ, αποθήκη, για πάρα πολλά χρόνια και εδώ δίνουμε την έγκριση στο Ταμείο των Πολιτικών Υπαλλήλων, του οποίου είναι ιδιοκτησία και το οποίο συμφωνεί, να αξιοποιήσει αυτό το κτίριο και να μπορεί να το πουλήσει, να το μεταβιβάσει στην Πρεσβεία, μειώνοντας το συντελεστή σε 2,6 από 3,3 που προβλέπεται. Έχουν συμφωνήσει το τίμημα, σύμφωνα με την εκτίμηση του ΣΟΕ. Η εκτίμηση του ΣΟΕ ήταν απαραίτητη, όπως και κάποιου άλλου εκτιμητή, διότι και το αμερικανικό δημόσιο θέλει εκτίμηση για να εγκρίνει το τίμημα. Τώρα δεν ξέρω να σας πω ακριβώς το τίμημα που έχουν συμφωνήσει, αλλά είναι περίπου 8.900.000.000, η εκτίμηση του ΣΟΕ για την αντικειμενική αξία είναι 8.470.000.000 με συντελεστή 3,36 και 8.845.000.000 με συντελεστή 2,6.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος, ως εισηγητής του ΠΑΣΟΚ, έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, συμφωνούμε με την τροπολογία. Τακτοποιεί εκκρεμότητες που υπήρχαν από το παρελθόν πράγματι, όπως είπε και η κυρία Υπουργός...
ΝΙΚΟΛΑΟΣ ΓΚΑΤΖΗΣ: Ποιες εκκρεμότητες; 
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, θα έρθει η σειρά σας σε λίγο. Κάντε υπομονή.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα σας πω αμέσως τι εκκρεμότητα υπήρχε. 
ΠΡΟΕΔΡΕΥΩΝ (Κωνσταντίνος Γείτονας): Υπομονή, κύριε Γκατζή.
ΝΙΚΟΛΑΟΣ ΓΚΑΤΖΗΣ: Ερώτημα έκανα, για να καταλάβω, κύριε Πρόεδρε.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα σας πω αμέσως. 
ΠΡΟΕΔΡΕΥΩΝ (Κωνσταντίνος Γείτονας): Αφήστε τον κύριο συνάδελφο να τελειώσει. 
ΝΙΚΟΛΑΟΣ ΓΚΑΤΖΗΣ: Έκανα ερώτημα για να καταλάβω.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα σας πω.
ΠΡΟΕΔΡΕΥΩΝ (Κωνσταντίνος Γείτονας): Θα το καταλάβετε στη συνέχεια.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτό είχε νοικιαστεί από πολύ παλιά, πριν από τριάντα χρόνια, για να δοθεί σαν χρήση στην Αμερικάνικη Πρεσβεία. Είχε νοικιαστεί για τρία χρόνια και στη συνέχεια δεν πλήρωσε ξανά το δημόσιο, με συνέπεια να έχει μόνιμη τριβή και αντιπαράθεση το Ταμείο με το δημόσιο, ενώ η χρήση ήταν αυτή που είπε η κυρία Υπουργός, πάρκινγκ. Αυτή η εκκρεμότητα λύνεται. 
Δεύτερον, λύνεται με θετικό τρόπο για το Μετοχικό Ταμείο Πολιτικών Υπαλλήλων, αφού το ίδιο συμφωνεί και εισηγείται γι' αυτήν τη λύση. Και μάλιστα, με τον τρόπο που γίνεται αυτή η ρύθμιση, μπορεί να αξιοποιήσει και αυτήν την περιουσία με τον καλύτερο τρόπο.
Επιπλέον, λύνεται ένα πρόβλημα της περιοχής, που δεν φαινόταν ότι μπορεί να λυθεί διαφορετικά, με άλλο δηλαδή τρόπο. Για τους λόγους, λοιπόν, αυτούς λέω ότι είναι αποδεκτή και σωστή η τροπολογία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κούβελας εκ μέρους της Νέας Δημοκρατίας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, εδώ μπερδεύονται πολλά πράγματα. Δεν έχω καταλάβει για ποιο θέμα καλείται να αποφασίσει η Βουλή. Μήπως καλείται να αποφασίσει για μείωση του συντελεστή ή μήπως για το ύψος του τιμήματος;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Μου επιτρέπετε, κύριε Κούβελα;
ΣΩΤΗΡΙΟΣ ΚΟΥΒΕΛΑΣ: Ορίστε, παρακαλώ.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Η Βουλή δεν καλείται να αποφασίσει για το τίμημα. Εγώ το είπα απλώς ενημερωτικά. Η Βουλή καλείται να αποφασίσει για αλλαγή χρήσης, για τη μείωση του συντελεστή και για τη δυνατότητα του Μετοχικού Ταμείου Πολιτικών Υπαλλήλων να μπορεί να πουλήσει χωρίς διαγωνισμό -όπως προβλέπεται από τους περιορισμούς που καθορίζει ο νόμος- αλλά και να επενδύσει τα χρήματά του.
ΣΩΤΗΡΙΟΣ ΚΟΥΒΕΛΑΣ: Τον τρόπο με τον οποίο θα επενδύσει το Ταμείο τα χρήματά του, δεν νομίζω ότι χρειάζεται να το πούμε εμείς. 
Ας πούμε, όμως, τι καταλαβαίνει ο καθένας από τη συζήτηση που γίνεται. Υπάρχει μία πραγματικότητα, η οποία εξυπηρετεί ενδεχομένως κάποια κατάσταση, με τη σωστή έννοια, ότι δηλαδή πρόκειται για μία πρεσβεία η οποία, καθώς όλοι αντιλαμβανόμαστε, πρέπει να εξασφαλίζει όρους ασφαλείας -δεν μπορούν να χτιστούν πολυκατοικίες γύρω γύρω- ενώ από την άλλη πλευρά είναι άχτιστο το Ταμείο και δεν μπορεί να το αξιοποιήσει. Θα μπορούσε, λοιπόν, να πει κάποιος ότι είναι ένα μικροαδιέξοδο!
Από την άλλη πλευρά, όμως, πρόκειται για ιδιωτική περιουσία, την οποία η πρεσβεία θα μπορεί να αξιοποιήσει μετά από λίγα χρόνια.
ΝΙΚΟΛΑΟΣ ΓΚΑΤΖΗΣ: Όχι, κύριε συνάδελφε.
ΣΩΤΗΡΙΟΣ ΚΟΥΒΕΛΑΣ: Μη μου λέτε όχι! 
Το προξενείο της Θεσσαλονίκης το πούλησαν -και καλά έκαναν, αφού δεν τους χρειάζεται ως προξενείο- και σήμερα το έκαναν πολυκατοικία. Πώς δεν γίνεται; Όλα γίνονται!
Εγώ αντιλαμβάνομαι ότι πρέπει να εξυπηρετηθεί η Αμερικανική Πρεσβεία. Το χρειάζεται, προκειμένου να έχει χώρο που θα της δίνει ασφάλεια. Πρέπει να βρεθεί λύση, προκειμένου να το εξαγοράσει. Όμως η συζήτηση που θα κάνουμε εδώ δεν πρέπει να είναι ένα πρόκριμα, ώστε να φανεί ότι η Βουλή έδωσε την άδεια να πουληθεί σε τιμή πολύ χαμηλότερη από εκείνη που πρέπει. 
Θέλετε να πούμε ότι, αφού δεν γίνεται διαγωνισμός εκ των πραγμάτων, θα πουληθεί σε χαμηλότερη τιμή; Υπάρχει, όμως, τρόπος να αξιολογηθεί και να βρεθούν ορκωτοί εκτιμητές κλπ. Θέλετε να μειωθεί και ο συντελεστής δόμησης από 3% σε 2,6%, δηλαδή να δοθεί μία λογική βοήθεια; Δεν πρέπει, όμως, να κλείσουμε τα μάτια μας και να πούμε "πάρτε το, παιδιά, δεν πειράζει"! 
Φυσικά, εκεί δεν πρόκειται να χτίσουν κάποιο μνημείο -ας πούμε για παράδειγμα το μνημείο του Αγνώστου Στρατιώτη- ώστε να πούμε ότι αυτό θα δοθεί σε κοινή ωφέλεια και, επομένως, το κοινωνικό σύνολο θα σηκώσει αυτό το φορτίο. Το κοινωνικό σύνολο, το ελληνικό δημόσιο ή η ελληνική Βουλή πρέπει να δείξουν κατανόηση σε μία πραγματική ανάγκη. 
Πιστεύω, όμως, ότι και οι χειριστές του θέματος -η Κυβέρνηση και η Αμερικανική Πρεσβεία- πρέπει να δείξουν κατανόηση, με το σκεπτικό ότι είναι χρήματα ενός ταμείου, το οποίο δεν μπορεί να ασκεί κοινωνική πολιτική.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εδώ πρόκειται για μία φωτογραφική και σκανδαλώδη ρύθμιση, η οποία έχει τρία σκέλη: Το ένα δίνει τη δυνατότητα -με απόφαση του διοικητικού συμβουλίου- να εκποιήσει το ακίνητο το Μετοχικό Ταμείο Πολιτικών Υπαλλήλων χωρίς διαγωνισμό και, μάλιστα, λέει "σε αλλοδαπό δημόσιο για την εξυπηρέτηση υπηρεσιών διπλωματικής αποστολής".
Δεύτερον, λέει ότι παράλληλα μπορεί το τίμημα της εκποίησης να το αξιοποιήσει όπως θέλει και δίνει και μία εξουσιοδότηση. Επίσης τροποποιεί το εγκεκριμένο σχέδιο.
Τρίτο σκέλος αποτελεί το αιτιολογικό. Λέει, λοιπόν, ότι γίνεται για λόγους ασφαλείας της πρεσβείας αλλά και της γύρω περιοχής. Μπαίνει, όμως, εδώ το ερώτημα: Ποιοι είναι οι λόγοι ασφαλείας;
Έχει γίνει ποτέ τίποτα στην Αμερικάνικη Πρεσβεία; Την "17 Νοέμβρη", εν πάση περιπτώσει, λέτε ότι την έχετε κατατροπώσει. 
Καταλαβαίνουμε όλοι λοιπόν ότι δεν πρόκειται να γίνει, όπως μας είπε ο κύριος συνάδελφος της Πλειοψηφίας προηγουμένως, μια ρύθμιση τακτοποίησης. Τι τακτοποίηση είναι αυτή; Αφού πουλιέται. Τριάντα χρόνια πλήρωνε το δημόσιο 70.000 δραχμές για να εξυπηρετήσει την Αμερικάνικη Πρεσβεία. Λες και η Αμερικάνικη Πρεσβεία δεν είχε να πληρώσει, αν ήθελε να το χρησιμοποιήσει και να το νοικιάσει η ίδια για γκαράζ. Είμαστε γαλαντόμοι, αλλά αυτό δεν είναι γαλαντομία. Αυτό είναι κάτι άλλο, κύριε Πρόεδρε, και καταλαβαίνετε τι εννοώ. 
Ειπώθηκε ότι η τιμή που έχει κανονίσει ο ΣΟΕ είναι μικρότερη από την αντικειμενική αξία. Αυτό θα εξαρτηθεί, κύριε Πρόεδρε. Φαίνεται, όταν ένα ακίνητο βγαίνει στην αγορά και παρουσιάζονται οι ενδιαφερόμενοι. Δεν είναι δυνατόν αυτό το οικόπεδο να αγοράζεται με 550.000 δραχμές το μέτρο περίπου, όταν ξέρουμε ότι μ' αυτήν την τιμή δεν μπορείς να αγοράσεις ούτε στην Κολοπετινίτσα. 
Επομένως ας τα αφήσουμε αυτά που λέει η ρύθμιση. Η αντικειμενική του αξία είναι 11 και ξέρουμε ότι είναι πολύ μικρότερες οι αντικειμενικές αξίες. Δεύτερον, η εμπορική αξία λένε ότι είναι 30. Εγώ δεν ξέρω αν είναι 30 ή δεν είναι. Τρίτον, είναι σκανδαλώδης, γιατί ορίζεται ποιος θα είναι, ορίζεται περίπου και το τίμημα γιατί έχει συμφωνηθεί και αναφέρεται εδώ. Μας είπε και η κυρία Υπουργός ορισμένα στοιχεία.
Εν πάση περιπτώσει, εμείς θεωρούμε ότι παρ' όλο που είναι πράσινο θα μπορούσε η Κυβέρνηση αν ήθελε να το εκποιήσει και να φύγει από πράσινο, να το δώσει για άλλες δραστηριότητες, αν και η άποψή μας ήταν -και επιμέναμε σ' αυτό- ότι έπρεπε να παραμείνει πράσινο και να το αποζημιώσει το κράτος. Μάλιστα τώρα με τη μεταφορά του συντελεστή δόμησης για τέτοιους χώρους πρασίνου θα μπορούσε να το κάνει. 
Είναι σκανδαλώδης η τροπολογία, δεν την ψηφίζουμε και δείχνει πόσο η Αμερικάνικη Πρεσβεία, ακόμα και για τέτοια θέματα, τραβάει την ελληνική  Κυβέρνηση από τη μύτη.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Πραγματικά, κύριε Πρόεδρε, η ρύθμιση αυτή και για μας θεωρείται σκανδαλώδης.
Εγώ δεν θα κάνω τίποτε άλλο, παρά μόνο θα διαβάσω το δελτίο Τύπου της ΑΔΕΔΥ, γιατί το ενστερνίζομαι απόλυτα και γιατί έχω υπηρετήσει σ' αυτό το όργανο πάρα πολλά χρόνια και το σέβομαι.
Λέει: "Η τροπολογία που κατατέθηκε χθες από την Κυβέρνηση και αφορά στο θέμα του οικοπέδου του Μετοχικού Ταμείου που πραγματοποιείται παράνομα από τη Αμερικάνικη Πρεσβεία αποτελεί πρόκληση για τη χώρα μας και ιδιαίτερα για τους ασφαλισμένους του παραπάνω ταμείου.
 Σε μια περίοδο που η Κυβέρνηση με πρόσχημα την οικονομική κατάσταση των ταμείων προώθησε και ψήφισε από τη Βουλή το γνωστό ασφαλιστικό νόμο, αποτελεί εμπαιγμό για τους ασφαλισμένους η προωθημένη φωτογραφική διάταξη, με την οποία μειώνεται ο συντελεστής δόμησης και η αντικειμενική αξία του οικοπέδου, για να το πάρουν όσο-όσο οι Αμερικάνοι. Για την εξέλιξη αυτή υπάρχει ευθύνη και στην πλειοψηφία του Δ.Σ. του Μετοχικού Ταμείου, το οποίο πριν ακόμα αλλάξουν τα οικονομικά δεδομένα του οικοπέδου, δεσμεύτηκε για την πώληση του οικοπέδου 2,5 δισεκατομμύρια κάτω από τη σημερινή αντικειμενική του αξία.
Η προώθηση της παραπάνω τροπολογίας είναι φανερό ότι θέλει να καλύψει την πλειοψηφία του διοικητικού συμβουλίου και να φέρει την αντικειμενική αξία του οικοπέδου στα 8,9 δισεκατομμύρια που προσφέρουν οι Αμερικάνοι για την αγορά του.
Η εκτελεστική επιτροπή της ΑΔΕΔΥ είναι αντίθετη με τις μεθοδεύσεις που ακολουθούνται για το ξεπούλημα του οικοπέδου. Θεωρεί ότι όχι μόνο δεν πρέπει να περιοριστεί ο συντελεστής δόμησης που προωθείται και έχει σαν στόχο τη μείωση της αξίας του οικοπέδου, αλλά πρέπει να απαιτηθούν 2,5 δισεκατομμύρια πάνω από τη σημερινή αξία, τα οποία αποτελούν διαφυγόντα κέρδη για το ταμείο, εξαιτίας του εξευτελιστικού ενοικίου των 70.000 δραχμών που πληρώνουν δεκαετίες τώρα οι Αμερικάνοι".
Πληρώνουν επομένως τώρα οι ασφαλισμένοι του Μετοχικού Ταμείου, μεταξύ των οποίων είναι υπάλληλοι ιδιαίτερα χαμηλόμισθοι και με χαμηλές συντάξεις, αυτή την ευνοϊκή ρύθμιση της Κυβέρνησης απέναντι στους Αμερικάνους. Βρείτε έναν άλλον τρόπο να την κάνετε αυτήν τη ρύθμιση. Όχι όμως από το ταμείο των ασφαλισμένων.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει άλλος συνάδελφος που να έχει ζητήσει το λόγο.
Κυρία Υπουργέ, θέλετε να προσθέσετε κάτι;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, υπάρχει οπωσδήποτε μία ιδιαιτερότητα, γιατί το οικόπεδο αυτό είναι δίπλα στην Αμερικάνικη Πρεσβεία και υπάρχουν και λόγοι ασφάλειας, όπως για όλες τις πρεσβείες και τις Ελληνικές Πρεσβείες, αν είναι σε άλλες χώρες. 
Εδώ πρέπει να πω ότι υπάρχει μία κατάσταση για πάρα πολλά χρόνια. Δεν ξέρω για πόσα χρόνια υπάρχει αυτή η κατάσταση, αλλά πάντως είναι πάρα πολλά χρόνια που το Ταμείο δεν παίρνει σχεδόν τίποτα, διότι το τίμημα, που δίνουν, είναι ελάχιστο. 
Τώρα δίνεται η δυνατότητα να πάρει ικανοποιητικά χρήματα, δεν ξέρω, αν για το Ταμείο είναι λίγα αυτά τα χρήματα. Αλλά το ότι θα μπορούσε να πάρει περισσότερα, αυτό είναι θεωρητικό, διότι με δεδομένο ότι το ιδιωτικό πολεοδομικό εκεί προβλέπει 0 συντελεστή, εφόσον είναι χώρος για πράσινο. 
Πρέπει να πω ότι είναι μία μακρόχρονη διαδικασία, γιατί θα γίνουν οι προσφυγές στο Συμβούλιο της Επικρατείας και γιατί υπάρχει μία τελευταία νομολογία, όπου το Γενικό Πολεοδομικό υπερισχύει του Ρυθμιστικού. Είναι μία διαδικασία και αμφισβητούμενη και χρονοβόρα. Το πιο πιθανό είναι ότι για αρκετά χρόνια ακόμη το Ταμείο δεν θα μπορούσε να το αξιοποιήσει με κανέναν τρόπο αυτό το οικόπεδο. Τώρα δίνεται αυτή η δυνατότητα να το αξιοποιήσει. Ήθελα να πω στον κ. Κούβελα ότι λέμε πως μπορεί να τα επενδύσει κατά παρέκκλιση της ισχύουσας νομοθεσίας, διότι με την ισχύουσα νομοθεσία μόνο το 20% μπορεί να επενδύσει σε ακίνητα. Εμείς τους λέμε ότι, αν θέλουν να τα επενδύσουν όλα, το ταμείο μπορεί να τα επενδύσει, όπως πιστεύει ότι είναι το καλύτερο. 
Νομίζω ότι η ρύθμιση αυτή, πέρα από το ότι διευθετεί μία εκκρεμότητα που υπάρχει για πολλά χρόνια, δίνει και στο ταμείο δυνατότητες να αξιοποιήσει τα χρήματα προς όφελος των υπαλλήλων.
ΝΙΚΟΛΑΟΣ ΓΚΑΤΖΗΣ: Η οδός Ευζώνων υπολογίζεται;
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαληγούρας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, μας ακούγεται κατ' αρχήν εύλογο το αίτημα της ασφάλειας, που κατ' αρχήν προβάλλεται από την ξένη αυτή πρεσβεία.
Θέλω να σας πω ότι η Νέα Δημοκρατία θεωρεί ότι είναι βέβαιο πως η Κυβέρνηση έχει εξασφαλίσει τα συμφέροντα του Μετοχικού Ταμείου Πολιτικών Υπαλλήλων, ιδίως όταν, όπως ανέφερε η κυρία Υπουργός, η μέχρι σήμερα απόδοση του μισθίου ήταν ασήμαντη και μάλιστα όχι για βραχύ χρονικό διάστημα, αλλά για σειρά πολλών χρόνων, και όταν ιδίως με την τροπολογία αυτή αυξάνεται το ανώτατο ποσοστό της δυνατότητας επένδυσης του Ταμείου. Θέλω να δηλώσω υπ' αυτήν την έννοια ότι υπάρχει σύμφωνη γνώμη από πλευράς Νέας Δημοκρατίας.
ΝΙΚΟΛΑΟΣ ΓΚΑΤΖΗΣ:  Αλίμονο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο, για να δευτερολογήσει.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θα ήθελα να πω, επειδή ακούστηκε ότι το οικόπεδο αυτό μπορεί στη συνέχεια να αλλάξει θέση, ότι δεν μπορεί να αλλάξει θέση.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Δεν ειπώθηκε κάτι τέτοιο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Επειδή ακούστηκε, θέλω να το ξεκαθαρίσω. Θέλω και εγώ να τονίσω, επειδή το αναφέρει η τροπολογία, ότι καθορίζονται χρήσεις κατοικίας και περιουσιών διπλωματικής αποστολής. 
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της υπ' αριθμόν 1038/83 τροπολογίας.
Ερωτάται το Τμήμα: Γίνεται δεκτή η τροπολογία υπ' αριθμόν 1038/83 ως έχει;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1038 και ειδικό αριθμό 83 έγινε δεκτή κατά πλειοψηφία και θα αποτελέσει ίδιον άρθρο του νομοσχεδίου.
Εισερχόμαστε στη συζήτηση της τροπολογίας με γενικό αριθμό 1039 και ειδικό 84. Αφορά την τροποποίηση του ρυμοτομικού σχεδίου στο χώρο του σταδίου της ΑΕΚ στη Νέα Φιλαδέλφεια.
Θέλετε το λόγο, κυρία Υπουργέ, ή να δώσω πρώτα το λόγο στους εισηγητές;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων):  Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, η τροπολογία αυτή αφορά το γήπεδο της Νέας Φιλαδέλφειας και είναι τροποποίηση του σχεδίου στην περιοχή. Δίνει τη δυνατότητα να υπάρξουν χρήσεις στο κτίριο, που θα κατασκευαστεί, και θα ανακατασκευαστεί το στάδιο, το οποίο βεβαίως θα χρησιμοποιηθεί και στους Ολυμπιακούς Αγώνες. Είναι συμφωνημένα αυτά και νομίζω ότι συμφέρει το δημόσιο. 
Από την άλλη μεριά πιστεύω ότι θα αξιοποιηθεί καλύτερα και η περιοχή.
Θα δημιουργηθεί ένα καλαίσθητο γήπεδο, σύμφωνα με τις προδιαγραφές που υπάρχουν και στην Ευρωπαϊκή Ένωση και στις άλλες χώρες και μάλιστα το στάδιο αυτό θα είναι σύμφωνο με τις ολυμπιακές απαιτήσεις και θα δοθεί δωρεάν για να χρησιμοποιηθεί για τους Ολυμπιακούς Αγώνες της Αθήνας. Νομίζω, λοιπόν, ότι υπ' αυτήν την έννοια είναι δεκτή η τροπολογία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, εγώ δεν είμαι σε θέση να παρακολουθήσω την ταχύτητα με την οποία η Κυβέρνηση φέρνει τις τροπολογίες ή κάνει τις προτάσεις της. Δεν είμαι σε θέση να αξιολογήσω τα στοιχεία και επομένως δεν έχω να κάνω κανένα σχόλιο. Θα ήθελα να μη γίνονται έτσι οι νομοθετικές προτάσεις.
ΠΡΟΕΔΡΕΥΩΝ (Κωνσταντίνος Γείτονας):  Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κατ' αρχήν θα ήθελα να ξεκαθαρίσουμε ότι δεν έχουμε τίποτε με την ερασιτεχνική ΑΕΚ. Μάλιστα πάντοτε, όταν συζητούνται τα αθλητικά νομοσχέδια και ορισμένες χαρισματικές πράξεις που έρχονται εδώ για τις μεγαλοΠΑΕ, η μόνιμη και συνεχής διαφωνία μας είναι ότι θα πρέπει να ενισχυθεί ο ερασιτεχνικός αθλητισμός, που προάγει το πνεύμα και τη σωματική διάπλαση και ότι δεν θα πρέπει να δίδονται χρήματα στις μεγάλες αυτές ανώνυμες εταιρείες, οι οποίες χρησιμοποιούν τις ομάδες σαν μέσο για πολιτικούς και οικονομικούς στόχους. Γι' αυτό είμαστε υπέρ των ερασιτεχνικών σωματείων και λέμε ότι δεν έχουμε τίποτε με την ερασιτεχνική ΑΕΚ. 
Όμως η ΠΑΕ ΑΕΚ, κύριοι συνάδελφοι, είναι αυτή που χρησιμοποιεί όλα τα περιουσιακά στοιχεία της ερασιτεχνικής ομάδας. Παραδείγματος χάρη, το γήπεδο της ΑΕΚ χρησιμοποιείται κατά κόρον από την ΠΑΕ ΑΕΚ και ιδιαίτερα από τον κ. Ψωμιάδη. Δεν ξέρω αν ακούσατε χθες, προχθές στις ειδήσεις τον κ. Ψωμιάδη, όπου γινόταν κριτική για τη διοίκηση της ΑΕΚ και είπε ότι "Εγώ που είμαι το αφεντικό και βάζω τα λεφτά, θα κάνω το κουμάντο και θα λέω ό,τι θέλω και θα αποφασίζω ό,τι αποφασίζω. Είμαι επιχείρηση". Αφού είναι επιχείρηση και έτσι καταλαβαίνουν οι κύριοι αυτοί, ότι δήθεν έβαλαν τα λεφτά τους κλπ. και αρμέγουν συνέχεια από το ελληνικό δημόσιο, ας τακτοποιούν με δικά τους χρήματα, όπως κάνει κάθε επιχειρηματίας, τα της επιχείρησής του. 
Εδώ τι γίνεται; Κατ' αρχήν το Δημοτικό Συμβούλιο  της Νέας Φιλαδέλφειας είναι σύμφωνο να γίνει ένας εκσυγχρονισμός του σταδίου, αλλά δεν είναι σύμφωνο με την παραχώρηση της δασικής έκτασης. Αυτά τουλάχιστον με πληροφόρησαν. Αν δείτε εδώ, δεν πρόκειται απλώς γι' αυτά  που λέει και η εισηγητική έκθεση στο πρώτο της μέρος. 
Λέει ότι με την προτεινόμενη ρύθμιση προβλέπεται η τροποποίηση του ρυμοτομικού σχεδίου και ο καθορισμός χρήσεων γης στη Νέα Φιλαδέλφεια, στο χώρο του σταδίου της ΑΕΚ, προκειμένου να εξυπηρετηθεί η ανάγκη εκσυγχρονισμού των εγκαταστάσεων εν όψει των Ολυμπιακών Αγώνων του 2004. Πάλι καλά και πιστεύω ότι μέχρι εδώ δεν έχει κανείς διαφωνία. Από εκεί και πέρα είναι οι διαφωνίες μας.
Ειδικότερα λέει ότι προσδιορίζονται ειδικοί όροι και περιορισμοί δόμησης για το σύνολο της έκτασης που περιλαμβάνει την ιδιοκτησία της ΑΕΚ και για την παραχωρούμενη -εδώ είναι η διαφωνία μας- σ' αυτήν κατά χρήση έκταση με καθορισμό ανώτατων τιμών όσον αφορά στα πολεοδομικά μεγέθη. Προβλέπεται, εκτός από τις κυρίως αθλητικές χρήσεις, η χωροθέτηση συμπληρωματικών λειτουργιών που αφορούν σε εμπορικές χρήσεις, ψυχαγωγικές εγκαταστάσεις, χώρους εστίασης, αίθουσες εξυπηρέτησης Τύπου και χώρους φιλοξενίας. 
Γι' όλα αυτά, λοιπόν, εν όψει των Ολυμπιακών Αγώνων, για να χρησιμοποιηθούν δεκαπέντε μέρες, για να χρησιμοποιηθεί το στάδιο, κατακρεουργείται για ακόμη μία φορά μία έκταση, η οποία είναι δασική από το 1915 με βασιλικό διάταγμα. Η έκταση αυτή έχει παραχωρηθεί και έχει γίνει συνώνυμη με την ύπαρξη του συνοικισμού των προσφύγων. Δεν νοείται Φιλαδέλφεια χωρίς το άλσος της και το γήπεδο. 
Παραχωρήθηκε δε το στάδιο για να αθλούνται οι νέοι και οι μελλούμενες γενεές από τότε μέχρι σήμερα και παραπέρα και δεν μπορούμε να δεχθούμε να μειώνεται, αφού υπάρχουν και όλοι οι φορείς της Νέας Φιλαδέλφειας, οι Φίλοι του Δάσους, κάποια συνοικιακά συμβούλια, κάποιοι άλλοι σύλλογοι που είναι εκεί κλπ.,  που είναι αντίθετοι μ' αυτήν εδώ την παραχώρηση της δασικής έκτασης, για να δοθεί στον Ψωμιάδη για να το εκμεταλλεύεται και να μας λέει από εκεί και πέρα "Εσείς κόψτε το λαιμό σας, γιατί εγώ είμαι το αφεντικό". Ποιο αφεντικό;
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, είναι φανερό ότι έχουμε αντίρρηση μ' αυτήν την τροπολογία. Βέβαια θα πρέπει να τονίσουμε ότι δεν έχουμε κανένα πρόβλημα με την ερασιτεχνική της ΑΕΚ, με τους ανθρώπους και τους οπαδούς αυτής της ομάδας. Δεν είναι όμως δυνατόν να φτάνουμε για δεκαπέντε μέρες των Ολυμπιακών Αγώνων να αλλοιώνουμε εντελώς τη λογική η οποία υπάρχει για το άλσος της Νέας Φιλαδέλφειας, για τον παραδοσιακό οικισμό, για την ίδια την ουσία και για τους λόγους που παραχωρήθηκε μέσα στο άλσος αυτό το γήπεδο.
Κατ' αρχήν οι χρήσεις που θα εγκατασταθούν εκεί είναι πάρα πολλές. Χρειάζονται τόσες πολλές; Ακόμη και για τις πιο σύγχρονες ανάγκες εξυπηρέτησης του γηπέδου. Εγώ παρακολούθησα τους Ολυμπιακούς Αγώνες στο Σίδνεϊ και είδα τι ανάγκες είχαν τα αντίστοιχα γήπεδα και οι αντίστοιχοι χώροι. Δεν υπήρχε ανάγκη και για χώρους αναψυχής. Τι θα γίνει, δηλαδή, εκεί; Θα υπάρχουν και μπουζουξίδικα το βράδυ; Αν είναι δυνατόν!
Αυτές όλες δε οι χρήσεις σας αναγκάζουν να πάτε σε μια υπερβολή. Να εγκρίνετε κτίρια μέχρι τριάντα πέντε μέτρα. Όταν για τον παραδοσιακό οικισμό -που καλά κάνατε- οι άνθρωποι αναγκάστηκαν για να τον διατηρήσουν να κτίζουν μέχρι εντεκάμισι μέτρα κεραμοσκεπή οικισμού κ.ο.κ. Εκεί δηλαδή το περιορίσατε και καλά κάνατε. Εντάξατε τον παραδοσιακό οικισμό αυτό μέσα στο άλσος της Νέας Φιλαδέλφειας και έρχεστε τώρα με το πρόσχημα της ανάγκης των Ολυμπιακών Αγώνων να κάνετε τερατουργήματα μέσα στο ίδιο το άλσος. Δεν συμφωνούν βέβαια οι κάτοικοι, αλλά τελικά ποιος τους ρωτά; Εδώ γίνεται ακριβώς το αντίθετο από την προηγούμενη τροπολογία.
Στην προηγούμενη τροπολογία του κτιρίου του ΜΤΔΥ χρησιμοποιήθηκε το πρόσχημα ότι θα πήγαιναν στο Συμβούλιο Επικρατείας και τι θα κάναμε. Εδώ που πρέπει να πάνε οι άνθρωποι μ' αυτήν εδώ τη ρύθμιση η οποία γίνεται και η οποία βέβαια δεν είναι για εθνικούς λόγους και για λόγους ασφάλειας, αλλά συμφέροντα εξυπηρετεί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, δεν μιλώ ως Κοινοβουλευτικός Εκπρόσωπος, αλλά ως ένας Βουλευτής της επαρχίας και βεβαίως υπερψηφίζω την τροπολογία που κατέθεσε η Κυβέρνηση σε ό,τι αφορά την ΑΕΚ. Στρεφόμενος, όμως, προς την παρούσα μεν Υπουργό, όχι όμως την κα Παπανδρέου προσωπικά, αλλά στην Κυβέρνηση να πω το εξής: Αν δούμε τα δύο, τρία τελευταία χρόνια τι έγινε -και θα δείτε ότι είμαι εντός του πνεύματος της τροπολογίας- θα διαπιστώσουμε το εξής. Με μια τροπολογία δύο, τρία σωματεία της Θεσσαλονίκης ρύθμισαν χρέη κλπ. και καλά έκαναν. Προηγουμένως είχε έρθει μια άλλη τροπολογία. Ένα σωματείο του Πειραιά ρύθμισε τα χρέη του και καλά έκανε. Ένα μεγάλο σωματείο της Αθήνας-και νομίζω σωστά θα γίνει- θα μεταφέρει τις εγκαταστάσεις του κάπου αλλού. Τώρα η παρούσα τροπολογία λύνει ένα πρόβλημα σημαντικό για τους Ολυμπιακούς Αγώνες, αλλά πάντως για ένα σωματείο το οποίο ειρήσθω εν παρόδω, κυρία Υπουργέ, λέγεται Αθλητική Ένωση Κωνσταντινουπολιτών και όχι Αθλητική Ένωση Κωνσταντινουπόλεως. 
Λέω, λοιπόν, μετά απ' όλα αυτά για τα επαρχιακά σωματεία. Εγώ κατάγομαι από τη Δράμα, όπως ξέρετε και έχουμε την τιμή να έχουμε μια μεγάλη ιστορία στο ποδόσφαιρο. Αλλά δεν είναι μόνο η Δράμα. Υπάρχουν και άλλα επαρχιακά σωματεία -δεν θέλω να αναφέρω τώρα ονόματα- με μεγάλη ιστορία, με μεγάλη δράση και με μεγάλη προσφορά. Τι θα πρέπει να κάνουν αυτά τα σωματεία; Πρέπει να ετοιμάσουμε κάποια τροπολογία, να την περάσουμε νύχτα, να πιέσουμε με άλλο τρόπο την Κυβέρνηση, να αντιμετωπίσει το θέμα αυτό των γενικότερων εγκαταστάσεων και της υποδομής, όσο γίνεται με έναν ενιαίο κατά το δυνατόν τρόπο και ανάλογα φυσικά με τις ανάγκες τις περιφέρειας; Δηλαδή η Δόξα Δράμας ή ο Πιερικός ή ο Παναιγιάλειος ή ο Εθνικός ή η Καβάλα ή η Ξάνθη δεν δικαιούνται μιας υποδομής ανάλογης και αντίστοιχης; 
Νομίζω ότι μία τέτοια φωνή πρέπει να ακουστεί προς κάθε κατεύθυνση, για να υπάρξει μια πιο συγκροτημένη αντιμετώπιση όλων αυτών των προβλημάτων.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, επειδή μιλήσατε για "πέρασμα τροπολογιών τη νύχτα", υπενθυμίζω ότι οι τροπολογίες κατατίθενται και ψηφίζονται σύμφωνα με το Σύνταγμα και τον Κανονισμό. Το νέο Σύνταγμα προβλέπει πώς κατατίθενται εγκαίρως και ψηφίζονται κανονικά μετά από συζήτηση, όπως και τα άρθρα. Αυτό κάνουμε και τώρα.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, αντιλαμβάνεστε ότι δεν είχα κανένα σκοπό να εννοήσω κάτι τέτοιο.
ΠΡΟΕΔΡΕΥΩΝ (Κωνσταντίνος Γείτονας):  Είμαι υποχρεωμένος, ως Προεδρεύων, να κάνω αυτήν την επισήμανση, για να μη δημιουργούνται εντυπώσεις.
Δεν έχει ζητήσει κάποιος άλλος συνάδελφος το λόγο.
Η κα Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με τη ρύθμιση αυτή προβλέπονται η τροποποίηση του ρυμοτομικού σχεδίου στην περιοχή της Νέας Φιλαδέλφειας και ο καθορισμός χρήσεων γης, γιατί υπάρχει ανάγκη εκσυγχρονισμού και αναβάθμισης του σταδίου της ΑΕΚ. Παρεμπιπτόντως, έχετε πράγματι δίκιο, κύριε συνάδελφε, ΑΕΚ σημαίνει "Αθλητική Ένωση Κωνσταντινοπολιτών" και όχι "Κωνσταντινουπόλεως". Είναι για την ερασιτεχνική ομάδα, αλλά εξυπηρετεί και την ΠΑΕ. 
Όπως γνωρίζετε, υπάρχει ανάγκη για αθλητικούς χώρους όχι μόνο στην Αθήνα, αλλά και σε επαρχιακές πόλεις. Πρέπει πράγματι να έχουμε αξιόλογες εγκαταστάσεις, γιατί το ποδόσφαιρο και ο αθλητισμός γενικότερα είναι δραστηριότητες που αφορούν τη συντριπτική πλειοψηφία του ελληνικού λαού.
Εδώ δίνουμε ορισμένες χρήσεις, που μπορεί με την πρώτη ματιά να μη συνάδουν με το αθλητικό θέμα και σίγουρα δεν είναι απαραίτητες, για να γίνει ένα γήπεδο αξιόλογο και σύμφωνο με τις διεθνείς προδιαγραφές. Όμως, μην ξεχνάτε ότι το έργο πρέπει να χρησιμοποιηθεί και για τους Ολυμπιακούς Αγώνες. Αυτές οι προδιαγραφές δεν είναι μόνο για τους Ολυμπιακούς Αγώνες, αλλά και για μετά, γιατί πρέπει να είναι ένα στάδιο με διεθνείς προδιαγραφές και σύγχρονο. 
Οι χρήσεις αυτές δίνονται γιατί το έργο γίνεται με αυτοχρηματοδότηση. Δεν καταβάλει χρήματα το ελληνικό δημόσιο για να γίνει αυτό το έργο, γι' αυτό δίνουμε ορισμένες χρήσεις, για να υπάρχει η δυνατότητα αυτό το έργο να είναι ανταποδοτικό.
Πράγματι, προβλέπεται η παραχώρηση μιας πολύ μικρής έκτασης από το Υπουργείο Γεωργίας. Όμως, προς Θεού, έχουμε ονομάσει όλη την Ελλάδα δασική περιοχή. Περίπου το 60% των εκτάσεων της Ελλάδας θεωρούνται δασικές περιοχές και εκεί παραδίπλα, σε δασική περιοχή, είναι τα απορριμματοφόρα του δήμου.
ΝΙΚΟΛΑΟΣ ΓΚΑΤΖΗΣ: Παράνομα είναι εκεί.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, μη διακόπτετε, σας άκουσε η κυρία Υπουργός. Αφήστε τη να ολοκληρώσει.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Δίνουμε τη δυνατότητα σ' αυτό το σωματείο. 
Εγώ, κύριε συνάδελφε, είμαι στη διάθεσή σας, αν υπάρχουν τέτοιες προτάσεις και για άλλες περιοχές της Ελλάδας, να δημιουργηθούν με αυτοχρηματοδότηση τέτοιοι αθλητικοί χώροι, να βρούμε τις χρήσεις και τους κατάλληλους συντελεστές, με τους οποίους αυτό το έργο μπορεί να αυτοχρηματοδοτηθεί από το φορέα, χωρίς επιβάρυνση του ελληνικού δημοσίου.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας):  Βλέπω ότι εσείς, οι εκ της περιφέρειας συνάδελφοι, ικανοποιηθήκατε...
Δεν υπάρχει άλλος συνάδελφος για να μιλήσει.
Κηρύσσεται περαιωμένη η συζήτηση επί της τροπολογίας με γενικό αριθμό 
1039 και ειδικό 84.
Ερωτάται το Τμήμα: Γίνεται δεκτή;
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Επομένως, η τροπολογία με γενικό αριθμό 1039 και ειδικό 84 έγινε δεκτή κατά πλειοψηφία και θα αποτελέσει ίδιον άρθρο του νομοσχεδίου.
Κύριοι συνάδελφοι, εισερχόμαστε στη συζήτηση των τροπολογιών των Βουλευτών.
Υπάρχουν είκοσι τρεις εμπρόθεσμες τροπολογίες και επτά εκπρόθεσμες.
Κυρία Υπουργέ, θα κάνετε κάποιες απ' αυτές δεκτές και ποιες;
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι έχουν υποβληθεί πολλές και αξιόλογες προτάσεις από τους συναδέλφους Βουλευτές. Τις έχω στείλει στις υπηρεσίες να τις εξετάσουν. Και επειδή σύντομα θα φέρω επόμενο νομοσχέδιο, όσες συμφωνούμε και θεωρούμε ότι πράγματι είναι απαραίτητες, θα τις ενσωματώσουμε στο νομοσχέδιο. Δεν είχαμε το χρόνο να τις εξετάσουμε σε βάθος για να έχουμε αυτήν τη στιγμή γνώμη.
Τις μόνες τροπολογίες που θα κάνω αποδεκτές είναι οι εξής: 
Η τροπολογία με γενικό αριθμό 1011 και ειδικό 56 που αναφέρεται στην Ένωση για την Αντισεισμική Προστασία των κρατών μελών του Οργανισμού για την Οικονομική Συνεργασία του Ευξείνου Πόντου, διότι η δημιουργία αυτού του προσώπου έχει ένα ενδιαφέρον για τη χώρα μας. 
ΣΩΤΗΡΙΟΣ ΚΟΥΒΕΛΑΣ: Και την άλλη, τη συναφή.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Να ολοκληρώσω, κύριε Κούβελα.
Η τροπολογία αυτή γίνεται αποδεκτή με τις εξής διορθώσεις: 
Στην προτελευταία σειρά διαγράφεται η φράση "...η σύσταση του οποίου προβλέπεται από το άρθρο του νόμου" -δεν αναφέρεται ο νόμος- "/2002 (ΦΕΚ.Α'). Δεν χρειάζεται αυτό. 
Στην παράγραφο 2 αναφέρει "Με προεδρικό διάταγμα το οποίο εκδίδεται ύστερα από πρόταση των Υπουργών Εξωτερικών, ΠE.ΧΩ.ΔE. και Οικονομικών". Εκεί προστίθεται η λέξη "Οικονομίας". Δεν είναι μόνο Οικονομικών. Είναι Οικονομίας και Οικονομικών. Διατυπώνεται, λοιπόν, ως εξής: "Με προεδρικό διάταγμα το οποίο εκδίδεται ύστερα από πρόταση των Υπουργών Εξωτερικών, ΠE.ΧΩ.ΔE. και Οικονομίας και Οικονομικών".
Επίσης, κάνω δεκτή την τροπολογία με γενικό αριθμό 1012 και ειδικό 57, που αναφέρεται στη σύσταση Ειδικού Λογαριασμού Κονδυλίων Έρευνας στο Ι.Τ.Σ.Α.Κ. Στη δεύτερη παράγραφο αναφέρει "Με κοινή απόφαση των Υπουργών Οικονομικών και Περιβάλλοντος...". Προστίθεται η λέξη "Οικονομίας" γιατί είναι έτσι πλέον το Υπουργείο. Διατυπώνεται, λοιπόν, ως εξής: "Με κοινή απόφαση των Υπουργών Οικονομίας και Οικονομικών και Περιβάλλοντος...".
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Οι δύο τροπολογίες που γίνονται δεκτές είναι εμπρόθεσμες. Από τις εκπρόθεσμες δεν κάνετε καμία δεκτή. 
Με βάση τον Κανονισμό, θα γίνει συζήτηση επί των τροπολογιών που κάνει δεκτές η κυρία Υπουργός κι αν θέλει κάποιος συνάδελφος μπορεί να πάρει το λόγο και για τροπολογία εμπρόθεσμη που δεν έγινε δεκτή. Στις εκπρόθεσμες εφ' όσον δεν γίνονται δεκτές δεν γίνεται συζήτηση. 
Ποιος από τους κυρίους συναδέλφους επιθυμεί το λόγο επί των δύο τροπολογιών που έκανε δεκτές με τις σχετικές τροποποιήσεις η κυρία Υπουργός;
ΓΕΩΡΓΙΟΣ ΚΙΡΚΟΣ: Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κίρκος επιθυμεί το λόγο που είναι ένας από τους υπογράφοντες τις τροπολογίες. Και ο κ. Ορφανός. Μετά θα προχωρήσουμε στην ψήφισή τους.
Ορίστε, κύριε Κίρκο, έχετε το λόγο.
ΓΕΩΡΓΙΟΣ ΚΙΡΚΟΣ: Κύριε Πρόεδρε, πρέπει να ευχαριστήσω την κυρία Υπουργό, που έκανε δεκτές αυτές τις δύο τροπολογίες που υπογράφουμε τέσσερις, πέντε συνάδελφοι. Νομίζω, όμως, ότι υπάρχουν και άλλοι συνάδελφοι, που έχουν καταθέσει περίπου ανάλογες τροπολογίες.
Εκείνο που θα ήθελα να πω, σε σχέση με την πρώτη τροπολογία, είναι το εξής: Είναι υποχρέωση της χώρας μας στα πλαίσια της Ένωσης για την Αντισεισμική Προστασία των κρατών μελών του Οργανισμού για την Οικονομική Συνεργασία του Ευξείνου Πόντου, τη λεγόμενη ΟΣΕΠ. Θα παρακαλούσα, όμως, πολύ την κυρία Υπουργό στη δεύτερη τροπολογία, εκεί που αναφέρει για τη σύσταση σχετικά με τον ειδικό λογαριασμό, για το εξής:
Να δίνονταν τουλάχιστον κάποιες διευκρινίσεις από την κυρία Υπουργό σε σχέση με τους πόρους που διατίθενται για το σκοπό αυτό, δηλαδή από τον ειδικό λογαριασμό από το ΙΤΣΑΚ. Δηλαδή εκτός του τακτικού προϋπολογισμού εδώ να δινόταν μια κάποια διευκρίνιση σχετικά με τον πόρο αυτό. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κυρία Υπουργέ, εγώ θα ήθελα να εξάρω το ρόλο του ΙΤΣΑΚ όλα αυτά τα χρόνια και ως εκ τούτου με την ίδρυση του ειδικού λογαριασμού, δηλαδή η επέκταση της δυνατότητας να κάνει ένα συνδυασμό με τα πανεπιστήμια ή άλλα ερευνητικά κέντρα, του δίνει καινούριες δυνατότητες αξιοποίησης γνώσεων οι οποίες είναι απαραίτητες στην αντιμετώπιση των σεισμών. Η δε άλλη τροπολογία κρίνεται απαραίτητο να ψηφιστεί καθώς ενεργοποιεί μια κοινή απόφαση η οποία ελήφθη από τα κράτη μέλη του Οργανισμού της ΟΣΕΠ. Έχει έδρα τη Θεσσαλονίκη και βέβαια σαφέστατα συνεργάζεται με το ΙΤΣΑΚ, το οποίο ήταν και συνδιοργανωτής της συνδιάσκεψης. Η δική μας άποψη είναι ότι οι δυο αυτές τροπολογίες καλώς προωθούνται και πρέπει να ψηφιστούν. 
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ήθελα να εκφράσω την ικανοποίησή μου για την αποδοχή αυτών των τροπολογιών και να τονίσω ότι είναι ένα ινστιτούτο αποκεντρωμένο, το οποίο παράγει πολύ θετικό τεχνικό και επιστημονικό έργο και θα πρέπει κάθε φορά να έχει τη συμπαράσταση της πολιτείας. 
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της τροπολογίας με γενικό αριθμό 1011 και ειδικό 56 και της τροπολογίας με γενικό 1012 και ειδικό 57.
Ερωτάται το Τμήμα: Γίνεται δεκτή η τροπολογία με γενικό αριθμό 1011 και ειδικό 56, όπως τροποποιήθηκε από την κυρία Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1011 και ειδικό 56 έγινε δεκτή ομοφώνως, όπως τροποποιήθηκε από την κυρία Υπουργό και θα αποτελέσει ίδιον άρθρο του νομοσχεδίου.
Ερωτάται το Τμήμα: Γίνεται δεκτή η τροπολογία με γενικό αριθμό 1012 και ειδικό 57, όπως τροποποιήθηκε από την κυρία Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1012 και ειδικό 57 έγινε δεκτή ομοφώνως, όπως τροποποιήθηκε από την κυρία Υπουργό και θα αποτελέσει ίδιον άρθρο του νομοσχεδίου. 
Κυρίες και κύριοι συνάδελφοι, ποιος θέλει το λόγο επί των εμπροθέσμων τροπολογιών που δεν έκανε δεκτές η κυρία Υπουργός; 
Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αναφέρομαι συγκεκριμένα σε μια τροπολογία που έχω καταθέσει με άλλους συναδέλφους μου. Έχει γενικό αριθμό 1010 και ειδικό 55. Είναι μια προσπάθεια που γίνεται εδώ και ένα χρόνο. Δυο φορές έχει γίνει την τελευταία στιγμή αποδεκτή, σε άλλο νομοσχέδιο, από άλλους Υπουργούς το δίκαιο της ρύθμισης που επιβάλλεται να γίνει, αλλά κάθε φορά χρησιμοποιείται η δικαιολογία ότι δεν είμαστε έτοιμοι, στο επόμενο νομοσχέδιο θα το φέρουμε. Αφορά τους τριάντα πέντε μηχανικούς του ΟΥΘ και ΟΑΘ νυν ΕΥΑΘ, επειδή κατά την ψήφιση του νομοσχεδίου της μετατροπής τους σε Α.Ε., δεν έγινε η ρύθμιση που αντίστοιχα έγινε στους άλλους οργανισμούς που έγιναν Α.Ε., για να παίρνουν το επίδομά τους από το ταμείο και επίδομα το οποίο δεν επιβαρύνει τους κρατικούς πόρους παρά τους πόρους του ταμείου μηχανικών και η ένωσή τους αποδέχεται βέβαια να διανεμηθούν αυτοί οι πόροι και στους υπόλοιπους μηχανικούς.
Είναι μια αδικία η οποία υπάρχει. Στους άλλους οργανισμούς που μετατράπηκαν σε ανώνυμες εταιρείες έχει λήξει αυτό το θέμα. Επί ένα χρόνο τώρα βλέπετε το δίκαιο της υπόθεσης και δεν το λύνετε. Θα παρακαλούσα να γίνει αποδεκτή η τροπολογία.
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Το λόγο έχει ο κ. Βρεττός.
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Ευχαριστώ, κύριε Πρόεδρε. 
Υπάρχουν περιοχές, κύριε Πρόεδρε, που έχουν κατακτήσει ένα υψηλό επίπεδο ζωής. Και δεν εννοώ περιοχές που παραδοσιακά τις λέμε υψηλού επιπέδου, αλλά οποιεσδήποτε περιοχές που μπορεί να έχουν μόνο κατοικία και να ζουν καλά με το περιβάλλον τους. 
Έκανα μια τροπολογία, κύριε Πρόεδρε, που έχει δύο σκέλη, για να περιφρουρήσουμε αυτό το υψηλό επίπεδο ζωής των κατοίκων αυτών και να μην υπάρχουν δυνατότητες από την εκάστοτε Κυβέρνηση να επεμβαίνει και να προκαλεί αναστάτωση στον τρόπο ζωής των κατοίκων. Έτσι, λοιπόν, πρότεινα στο άρθρο 4 να προστεθεί η παράγραφος 1α "Δεν επιτρέπεται η πραγματοποίηση της Μεταφοράς Συντελεστή Δόμησης σε περιοχές που επιτρέπεται αποκλειστικά και μόνο η χρήση κατοικίας" και δεύτερον, στο άρθρο 10 παράγραφος 4 να αντικατασταθεί το εδάφιο γ΄ με το "να εναρμονίζονται με τις κατευθύνσεις των εγκεκριμένων Γενικών Πολεοδομικών Σχεδίων και ΣΧΟΟΑΠ, με τις ειδικές ρυθμίσεις που αφορούν περιοχές στις οποίες επιτρέπεται μόνο χρήση κατοικίας, καθώς και με τους όρους και περιορισμούς των εγκεκριμένων ΖΟΕ."
Για το πρώτο σκέλος με διαβεβαιώνουν οι υπηρεσίες του Υπουργείου με τις οποίες συνεργάστηκα ότι δεν υφίσταται θέμα, γιατί οπωσδήποτε πρέπει να ληφθεί απόφαση του οικείου δημοτικού συμβουλίου για οποιαδήποτε αλλαγή. Εγώ βέβαια θεωρώ ότι οι αποφάσεις του δημοτικού συμβουλίου έχουν συμβουλευτικό και όχι υποχρεωτικό χαρακτήρα. Αυτή είναι η άποψή μου.
Για το δεύτερο θέμα επίσης είχαν την καλοσύνη οι υπηρεσίες να μου πουν ότι προβλέπεται με κάποια άλλη διατύπωση μέσα στο νομοσχέδιο που διασφαλίζει ότι δεν θα ανατρέπεται ο χαρακτήρας της καθαρής χρήσης κατοικίας. Θα παρακαλούσα, αν είναι έτσι, να μου το επικυρώσει η κυρία Υπουργός. Αλλιώς θα παρακαλούσα να το εξετάσει. Κατέθεσα νωρίς την τροπολογία, από τις 12 Ιουλίου. Θα μπορούσε να την επεξεργαστεί η υπηρεσία σας. Παρ' όλα αυτά θα παρακαλούσα την κυρία Υπουργό να λάβει μια θέση.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μαγκούφης.
ΧΡΗΣΤΟΣ ΜΑΓΚΟΥΦΗΣ: Κύριε Πρόεδρε, έχω προτείνει τη διαγραφή της παραγράφου 3 του άρθρου 7 του ν. 1577/1985. Πρόκειται για την τροπολογία με γενικό αριθμό 1029 και ειδικό αριθμό 74. Προτεινόμενη ρύθμιση είναι η διαγραφή από τον ΓΟΚ  της παραγράφου, διότι η ύπαρξη αυτού του άρθρου έχει δημιουργήσει πάμπολλα προβλήματα στη λειτουργία των πολεοδομικών γραφείων ένεκα της δυνατότητας που παρέχει αυτή η διατύπωση να διαμορφώνεται μια σύγχυση. 
Επιπρόσθετα αυτή η διατύπωση είναι παντελώς λαθεμένη. Δεν στέκει εννοιολογικά, συντακτικά και επί της ουσίας, διότι ο συντελεστής δόμησης έχει σύστημα αναφοράς στην επιφάνεια του οικοπέδου και σε καμία περίπτωση την οριογραμμή του οικοπέδου, όπως εν κατακλείδι προκύπτει από το περιεχόμενο αυτής της διατύπωσης. Βέβαια ο συντελεστής δόμησης αναφέρεται σε δομήσιμα στοιχεία και όχι σε μη δομήσιμα, όπως είναι οι κοινόχρηστοι χώροι, δηλαδή οι δρόμοι, οι πλατείες κλπ. Μ' αυτήν την υφιστάμενη διατύπωση είναι σαν να χτίζονται οι δρόμοι, οι πλατείες και τα άλση. Αυτό το πράγμα είναι απαράδεκτο. Δεν μπορεί να παραμένει εν ισχύ στο νόμο, γιατί δημιουργεί τεράστια προβλήματα ερμηνείας από τις διάφορες πολεοδομικές υπηρεσίες.
Και βέβαια αυτό έχει γίνει κατανοητό και από την ίδια την κυρία Υπουργό και στην επιτροπή που το κουβεντιάσαμε, αλλά και από τους συμβούλους και υπηρεσιακούς παράγοντες της κυρίας Υπουργού. Μπορεί βέβαια το Υπουργείο να μην είναι ακόμη έτοιμο προς αυτήν την κατεύθυνση. Πρέπει όμως να προλάβετε αυτήν τη λογική, ότι δηλαδή το Υπουργείο δεν είναι έτοιμο, κάτι που θα έπρεπε διότι έχω θέσει αυτό το θέμα στον προηγούμενο Υπουργό ΠΕΧΩΔΕ, τον κ. Λαλιώτη, από το Μάιο του 2000, όταν κουβεντιάζαμε πάλι εδώ, σ' αυτήν την Αίθουσα. Και έχω κάνει και μία εναλλακτική πρόταση, την οποίαν κατέθεσα κατά την πρωτολογία μου στη συζήτηση του νομοσχεδίου επί της αρχής, ούτως ώστε να δώσω την ευκαιρία με μία πρόσθετη παράγραφο που θα συμπληρώναμε στο σχέδιο νόμου να ξεπεράσουμε τα προβλήματα που σήμερα καταταλαιπωρούν πάρα πολλούς πολίτες, οι οποίοι βγάζουν μία οικοδομική άδεια, στη συνέχεια ένεκα διαφορετικής αντίληψης που έχει κάποιος μπαίνουν στη βάσανο να ανακληθεί η άδεια, στη συνέχεια να τους ξαναδώσουν την άδεια, γιατί η προϊσταμένη υπηρεσία έτσι είπε, στη συνέχεια να ανακαλείται ξανά η άδεια κα να υπάρχει ένας φαύλος κύκλος πήγαινε-έλα.
Αυτό όμως δεν μπορεί να συνεχίζεται έτσι και να ταλαιπωρούνται οι πολίτες. Και πρέπει το Υπουργείο και η Βουλή σήμερα εδώ να δώσει λύση. Εάν η κυρία Υπουργός δεν είναι σε θέση να υιοθετήσει την άποψή μου ότι πρέπει να διαγραφεί αυτή η απαράδεκτη παράγραφος 3 του άρθρου 7 του ν. 1577 του 1985, καθ' ότι η προγενέστερη παράγραφος 2 του άρθρου 7 συμπεριλαμβάνει τις λύσεις για όλα τα ζητήματα, τα οποία προκύπτουν κι έχει αναγωγή και στο προηγούμενο άρθρο 75 του Γ.Ο.Κ. του 1973, τότε εκτιμώ ότι πρέπει να κάνουμε την προσθήκη της παραγράφου 4 μέχρι να γίνει ο καινούριος νόμος, όπως πρότεινα. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΧΡΗΣΤΟΣ ΜΑΓΚΟΥΦΗΣ: Θα μου επιτρέψετε, κύριε Πρόεδρε, να την επαναδιατυπώσω. Λέει λοιπόν τα εξής συγκεκριμένα: Παράγραφος 4: "Σε περιπτώσεις" -και κλείνω, κύριε Πρόεδρε- "όπου για γωνιακά οικόπεδα έχουν τα πρόσωπα σε περισσότερους κοινόχρηστους χώρους με αντιστοιχούντα διαφορετικό συντελεστή δόμησης για κάθε πρόσωπο του οικοπέδου, ένεκα της ύπαρξης διαφορετικών τομέων, η εφαρμογή της παραγράφου 3 διαμορφώνει ογκοπλαστική ανωμαλία καθ' ύψος από την ύπαρξη παρακείμενων κτισμάτων ή την εξάντληση των συντελεστών δόμησης για τα παρακείμενα οικόπεδα. Εάν η εφαρμογή του μεγαλύτερου συντελεστή δόμησης αναιρεί την ογκοπλαστική ανωμαλία, τότε εφαρμόζεται ο συντελεστής δόμησης ολόκληρου του οικοπέδου, ο μεγαλύτερος προς αυτόν, μετά από απόφαση της ΕΠΑΕ".
Τι το πιο λογικό και πιο σαφές από το να ξεκαθαρίσουμε αυτά τα ζητήματα;
ΠΡΟΕΔΡΕΥΩΝ (Κωνσταντίνος Γείτονας): Καλώς.
ΧΡΗΣΤΟΣ ΜΑΓΚΟΥΦΗΣ: Και κάνω θερμή έκκληση στην κυρία Υπουργό να υιοθετήσει είτε την αρχική κατατεθείσα τροπολογία είτε αυτήν την προσθήκη, που θα δίνει τη δυνατότητα περαιτέρω διερεύνησης και να κλείσει έτσι το θέμα.
ΠΡΟΕΔΡΕΥΩΝ (Κωνσταντίνος Γείτονας): Γίνατε κατανοητός. Είναι σαφές τι λέτε. 
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών "Αποκρατικοποίηση επιχειρήσεων του δημοσίου και άλλες διατάξεις".
Το λόγο έχει ο κ. Τασούλας.
ΚΩΝΣΤΑΝΤΙΝΟΣ ΤΑΣΟΥΛΑΣ: Αναφέρομαι κι εγώ, κύριε Πρόεδρε, στην τροπολογία με γενικό αριθμό 1020 και ειδικό 65, για την οποίαν έγινε λόγος από τον προλαλήσαντα συνάδελφο, τον κ. Βρεττό. Και παίρνω αφορμή από τις εξηγήσεις που δόθηκαν και στον κ. Βρεττό. Βλέπω κι εγώ ότι τροπολογία που να απαγορεύει τη μεταφορά συντελεστού δομήσεως σε περιοχή αμιγούς κατοικίας φαίνεται πως καλύπτεται από το νομοσχέδιο λόγω της διατυπώσεως πως η μεταφορά συντελεστού δομήσεως δεν επιτρέπεται, εφόσον εκεί που πάει αλλοιώνεται η οικιστική φυσιογνωμία της περιοχής. Συνεπώς αυτό υποθέτω είναι η εξήγηση της υπηρεσίας. 
Παίρνω λοιπόν αφορμή απ' αυτήν την άποψη και ήθελα να ζητήσω, ως Βουλευτής που έχει διατελέσει και δήμαρχος, να υπάρχει μία μεγαλύτερη συνεννόηση με τους δήμους κι ας έχει κόστος χρόνου αυτό. Έχω στα χέρια μου μία χθεσινοβραδινή ομόφωνη απόφαση του Δημοτικού Συμβουλίου Κηφισιάς -είναι η απόφαση 243- με την οποία ζητείται να εξαιρεθεί η Κηφισιά -και υπάρχουν και άλλοι δήμοι που ζητούν το ίδιο πράγμα- από το να θεωρηθεί περιοχή της, τμήμα της, ως ζώνη υποδοχής συντελεστού δομήσεως. Ζητείται επίσης να μην υπάρξουν διαφοροποιήσεις των χρήσεων γης και των όρων δομήσεως για τα οικόπεδα που έχουν πρόσωπα στους άξονες του βασικού οδικού δικτύου.
Οι ανησυχίες των δήμων είναι ένα θέμα το οποίο έχει σχέση με ειλικρινείς προθέσεις για διαφύλαξη του οικιστικού χαρακτήρα των περιοχών, αλλά είμαι βέβαιος ότι εάν υπήρχε μια μεγαλύτερη ενημέρωση από πλευράς κεντρικής διοίκησης, πολλές από αυτές τις ανησυχίες θα είχαν διασκεδαστεί και δεν θα υπήρχαν.
Βεβαίως στις περιπτώσεις των τροπολογιών αντιλαμβάνεται κανείς ότι είναι αδύνατον να υπάρχει συνεννόηση με παράγοντες και φορείς της πρωτοβάθμιας ή της δευτεροβάθμιας Τοπικής Αυτοδιοίκησης, αυτό όμως είναι λόγος για να είμαστε φειδωλοί και για άλλες αιτίες συνταγματικές στον καταιγισμό των τροπολογιών, που δυσκολεύουν και εμάς και διευρύνουν το χάσμα συνεννόησης μεταξύ των διαφόρων επιπέδων εξουσίας, ή μάλλον ταλαιπωρίας, γιατί η έννοια της εξουσίας έχει εδώ και πολλά χρόνια καταργηθεί υπό την έννοια της αποδοτικότητας. Έτσι δεν θα είχαμε αυτές τις ανησυχίες, οι οποίες ωστόσο, λόγω των αιτιών που προανέφερα, είναι εύλογες.
Εγώ επωφελούμαι σήμερα της ευκαιρίας και θα καταθέσω στα Πρακτικά της Βουλής την απόφαση 243/2002 του Δημοτικού Συμβουλίου της Κηφισιάς και είμαι βέβαιος ότι θα ληφθούν γενικότερα υπόψη αυτές οι ανησυχίες για τη διαφύλαξη του οικιστικού χαρακτήρα των περιοχών των δήμων μας.
(Στο σημείο αυτό ο Βουλευτής κ. Κωνσταντίνος Τασούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θα ξεκινήσω από την τροπολογία με γενικό αριθμό 1029 και ειδικό  74, που εισηγήθηκε ο κ. Μαγκούφης.
Κυρία Υπουργέ, έχει απόλυτα δίκαιο. Οι πολεοδομίες όταν θέλουν να αρχίσουν να ερμηνεύουν διατάξεις, κάνουν λάθη. Γι' αυτό, λοιπόν, όσο πιο απλές είναι οι συγκεκριμένες διατάξεις, τόσο ευκολότερα μπορούμε να έχουμε πολεοδομικές εφαρμογές. Άρα, λοιπόν, και η τροπολογία δίνει μια προσωρινή λύση. Εγώ, όμως, σας λέω ότι μπορείτε να δώσετε ριζική και άμεση λύση με τη διατύπωση που υπάρχει, ώστε να εφαρμόζεται ο μείζον συντελεστής από τους χώρους που βρίσκονται τριγύρω.
Θα αναφερθώ τώρα στην τροπολογία με γενικό αριθμό 1028 και ειδικό 73. Είναι αυτή που εισηγήθηκε και η κα Ξηροτύρη και αφορά στην υπαγωγή των τριάντα πέντε μηχανικών της ΕΥΑΘ σε ένα καθεστώς το οποίο δεν επιβαρύνει το δημόσιο. Έχουμε την υπόσχεση του κ. Φλωρίδη πριν από επτά μήνες περίπου ότι είναι λογικό και δίκαιο το αίτημα. Έχουμε απάντηση του ότι χρειάζεται μια απλή νομοθετική ρύθμιση από την Υπουργό Περιβάλλοντος, Χωροταξίας και Δημοσίων Έργων και άρα νομίζω ότι μπορείτε να το δείτε και να το δείτε άμεσα. Δεν επιβαρύνει τίποτα και έτσι δεν καταλαβαίνω τη λογική να το ξαναδούμε. Δεν υπάρχει λόγος να το ξαναδούμε. Σήμερα μπορείτε να αποφασίσετε.
ΠΡΟΕΔΡΕΥΩΝ (Κωνσταντίνος Γείτονας): Μα, είπε η κυρία Υπουργός ότι θα δει σε εύθετο χρόνο μερικές από αυτές.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, έχω το χρόνο για να τα πω.
ΠΡΟΕΔΡΕΥΩΝ (Κωνσταντίνος Γείτονας): Το ξέρω, αλλά είπε προηγουμένως η κυρία Υπουργός ότι ορισμένες θα τις δει.
ΓΕΩΡΓΙΟΣ ΟΡΦΑΝΟΣ: Μα, το έχουμε ξαναπεί, έχει ξανακαταθέσει και ξαναυποσχεθεί. Ένα κράτος διακρίνεται και για την ταχύτητά του, πόσο γρήγορα αντιμετωπίζει θέματα τα οποία αποδεικνύονται και αποδέχεται ότι είναι δίκαια.
Μια τρίτη τροπολογία είναι αυτή με γενικό αριθμό 1034 και ειδικό 79. Με την παράγραφο 7 του άρθρου 22 του ν. 1735/87 και την ανάλογη πολιτική απόφαση η οποία ακολούθησε, δινόταν η δυνατότητα να γίνονται πολεοδομικές μελέτες χωρίς να συνοδεύονται από τα αντίστοιχα διαγράμματα. Έγιναν πολλές δημοσιεύσεις. Το Συμβούλιο της Επικρατείας σε κάποιες παρεμβάσεις που έγιναν, έκρινε ότι πρέπει να συνοδεύονται από τα διαγράμματα.
Εκείνο που ζητούμε με την τροπολογία, είναι να δοθεί η δυνατότητα της δημοσίευσης των διαγραμμάτων, αλλά να υπάρχει η ισχύς τους από τότε που έχει δημοσιευτεί αρχικά η πολεοδομική μελέτη, γιατί από τότε, στο μεσοδιάστημα, έχει γίνει εφαρμογή και πρέπει με αυτόν τον τρόπο να μην βρεθούμε εκτός διατάξεων.
Θα ήθελα με ιδιαίτερο τρόπο να ασχοληθείτε. Είναι αρκετές οι περιπτώσεις και αν χρειάζεστε κάποια στοιχεία, μπορώ να σας τα δώσω.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντογιαννόπουλος έχει το λόγο.
ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, να ήθελα να ενισχύσω την επιχειρηματολογία του συναδέλφου κ. Βρεττού, ο οποίος έχει καταθέσει την τροπολογία με αριθμό 1020 λέγοντας ότι δεν πρόκειται για τη διατήρηση κάποιων προνομίων συγκεκριμένων δήμων, αλλά για τη διασφάλιση ενός δικαιώματος που έχουν κατακτήσει οι πολίτες συγκεκριμένων δήμων που επέλεξαν ένα συγκεκριμένο οικιστικό περιβάλλον για την περιοχή τους σύμφωνα με το Σύνταγμα και τους νόμους, το περιβάλλον της αμιγούς κατοικίας.
Γνωρίζουμε -και τυχαίνει να γνωρίζω προσωπικά το Δήμο Φιλοθέης, στον οποίο μένω από το 1954- ότι αυτό έγινε επί ζημία των συμφερόντων των κατοίκων και επέλεξαν αυτήν την μορφή του οικιστικού περιβάλλοντος για το δήμο τους. Αυτό το περιβάλλον απειλείται κατά καιρούς από διάφορα συμφέροντα, τα οποία επιθυμούν να εγκαταστήσουν επαγγελματικές στέγες με αποτέλεσμα να αλλοιωθεί ο οικιστικός χαρακτήρας. Αυτός είναι ο φόβος των δημοτικών συμβουλίων.
Μου διευκρίνισαν τόσο ο συνάδελφος εισηγητής, όσο και οι υπηρεσίες ότι αυτός ο κίνδυνος δεν υπάρχει από τις διατάξεις που έχουν ψηφιστεί. Επειδή δεν έχω παρακολουθήσει τη συζήτηση του νομοσχεδίου από την αρχή και ήρθα ειδικά γι' αυτήν την τροπολογία, θα ήθελα να παρακαλέσω την κυρία Υπουργό να  διαβεβαιώσει ότι παραμένουμε στην αρχική δέσμευση του Υπουργείου ότι δεν μπορεί να γίνει μετατροπή των χρήσεων γης στις περιοχές αυτές χωρίς τη σύμφωνη γνώμη των δημοτικών συμβουλίων.
ΠΡΟΕΔΡΕΥΩΝ (Κωνσταντίνος Γείτονας): Καλώς.
Κύριε Αντιπρόεδρε, κύριε Βρεττέ, όπως είδατε, βρήκατε υποστηρικτή τον κ. Κοντογιαννόπουλο στην τροπολογία σας!
ΚΩΝΣΤΑΝΤΙΝΟΣ ΒΡΕΤΤΟΣ: Εγώ θα ήθελα υποστήριξη από πάνω! Από κάτω έχω!
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Η κα Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Άκουσα τον κ. Τασούλα -δεν ξέρω αν θέλει να ξαναπάει για Δήμαρχος Κηφισιάς- αλλά ως κάτοικος της Κηφισιάς οφείλω να αντιδράσω σε αυτό που ζητάει το δημοτικό συμβούλιο και να πω ότι δεν μπορεί να λαϊκίζουν οι φορείς της δημοκρατίας με αυτόν τον τρόπο, δηλαδή να ζητάει μη μεταφορά συντελεστού άλλων διατηρητέων της περιφέρειας προς την Κηφισιά. Αν δείτε το Πρακτικό που σας καταθέτει με υπερηφάνεια, θα αντιληφθείτε ότι οι θεωρήσεις των δημοτικών συμβουλίων απλώς έχουν επικοινωνιακή αναφορά και δυστυχώς φαίνεται ότι θεωρούν ότι απευθύνονται σε κόσμο που δεν διαβάζει, δεν αναλύει και δεν εμπεδώνει.
Ας ξαναπούμε λοιπόν κλείνοντας ότι το πολεοδομικό αυτό εργαλείο δεν μπορεί κανείς να το απολαμβάνει χωρίς να αποδέχεται επιβάρυνση και για τους ίδιους. Να θυμίσω στον κ. Τασούλα και στους συμπολίτες μας της Κηφισιάς ότι υπάρχουν ακόμα εξαιρετικά διατηρητέα κτίρια στην Κηφισιά που δικαιούνται και αξίζουν μεταφοράς. Σας παρακαλώ να τα μεταφέρετε αυτά στους συμπολίτες μας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κυρία Υπουργός.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, άκουσα τους συναδέλφους που υποστηρίζουν τις τροπολογίες.
Έφεραν το επίδομα των μηχανικών, αλλά δεν είναι μόνο αυτοί. Υπάρχουν και  κάποιοι άλλοι. Προχθές νομίζω μου ήρθε μία άλλη επιστολή. Σας είπα ότι θα γίνει όπως και με τις άλλες τροπολογίες. Θα τις δω και όσες υπάρχουν, με τις οποίες συμφωνούμε και εγώ αλλά και οι υπηρεσίες , θα τις φέρω στο επόμενο νομοσχέδιο. Πιστεύω ότι το φθινόπωρο θα έχουμε ένα νομοσχέδιο που αφορά την τροποποίηση του οικοδομικού κώδικα, του Γ.Ο.Κ. και εκεί θα δούμε και την πρόταση που έχει κάνει ο κ. Μαγκούφης, όπως επίσης και αυτό που είπε ο κ. Ορφανός.
Αυτήν τη στιγμή δεν είμαι έτοιμη γιατί δεν ισχύει ότι κάποιος δέχεται ή δεν δέχεται μία τροπολογία όπως είναι, μερικές φορές χρειάζεται να γίνουν και κάποιες αλλαγές στη διατύπωση που είναι σημαντικές.
Τώρα θα αναφερθώ στην τροπολογία 1020 με ειδικό αριθμό 65. Κατ' αρχάς είναι τροπολογία σε άρθρο, το οποίο έχει ψηφιστεί. Η Βουλή ψήφισε αυτό το άρθρο.
Δεύτερον, πράγματι κάποιοι κάτοικοι ορισμένων προαστίων έχουν κατακτήσει ένα υψηλό επίπεδο διαβίωσης σε βάρος κάποιων άλλων κατοίκων άλλων προαστίων που έχουν ένα χαμηλό επίπεδο διαβίωσης.
ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ: Δεν είναι έτσι, κυρία Υπουργέ.
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Εγώ, δεν σας διέκοψα. Το λέω διότι οι συγκεκριμένοι δήμοι έχουν έρθει στο Υπουργείο επανειλημμένα και διαφωνούν. Θέλουν τη ρύθμιση για να μην μπορεί να γίνει Ζ.Υ.Σ., δηλαδή  να υπάρχει η δυνατότητα μεταφοράς συντελεστή στους δικούς τους δήμους, διότι οι δικοί τους δήμοι είναι με κάποιο προεδρικό διάταγμα ή βασιλικό διάταγμα, κηπουπόλεις και έχουν πολύ ωραίες συνθήκες ζωής. 
Πρέπει να πω ότι σε μία περιοχή που δεν επιτρέπεται να έχει εστιατόριο, κινηματογράφο, καφενείο, φαρμακείο, δεν επιτρέπουν τίποτα, δεν ξέρω πόσο ζωντανή μπορεί να είναι. 
ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ: Δεν είναι έτσι. 
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Κοντογιαννόπουλε εάν διαβάσετε ομόφωνη απόφαση του Δημοτικού Συμβουλίου Φιλοθέης θα πείτε ότι η Φιλοθέη είναι η πλέον κομμουνιστική περιοχή. 
Λέει με ομόφωνη απόφαση το δημοτικό συμβούλιο ότι  δεν θέλουν τίποτα, θέλουν μόνο δημόσια σχολεία τα οποία χωροθετούν και όπου τα χωροθετούν απαλλοτριώνουν, δεν θέλουν ιδιωτικά σχολεία, εκπαιδευτήρια, δεν θέλουν το ένα, δεν θέλουν το άλλο, δεν θέλουν γηροκομεία, δεν θέλουν τίποτα. Η Φιλοθέη θέλει μόνο δημόσια σχολεία. Αναρωτιέμαι αν τα παιδιά των Φιλοθεατών πηγαίνουν όλα σε δημόσια σχολεία. Μάλλον τα παιδιά των άλλων πηγαίνουν στα δημόσια και τα των Φιλοθεατών πηγαίνουν σε κάποια άλλα σχολεία. Είχε γίνει μια μεγάλη διένεξη για ένα εστιατόριο και είπαν να το βάλετε απέναντι στο Νέο Ψυχικό. Και λέω γιατί, στο Νέο Ψυχικό απέναντι μένουν κάτοικοι δεύτερης κατηγορίας και πρέπει να τα ρίξουμε εκεί όλα; 
Σε κάθε περίπτωση δεν τους επιβάλλουμε να κάνουν Ζώνη Υποδοχής Συντελεστή. Εάν το θέλουν θα το κάνουν. Αλλά εάν θέλουν να έχουν διατηρητέα, εάν θέλουν  να κάνουν ρυμοτόμηση θα πληρώσουν. Εάν θέλουν να πληρώσουν είναι δικό τους θέμα. Αλλά δεν μπορώ να βάλω εγώ διάταξη ότι δεν επιτρέπεται η Ζ.Υ.Σ. σε αμιγή κατοικία διότι ζώνες αμιγούς κατοικίας υπάρχουν και στο Περιστέρι και στην Αγία Βαρβάρα και σε υποβαθμισμένες περιοχές. Εκεί μπορεί να θέλουν να φτιάξουν μια πλατεία και επειδή εκεί δεν έχουν λεφτά για να πληρώσουν να απαλλοτριώσουν, μπορεί με πρόταση του δήμου να αποφασιστεί μία Ζ.Υ.Σ. μόνο για αμιγή κατοικία και τα διώροφα να τα κάνουν τριώροφα και να κάνουν μια πλατεία. Γιατί να τους απαγορεύσω εγώ αυτό; Επειδή υπάρχει ο κίνδυνος ή ο φόβος από τα βόρεια προάστια μήπως κάποιος Υπουργός τους το επιβάλλει; 
Κοιτάξτε, η πολεοδομία είναι η πλέον ταξική πολιτική. Κατά τη γνώμη μου θα έπρεπε όλοι οι δήμοι να έχουν τις μίνιμουμ, και το τονίζω, υπηρεσίες για να εξυπηρετούν τους πολίτες τους. 
ΠΡΟΕΔΡΕΥΩΝ (Κωνσταντίνος Γείτονας): Έτσι είναι. 
ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Δεν μπορεί ο κάθε δήμος να λέει ότι εγώ είμαι ένα ησυχαστήριο εδώ και δεν επιτρέπεται να γίνεται τίποτα. Επειδή όλοι οι κάτοικοι, όλοι οι πολίτες έχουν κάποιες μίνιμουμ ανάγκες, να υπάρχει για παράδειγμα κάποιο μπακάλικο ή οτιδήποτε άλλο, θα τα ρίχνουμε στο διπλανό δήμο; 
Σε κάθε περίπτωση όμως, κύριε Κοντογιαννόπουλε, παρ' ότι εγώ διαφωνώ μ' αυτήν την πολιτική, επειδή είναι πολύ έντονη αυτή η άποψη ότι όπου είναι καλή μια περιοχή δεν πρέπει να την υποβαθμίζουμε -και δεν ξέρω εάν είναι υποβάθμιση αυτό το πράγμα, το να κάνουμε κάπου κάποιες δραστηριότητες, αλλά τέλος πάντων- δεν τους υποχρεώνει κανείς να κάνουν Ζώνη Υποδοχής Συντελεστή, αλλά μόνο εάν το θέλουν. Αλλά δεν μπορώ να δεχθώ τροπολογία για να διασκεδάσω τους φόβους των βορείων προαστίων και με αυτήν την τροπολογία να απαγορεύεται στα δυτικά προάστια ή στα άλλα υποβαθμισμένα προάστια τα οποία θέλουν να ρυμοτομήσουν μια περιοχή και να μην μπορούν να το κάνουν. 
Για τη δεύτερη παράγραφο στο άρθρο όπως έχει ψηφιστεί εσείς λέτε να εναρμονίζεται και εμείς λέμε να μην είναι αντίθετη, άρα το ίδιο είναι. Και μετά λέμε να μην επιφέρουν αύξηση στον ισχύοντα συντελεστή δόμησης. Δηλαδή αυτό το οποίο λέτε περιλαμβάνεται. Δεν είναι αντίθετο  με αυτό το οποίο είναι μέσα στο συγκεκριμένο άρθρο. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Σας ομολογώ ότι παρ' ότι το θέμα το κουβεντιάσαμε και στη συζήτηση επί της αρχής, δεν μπορώ να καταλάβω το συλλογισμό της κυρίας Υπουργού. Κανείς δεν μιλάει για βόρεια ή  νότια, για ανατολικά ή δυτικά προάστια. Κανείς δεν μπορεί να μιλάει, τουλάχιστον εγώ δεν μπορώ να το συνειδητοποιήσω, για δήμους που έχουν κατακτήσει υψηλό επίπεδο διαβίωσης σε βάρος άλλων. Αυτό μόνο η κυρία Υπουργός το ισχυρίστηκε και ομολογώ ότι δεν μπορώ να παρακολουθήσω τι εννοεί. 
Εγώ μιλώ για κάτι πάρα πολύ απλό. Και αυτό το πάρα πολύ απλό δεν είναι άλλο από το ότι θεωρώ ότι θα έπρεπε να έχει αποφασιστικό λόγο ο δήμος για το αν θα υπάρχει ζώνη υποδοχής συντελεστή ή όχι. Αυτό είναι, θα έλεγα, μια γενικότερη αρχή -την αρχή της επικουρικότητας- και έχει να κάνει αφετηριακά με την ίδια τη σύλληψη του ρόλου της τοπικής αυτοδιοίκησης, του θεσμού αυτού. Η ιδέα είναι ότι μεταφέρονται, εκχωρούνται στους ίδιους τους ενδιαφερόμενους οι αποφάσεις που έχουν να κάνουν με την ποιότητα της ζωής τους.
Θεωρώ κι εγώ ότι ασυζητητί θα έπρεπε οι τοπικές κοινωνίες να είναι αυτές που θα έχουν τον αποφασιστικό λόγο για  το αν θα επιτραπεί ή όχι η μεταφορά συντελεστή στο δήμο τους, στα όριά τους. Βέβαια, σ' αυτή τη λογική υπακούει και η συγκεκριμένη τροπολογία, κατά την οποία θα έπρεπε να εξαιρεθούν από την υποδοχή συντελεστή δόμησης περιοχές αμιγούς, αποκλειστικής, όπως θέλετε πέστε το, κατοικίας, την οποία θέλω κι εγώ με τη φωνή μου να υποστηρίξω.
ΠΡΟΕΔΡΕΥΩΝ (Κωνσταντίνος Γείτονας): Ο Αντιπρόεδρος κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Υπάρχει κάποια παρανόηση, κύριε Πρόεδρε. Κανείς δεν είπε ότι διαχωρίζουμε τις περιοχές σε υψηλές και χαμηλές. Μάλιστα διευκρίνισα ότι η πρόταση την οποία κάνουμε, να αφορά και περιοχές που δεν έχουν τόσο υψηλό επίπεδο, με τα κριτήρια που συνήθως χρησιμοποιούμε, αλλά που έχουν διασφαλίσει μια χρήση αμιγούς κατοικίας, η οποία τουλάχιστον σε τοπικό επίπεδο δημιουργεί καλές συνθήκες ζωής. Το πρόβλημά μας είναι αν είναι αποφασιστικός και συμφωνώ απόλυτα με τον κ. Παπαληγούρα και με τους άλλους συναδέλφους, ο ρόλος της τοπικής αυτοδιοίκησης. Αν δηλαδή οι δήμοι αποφασίζουν και το Υπουργείο ακολουθεί, αυτό έχει πολύ μεγάλη σημασία. 
ΠΡΟΕΔΡΕΥΩΝ (Κωνσταντίνος Γείτονας): Ορίζει το Σύνταγμα ποιος είναι αρμόδιος για το χωροταξικό και πολεοδομικό σχεδιασμό και τους κανόνες. 
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Εδώ μπορούμε να λέμε ό,τι θέλουμε, αλλά έχει συμβουλευτικό ρόλο ο δήμος. Τον αποφασιστικό ρόλο τον έχει το Υπουργείο. Συνεπώς υπάρχει πρόβλημα, κυρία Υπουργέ. Εσείς μπορεί να λέτε αυτά και να έχετε όλη την καλή διάθεση να δέχεστε μόνο τις προτάσεις των δήμων και να μην παίρνετε δικές σας πρωτοβουλίες, αλλά το θέμα είναι τι λέει ο νόμος. Ο νόμος λέει ότι ο δήμος και η κοινότητα έχουν συμβουλευτικό ρόλο. Γι' αυτό, επαναλαμβάνω, κάνω αυτήν την πρόταση.
Όσον αφορά αυτό που είπε η κυρία Υπουργός για ορισμένες περιοχές που θέλουν να αξιοποιηθούν καθορίζοντας ζώνη συντελεστή δόμησης, αυτό είναι σωστό. Έχει δίκιο σ' αυτό που λέει. Από την άλλη μεριά όμως πρέπει να ξεκαθαριστεί το θέμα των αρμοδιοτήτων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντογιαννόπουλος έχει το λόγο.
ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ: Υποχρεώνομαι να πάρω το λόγο, κύριε Πρόεδρε, διότι η κυρία Υπουργός -πιστεύω άθελά της- ενεφάνισε όσους υποστηρίξαμε αυτήν την τροπολογία ότι αγωνιζόμαστε υπέρ κάποιων προνομιούχων περιοχών, οι οποίες θέλουν να διατηρήσουν τα προνόμιά τους. 
Τυχαίνει να είμαι από το 1954 κάτοικος αυτής της περιοχής, που δεν ήταν κανένα προνομιακό προάστιο, αλλά ήταν προάστιο δημοσίων υπαλλήλων, τραπεζοϋπαλλήλων και δημοσιογράφων, οι οποίοι επί ζημία των συμφερόντων τους ήθελαν να κρατήσουν σε ένα επίπεδο τη ζωή τους. Ήρθε η χούντα, λοιπόν, η οποία  επέτρεψε να γίνουν πολυκατοικίες στη Φιλοθέη, στο Ψυχικό και σε άλλες περιοχές. Και αυτό, χωρίς να το θέλουν οι τοπικές κοινωνίες. Ε, αυτό ακριβώς υποστηρίζουμε ότι δεν πρέπει να επαναληφθεί.
Και επειδή είπατε ότι δεν υπάρχουν κοινόχρηστοι χώροι για εξυπηρέτηση των κατοίκων, σας ενημερώνω ότι το αντίθετο συμβαίνει. Υπάρχουν και χώροι για δημόσιες υπηρεσίες και για εστιατόρια και για κινηματογράφους. Και καμία αντίρρηση δεν υπάρχει για τη δημιουργία όποιων άλλων υπηρεσιών εξυπηρετούν τους κατοίκους. Αυτά, όμως, υπό την προϋπόθεση ότι τελούν υπό την έγκριση των κατοίκων, όπως αυτοί εκφράζονται από τις αρμόδιες δημοτικές αρχές. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση επί των τροπολογιών.
Εισερχόμαστε στην ψήφιση του ακροτελευτίου άρθρου. 
Ερωτάται το Τμήμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων "Μεταφορά Συντελεστή Δόμησης και ρυθμίσεις άλλων θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων" έγινε δεκτό επί της αρχής και επί των άρθρων. 
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 18.48΄ λύεται η συνεδρίαση για την προσεχή Τρίτη 30 Ιουλίου 2002 και ώρα 18.30΄ με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που θα σας διανεμηθεί.
Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ



25-7-2002

(απόγευμα)
Σελ. 2


