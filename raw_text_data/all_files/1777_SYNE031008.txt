ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ  ΒΟΥΛΗΣ
Ι'  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΣΥΝΕΔΡΙΑΣΗ  Γ΄
Τετάρτη, 8 Οκτωβρίου 2003


	Αθήνα, σήμερα στις 8 Οκτωβρίου 2003, ημέρα Τετάρτη  και ώρα 11.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης):  Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. Τζέκη Αθανάσιο,  Βουλευτή Θεσσαλονίκης, τα ακόλουθα:
Ο Γ' Αντιπρόεδρος της Βουλής και Βουλευτής Αττικής κ. Κωνσταντίνος Βρεττός, κατέθεσε αναφορά με την οποίαν ο Δήμος Λαυρεωτικής Αττικής, ζητεί να μην επιτραπεί η αποθήκευση και διακίνηση υγρών καυσίμων στο λιμένα του Λαυρίου. 
Ο Βουλευτής Μεσσηνίας κ. Ιωάννης Λαμπρόπουλος κατέθεσε αναφορά με την οποία η Τοπική Ένωση Δήμων και Κοινοτήτων Νομού Ζακύνθου ζητεί την επίλυση οικονομικών και λειτουργικών προβλημάτων που αντιμετωπίζουν οι Δήμοι του Νομού Ζακύνθου. 
Ο Βουλευτής Μαγνησίας κ. Αλέξανδρος Βούλγαρης κατέθεσε αναφορά με την οποία ο Δήμος Φερών Μαγνησίας ζητεί την άμεση τοποθέτηση δασκάλου στο Δημοτικό Σχολείο Βελεστίνου Μαγνησίας. 
Οι Βουλευτές Αθηνών κύριοι Προκόπης Παυλόπουλος και Ευάγγελος Μεϊμαράκης κατέθεσαν αναφορά με την οποία φορείς του Νομού Λευκάδας ζητούν την αποκατάσταση των ζημιών που προκλήθηκαν στο νησί από το σεισμό. 
Ο Βουλευτής Φθιώτιδας κ. Δημήτριος Αλαμπάνος κατέθεσε αναφορά με την οποία ο Αναπτυξιακός Σύνδεσμος 3ης Γεωγραφικής Ενότητας Νομού Φθιώτιδας, ζητεί τη δημιουργία στην περιοχή Κέντρου Περιβαλλοντικής Αγωγής και Εκπαίδευσης. 
(GM)








ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο Επικαίρων Ερωτήσεων της Πέμπτης 9 Οκτωβρίου 2003:
"ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
1.Η με αριθμό 93/6-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Γ' Αντιπροέδρου της Βουλής κυρίου Κωνσταντίνου Βρεττού προς την Υπουργό Περιβάλλοντος-Χωροταξίας και Δημοσίων Έργων, σχετικώς με τη λήψη μέτρων προστασίας του Εθνικού Δρυμού Πάρνηθας.
2.Η με αριθμό 94/6-10-2003 επίκαιρη ερώτηση του Βουλευτή της Νέας Δημοκρατίας κυρίου Μιλτιάδη Έβερτ προς τον Υπουργό Οικονομίας και Οικονομικών, σχετικώς με την πορεία του κρατικού Προϋπολογισμού κλπ.
3.Η με αριθμό 97/6-10-2003 επίκαιρη ερώτηση του Βουλευτή του Κομμουνιστικού Κόμματος  Ελλάδας κυρίου Αντωνίου Σκυλλάκου προς τον Υπουργό Δημόσιας Τάξης, σχετικώς με τις κινητοποιήσεις των εργαζομένων στα Σώματα Ασφαλείας, την αναγνώριση του επαγγέλματός των ως ανθυγιεινού και επικίνδυνου κλπ.
4.Η με αριθμό 99/6-10-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κυρίου Φώτη Κουβέλη προς τους Υπουργούς Εθνικής Παιδείας και Θρησκευμάτων, Οικονομίας και Οικονομικών, σχετικώς με τη λήψη μέτρων για τη διασφάλιση της ομαλής λειτουργίας των Τεχνολογικών Εκπαιδευτικών Ιδρυμάτων κλπ.
Επίκαιρες Ερωτήσεις Δεύτερο Κύκλου (Άρθρο 130 παρ. 2 και 3 Καν. Βουλής)
1.Η με αριθμό 91/6-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κυρίου Λεωνίδα Τζανή προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με την αντιμετώπιση του προβλήματος της απεργίας των γεωτεχνικών υπαλλήλων κλπ.
2.Η με αριθμό 95/6-10-2003 επίκαιρη ερώτηση της Βουλευτού της Νέας Δημοκρατίας κυρίας Παρθένας Φουντουκίδου προς τον Υπουργό Εργασίας και Κοινωνικών Ασφαλίσεων, σχετικώς με την ικανοποίηση αιτημάτων των εποχιακά εργαζομένων στα κονσερβοποιϊα του νομού Πέλλας κλπ.
3.Η με αριθμό 96/6-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κυρίου Γεωργίου Χουρμουζιάδη προς τον Υπουργό Εργασίας και Κοινωνικών Ασφαλίσεων, σχετικώς με τις απολύσεις εργαζομένων από το εργοστάσιο ΤΡΙΚΟΛΑΝ στη Νάουσα κλπ.
4.Η με αριθμό 100/6-10-2003 επίκαιρη ερώτηση της Βουλευτού της Αριστεράς, των Κινημάτων και της Οικολογίας κυρίας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της σχολικής στέγης στο νομό Θεσσαλονίκης."
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Οικονομίας και Οικονομικών
Μόνη συζήτηση επί της αρχής, των άρθρων και το συνόλου του σχεδίου νόμου: "Κανόνες τιμολόγησης, ρυθμίσεις ΦΠΑ ηλεκτρονικών υπηρεσιών και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Εθνικής Άμυνας
Μόνη συζήτηση επί της αρχής, των άρθρων και του συνόλου του σχεδίου νόμου "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για την αμοιβαία προστασία διαβαθμισμένων πληροφοριών".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΑΓΓΕΛΟΣ ΤΖΕΚΗΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
Υπουργείου Εξωτερικών
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας σχετικά με το καθεστώς των δυνάμεών τους κατά την διάρκεια προσωρινής διαμονής τους στην Ομοσπονδιακή Δημοκρατία της Γερμανίας μεταξύ των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική δήλωση περί ποινικής δικαιοδοσίας".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΑΓΓΕΛΟΣ ΤΖΕΚΗΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
Αύριο στην αρχή της συνεδριάσεως θα συζητηθούν οι δύο συμβάσεις.
Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κανόνες τιμολόγησης, ρυθμίσεις ΦΠΑ ηλεκτρονικών υπηρεσιών και άλλες διατάξεις".
Το νομοσχέδιο θα συζητηθεί σε τρεις συνεδριάσεις. Σήμερα θα συζητήσουμε την αρχή του νομοσχεδίου. 
Η Νέα Δημοκρατία ορίζει ως Κοινοβουλευτικό της Εκπρόσωπο τον κύριο Γεώργιο Αλογοσκούφη, το Κομμουνιστικό Κόμμα Ελλάδος ορίζει ως Κοινοβουλευτικό του Εκπρόσωπο τον κύριο Άγγελο Τζέκη και ο Συνασπισμός της Αριστεράς, των Κινημάτων και της Οικολογίας ορίζει ως Ειδική Αγορήτρια την κυρία Ιωάννα Στεργίου.
Ο εισηγητής της πλειοψηφίας κ. Ιωάννης Νικολαϊδης, έχει το λόγο.
ΙΩΑΝΝΗΣ ΝΙΚΟΛΑΙΔΗΣ: Κύριε Πρόεδρε, κυρίες και κύριοι συνάδελφοι, το σχέδιο νόμου του Υπουργείου Οικονομίας και Οικονομικών "Κανόνες τιμολόγησης, ρυθμίσεις ΦΠΑ ηλεκτρονικών υπηρεσιών και άλλες διατάξεις" το οποίο συζητούμε σήμερα, είναι ένα σχέδιο νόμου με το οποίο προβλέπονται: 
Πρώτον, η ενσωμάτωση στο εσωτερικό δίκαιο της χώρας μας διατάξεων της Οδηγίας 115/2001 του Συμβουλίου της Ευρωπαϊκής Ένωσης για την τροποποίηση της έκθεσης Οδηγίας της Κοινότητας, σχετικά με την απλοποίηση, τον εκσυγχρονισμό, την εναρμόνιση των όρων που επιβάλλονται στην τιμολόγηση όσον αφορά το ΦΠΑ κατά το μέρος που οι ρυθμίσεις αυτές δεν καλύπτονται από το εσωτερικό δίκαιο όπως ισχύει σήμερα με το Προεδρικό Διάταγμα 186/1992 περί Κώδικα Βιβλίων και Στοιχείων. 
Δεύτερον, η ενσωμάτωση επίσης στο εσωτερικό δίκαιο της χώρας μας διατάξεων μιας άλλης Οδηγίας, της 38/2002 του Συμβουλίου της Ευρωπαϊκής Ένωσης για την τροποποίηση και προσωρινή τροποποίηση της έκθεσης οδηγίας όσον αφορά το σύστημα του Φ.Π.Α. που εφαρμόζεται στις ραδιοφωνικές και τηλεοπτικές υπηρεσίες που παρέχονται ηλεκτρονικά.
(NP)




Είναι γνωστό σε όλους μας ότι η χρήση του διαδικτύου για προώθηση αγαθών, εμπορικών συναλλαγών ή για την παροχή υπηρεσιών διαρκώς μεγεθύνεται. Η χρήση, επίσης, του ραδιοφώνου και της τηλεόρασης για την προώθηση αγαθών τόσο σε κατοίκους της Ευρωπαϊκής Ένωσης από επιτηδευματίες που δραστηριοποιούνται στην Κοινότητα ή σε τρίτες χώρες όσο και σε κατοίκους τρίτων χωρών που δραστηριοποιούνται στην Κοινότητα συνεχώς επεκτείνεται. 
Το ηλεκτρονικό εμπόριο, κυρίες και κύριοι συνάδελφοι, αποτελεί πλέον μια πραγματικότητα. Ο αριθμός των συναλλασσομένων, αλλά ιδίως τα οικονομικά μεγέθη των συναλλαγών που πραγματοποιούνται μέσω του ηλεκτρονικού εμπορίου διαρκώς διογκώνονται. Κύριοι άξονες των προβλημάτων που σχετίζονται με το λεγόμενο "ηλεκτρονικό εμπόριο" είναι: 
Πρώτον, πώς θα υπάρχει νομική ασφάλεια ανάμεσα στους εμπορικούς εταίρους και τους συναλλασσόμενους. 
Δεύτερον, πώς θα περιοριστεί η εμπορική και οικονομική αβεβαιότητα που προκύπτει στις συναλλαγές με ηλεκτρονικά μέσα. 
Τρίτον, πώς οι ελεγκτικές αρχές των κρατών-μελών θα διαφυλάξουν την παραβίαση των κανόνων της ανταγωνιστικότητας. 
Τέταρτον με ποιο τρόπο τα κράτη-μέλη θα εισπράττουν τον αναλογούντα κατά συναλλαγή Φόρο Προστιθέμενης Αξίας για το κράτος τους. 
Πέμπτον, πώς θα διασφαλίζεται η κατάλληλη προστασία των εμπιστευτικών και προσωπικών δεδομένων. 
Έκτον, με ποιο τρόπο οι επιχειρήσεις και ιδίως των μικρομεσαίων θα έχουν πρόσβαση στο ηλεκτρονικό εμπόριο με συνθήκες ασφάλειας και μικρού κόστους, αποφεύγοντας την επανάληψη εργασιών και μάλιστα αμφιβόλου νομικής ισχύος. 
Η Ευρωπαϊκή Ένωση, για να δώσει απάντηση στα ανωτέρω, ήδη από το 1988-1989 με το πρόγραμμα "TEDIS" έθεσε τους αρχικούς όρους στο πεδίο της ηλεκτρονικής ανταλλαγής δεδομένων για ηλεκτρονική χρήση. Αυτό το πρόγραμμα οδήγησε στην κατάρτιση της ευρωπαϊκής συμφωνίας EDI, δηλαδή της ηλεκτρονικής μεταβίβασης στοιχείων, με αποτέλεσμα την κατάρτιση σχεδίου για το ευρωπαϊκό πρότυπο συμφωνητικό EDI. 
Με τις διατάξεις του παρόντος νομοσχεδίου γίνεται η εναρμόνιση και η προσαρμογή του εθνικού δικαίου με το ευρωπαϊκό, ώστε οι εμπλεκόμενοι στο εμπόριο ή τις υπηρεσίες μέσω ραδιοφώνου, τηλεόρασης ή άλλα ηλεκτρονικά μέσα, δηλαδή οι επιτηδευματίες έμποροι και οι καταναλωτές χρήστες, να απολαμβάνουν με ασφάλεια σύγχρονες και προηγμένες υπηρεσίες χαμηλού κόστους και το κράτος να ελέγχει και να εισπράττει παράλληλα τον αναλογούντα Φόρο Προστιθέμενης Αξίας και να αποδίδει σε άλλα κράτη-μέλη της Κοινότητας το Φ.Π.Α. που αναλογεί για συναλλαγές που έγιναν στο έδαφός τους, μέσω επιτηδευματία που χρησιμοποιεί τη χώρα μας. 
Οι συναλλασσόμενοι πλέον μέσω του διαδικτύου, δηλαδή οι χρήστες του ηλεκτρονικού εμπορίου, θα μπορούν να αισθάνονται περισσότερο ασφαλείς, εφόσον οι με ηλεκτρονικά μέσα συναλλαγές τους γίνονται είτε με την εξασφάλιση ηλεκτρονικής υπογραφής σύμφωνα με το π. δ. 150/2001 ή ακόμη καλύτερα μέσω της ηλεκτρονικής ανταλλαγής δεδομένων του συστήματος EDI σύμφωνα με το άρθρο 2 δηλαδή της σύστασης της Επιτροπής 820/1994. Ειδικότερα, όμως, αν το ηλεκτρονικό εμπόριο γίνεται με τρίτες χώρες, τότε είναι προτιμότερη η χρήση της ηλεκτρονικής ανταλλαγής δεδομένων EDI, αφού το τυποποιημένο πρότυπο συμφωνητικό αναγνωρίζεται τόσο από την επιτροπή των Ηνωμένων Εθνών για την Ευρώπη όσο και από την Επιτροπή "ΑΝΣΑΪΤΡΑΛ", επιτροπή των Ηνωμένων Εθνών για το εμπορικό διεθνές δίκαιο. 
Στη συνέχεια του νομοσχεδίου, δηλαδή στα άρθρα 6 και 7, γίνεται, επίσης, εναρμόνιση των διατάξεων του εσωτερικού δικαίου σε αντίστοιχη οδηγία της Ευρωπαϊκής Ένωσης και συγκεκριμένα δίνεται η δυνατότητα της ηλεκτρονικής κατάθεσης για τις δηλώσεις έναρξης δραστηριότητας, μεταβολών στις δραστηριότητες, μετάταξης και οριστικής παύσης των εργασιών. Εξουσιοδοτείται δε ο Υπουργός Οικονομίας και Οικονομικών να ορίζει την ηλεκτρονική υποβολή υποχρεωτική. 
Εδώ χρειάζεται να κάνουμε μια διευκρίνιση. Ανάλογη ρύθμιση για όλα τα φορολογικά αντικείμενα ισχύει ήδη με το ν. 2753/1999 και συγκεκριμένα με το άρθρο 18 παράγραφος 5 και ήδη υποβάλλονται περιοδικές δηλώσεις ηλεκτρονικά. Απλώς η διάταξη εξειδικεύεται για νομοτεχνικούς λόγους και για κοινοποίηση στα όργανα της Ευρωπαϊκής Ένωσης των διατάξεων εναρμόνισης του εθνικού δικαίου με την έκτη κοινοτική οδηγία. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κατόπιν το νομοσχέδιο αντιμετωπίζει θέματα της Τράπεζας της Ελλάδος και συγκεκριμένα κυρώνει απόφαση της Τακτικής Γενικής Συνέλευσης των μετόχων της, συνέλευσης της 22.4.2003, που αφορά την τροποποίηση άρθρων του Καταστατικού της Τράπεζας. 
(TL)


Οι τροποποιήσεις που προτείνονται αποσκοπούν στην εναρμόνιση του καταστατικού της Τράπεζας προς τις διατάξεις της Συνθήκης για την Ευρωπαϊκή Ένωση. Τροποποιείται και συμπληρώνεται το καταστατικό της Τράπεζας της Ελλάδος σε 14 συνολικά άρθρα, σύμφωνα πάντα με την απόφαση της Γενικής της Συνέλευσης. 
Με το άρθρο 9 ρυθμίζονται θέματα αναφορικά με τις αναγκαστικές απαλλοτριώσεις ακινήτων και χρησιμοποιούνται οι αντικειμενικές αξίες σε περιοχές, τις οποίες αφορούν οι απαλλοτριώσεις, σύμφωνα με τα παρακείμενα ομοειδή ακίνητα, τα τιμήματα των συμβολαίων και την πρόσοδο των απαλλοτριωμένων ακινήτων, ώστε να διευκολύνεται το έργο των δικαστηρίων, αλλά κυρίως να προστατεύεται το δημόσιο συμφέρον. Εδώ θα πρέπει να πούμε ότι γίνεται μια αντικατάσταση ενός σχετικού εδαφίου του ν. 2282/2001, δηλαδή του Κώδικα Αναγκαστικών Απαλλοτριώσεων. 
Βελτιώνεται και απλουστεύεται η διαδικασία παραχώρησης τίτλων ιδιοκτησίας σε αναδασμούς με το άρθρο 10, ώστε να απεμπλακούν εκκρεμείς αναδασμοί από παρερμηνείες της κείμενης νομοθεσίας, που λόγω νομίμων μεν, αλλά παρερμηνευμένων εφαρμογών της φορολογικής νομοθεσίας δεν ολοκληρώνονται και δεν παραχωρούνται οι τίτλοι ιδιοκτησίας εδώ και αρκετά χρόνια σε δεκάδες αναδασμούς σε όλη τη χώρα.
Με το άρθρο 11 του νομοσχεδίου γίνεται προσαρμογή των διατάξεων του ν.2527/1998 για το Κέντρο Προγραμματισμού και Οικονομικών Ερευνών, που αφορούν τον Κανονισμό Προμηθειών του ιδρύματος στην πραγματική κατάσταση που υπάρχει σήμερα, αναφορικά με το γεγονός ότι για τον Κανονισμό Προμηθειών του ανωτέρω νόμου χρειαζόταν κοινή υπουργική απόφαση των Υπουργών Εθνικής Οικονομίας και Οικονομικών. Τώρα συγχωνεύτηκαν τα δύο Υπουργεία σε ένα, επομένως τροποποιείται αυτή η διάταξη, ώστε να μπορεί απρόσκοπτα το ίδρυμα αυτό να συνεχίζει τις εργασίες του.
Το νομοσχέδιο στη συνέχεια, με το άρθρο 12, δίνει τη δυνατότητα στις ναυτιλιακές ακτοπλοϊκές εταιρείες Α.Ε. να αναπροσαρμόσουν εφάπαξ την αντικειμενική αξία των πλοίων τους. Στόχος των ρυθμίσεων αυτών είναι η πληρέστερη απεικόνιση της πραγματικής αξίας των στοιχείων του ενεργητικού των επιχειρήσεων αυτών. Η ρύθμιση αφορά όλο τον κλάδο και αποσκοπεί στην εξυγίανση των ισολογισμών των ναυτιλιακών ακτοπλοϊκών εταιρειών και στη δημιουργία υγιών ανταγωνιστικών επιχειρήσεων. Βεβαίως, με ειδική υπουργική απόφαση, η οποία θα εκδοθεί, θα καθορίζονται οι όροι, οι προϋποθέσεις, ο τρόπος με τον οποίον θα γίνεται αυτή η αντικειμενική απεικόνιση της αξίας των πλοίων των ναυτιλιακών ακτοπλοϊκών εταιρειών.
Κατόπιν το νομοσχέδιο αναφέρεται στη θεσμοθέτηση κινήτρων για την εξόφληση των ληξιπρόθεσμων χρεών προς το δημόσιο, με κατάργηση ή μείωση προστίμων και προσαυξήσεων, αλλά και με μέτρα για την ταχύτερη είσπραξή τους. Ειδικότερα θεωρούνται σε θετική κατεύθυνση οι διατάξεις που προβλέπουν πρώτον, τη μείωση του ανώτατου ορίου προσαυξήσεων εκπρόθεσμης καταβολής από 300% που ισχύει σήμερα σε 200%. 
Δεύτερον, παρέχεται η δυνατότητα τμηματικής καταβολής σε σαράντα οκτώ δόσεις, ενώ όπως είναι γνωστό, το ισχύον σήμερα νομοθετικό πλαίσιο δίνει τη δυνατότητα στους προϊσταμένους των ΔΟΥ να καθορίζουν είκοσι έξι δόσεις. Και βέβαια, αυτό αφορά ρυθμίσεις εκπρόθεσμης τμηματικής καταβολής για οφειλές μέχρι 200.000 ευρώ. 
Τρίτον, παρέχεται επίσης η δυνατότητα χορήγησης στον ίδιον οφειλέτη και δεύτερης διευκόλυνσης. Σε περίπτωση δηλαδή που κάποιος είχε μπει με προηγούμενες διατάξεις σε μια πρώτη ρύθμιση, θα μπορεί τώρα να προχωράει σε μια δεύτερη ρύθμιση από τον προϊστάμενο της ΔΟΥ. Επίσης, δίνεται η δυνατότητα και τρίτης διευκόλυνσης με δόσεις, σε περίπτωση που έχουν απολεσθεί οι δύο πρώτες. Αυτά όλα βέβαια θα συμβούν υπό προϋποθέσεις και όρους, τους οποίους θέτει το άρθρο 14 του νομοσχεδίου.

(ΒΑ)


Τέταρτον, δίνεται η δυνατότητα έκπτωσης 30% στις προσαυξήσεις που επιβάλλονται από την ημερομηνία υπαγωγής του οφειλέτη σε ρύθμιση τμηματικής καταβολής των χρεών που είναι ληξιπρόθεσμα. Τέλος, υπάρχει απαλλαγή κατά 50% των προσαυξήσεων των εκπρόθεσμων καταβολών που επιβαρύνουν οφειλές προς το δημόσιο ή προς τρίτους και έχουν αυτές οι οφειλές βεβαιωθεί είτε στις Δ.Ο.Υ. είτε στα τελωνεία μέχρι 31/12/2002 εφόσον αυτές καταβληθούν εφάπαξ μέχρι 31/10/2003, μέχρι τέλος του μήνα δηλαδή.
Με το άρθρο 15 του νομοσχεδίου, συμπληρώνονται οι παράγραφοι 2 και 3 του άρθρου 15 του ν.3091/2002 και ρυθμίζονται θέματα που αφορούν τον ειδικό φόρο επί των ακινήτων. Παρέχεται η δυνατότητα 7ετούς εξαίρεσης επιβολής του ειδικού φόρου επί των ακινήτων, του 3% δηλαδή, από της αρχικής ημερομηνίας έκδοσης της οικοδομικής άδειας και σε εταιρείες οι οποίες ανεγείρουν κτίρια ή άλλες εγκαταστάσεις για βιομηχανική, τουριστική ή εμπορική γενικώς επιχείρηση. 
Η ως άνω παροχή αυτής της δυνατότητας 7ετούς εξαίρεσης επιβολής του ειδικού φόρου, γίνεται διότι: κατ' αρχήν, το πνεύμα του νόμου με το οποίο θεσπίστηκε ο ειδικός αυτός φόρος επί των ακινήτων, δεν ήταν να δημιουργήσει εμπόδια σε θεσμικούς και άλλους διεθνείς επενδυτές που με υγιείς δραστηριότητες συμβάλλουν στην οικονομική ανάπτυξη της χώρας. Ούτε επίσης το πνεύμα του νόμου ήταν να δημιουργήσει αυτά τα προβλήματα σε Έλληνες κυρίως πλοιοκτήτες που διαθέτουν συνάλλαγμα από ναυτιλιακές δραστηριότητες για αγορά και ανέγερση ακινήτων στην Ελλάδα. Εξάλλου, δεν πρέπει να λησμονούμε ότι η ίδια 7ετής απαλλαγή ισχύει και στη φορολογία της μεγάλης ακίνητης περιουσίας. Η 7ετής αυτή εξαίρεση βασίζεται επιπλέον στο γεγονός κατ' αρχήν ότι η ανέγερση τέτοιων οικοδομημάτων, διαρκεί συνήθως περί τα 3 έτη από την έκδοση της οικοδομικής άδειας, ενώ στη συνέχεια, η περίοδος των αμέσως επομένων 4 ετών είναι καταγραμμένα μη κερδοφόρος. 
Το νομοσχέδιο βέβαια, για να έχει και διασφαλίσεις, θέτει τον όρο της αναδρομικής άρσης της 7ετούς διάρκειας εξαίρεσης από την επιβολή του ειδικού φόρου. Πότε; Αν η επιχείρηση δεν κάνει έναρξη λειτουργίας στα ακίνητα τα οποία έχουν αυτή την υπαγωγή μέσα σε 7 έτη από την αρχική έκδοση της οικοδομικής άδειας, ή αν αυτά τα ακίνητα μεταβιβασθούν, εκχωρηθούν, εκμισθωθούν, ή τέλος αν αυτά τα ακίνητα χρησιμοποιηθούν είτε από την ίδια εταιρεία είτε από τρίτο με οποιονδήποτε άλλο τρόπο, εκτός απ' αυτόν που αρχικώς είχε δηλωθεί για μια 10ετία. Επομένως, επί μια 10ετία έχει τη δυνατότητα η Ελεγκτική αρχή, η πολιτεία, να άρει αυτή την ειδική ρύθμιση. 
Με το άρθρο 17 του νομοσχεδίου, γίνονται ρυθμίσεις προκειμένου να υπάρχει η απρόσκοπτη εφαρμογή του νόμου 2860/2000.  Ο νόμος αυτός, όπως γνωρίζετε, έθεσε σε εφαρμογή το όλο σύστημα διαχείρισης, παρακολούθησης και ελέγχου του Κοινοτικού Πλαισίου Στήριξης. Κατά την εφαρμογή του ανωτέρω νόμου, αλλά και του προεδρικού διατάγματος 4/2002, προέκυψαν ορισμένα ερμηνευτικά θέματα σε ζητήματα κυρίως καθορισμού των αποζημιώσεων για επιτροπές και ομάδες εργασίας που συγκροτούνται με κοινές αποφάσεις του Υπουργού Οικονομίας και Οικονομικών και του καθ' ύλην αρμόδιου Υπουργού για την αντίστοιχη διαχειριστική αρχή, ή του γενικού γραμματέα της περιφέρειας. Παρ' όλο που αυτά ρυθμίζονται στο άρθρο 12 του ν.2860/2000, γίνεται επιπλέον μια ρητή αναφορά εξειδικευμένη ώστε να ρυθμίζονται τα θέματα αυτά και μάλιστα με αναδρομικότητα και παράλληλα να ρυθμίζονται και θέματα που έχουν σχέση με την υπηρεσιακή κατάσταση και εξέλιξη του προσωπικού που υπηρετεί ή είναι αποσπασμένο στις διαχειριστικές αρχές απ' άλλους φορείς του δημοσίου. 
Τέλος, με το άρθρο 18, αποσαφηνίζονται ζητήματα που αφορούν την ασφαλιστική κάλυψη του προσωπικού της Τράπεζας της Ελλάδος. Και είναι γνωστό ότι με το ειδικό καθεστώς και με τις ειδικές δεσμεύσεις της Τράπεζας της Ελλάδος, υπάρχει η υποχρέωση να ασφαλίζεται η βιωσιμότητα των εγγείων ασφαλιστικών ταμείων, αλλά επίσης, να λειτουργούν αυτά τα ταμεία ως αυτοτελή.
( MT )

Πιστεύω ότι με το νομοσχέδιο αυτό γίνεται πραγματικά μια προσαρμογή από την μία της νομοθεσίας μας στην κοινοτική νομοθεσία, αφετέρου δε δίνεται η δυνατότητα απλούστευσης και εκσυγχρονισμού της κείμενης νομοθεσίας της χώρας μας και επίσης καθορίζονται λεπτομέρειες εφαρμογής και ασφάλειας της χρήσης των ηλεκτρονικών υπηρεσιών. 
Παράλληλα με το νομοσχέδιο ρυθμίζονται θέματα που έχουν σχέση με δυσκαμψίες της διοίκησης, όσον αφορά το προσωπικό των διαχειριστικών αρχών. Επιβεβαιώνεται η ασφαλιστική και συνταξιοδοτική προοπτική και μεγαλώνει το αίσθημα ασφάλειας των εργαζομένων στην Τράπεζα της Ελλάδος. 
Όλα αυτά οδηγούν με μαθηματική ακρίβεια, κυρίες και κύριοι συνάδελφοι, στον έλεγχο του παρεχομένου προς τους πολίτες υπηρεσιών, οδηγούν στην εξοικονόμηση χρόνου και χρήματος προς τους επαγγελματίες, οδηγούν στον εξορθολογισμό των εσόδων και την πάταξη της φοροδιαφυγής, στην δικαιότερη κατανομή των φορολογικών βαρών και βεβαίως στην εξέλιξη για την ανάπτυξη και την βελτίωση των κανόνων της αγοράς, που γίνεται υγιής και ανταγωνιστική.
 Οδηγούν μέσα από το ηλεκτρονικό εμπόριο το δαιμόνιο του Έλληνα εμπόρου- επιχειρηματία να "σερφάρει", όπως λέγεται, στο διαδίκτυο, ανοίγοντας νέους εμπορικούς δρόμους. Οδηγούν στο να δώσουν νέα ώθηση στις διαχειριστικές αρχές, να ξεπεραστούν τυχόν αγκυλώσεις και να τακτοποιηθούν εκκρεμότητες του προσωπικού και να τροφοδοτηθούν οι διαχειριστικές αρχές με νέο αίμα έτοιμου και εξειδικευμένου προσωπικού. Οδηγούν τέλος, τους εργαζομένους στην Τράπεζα της Ελλάδος σε ανακούφιση με την διασφάλιση των απαραίτητων πόρων βιωσιμότητας των ασφαλιστικών και συνταξιοδοτικών τους ταμείων. 
Για το λόγο αυτό καλώ όλες τις πτέρυγες της Βουλής να ψηφίσουν το σχετικό νομοσχέδιο που εισάγεται από το Υπουργείο Οικονομίας και Οικονομικών. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας, ο κ. Κωστόπουλος έχει το λόγο. 
ΔΗΜΗΤΡΙΟΣ ΚΩΣΤΟΠΟΥΛΟΣ: Κύριοι συνάδελφοι, για πρώτη φορά μου τυχαίνει να εισηγούμαι νομοσχέδιο που να μην ούτε αρχή, ούτε μέση, ούτε τέλος, δεν έχει καν σπονδυλική στήλη. Είναι ένα νομοσχέδιο, το οποίο ναι μεν...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το ξαναείπατε και άλλη φορά για άλλα νομοσχέδια. 
ΔΗΜΗΤΡΙΟΣ ΚΩΣΤΟΠΟΥΛΟΣ: Όχι, δεν το έχω πει άλλη φορά εγώ. Μπορεί να λέω για αλαλούμ, αλλά αυτή τη φορά μου κάνει εντύπωση. 
Είναι ένα νομοσχέδιο πράγματι, το οποίο έχει να αντιμετωπίσει και στον κύριο κορμό του διάφορα θέματα, πάσης φύσεως και μορφής, κυρίως όμως στις τροπολογίες που φέρνετε. Εκεί κατά κανόνα, για άλλη μία φορά, νομίζω ότι κόντρα στο Σύνταγμα αυτές οι τροπολογίες δεν συνάδουν με το νομοσχέδιο. Και σε αυτό θα αναφερθώ...
ΚΥΡΙΑΚΟΣ ΣΠΥΡΙΟΥΝΗΣ: Η Αντιπολίτευση αυτό το ρόλο έχει. 
ΔΗΜΗΤΡΙΟΣ ΚΩΣΤΟΠΟΥΛΟΣ: Αυτό το ρόλο έχουμε και αυτό οφείλουμε να κάνουμε. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, μην διακόπτετε σας παρακαλώ.
ΔΗΜΗΤΡΙΟΣ ΚΩΣΤΟΠΟΥΛΟΣ: Κύριοι συνάδελφοι, το νομοσχέδιο αυτό για άλλη μια φορά -κατά τη δική μου άποψη- δεν κάνει τίποτα λιγότερο ή περισσότερο από το να διορθώνει τα κακώς κείμενα των προηγούμενων νόμων. Και ενώ αρχικά διαπιστώνει κανείς ότι υπάρχουν 18 άρθρα, αν εξαιρέσουμε τα πρώτα άρθρα τα οποία αναφέρονται σε ενσωμάτωση οδηγιών της Ευρωπαϊκής Ένωσης, στο εσωτερικό δίκαιο, και που αναφέρονται στην έκδοση τιμολογίων, την διακίνηση αγαθών, το ΦΠΑ κλπ -και τα οποία εμείς λέμε εξ ορισμού ότι θα ψηφίσουμε και σαν άρθρα, διότι είναι οδηγίες της Ευρωπαϊκής Ένωσης και αφορούν ουσιαστικά την οργάνωση του Υπουργείου Οικονομικών- τα υπόλοιπα άρθρα κατά το σύνολό τους δεν είναι τίποτα περισσότερο ή λιγότερο παρά συμπληρώσεις, τροποποιήσεις λαθών του παρελθόντος. 
Όταν θα τα δούμε και στην κατ' ιδίαν συζήτηση, των άρθρων, θα δείτε ότι διορθώνονται ή συμπληρώνονται άρθρα του παρελθόντος. Και τα άρθρα από το 9ο μέχρι το 18ο και οι τροπολογίες οι περισσότερες, αν όχι όλες. 
ΧΡΗΣΤΟΣ ΜΑΓΚΟΥΦΗΣ: Αυτό καλό είναι. 
ΔΗΜΗΤΡΙΟΣ ΚΩΣΤΟΠΟΥΛΟΣ: Αυτό σημαίνει και το έχουμε επισημάνει πολλές φορές στην Βουλή ότι τα νομοσχέδια έρχονται αμελέτητα, έρχονται ουσιαστικά χωρίς φιλοσοφία, έρχονται την τελευταία στιγμή για να καλύψουν κενά και τρέχοντα θέματα. 
Αυτή είναι η νομοθεσία των τελευταίων ετών. Κατά την δική μας άποψη θα έπρεπε η Κυβέρνηση -και της το έχουμε πει κατά κανόνα πάρα πολλές φορές κατά το παρελθόν- να φέρνει νομοθετήματα καλά μελετημένα, να τα έχουν επεξεργαστεί και οι κοινωνικοί φορείς και ο πολιτικός κόσμος αν θέλουμε να έχουμε σωστή νομοθεσία, πάνω στην οποία να δημιουργήσουμε ένα σύγχρονο κράτος, ένα κράτος το οποίο θα πρέπει να αναπτυχθεί και να γίνει εφάμιλλο των ευρωπαϊκών. 
Θα έρθω λοιπόν στα επιμέρους θέματα, διότι δεν μπορώ να κάνω και αλλιώς. Δεν έχω τίποτα άλλο να πω, ει μη μόνο θα κάνω γενική πολιτική ασχολούμενος κυρίως με τα άρθρα τα οποία προβλέπει το νομοσχέδιο. 
(ΜΒ)


 


Πάω στο πρώτο άρθρο το οποίο αναφέρεται, μετά την κωδικοποίηση όπως είπα των διατάξεων, στην απόφαση της Τακτικής Γενικής Συνελεύσεως. Η Γενική Συνέλευση της Τράπεζας της Ελλάδος, κυρίες και κύριοι συνάδελφοι, πήρε ορισμένες αποφάσεις. Εμείς δεν έχουμε καμία αντίρρηση να ψηφίσουμε αυτές τις επιμέρους διατάξεις, όμως -κι εδώ, κύριε Υπουργέ, δεν δώσατε απάντηση παρ' όλο που προκληθήκατε και στην Επιτροπή-  σε δύο άρθρα, σε δύο επιμέρους διατάξεις αναφέρεται ότι η Τράπεζα της Ελλάδος για πρώτη φορά από ιδρύσεώς της, από το 1927 μέχρι σήμερα παρέχει το δικαίωμα στον εαυτό της να αγοράζει ακίνητα -πρώτον- για οποιαδήποτε χρήση κι όχι μόνο για στέγαση των υπηρεσιών και δεύτερον να αγοράζει τις δικές της μετοχές και κυρίως μετοχές -θα μπορούσε να υπάρχει και κάποια αιτιολογία- και άλλων εταιριών. 
Τι κάνει η Τράπεζα της Ελλάδος; Εισέρχεται, μπαίνει στο ν. 2190, όπως υπάρχει και πάνω στον οποίο εδράζονται και άλλες τράπεζες ή εξακολουθεί να παραμένει η κεντρική μας τράπεζα με τον σκοπό, έστω τον περιορισμένο που έχει σήμερα, παρακολούθησης κι ελέγχου του πληθωρισμού; Διότι άλλως κακώς φέρνονται αυτές οι διατάξεις και μου κάνει εντύπωση γιατί η Κυβέρνηση τις έχει αποδεχθεί. 
Ένα άλλο θέμα το οποίο αναφέρεται -και μια και αναφέρομαι στην Τράπεζα της Ελλάδος εδώ θα ήθελα να πω και λίγα πράγματα και για τις τράπεζες σήμερα, κύριε Υπουργέ- είναι και το θέμα του ασφαλιστικού των υπαλλήλων της Τράπεζας της Ελλάδος. Εμείς εξ ορισμού -το δήλωσα και στη Διαρκή Επιτροπή Οικονομικών- ψηφίζουμε τη διάταξη γιατί πιστεύουμε ότι επικαιροποιεί την υποχρέωση την οποία έχει η Τράπεζα της Ελλάδος στους υπαλλήλους της για να καλύπτει και τους μισθούς και τις συντάξεις. Εδώ όμως, κύριε Υπουργέ, υπάρχει μια μεγάλη ηθική ευθύνη της Κυβέρνησης. Πότε έλεγε την αλήθεια και πότε κορόιδευε τον ελληνικό λαό; Όταν ψήφισε το ν. 3029 ο οποίος αφορούσε τα ασφαλιστικά και έλεγε ότι οι πάντες περιλαμβάνονται σ' αυτό το ασφαλιστικό ή σήμερα που έρχεται υπό την πίεση των υπαλλήλων -που καλά κάνουν- και που ευρισκομένη σε προεκλογική περίοδο υποχρεώνεται να επαναπροσδιορίσει τη θέση της; Ένα μεγάλο θέμα λοιπόν το οποίο δημιουργείται, κύριε Υπουργέ, και το οποίο η Κυβέρνηση δεν τολμάει να ακουμπήσει είναι το θέμα των ασφαλιστικών ταμείων και γενικά των ασφαλειών των υπαλλήλων των τραπεζών. Τι κάνετε με αυτό το θέμα; Και αν μου πείτε "θα το δούμε στο μέλλον" θα έλεγα ότι αφορά κάποιους υπαλλήλους και θα δούμε το ασφαλιστικό τους. Το ασφαλιστικό σύστημα των τραπεζών είναι συνδεδεμένο με την ύπαρξη αυτών τούτων των τραπεζών. Λέγεται μάλιστα κατά κόρον ότι η Εμπορική Τράπεζα δεν μπορεί να πουληθεί διότι δεν έχει λυθεί το ασφαλιστικό των υπαλλήλων της. Ανοίξατε λοιπόν τους ασκούς του Αιόλου σήμερα και θα έρθουν και άλλοι τραπεζίτες και θα ζητήσουν τα δικά τους και θα έχουν και δίκιο και θα πρέπει -επαναλαμβάνω- το συντομότερο δυνατόν να αντιμετωπίσετε το ασφαλιστικό, διότι όταν μάλιστα σε ένα, ενάμισι, δύο χρόνια εφαρμοστούν τα Διεθνή Λογιστικά Πρότυπα, τότε μαζί με το ασφαλιστικό οι τράπεζες -και με τόσα άλλα προβλήματα μερικές τράπεζες- και οι ασφαλιστικές εταιρίες θα έχουν και πρόβλημα φερεγγυότητος και επιβιώσεως.
Επομένως, κύριε Υπουργέ, είναι ένα σοβαρότατο θέμα το οποίο η Κυβέρνησή σας πρέπει να λύσει άμεσα, αν και δεν το βλέπω. Η επόμενη κυβέρνηση θα επωμιστεί και αυτή την ευθύνη.
Να πάω τώρα σε κάτι άλλο. Διαβάσαμε σήμερα κατά κόρον, κύριε Υπουργέ, ότι επωλήθη -και με πανηγυρισμούς- από τη ΔΕΚΑ το 10% της Εθνικής Τράπεζας. Μπράβο σας! Καλά κάνατε. Κατ' αρχήν γιατί αυτό το άγχος και σε μία περίοδο κατά την οποία το Χρηματιστήριο βρίσκεται στα κάτω του; Δεύτερον, τι σημαίνει κύριε Υπουργέ; Για άλλη μια φορά πουλάμε την περιουσία του Ελληνικού Δημοσίου για να καλύπτουμε -ούτε καν τη μείωση του δημοσίου χρέους- ανάγκες και ελλείμματα του Προϋπολογισμού; Αυτός είναι ο στόχος σας, αυτός είναι ο προορισμός σας, αυτή είναι η ουσιαστική δουλειά την οποία έχετε να κάνετε; Όταν λέμε "αποκρατικοποιήσεις" -το έχουμε πει εκατό φορές- δεν σημαίνει ότι πουλάμε τμήματα. Να θυμίσω τον ΟΤΕ. Μας λέγατε πριν από δέκα χρόνια: "ούτε μία μετοχή στον ιδιωτικό τομέα". Κομμάτια να γίνει που αλλάξατε και νοοτροπία και απόφαση, όχι όμως τον ΟΤΕ να τον κάνουμε "κουρελού", όχι τον ΟΤΕ να τον δίνουμε κάθε λίγο και λιγάκι, όταν έχουμε ανάγκη ταμειακό να πουλάμε ένα τμήμα και να μην γνωρίζει σήμερα η δεξιά τι ποιεί η  αριστερά. Είναι κρατικός οργανισμός ο ΟΤΕ; Υπάγεται στον έλεγχο της Βουλής των Ελλήνων; Είναι ιδιωτικός; Τι γίνεται με τη διοίκηση του ΟΤΕ η οποία συνεχώς αντικαθίσταται για λόγους α' ή β' που δεν είναι της παρούσης να αναφέρω; 
Λέω λοιπόν και επανέρχομαι ότι οι κρατικές τράπεζες δεν πωλούνται για να καλύπτουν ταμειακά ελλείμματα. Πωλούνται, αν θέλουμε να τις πουλήσουμε, -εμείς είμαστε αντίθετοι στο να πουληθεί η Εθνική Τράπεζα- για λόγους διαρθρωτικών αλλαγών, βαθιών τομών στην οικονομία, αν θέλουμε να έχουμε επιχειρήσεις ανταγωνιστικές, σύγχρονες, να απελευθερώσουμε παραγωγικές δυνάμεις, να υπάρξει άμιλλα, να δημιουργηθούν θέσεις εργασίας και  αύξηση του πλούτου της χώρας μας.
gk

Αυτή είναι η έννοια των αποκρατικοποιήσεων και όχι των καλυμμάτων των ταμείων.
Να πάω όμως και παρακάτω. Μας φέρατε εδώ μια διάταξη για τις απαλλοτριώσεις. Πήρατε πίσω, κύριε Υπουργέ, το κυρίως θέμα; Και εάν δεν το πήρατε, διαβάσατε την έκθεση της Επιστημονικής Επιτροπής της Βουλής, η οποία θέτει και ένα άλλο θέμα. 
Εγώ θα επιμείνω στο θέμα ότι το τίμημα των απαλλοτριούμενων ακινήτων προσδιορίζεται -λέτε- κυρίως από την αντικειμενική αξία. Επιμένω και το θεωρώ ανήθικο, το θεωρώ άδικο, το θεωρώ παράλογο και το θεωρώ και αντισυνταγματικό, διότι κατά τη δική μου προσωπική άποψη δεν προβλέπει κάτι τέτοιο το Σύνταγμα. Το Σύνταγμα μιλά για πλήρη αποζημίωση αναφερόμενο ουσιαστικά σε πραγματική αξία.
Συνεπώς -το είπαμε και προχθές στην Επιτροπή- να πάρετε πίσω αυτό που αναφέρετε κυρίως για την αντικειμενική αξία, διότι κατευθύνετε το δικαστή στο να προσδιορίζει τις αξίες των απαλλοτριούμενων ακινήτων στις αντικειμενικές αξίες, όταν είναι γνωστό ότι αυτές δεν είναι οι πραγματικές. Μπορεί κάπου να συμπίπτουν, αλλά κατά κανόνα δεν είναι οι πραγματικές. 
Επίσης η Επιστημονική Επιτροπή της Βουλής σας θέτει και ένα άλλο θέμα και σας λέει -και πολύ σωστά- πως αναφέρετε ότι το δικαστήριο θα βγάζει την τιμή σύμφωνα με τα συμβόλαια. Όμως το Σύνταγμα λέει "κατά τη στιγμή της εκδικάσεως". Δείτε το και αυτό, διότι δημιουργεί ένα πρόσθετο λόγο αντισυνταγματικότητας και διορθώστε το, πριν είναι αργά.
Να πάμε και σε κάποια άλλα θέματα, τα οποία μας αναφέρετε εδώ, όπως είναι, κύριοι συνάδελφοι, το θέμα των ρυθμίσεων της μείωσης των προστίμων που από 300% για καθυστερήσεις οφειλών στο δημόσιο τις μεταφέρετε και τις μειώνετε σε 200%. Νομίζω ότι είναι αυτό είναι προς τη σωστή κατεύθυνση, όπως επίσης προς τη σωστή κατεύθυνση είναι και η αλάφρωση -εν πάση περιπτώσει- των τιμών και η απαλλαγή κατά ένα 30% σε αυτούς που έχουν ροή πληρωμών -είναι κανονικοί οφειλέτες- και πολύ σωστότερο είναι ότι οι δόσεις έγιναν σαράντα οκτώ από είκοσι έξι που ήταν μέχρι πρότινος. 
Κατά κανόνα φωνάζαμε και στο παρελθόν οι δόσεις αυτές να φθάσουν τις σαράντα οκτώ, διότι θα πρέπει να δώσουμε τη δυνατότητα στους οφειλέτες -τους καλοπροαίρετους και όχι τους κακοπροαίρετους- να μπορούν να εξοφλήσουν τα χρέη τους. Αυτό το πράγμα μέχρι σήμερα δεν το κάνατε, όμως το κάνετε σήμερα και τούτο πάλι για λόγους προεκλογικούς. Είναι, λοιπόν, προς τη σωστή κατεύθυνση.
Όμως -εν προκειμένω- μια και απαλλάσσετε προσθέτων αυξήσεων και πολλών ποσοστών επιβαρύνσεων από τους Έλληνες πολίτες και το ελληνικό δημόσιο παίρνει αυτή την πρωτοβουλία, εμείς επ' αυτής της ευκαιρίας φέραμε ξανά την τροπολογία για τα πανωτόκια, διότι είναι ευκαιρία, αφού πλέον και το νομοσχέδιο καθίσταται σχετικό για να την καταθέσουμε. Λέμε στην Κυβέρνηση για άλλη μια φορά ότι υπάρχουν Έλληνες επιχειρηματίες που κατεστράφησαν από τα πανωτόκια των τραπεζών. Και σας επαναλαμβάνω ότι δεν ομιλώ για τους κακοπροαίρετους επιχειρηματίες, ομιλώ για τους καλοπροαίρετους, τους ανθρώπους που έπεσαν έξω ένεκα διαφόρων αιτίων και λόγων που κατά εποχές υπήρξαν.
Είπαμε, λοιπόν, στο παρελθόν και επιμένουμε ότι η επιβάρυνση δεν μπορεί να πάει παραπάνω από το τριπλάσιο του αρχικού δανείου περιλαμβανομένων και των εξόδων και των τόκων και των πανωτοκίων, διότι αυτό και ικανοποίηση αποτελεί στις τράπεζες και δεν πέφτουν έξω -όπως ισχυριστήκατε, κύριε Υπουργέ- και δίνει μια πραγματική λύση του προβλήματος και για τους αγρότες, οι οποίοι έχουν καταστραφεί και τους έχει πάρει τη γη η Αγροτική Τράπεζα, και αντίστοιχα για τους κτηνοτρόφους μας και κυρίως για τους μικροεπιχειρηματίες και τους επιχειρηματίες, οι οποίοι έχασαν τις περιουσίες τους, έχασαν τα σπίτιά τους και κυρίως έγιναν και αυτοί -ας μου επιτραπεί η έκφραση- στην κοινωνία δακτυλοδεικτούμενοι, διότι κάποιος διευθυντής ή κάποιοι τραπεζίτες κυρίως των υποκαταστημάτων υπήρξαν βασιλικότεροι του βασιλέως και αυστηρότεροι από την κοινή λογική. Έτσι αυτοί οι άνθρωποι οδηγήθηκαν σε καταστροφή. 
Υπάρχει μια δική μας τροπολογία, η οποία είναι πολύ καλά μελετημένη και η οποία, εάν δεν γίνει δεκτή σήμερα από τη Βουλή των Ελλήνων και βασικά από την πλειοψηφία, σας δηλώνουμε ότι εμείς έχουμε δεσμευτεί ότι αυτό το κομμάτι, όπως έχει, θα γίνει νόμος του κράτους, όταν με το καλό σε λίγους μήνες θα είμαστε Κυβέρνηση.

TS


Ένα άλλο κομμάτι που αναφέρεται, κύριοι συνάδελφοι, στο θέμα της μείωσης του ειδικού φόρου των καυσίμων, αξιώθηκε τελικά να το φέρει η Κυβέρνηση, έστω και στο τελευταίο διάστημα του βίου της. Από τις παραμονές των εκλογών του '96, που πρωτοανέλαβε Πρωθυπουργός ο κύριος Σημίτης, η Νέα Δημοκρατία είχε ένα πρόγραμμα για τους αγρότες, το οποίο εξακολουθεί να έχει, βεβαίως πάντοτε συντηρούμενο, γιατί όπως ξέρετε, τα προγράμματα είναι δυναμικά και μιας και η ζωή προχωράει, πρέπει να διορθώνονται και να συμπληρώνονται. 
Ένα από τα θέματα τα οποία θίγαμε τότε, ήταν και το θέμα της μείωσης του κόστους παραγωγής των αγροτικών προϊόντων. 
ΚΥΡΙΑΚΟΣ ΣΠΥΡΙΟΥΝΗΣ: Είναι αλήθεια.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ένα από αυτά τα μεγάλα θέματα ήταν η μείωση του ειδικού φόρου των καυσίμων. 
Θα θυμόσαστε βεβαίως ότι τότε μας λοιδορούσατε. Τότε μας λέγατε ότι αυτό δεν είναι δυνατόν να γίνει, δεν μπορεί να γίνει διαδικαστικά και ότι απαιτούνταν μεγάλα κονδύλια.
Εδώ βλέπω ότι τα κονδύλια είναι ελάχιστα. Διάβασα την Έκθεση του Λογιστηρίου και νομίζω ότι αναφέρεται σε 90.000.000 ευρώ, δηλαδή σε 30.000.000.000 δραχμές. Αυτά ήταν τα μεγάλα κονδύλια, τα οποία φοβόσασταν από το '96 μέχρι σήμερα; Και μπράβο σας σήμερα που προς τη σωστή κατεύθυνση εφαρμόζετε ένα κομμάτι του προγράμματός μας, για να μην το φτιάξουμε εμείς μετά από μήνες.
Όμως, είναι αρκετό για να έχουμε μείωση του κόστους των αγροτών; Αφού πήρατε ένα κομμάτι από το πρόγραμμά μας, δεν το παίρνατε τουλάχιστον ολόκληρο, για να έχουμε μια σωστή αντιμετώπιση των αγροτών και να μείνουν τα παιδιά μας στην επαρχία, να μείνουν κάποιοι να δουλεύουν και να παράγουν αγροτικά προϊόντα;
Κύριοι συνάδελφοι, αυτό το νομοσχέδιο, το οποίο όπως είπα είναι αποσπασματικό -ας μου επιτραπεί η έκφραση, είναι μια "κουρελού" διαφόρων διατάξεων- επειδή περιέχει περίεργες και απαράδεκτες διατάξεις -στην κατ' άρθρον συζήτηση θα πούμε ακόμα περισσότερα- και κυρίως επειδή το θεωρούμε ότι είναι ένα νομοσχέδιο βολέματος των διαφόρων επιμέρους θεμάτων, το καταψηφίζουμε επί της αρχής.
Αυτό δεν σημαίνει ότι δεν θα ψηφίσουμε, κάποιες επιμέρους διατάξεις.
ΚΥΡΙΑΚΟΣ ΣΠΥΡΙΟΥΝΗΣ: Θα σας χειροκροτούσα, αλλά τώρα τα χαλάσατε.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μη διακόπτετε τον ομιλητή.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Όχι, στον κύριο συνάδελφο είπα να μη σας διακόπτει. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εντάξει, ας χειροκροτήσει και ένας συνάδελφος του ΠΑΣΟΚ.
ΠΡΟΕΔΡΕΥΩΝ (Κωνσταντίνος Γείτονας): Είπε ότι θα σας χειροκροτούσε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μα, ήδη χειροκροτεί, κύριε Πρόεδρε.
ΚΥΡΙΑΚΟΣ ΣΠΥΡΙΟΥΝΗΣ: Ήμουν έτοιμος να σας χειροκροτήσω.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ μία σύσταση έχω να κάνω, κύριοι συνάδελφοι και κύριε Υπουργέ. Ό,τι φέρετε από εδώ και πέρα, τουλάχιστον να είναι για το καλό της πατρίδας, χωρίς σκοπιμότητες, διότι δεν προσφέρει τίποτα ούτε στην αξιοπιστία της Κυβέρνησης ούτε σε πιθανές ψήφους. Αυτό το θέμα έχει τελειώσει .
Ευχαριστώ πολύ.
(Χειροκροτήματα)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Άγγελος Τζέκης εκ μέρους του Κομμουνιστικού Κόμματος Ελλάδας έχει το λόγο.
ΆΓΓΕΛΟΣ ΤΖΕΚΗΣ: Κύριε Πρόεδρε, θα πάρα και δύο, τρία λεπτά από τη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Τζέκη, θα προσπαθήσετε μέσα στο χρόνο που σας δίνετε να πείτε τις απόψεις σας. Έχετε την εμπειρία και μπορείτε να το κάνετε για να διευκολυνθούμε όλοι. 
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, πράγματι έχουμε ένα νομοσχέδιο που δεν έχει ενιαία δομή. Παρόλα αυτά, όμως κάθε νομοσχέδιο έχει πολιτικές και ιδεολογικές θέσεις, όπως είναι ξεκάθαρο.
Πιστεύουμε ότι και με το παρόν νομοσχέδιο, που αναφέρεται στους κανόνες τιμολόγησης του Φόρου Προστιθέμενης Αξίας ηλεκτρονικών υπηρεσιών, η Κυβέρνηση για μια ακόμα φορά νομοθετεί ουσιαστικά με τις άλλες διατάξεις. 
Τα δύο πρώτα κεφάλαια που αναφέρονται στην εναρμόνιση της νομοθεσίας με την κοινοτική νομοθεσία όσον αφορά στον Φόρο Προστιθέμενης Αξίας για την έκδοση ηλεκτρονικών τιμολογίων μέσω του διαδικτύου, είναι μια προσαρμογή που γίνεται, όπως και σε όλους του άλλους τομείς.
Εκείνο βέβαια που εμάς μας ενδιαφέρει, είναι ότι και μέσω του ηλεκτρονικού διαδικτύου δεν υπάρχει προστασία του καταναλωτή και μάλιστα προσπαθεί η Ευρωπαϊκή Ένωση να συγκεντρώσει όλο αυτό το ηλεκτρονικό εμπόριο στα πλαίσια του ανταγωνισμού κυρίως με τις Ηνωμένες Πολιτείες της Αμερικής, αλλά και με την Ιαπωνία. Σε αυτό το σημείο βλέπουμε μια προσαρμογή. Οι άλλες διατάξεις, όμως, είναι σημαντικές.
 Προσπαθεί η Κυβέρνηση μέσα από αυτές τις λέξεις να αποκρύψει για μια ακόμα φορά την ουσία.
(ST)










Τότε μας λοιδωρούσατε.

Δηλαδή ότι αυτές οι διατάξεις προωθούνται στα πλαίσια στήριξης της λεγόμενης ανταγωνιστικότητας και ιδίως της ενίσχυσης της επιχειρηματικότητας. Τι θέλω να πω με αυτό; Ότι η Κυβέρνηση είναι σωστά προσανατολισμένη στο να κάνει μεγάλες φοροαπαλλαγές και άλλου είδους ρυθμίσεις προς όφελος βέβαια των μεγαλοεπιχειρηματιών. Είναι συνέχεια των φοροαπαλλαγών που έχουν γίνει μέχρι σήμερα όχι μόνο από την Κυβέρνηση του ΠΑΣΟΚ, αλλά και από την Κυβέρνηση της Νέας Δημοκρατίας. 
Μάλιστα, στην έκθεση του Γενικού Λογιστηρίου του Κράτους αναφέρεται ότι είναι ακαθόριστη η απώλεια των εσόδων του δημοσίου από αυτές τις ρυθμίσεις. Έτσι, αποδεικνύεται για μια ακόμη φορά ότι τα όρια της οικονομίας είναι απεριόριστα όταν πρόκειται να ρυθμίσει η Κυβέρνηση προς όφελος του κεφαλαίου διάφορα ζητήματα, όταν όμως πρόκειται για αιτήματα του εργαζόμενου λαού, εκεί τα όρια δεν αντέχουν ή αντέχουν μόνο για τα επιδόματα και τις παροχές ελεημοσύνης, όπως είναι το ΕΚΑΣ, οι αυξήσεις του ΟΓΑ και άλλων ειδών κατηγορίες. 
Κύριε Πρόεδρε, κυρίες και κύριοι Βουλευτές, με το Ν. 3091/2002 η Κυβέρνηση φορολόγησε με ειδικό ετήσιο φόρο 3% τις εξωχώριες εταιρείες που κατείχαν ακίνητα στη χώρες μας, τις περίφημες off-shore εταιρείες. Μάλιστα, η διάταξη αυτή εμφανίστηκε τότε από τον Υπουργό κ. Χριστοδουλάκη ως παράδειγμα ότι η Κυβέρνηση τα βάζει με τους μεγαλοεπιχειρηματίες.  Σήμερα βέβαια, μετά από εννιά-δέκα μήνες, βλέπουμε την ίδια Κυβέρνηση με το παρόν νομοσχέδιο να διευρύνει τις εξαιρέσεις του νόμου εκείνου από την καταβολή και αυτού του μικρού φόρου για τα ακίνητα που ανήκουν στις εξωχώριες εταιρείες. 
Στην ουσία δηλαδή, κυρίες και κύριοι Βουλευτές, έχουμε κατάργηση του ειδικού φόρου επάνω στις συγκεκριμένες εταιρείες. Δεν πληρώνουν δηλαδή πλέον φόρο και παραμένουν άγνωστοι οι μέτοχοι τόσο στις φορολογικές όσο και στις δικαστικές αρχές. Στις εξαιρέσεις αυτές συμπεριλαμβάνονται και οι εξωχώριες εταιρείες, τα ακίνητα των οποίων αποκτήθηκαν από ναυτιλιακή δραστηριότητα. Είναι μια νέα φοροαπαλλαγή προς τους εφοπλιστές και δεν είναι η μόνη. Τι εννοώ; Ότι με το παρόν νομοσχέδιο δίνεται η δυνατότητα στους εφοπλιστές να αναπροσαρμόζουν την αξία των πλοίων των ακτοπλοϊκών εταιρειών μέχρι 31-12-2003 όπως τους συμφέρει. Ανάλογα θα είναι προς τα πάνω ή προς τα κάτω. 
Αναφέρει βέβαια η εισηγητική έκθεση  τους λόγους για τους οποίους γίνεται αυτό: για την εξυγίανση των ισολογισμών τους και για να γίνουν υγιείς και ανταγωνιστικές οι εταιρείες. Βέβαια, τυχόν αρνητική διαφορά από την αναπροσαρμογή αυτή θα μεταφέρεται σε χρέωση των αποθεματικών που θα φορολογούνται όχι με το 35%, όπως προβλέπει η ισχύουσα νομοθεσία, αλλά με το 17,5%. Δηλαδή έχουμε μία μείωση φοροαπαλλαγής κατά 50%. Αυτό βέβαια από τα δημοσιεύματα που υπάρχουν ήταν χρόνιο, πάγιο αίτημα της Ένωσης Εφοπλιστών Ακτοπλοΐας και αυτό βγαίνει μέσα από τις δηλώσεις του Προέδρου κ. Σαρρή στο Βήμα τις προάλλες.
Αλλά όμως τα προνόμια των εφοπλιστών, των μεγαλοεπιχειρηματιών δεν είναι μόνο αυτά. Έχουμε μέχρι τώρα την απελευθέρωση των ακτοπλοϊκών συγκοινωνιών και μάλιστα έχουμε την επιδότησή τους, την πριμοδότησή τους για τις άγονες περιοχές μέσω του κρατικού προϋπολογισμού. Έχουμε το αφορολόγητο πετρέλαιο, δηλαδή δεν πληρώνουν ούτε τον ειδικό φόρο κατανάλωση ούτε ΦΠΑ, το παίρνουν σε τιμές transit. Έχουμε την ποντοπόρο ναυτιλία. Για να γίνει εισαγωγή στο Χρηματιστήριο έχουμε μεγάλες φοροαπαλλαγές. 
Και βέβαια, από τη μια έχουμε αυτή τη στάση της ελληνικής Κυβέρνησης προς τους εφοπλιστές, αλλά από την άλλη όμως έχουμε ακριβώς την αντίθετη στάση προς τους ναυτεργάτες. Κανένα μισθολογικό και συνταξιοδοτικό αίτημα δεν έχει γίνει αποδεκτό και όχι μόνο αυτό, αλλά οι ναυτεργάτες δοκίμασαν και τις διώξεις, δηλαδή τον αυταρχισμό της Κυβέρνησης και την πολιτική επιστράτευση για πάνω από ένα μήνα. Εάν αυτή, λοιπόν, η πολιτική δεν έχει χαρακτήρα ταξικό, τότε ας μας πει η Κυβέρνηση ποιανού τα συμφέροντα εξυπηρετεί.
Κυρίες και κύριοι συνάδελφοι, επίσης η ίδια αντιλαϊκή, άδικη πολιτική της Κυβέρνησης αποδεικνύεται και από μια άλλη διάταξη του σχεδίου νόμου που αναφέρεται στις αναγκαστικές απαλλοτριώσεις. Ενώ με τον προηγούμενο νόμο, τον 2882/2001 προέβλεπε ότι η απαλλοτρίωση γίνεται με την αξία που είχαν κατά το κρίσιμο διάστημα της απαλλοτρίωσης, δηλαδή με τις τρέχουσες, τις πραγματικές αξίες και βέβαια αυτές οι αξίες προσδιορίζονταν από το αρμόδιο δικαστήριο, τώρα έρχεται η Κυβέρνηση για να βάλει μέσα στο σχέδιο νόμου ότι αυτό θα γίνεται κυρίως από τις αντικειμενικές αξίες. 
(XF)

Δηλαδή βάζει το πλαίσιο μέσα από το οποίο ο νομοθέτης θα βγάζει απόφαση για χαμηλότερες τιμές από τις τρέχουσες ή τις πραγματικές. Το δημόσιο συνεπώς θα πληρώνει λιγότερα ενώ σε ανάλογες περιπτώσεις όπως είπα προηγουμένως είδαμε τι στάση κράτησε προς τους μεγαλοεπιχειρηματίες. 
Τελευταία γίναμε μάρτυρες του ξεσηκωμού σε λαϊκές περιοχές. Εκεί που γίνονταν απαλλοτριώσεις τους δίνονταν πέντε και έξι εκατομμύρια για να αγοράσουν ένα σπίτι σε άλλη περιοχή που κόστιζε είκοσι και τριάντα εκατομμύρια. Απευθυνόμαστε σε εκείνα τα λαϊκά στρώματα που και από αυτό το νομοσχέδιο θα έχουν μεγάλο χάσιμο.  Και η αρμόδια επιτροπή της Βουλής σας το επισημαίνει αυτό και αναφέρεται και στο Σύνταγμα ότι η αξία δεν μπορεί να βγαίνει όπως εσείς τη βάζετε. Αφήστε λοιπόν να υπάρχει ο ν.2882/2001 και να βγάζει την απόφαση ο δικαστής μέσα από τις τρέχουσες και πραγματικές αξίες.
Εδώ φαίνεται η προσπάθεια της Κυβέρνησης προκειμένου να αντιμετωπίσει αν θέλετε και τα μεγάλα ελλείμματα που έχει, να πάρει από τα λαϊκά νοικοκυριά ενώ από την άλλη βλέπουμε πως αντιμετωπίζει τους μεγαλοεπιχειρηματίες. Άρα και εδώ πρέπει να πάρετε πίσω αυτή τη διάταξη. Και θα καταθέσω και το αίτημα που  υπέβαλε στην επιτροπή η Πανελλήνια Ομοσπονδία Ιδιοκτητών Ακινήτων.
(Στο σημείο αυτό ο Βουλευτής κ. Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριε Πρόεδρε, κυρίες και κύριοι συνάδελφοι, γίνονται αλλαγές και στο ν.2860/2000 που  αφορά τη διαχείριση, παρακολούθηση και έλεγχο του Κοινοτικού Πλαισίου Στήριξης. Όμως η Κυβέρνηση δεν παίρνει υπόψη τα αιτήματα που έχει υποβάλλει ο Σύλλογος Εργαζομένων στη Μονάδα Οργάνωσης και Διαχείρισης του Γ' Κοινοτικού Πλαισίου Στήριξης Α.Ε. Μάλιστα τα αιτήματά τους σας τα έχουν υποβάλλει εδώ και καιρό. Αυτά τα αιτήματα δεν τα παίρνετε υπόψη σας. Όμως εδώ με αποφάσεις του Υπουργείου σας καθορίζετε αυξήσεις των μελών διαφόρων επιτροπών. Αλλά για να μετατρέψετε τις συμβάσεις ορισμένου χρόνου σε αορίστου χρόνου δεν κάνετε τίποτα. Και γι' αυτό το ζήτημα θα καταθέσουμε το σχετικό υπόμνημα του Συλλόγου. 
(Στο σημείο αυτό ο Βουλευτής κ. Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εμείς στηρίζουμε τα αιτήματα του Συλλόγου γιατί είναι και δίκαια και ρεαλιστικά. 
Κύριε Πρόεδρε, η Κυβέρνηση προχωρεί με διάταξη στην τροποποίηση της Τράπεζας της Ελλάδας. Συνεχίζεται και σε αυτό το σημείο η προσαρμογή στα νέα δεδομένα. Και τα νέα δεδομένα είναι η ολοκλήρωση της Ευρωπαϊκής Ένωσης και η είσοδος της χώρας μας στην ΟΝΕ. Υπάρχει δηλαδή ένας πλήρης έλεγχος της Τράπεζας της Ελλάδας και γενικότερα του χρηματοπιστωτικού συστήματος από την Ευρωπαϊκή Κεντρική Τράπεζα στα πλαίσια του ενιαίου ευρωπαϊκού συστήματος των κεντρικών τραπεζών.  Δηλαδή ένα βασικό εργαλείο που είχε στα χέρια της η Κυβέρνηση προκειμένου να ασκεί ανάλογα με τις περιπτώσεις νομισματική πολιτική και όχι μόνο, αυτό δεν το έχει. Έχει περάσει στο διευθυντήριο της Ευρωπαϊκής Ένωσης που εκεί καθορίζονται οι εξελίξεις σύμφωνα με τα συμφέροντα των πολυεθνικών και των μονοπωλίων. Μετατρέπεται δηλαδή η Τράπεζα της Ελλάδας σε εμπορική τράπεζα και έχουμε τα εξής:
Πρώτον, επιτρέπεται πλέον στην Τράπεζα της Ελλάδος να αγοράζει και να πουλάει ακίνητα. Δεύτερον, να προβαίνει σε εκτυπωτικές εργασίες κατά παρέκκλιση του άρθρου 56 παράγραφο 2 του Καταστατικού και μάλιστα το προϊόν αυτών των εργασιών να το πουλάει σε τρίτους. 
Εκείνο όμως που πρέπει να μας εξηγήσει η Κυβέρνηση είναι γιατί βάζει μέσα τη διάταξη ότι έχει το δικαίωμα η Τράπεζα της Ελλάδας να εξαγοράζει τις ίδιες μετοχές. Αυτό βέβαια συμβαίνει γιατί αλλάζει ο χαρακτήρας της, γίνεται εμπορική τράπεζα και λειτουργεί βάση του Ν. 2190. 
Και ζητάμε μια πειστική εξήγηση εδώ, που δεν μας την έδωσε στην επιτροπή, για το εξής: Αληθεύουν οι πληροφορίες ότι οι μετοχές της Τράπεζας της Ελλάδας θα βγουν έξω από το ελληνικό χρηματιστήριο; Τι παιχνίδι παίζετε με τις μετοχές της Τράπεζας της Ελλάδας; 
Είναι γεγονός ότι η Τράπεζα της Ελλάδας έχει χάσει έσοδα από τη μη έκδοση του νομίσματος. 
(FM)



Αυτό πλέον είναι ζήτημα της Ευρωπαϊκής Ένωσης. Και γι' αυτό περνάει η Κυβέρνηση μέσα από το καταστατικό τις άλλες παραγράφους που είπα για τις τυποεκδοτικές πλέον εργασίες αλλά και για την αγορά και πώληση  ακινήτων. 
Πρέπει να πούμε ότι εδώ γίνεται γενικότερη αλλαγή στο τραπεζικό σύστημα της Ελλάδος. Απορώ με τη στάση της Νέας Δημοκρατίας αλλά και του Συνασπισμού. Όταν αυτά τα κόμματα ψήφισαν στη Βουλή τη Συνθήκη του Μάαστριχτ εκεί υπήρχε η ελευθερία κινήσεων σε τέσσερα σημεία, στο κεφάλαιο, στα εμπορεύματα, στο εργατικό δυναμικό και στις υπηρεσίες. Και μάλιστα προωθούσε αυτή η Συνθήκη τις διαρθρωτικές αλλαγές σε όλους τους τομείς. Ήταν δηλαδή η απελευθέρωση των αγορών. Έρχεται, λοιπόν, εδώ και λέει η ελληνική κυβέρνηση "δεν ξεπουλάω, αλλά ιδιωτικοποιώ την Εθνική Τράπεζα". Και αυτές οι περίφημες ιδιωτικοποιήσεις -εξάλλου φαίνονται μέσα από τους ισολογισμούς- γίνονται για να καλυφθεί το μεγάλο δημοσιο χρέος αλλά και το έλλειμμα. Προς τι λοιπόν οι ανακοινώσεις αυτών των κομμάτων, όταν είναι συνυπεύθυνα αφού υπερψήφισαν τη Συνθήκη του Μάαστριχτ; 
Επίσης, η Κυβέρνηση πρέπει να εξηγήσει πειστικά γιατί φέρνει διάταξη για το συνταξιοδοτικό των υπαλλήλων της Τράπεζας της Ελλάδος. Και εμείς λέμε ότι συνδέεται αυτό το πρόβλημα με το γενικότερο το συνταξιοδοτικό στις τράπεζες, όταν λειτουργήσουν τα διεθνή λογιστικά πρότυπα,  όταν δηλαδή θα πρέπει να απεικονιστεί στην πραγματική εικόνα των τραπεζών τοασφαλιστικό ζήτημα που είναι μεγάλο για τις τράπεζες. Εμείς είμαστε αντίθετοι σ' αυτή τη διάταξη γιατί λέει ότι δεν κατοχυρώνουμε μόνο το ασφαλιστικό δικαίωμα, αλλά ό,τι λέει και η ισχύουσα νομοθεσία. Είμαστε αντίθετοι σε ό,τι έχει νομοθετήσει η κυβέρνηση για το κοινωνικοασφαλιστικό σύστημα γενικότερα των εργαζομένων. 
Επίσης, η κυβέρνηση για λόγους εισπρακτικούς -γιατί ο Προϋπολογισμός του 2003 έχει μεγάλα ανοίγματα- προσπαθεί με διατάξεις για τις προσαυξήσεις, εκπρόθεσμης καταβολής και διευκόλυνση τμηματικής καταβολής, να εισπράξει οφειλές προς το δημόσιο. Αυτές υπολογίζονται στα 5,5 δισ. ευρώ. Κατ' αρχήν δεν είμαστε αντίθετοι σ' αυτή τη διάταξη, αλλά ζητήσαμε από την κυβέρνηση να μας πει και να μας χωρίσει σε κατηγορίες τους  οφειλέτες. Είναι διαφορετικό να δεις -και θα δεις με συμπάθεια- ένα μικρομεσαίο που έχει οφειλές προς το δημόσιο και που τον πήραν από κάτω οι δύσκολες συνθήκες και διαφορετικό τους μεγαλοεπιχειρηματίες που πήραν ό,τι πήραν και συνειδητά δεν τα επένδυσαν. 
Θέλω να σταθώ στο εξής βασικό σημείο. Τροπολογία για το πετρέλαιο, για τη γεωργία, τη βιομηχανία, τη βιοτεχνία, τις ξενοδοχειακές επιχειρήσεις, είναι σκέτη κοροϊδία, γιατί πραγματικά εμείς κάναμε έναν υπολογισμό με βάση τα στοιχεία του δημόσιου οργανισμού ΕΘΙΑΓΕ και ξέρετε τι βγαίνει; Ότι πρέπει αν ήθελε η κυβέρνηση να είναι εντάξει στα λόγια της να έχει στον προϋπολογισμό 158,5 εκατομμύρια ευρώ και όχι 90 που βάζει. Σημαίνει ότι η κυβέρνηση άλλα λέει στα λόγια και άλλα στην πράξη. Πιστεύουμε ότι με τον τρόπο που γίνεται σήμερα η επιστροφή -όπως λέει στην εισηγητική έκθεση του προσχεδίου, επιστρέφεται το 50% με 80%- αυτή δεν είναι πάνω από 25%. Έτσι και εδώ η κυβέρνηση πιστεύουμε ότι ψαρεύει σε θολά νερά προκειμένου να υφαρπάξει την ψήφο των αγροτών. Και η ερήμωση της υπαίθρου, η ανάπτυξη της περιφέρειας, η ενίσχυση των αγροτών δεν γίνεται μόνο με αυτή τη διάταξη, η οποία δείχνει και το μέγεθος της κοροϊδίας, αλλά γίνεται μέσα από την συνολικότερη περιφερειακή ανάπτυξη, από το χτύπημα της κοινωνικής αγροτικής πολιτικής. 
Πιστεύουμε ότι και σ' αυτό το ζήτημα η κυβέρνηση δημαγωγεί και προσπαθεί να υποκρύψει πραγματικά ποιος είναι ο ρόλος της. Είναι ο ρόλος που αναδιανέμει το χρήμα προς όφελος των λίγων και όχι των πολλών. 
Εμείς κατ' αρχήν, καταψηφίζουμε το νομοσχέδιο και κατ' άρθρο θα μας δοθεί η δυνατότητα να τα αναλύσουμε καλύτερα. 
ΠΡΟΕΔΡΕΥΩΝ (Κωνσταντίνος Γείτονας):  Είδατε κύριε Τζέκη ότι στο χρόνο σας ολοκληρώσατε; Είχατε ανησυχίες αλλά τα καταφέρατε. 
Η κ. Στεργίου ως ειδική αγορήτρια του Συνασπισμού των Κινημάτων της Αριστεράς και της Οικολογίας έχει το λόγο. 
(KO)


ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε. 
Κύριοι συνάδελφοι, είναι γεγονός ότι εάν δεν υπήρχαν οι άλλες διατάξεις αυτού του νομοσχεδίου, εμείς δεν θα είχαμε αντίρρηση να το δεχτούμε και να το ψηφίσουμε. 
Στο πρώτο κεφάλαιο, ουσιαστικά θέτει ζητήματα τα οποία έχουν σχέση με την απλοποίηση, τον εκσυγχρονισμό και την εναρμόνιση των όρων τιμολόγησης με βάση τις οδηγίες της Ευρωπαϊκής Ένωσης και σαφώς προσαρμόζει και καλύπτει κενά νομοθεσίας που υπάρχουν στον Κώδικα Βιβλίων και Στοιχείων με βάση τα καινούργια δεδομένα. 
Βέβαια, στην Επιτροπή είχα εκφράσει την επιφύλαξη η οποία συνίστατο στο ότι ναι μεν οι Κεντρικές Υπηρεσίες του Υπουργείου Οικονομικών προχωράνε σε εκσυγχρονισμό και στη ρύθμιση κάποιων ζητημάτων με ηλεκτρονικό τρόπο, τα οποία έχουν σχέση με την τιμολόγηση και γενικά τη διακίνηση αγαθών, εμπορευμάτων και υπηρεσιών, ωστόσο όμως υπάρχει ακόμα μία δυσκαμψία και γραφειοκρατία των υπηρεσιών ιδιαίτερα των ΔΟΥ. Πιστεύουμε ότι αυτό είναι ένα πολύ σημαντικό ζήτημα που πρέπει να το δει το Υπουργείο Οικονομικών, ώστε να βρει τη δυνατότητα για να ξεπεραστούν αυτά τα εμπόδια. 
Από την άποψη βέβαια, του εκσυγχρονισμού των ΔΟΥ έχει γίνει μεγάλη πρόοδος και έχουν προχωρήσει αρκετά τα ζητήματα της ηλεκτρονικής παρακολούθησης όλων των υπηρεσιών. 
Ωστόσο, όμως, και ειδικά γι' αυτά τα ζητήματα τα οποία παρέχουν δυνατότητες μεγαλύτερης ηλεκτρονικής κάλυψης, πιστεύω ότι θα ήταν ένα σημαντικό ζήτημα να αναπροσαρμοστούν οι ΔΟΥ και ο τρόπος με τον οποίο λειτουργούν οι ΔΟΥ. 
Εμείς συμφωνούμε και όσον αφορά το δεύτερο κεφάλαιο που αφορά την εφαρμογή του ΦΠΑ σε ραδιοφωνικές, τηλεοπτικές και ηλεκτρονικές υπηρεσίες. Θεωρούμε ότι πράγματι πρέπει να μπει μία τάξη. Πρέπει να "πιαστεί" αυτή η φορολογητέα ύλη η οποία διαφεύγει αυτή τη στιγμή. Βέβαια, εδώ θεωρούμε -και εκφράσαμε την επιφύλαξή μας- ότι είναι δύσκολο από τον τρόπο με τον οποίο γίνεται αυτή η διακίνηση, ιδιαίτερα μέσα από τις ιστοσελίδες των διαφόρων ιδιωτών κυρίως και εταιρειών έξω από τη χώρα μας, να πιαστεί αυτή η φορολογητέα ύλη και μάλλον θα συναντήσετε δυσκολίες σ' αυτή την υπόθεση. 
Από την άλλη μεριά, είναι πολύ θετικό το γεγονός ότι γίνονται με ηλεκτρονικό τρόπο η υποβολή των εκκαθαριστικών δηλώσεων του ΦΠΑ, οι ανακεφαλαιωτικοί πίνακες των ενδοκοινοτικών αποκτήσεων και παραδόσεων και η ρύθμιση που γίνεται με τον ηλεκτρονικό τρόπο υποβολής των δηλώσεων ενάρξεως, μεταβολής και διακοπής. Και πάλι όμως σας επισημαίνω την προσοχή στο γεγονός ότι υπάρχει δυσκαμψία στις ΔΟΥ και αυτό που περνάει μέσα από το νομοσχέδιο σαν μέτρο προοδευτικό και εκσυγχρονιστικό, στην πράξη έχει δυσκολίες και πολλά προβλήματα, με αποτέλεσμα να ταλαιπωρείται ο κόσμος, οι εργαζόμενοι και οι επαγγελματίες. Υπάρχει αυτό το γεγονός, δηλαδή ότι οι ΔΟΥ δεν έχουν ξεφύγει ακόμα από αυτό το γραφειοκρατικό σύστημα βάσει του οποίου πρέπει να πηγαίνεις από γραφείο σε γραφείο για να μαζεύεις υπογραφές. Πρέπει να το δείτε αυτό το ζήτημα, δηλαδή την απλούστευση των διαδικασιών όλων αυτών των ζητημάτων που θέτετε με αυτό το νομοσχέδιο. 
Επίσης, θα συμφωνούσαμε στο ζήτημα των τμηματικών καταβολών των χρεών που οφείλονται σήμερα στο δημόσιο, όπως και τη μείωση των προσαυξήσεων. Βέβαια, δεν νομίζουμε ότι αυτό το σύστημα, δηλαδή η τμηματική καταβολή, θα είναι ιδιαίτερα αποτελεσματικό στις μεγάλες οφειλές. Αλλά γενικά το θεωρούμε ως ένα θετικό μέτρο. 
Ωστόσο, όμως, πέρα από αυτά τα ζητήματα τα οποία θεωρούμε, και πρέπει να πούμε, ότι είναι θετικά, υπάρχουν και άλλα τα οποία πιστεύουμε ότι έχουν πολλή μεγαλύτερη βαρύτητα και τα οποία κυρίως καθορίζουν αυτό το νομοσχέδιο. 
Στο τρίτο κεφάλαιο, λοιπόν, στο μέρος κατά το οποίο μιλάτε για το νέο τρόπο απαλλοτριώσεων των ακινήτων με βάση τις αντικειμενικές αξίες που θα λαμβάνει υπόψη το δικαστήριο, θεωρούμε ότι ουσιαστικά καταστρατηγείται το άρθρο 17 παρ. 2 του Συντάγματος, σύμφωνα με το οποίο κανένας δεν στερείται την ιδιοκτησία του, παρά μόνο για δημόσια ωφέλεια που έχει αποδειχτεί με τον προσήκοντα τρόπο, όταν και όπως ο νόμος ορίζει, και πάντοτε αφού προηγηθεί πλήρης αποζημίωση που να ανταποκρίνεται στην αξία που είχε το απαλλοτριούμενο κατά το χρόνο της συζήτησης στο δικαστήριο για τον προσωρινό προσδιορισμό της αποζημίωσης. 
(MN)

Ως εκ τούτου θεωρούμε ότι εδώ γίνεται μια καταστρατήγηση, το δημόσιο κατά πώς το συμφέρει θα μπορεί να απαλλοτριώνει κάποια ακίνητα, κάποιες εκτάσεις, παίρνοντας υπόψη τις αντικειμενικές αξίες και ξέρουμε όλοι ότι τα συμβόλαια που συντάσσονται με βάση τις αντικειμενικές αξίες. Το αν είναι σωστό ή όχι είναι ζήτημα του κράτους και πρέπει να το αντιμετωπίσει. Τώρα, αν δίνεται η δυνατότητα στις μεταβιβάσεις των ακινήτων να βάζουν την αντικειμενική αξία δεν αφορά αυτόν που κάνει τη μεταβίβαση αλλά καθαρά του κράτους που το ανέχεται. Θα μπορούσε η αντικειμενική και η πραγματική αξία να είναι ίδιες. Έτσι δίνεται η δυνατότητα με άλλο τίμημα να πουλιούνται τα ακίνητα και με άλλο τίμημα να γράφονται στα συμβόλαια. Αν πάμε με βάση τα συμβόλαια, θα πάμε στην αντικειμενική αξία, άρα σε αξία που δεν μπορεί να αντικαταστήσει το ακίνητο που απαλλοτριώνεται. Δεδομένου ότι κάποια στιγμή θα μπει και ο ΦΠΑ στα ακίνητα σημαίνει ότι οι πραγματικές αξίες θα ανέβουν πάρα πολύ. Έτσι, αν κάποιος πάει να αγοράσει ένα σπίτι στην πραγματική του αξία συν το ΦΠΑ που θα μπει και θα επιβαρύνει τον τελευταίο που θα αγοράσει το ακίνητο αυτό σημαίνει ότι μιλάμε για μια τεράστια διαφορά που πρέπει να τη λάβει υπόψη του το Υπουργείο και ο νομοθέτης.
Όσον αφορά το άρθρο 10 που αναφέρεται στον αναδασμό. Στην επιτροπή διαφορετικά ειπώθηκε, γιατί εδώ λέει ότι σε αυτόν που θα δίνεται ο τίτλος του αναδασμού θα πρέπει να είναι ο νομέας. Όμως πολλές φορές είναι ο γιος του κατόχου του ακινήτου που δεν έχει συμβόλαιο στο όνομά του. Έχει προηγηθεί η γονική παροχή, η μεταβίβαση δηλαδή του γονέα στο παιδί. Έτσι, θα αναγκασθούν πάρα πολλοί που υπόκεινται σε αυτές τις ρυθμίσεις να κάνουν συμβόλαια και έτσι θα μπουν σε μεγάλα έξοδα και πιθανόν να έχουν εξαντλήσει το αφορολόγητο από άλλες μεταβιβάσεις και είναι ένα σοβαρό πρόβλημα που δεν πρέπει να το αφήσουμε να περάσει έτσι.
Πάντως, δεν θα ψηφίσουμε το νομοσχέδιο παρά τα θετικά που έχει και που μίλησα προηγούμενα. Όμως, υπάρχουν και κάποια ζητήματα που αφορούν πρώτον, τη δυνατότητα εφ' άπαξ αναπροσαρμογής της αξίας των πλοίων των ναυτιλιακών εταιρειών και αυτό κατά πώς εξυπηρετεί τους εφοπλιστές. Με αυτήν την αναπροσαρμογή χωρίς να υπάρχει κάποιο κριτήριο -αναφέρεται ότι θα εκδοθεί υπουργική απόφαση που θα καθορίζει- εδώ πρέπει να σας πω ότι υπάρχει νόμος που καθορίζει την αναπροσαρμογή της αξίας των ακινήτων και ισχύει για τις βιομηχανικές επιχειρήσεις και νομίζουμε ότι με μια επέκταση του νόμου θα μπορούσαν να περιληφθούν και οι ναυτιλιακές εταιρείες.
Αυτή η εξαίρεση αποτελεί για εμάς σκάνδαλο και πάρα κάτω έρχεσθε και εξαιρείτε και ένα 3% του ειδικού φόρου πάνω στα ακίνητα που έχουν αποκτηθεί με συνάλλαγμα. Έτσι, από τη μια δίνουμε στους εφοπλιστές προνόμια και από την άλλη καταγγέλλω το ΝΑΤ γιατί επιχειρείται μείωση των εισφορών από τους εφοπλιστές.
(GM)
Από αυτήν τη μεριά δίνουμε στους εφοπλιστές τα προνόμια και από την άλλη καταγγέλλουν από το Ναυτικό Απομαχικό Ταμείο ότι επιχειρείται μείωση των εισφορών που δίνετε στο Ταμείο αυτό και δεν πληρώνονται και εισφορές από τους εφοπλιστές. Από τη μία πλευρά λοιπόν τους δίνουμε επιπλέον προνόμια και από την άλλη αφήνουμε τους συνταξιούχους του ΝΑΤ να υποφέρουν και να ζουν με αυτήν την πενιχρή σύνταξη και να μην πληρώνεται και αυτή, όταν δεν υπάρχουν οι ανάλογοι πόροι. Είναι σκανδαλώδες από τη μία μεριά να απαλλάσσουμε το εφοπλιστικό κεφάλαιο και από την άλλη να δίνουμε ψίχουλα στους συνταξιούχους!
Όσον αφορά, λοιπόν, το θέμα του 3% έγινε πέρυσι ένας πολύ μεγάλος ντόρος. Ο κ. Χριστοδουλάκης βρήκε τον αποδιοπομπαίο τράγο, ότι για όλα στην Ελλάδα, για το πρόβλημα της εκτεταμένης φοροδιαφυγής, για την κοινωνική ανισότητα, για τις τρομερές αδικίες που έχουν συμβεί, έφταιγαν οι of sore. Κι όχι μόνο αυτό. Απαγορεύτηκε και από τους Βουλευτές να συμμετέχουν σε οf sore εταιρείες. Αυτά εσείς τα ψηφίσατε. 
Επομένως, αφού βρήκαμε ποιος έφταιγε για το χάλι της οικονομίας, τους βάλαμε και τον τεράστιο φόρο του 3%. Και πριν περάσει ένας χρόνος, στους 9 μήνες, στις 30/9 έληγε η προθεσμία που θα έπρεπε να καταβληθεί ο φόρος ή να γίνουν οι μεταβιβάσεις των ακινήτων, κι έρχεται το Υπουργείο και φέρνει την κατάργηση αυτού του φόρου με το πρόσχημα ότι κάποια ακίνητα τα οποία είναι υπό ανέγερση θέλουν 7 χρόνια για να γίνουν μετά την έκδοση της άδειας, ακολουθώντας το σύστημα που ισχύει για το φόρο μεγάλης ακίνητης περιουσίας. 
Είπα στον κύριο Υπουργό -και δεν απαντήθηκε και το ξανά λέω- ότι όταν υπάρχουν ακίνητο υπό ανέγερση, υπάρχει κι ένα οικόπεδο. Το οικόπεδο θα φορολογείται; Είναι ακίνητο το οικόπεδο; Στον φόρο μεγάλης ακίνητης περιουσίας φορολογείται το οικόπεδο και δεν φορολογείται η υπό ανέγερση οικοδομή. Εμείς όμως εδώ ερχόμαστε και με έναν γενικό τρόπο λέμε ότι τα απαλλάσσουμε όλα. Δεν λέει πουθενά κάτι τέτοιο. Απαλλάσσει, λοιπόν, όλα τα ακίνητα των of sore εταιρειών για τα 7 αυτά χρόνια. 
Επιπλέον, είναι ανεξαρτήτως του ύψους των ακαθαρίστων εσόδων που έχουν στην Ελλάδα, δηλαδή μια εταιρεία που δεν έχει καθόλου έσοδα, απλά είναι  εικονική, είναι στα χαρτιά, είναι ανενεργής, μπορεί να έχει ακίνητα τα οποία απαλλάσσονται για 7 χρόνια. 
Εμείς αντιστρέφουμε τους όρους και λέμε, γιατί να μην τους φορολογήσετε και αν μέσα στα 7 χρόνια μεταβιβάσουν τα ακίνητα αυτά, ή δεν ασκήσουν τουριστική, βιομηχανική, εμπορική επιχείρηση, τότε να τις απαλλάξετε αναδρομικά; Γιατί έρχεστε προκαταβολικά και τους δίνουμε νέα προνόμια, νέες φοροαπαλλαγές, νέα μεγάλα κέρδη για το εφοπλιστικό κεφάλαιο; Τα πήρατε πίσω! Ό,τι έγινε πέρυσι, έρχεστε φέτος και τα παίρνετε πίσω!
 Θεωρούμε, λοιπόν, ότι και μόνο αυτή η διάταξη σε αυτό το νομοσχέδιο είναι σκανδαλώδης.
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ ) 
Όσον αφορά στο άρθρο 17 το οποίο αναφέρεται στον τρόπο διαχείρισης των κοινοτικών προγραμμάτων, εκεί βεβαίως κι εμείς είχαμε εκφράσει τις θέσεις μας ότι αυτή η εταιρεία, η Μ.Ο.Δ. Α.Ε., που είναι για τη διαχείριση των πόρων του κοινοτικού πλαισίου, λειτουργεί με έναν τρόπο ουσιαστικά απαξιωτικό για τους εργαζόμενούς της, με συμβάσεις ορισμένου χρόνου  που ανανεώνονται -υπάρχουν άνθρωποι που οι συμβάσεις τους ανανεώνονται συνέχεια για πέντε και για έξι χρόνια- με αποτέλεσμα σήμερα με αυτήν την τροπολογία που πέρασε σαν άρθρο 17 για μας να υπάρχει κι ένας κίνδυνος να βρεθούν κάποια στιγμή έξω, εφόσον γίνονται μετατάξεις από κάποιες άλλες υπηρεσίες σε αυτήν την εταιρεία. 
Πιστεύουμε, λοιπόν, ότι πρέπει να κατοχυρωθεί το δικαίωμα στην εργασία αυτών των συμβασιούχων, οι οποίοι είναι εξειδικευμένοι υπάλληλοι, παρέχουν σημαντικό έργο και βοηθούν πολύ στη διαχείριση και στη στήριξη του Κοινοτικού Πλαισίου Στήριξης. 
Ευχαριστώ.
NP

ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, επί δεκαπέντε περίπου χρόνια κάθε χρόνο σχεδόν έρχεται στη Βουλή ένας νόμος φορολογικός ο οποίος ρυθμίζει πολλά και διάφορα πράγματα και επί δεκαπέντε χρόνια, όπως είπα, ρύθμιζε και ένα ζήτημα των λεγόμενων ψυχαγωγικών και τυχερών παιχνιδιών. Και, βέβαια, όλοι αυτοί οι νόμοι είχαν τα εξής χαρακτηριστικά: 
Απαγόρευαν απόλυτα τα τυχερά παιχνίδια και έβαζαν διαδικασίες ελέγχου των τυχερών παιχνιδιών και, όπως ήταν φυσικό, επέτρεπαν τα ψυχαγωγικά παιχνίδια και δεν είχαν καμιά διαδικασία ελέγχου των ψυχαγωγικών παιχνιδιών. Υπήρχε και μια τρίτη παρατήρηση, βέβαια. Βάζαμε και διάφορα τέλη, για να εισπράττουμε και φόρο από τα ψυχαγωγικά παιχνίδια. 
Αυτό οδήγησε μέσα σε όλη αυτήν τη δεκαπενταετία τα τυχερά παιχνίδια, χρησιμοποιώντας το ένδυμα των ψυχαγωγικών παιχνιδιών και παρακάμπτοντας ή πείθοντας ή με οποιονδήποτε τρόπο τις διαδικασίες ελέγχου των τυχερών παιχνιδιών, να ονομάζονται "ψυχαγωγικά". Από τη στιγμή, λοιπόν, που ήταν "ψυχαγωγικά", ήταν ανεξέλεγκτα. 
Φθάσαμε έτσι σε μια κατάσταση πριν από έναν περίπου χρόνο, όπου η κοινή γνώμη ήταν αγανακτισμένη και έπρεπε να λύσουμε το ζήτημα που είχε δημιουργηθεί και το θυμόμασταν όλοι μας. Γιατί δεν μπορούσε να συνεχιστεί αυτή η κατάσταση της διάβρωσης, της διαφθοράς, της οικονομικής καταστροφής, της ψυχικής υποδούλωσης των πολιτών μέσα από το σύστημα των τυχερών παιχνιδιών που εμφανίζονταν υπό τη λεοντή των νόμιμων ψυχαγωγικών παιχνιδιών. 
Θα περίμενα κανείς τότε που νομοθετούσαμε να κάνουμε το απλούστερο: να ελέγξουμε τα ψυχαγωγικά παιχνίδια, να βάλουμε κανόνες, να οριοθετήσουμε ποια είναι τα ψυχαγωγικά, ποια είναι τα χαρακτηριστικά τους και πώς ελέγχονται, ώστε να μην είναι ανοικτή η πόρτα εισόδου των τυχερών παιχνιδιών στα ψυχαγωγικά, που ήταν νόμιμα -δεν ξέρω για πόσο μεγάλο χρονικό διάστημα- πάντως επί ολόκληρες δεκαετίες. 
Δεν κάναμε αυτό, κύριοι συνάδελφοι. Οδηγηθήκαμε στην πλήρη και γενική απαγόρευση. Και αυτό ήταν λάθος μας. Και ήταν λάθος πρώτον εμού του ομιλούντος που ψήφισε αυτήν τη διάταξη. Και πρέπει να πούμε ότι όλοι εδώ στη Βουλή υποστηρίξαμε τη γενική και απόλυτη απαγόρευση κατά την πίεση της αγανακτισμένης κοινής γνώμης. 
Όμως, όπως ξέρετε τα κοινωνικά προβλήματα δεν λύνονται με απαγορεύσεις και με ποινικά δικαστήρια. Εκεί εκκολάπτεται ο κρυπτόμενος τζόγος, γιγαντώνεται, μεταμφιέζεται και ξαναεμφανίζεται. Και αυτό συμβαίνει σήμερα, κύριοι συνάδελφοι. Γιατί σήμερα που μιλάμε απλώς κλείνουμε τα μάτια μας, επειδή κάναμε το λάθος και δεν λέμε τι ακριβώς συμβαίνει. 
Ξέρουμε σήμερα παραδείγματος χάρη ότι τα Internet-Cafe, που ήταν αθώα ή σχεδόν αθώα -γιατί δεν μπορώ να εγγυηθώ για όλους- μέχρι της ψηφίσεως του νόμου, κύριοι συνάδελφοι, επειδή πήγαν στα ποινικά δικαστήρια -και τα ποινικά δικαστήρια φυσιολογικά δεν μπορούσαν να καταδικάσουν τα Internet-Cafe- απαλλάγηκαν και πλέον τα απαλλακτικά δεδικασμένα των Internet-Cafe χρησιμοποιούνται για να μολύνονται πλέον τα Internet-Cafe από τους επιτήδειους των τυχερών παιχνιδιών. 
Απαγορεύσαμε σε κάθε ιδιωτικό χώρο το τυχερό παιχνίδι, το ψυχαγωγικό παιχνίδι, κάθε είδους παιχνίδι. Όμως, δεν τολμούμε να εφαρμόσουμε το νόμο στο σπίτι ή στο γραφείο. Αποτέλεσμα πλέον είναι να οργιάζουν τα στοιχήματα μέσα από ιστοσελίδες τα οποία υπάρχουν εγκατεστημένα στο εξωτερικό και πλέον πληρώνονται όχι με τα λεφτά που έχουμε στην τσέπη, αλλά με την πιστωτική κάρτα. Δηλαδή βάζουν πλέον χέρι στο λογαριασμό της τράπεζας. 
Θέλα να καταθέσω, για να υπάρχει εδώ στη Βουλή, συμβόλαιο εταιρείας σε άπταιστα ελληνικά. Η εταιρεία είναι εγκατεστημένη στο Liverpool της Αγγλίας. Από αυτό προκύπτει ότι συναλλάσσεται με κάποιον που δεν αναφέρεται το όνομά του. Λέγεται "σημείο INERNET" και έχει έναν κωδικό αριθμό που υπάρχει μόνο στην Αγγλία. Το δικό μου συμβόλαιο αναφέρεται σε ένα "σημείο INERNET", που έχει τετραψήφιο αριθμό. Τα δύο τελευταία του ψηφία είναι το "τέσσερα" και το "επτά". Θεωρώ ότι παρόμοια πρέπει να υπάρχουν χιλιάδες αυτήν τη στιγμή. Μέσα απ' αυτό αυτή η σύμβαση λέει ρητά ότι "προχωρώ σε στοιχήματα τα οποία είναι νόμιμα κατά το ευρωπαϊκό δίκαιο της ελευθερίας των αγαθών και των υπηρεσιών". 
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(TL)

Και το τονίζει ιδιαίτερα και θα σας πω γιατί το τονίζει ιδιαίτερα. Θέλω απλώς να το καταθέσω, για να υπάρχει, να ξέρετε ότι έχει μπει στο σπίτι πλέον ο τζόγος, εκεί που νομίζαμε ότι τον έχουμε πλέον απαγορεύσει.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΙΩΑΝΝΗΣ ΝΙΚΟΛΟΠΟΥΛΟΣ: Δεν τα ακούει όμως ο κύριος Υπουργός και είναι τόσο χρήσιμα αυτά.
ΑΝΑΣΤΑΣΙΟΣ ΜΑΝΤΕΛΗΣ: Κυρίες και κύριοι συνάδελφοι, που είχαν το απλό ψυχαγωγικό παιχνίδι, που ήταν νόμιμο, έκλεισαν. Και οι εργαζόμενοι σε αυτά απολύθηκαν. Γιατί οι νόμιμοι δεν αντέχουν την παρανομία. Εκείνα όμως που χρησιμοποιούσαν το παράνομο παιχνίδι συνεχίζουν και υπάρχουν και βρίσκουν τρόπο να παρακάμψουν το νόμο, αφού τα παιχνίδια που ξέραμε εμφανίζονται πλέον με το ένδυμα του ηλεκτρονικού υπολογιστή. Και συνεχίζεται η κατάσταση με τον ίδιο αδήριτο τρόπο.
Υπάρχει δημοσίευμα των "Νέων" πριν από λίγες ημέρες, στις 2 Οκτωβρίου, που έλεγε ότι την περσινή χρονιά ο τζόγος έφτασε τα 4,5 δισεκατομμύρια ευρώ! Αυξήθηκε κατά 10%! Τι απαγορεύσαμε, κύριοι συνάδελφοι; Εμείς οι Βουλευτές, τι απαγορεύσαμε; Θέλω να το καταθέσω και αυτό να είναι στη διάθεσή σας.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και καλά όλα αυτά. Λέμε ότι απαγορεύσαμε τα ψυχαγωγικά παιχνίδια. Είναι αλήθεια αυτό, κύριοι συνάδελφοι; Τα απαγορεύσαμε πράγματι; Ή μήπως στην πραγματικότητα τα έχουμε αφήσει ελεύθερα. Κανονικά θα έπρεπε να είναι ελεύθερα, αλλά και ελεγχόμενα. Καταργήσαμε όμως και τις διαδικασίες ελέγχου όχι των ψυχαγωγικών παιχνιδιών -γιατί δεν υπήρχαν- αλλά των τυχερών παιχνιδιών.
Το νόμο, όπως ξέρετε, τον ερμηνεύει και τον εφαρμόζει η δικαιοσύνη, όχι εμείς. Αφ' ης στιγμής ψηφίζουμε, ο νόμος φεύγει από εμάς. Και τα ελληνικά δικαστήρια, και μάλιστα σε β' βαθμό, έχουν πλέον αποφανθεί και έχουν πει ότι δεν συνάγεται από κανένα σημείο του γράμματος του νόμου ότι έχουν απαγορευθεί τα ψυχαγωγικά παιχνίδια και συνεπώς επιτρέπονται. Απεναντίας τονίζει ότι το συμπέρασμα είναι ότι ο νόμος δεν θέλει να απαγορεύσει τα ψυχαγωγικά παιχνίδια, αλλά τα τυχερά εκείνα που οδηγούν στην ψυχική υποδούλωση και στην οικονομική καταστροφή. Και καταθέτω την απόφαση του Εφετείου Θεσσαλονίκης.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτό δεν το λένε μόνο τα δικαστήρια. Η ίδια η διοίκηση, ο Γενικός Γραμματέας του Υπουργείου Οικονομικών, ο καθ' ύλην αρμόδιος γι' αυτά τα ζητήματα, απευθύνεται προς το πολιτικό γραφείο του Πρωθυπουργού με δύο επιστολές, που έχω στα χέρια μου, με τις οποίες λέει ότι όσον αφορά την ψυχαγωγία, το ψυχαγωγικό παιχνίδι, με χρήστη στο ιντερνέτ, δεν υπάρχει κανενός είδους απαγόρευση. Γι' αυτό όλοι στα καφενεία βάζουν ηλεκτρονικούς υπολογιστές. Και συνεχίζει: τιμωρείται η διεξαγωγή μόνο τυχερών παιχνιδιών. Και τονίζω τις λέξεις "μόνο" και "τυχερών". Στη δεύτερη επιστολή λέει ότι τιμωρούνται μόνο όσοι διεξάγουν τυχερά παιχνίδια, μόνο τυχερά παιχνίδια. Αυτά από τη διοίκηση.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κυρίες και κύριοι συνάδελφοι, η κατάσταση γίνεται οδυνηρή για μας. Πρέπει να πάρουμε θέση. Επειδή δεν έχω χρόνο, θέλω να καταθέσω και την απόφαση που υπάρχει από το Ευρωπαϊκό Δικαστήριο, το οποίο λέει ότι έχουμε παραβιάσει την αρχή της αναλογικότητας, ότι έπρεπε δηλαδή να ελέγξουμε το πράγμα με απλούστερα μέτρα, με έλεγχο. Και επισημαίνει ότι η αδυναμία του κράτους να ελέγχει δεν μπορεί να οδηγήσει στην παραβίαση βασικών αρχών, όπως είναι αυτή της αναλογικότητας. Και θέλω να καταθέσω το έγγραφο, για να το δείτε όλοι.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και θέλω να θυμίσω, κυρίες και κύριοι συνάδελφοι, και να θυμίσω και στον εαυτό μου ότι αυτά που λέει το Ευρωπαϊκό Δικαστήριο τώρα, μας τα είχε πει η Επιστημονική Υπηρεσία της Βουλής. Μας είχε πει ότι έχουμε βάλει το Σύνταγμα της χώρας ότι πριν φτάσουμε σε ένα ακραίο μέτρο, πρέπει να δούμε μήπως υπάρχουν συστήματα ελέγχου, για να διορθώσουμε την όποια κατάσταση. Καταθέτω και την άποψη της Επιστημονικής Υπηρεσίας της Βουλής.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Χρειάζεται όλοι να πάρουμε μια γενναία απόφαση. Και η Κυβέρνηση πρέπει να πάρει μια γενναία απόφαση και τα κόμματα. Γιατί όλοι συναινέσαμε. Και χρειάζεται εδώ να δούμε το θέμα, γιατί αν θέλουμε να κερδίσουμε απλώς χρόνο, μπορούμε να τον κερδίσουμε. Μπορούμε να κερδίσουμε 6 μήνες, 8 μήνες. Στο μεταξύ διάστημα όμως η κατάσταση θα χειροτερεύει. Εκείνο που θελήσαμε να αποτρέψουμε, θα το έχουμε ανεχθεί απλώς για να κερδίσουμε χρόνο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συντομεύετε, κύριε συνάδελφε.
ΑΝΑΣΤΑΣΙΟΣ ΜΑΝΤΕΛΗΣ: Τελειώνω, κυρία Πρόεδρε.
Ήθελα ιδιαίτερα να αναφερθώ στην Κυβέρνηση και να υπενθυμίσω ότι ο Πρωθυπουργός της χώρας, μιλώντας για το θέμα των ψυχαγωγικών παιχνιδιών στη Βουλή, σε ερώτηση που είχε κάνει ο κ. Κωνσταντόπουλος, ο οποίος σωστά είχε επισημάνει ότι υπάρχει διάβρωση της κοινωνίας -όπως διάβρωση έχουμε και σήμερα- είχε απαντήσει ότι η απαγόρευση δεν είναι ποτέ επιτυχής. Η απαγόρευση οδηγεί σε παράνομες καταστάσεις, ανεξέλεγκτες δραστηριότητες και είναι προτιμότερο να υπάρχει ένα πλαίσιο ελέγχου. Καταθέτω την απάντηση του κυρίου Πρωθυπουργού, να υπάρχει στη διάθεσή μας.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(ΒΑ)


Σε αυτά τα πρώτα επτά άρθρα δεν θα έχουμε αντίρρηση στην συζήτηση επί των άρθρων. Οι παρατηρήσεις είναι για τα υπόλοιπα. Ήταν πλήρης η αναφορά του εισηγητή της Νέας Δημοκρατίας, την προσυπογράφουμε. 
Ειδικότερα θέλω να αναφερθώ στο άρθρο 9, που ρυθμίζει -θα έλεγε κανείς απορυθμίζει- θέματα αναγκαστικών απαλλοτριώσεων. Εδώ η Κυβέρνηση δεν άκουσε τις συζητήσεις, τις απόψεις, τις προτάσεις που διατυπώθηκαν στην Κοινοβουλευτική Επιτροπή. Το άρθρο 9 πάσχει από πολύ κακή διατύπωση, από πραγματικά νομοτεχνικά προβλήματα, όπως και προβλήματα συνταγματικότητας. 
Προβλήματα συνταγματικότητας σημειώθηκαν στην Επιτροπή, αλλά δεν θα μπορούσε να κάνει και αλλιώς, γιατί τα ζητήματα είναι οφθαλμοφανή. Έρχεται και η ίδια η Επιστημονική Επιτροπή της Βουλής και με την έκθεσή της σας σημειώνει αυτά τα προβλήματα. Είναι ευθύνη πια της Κυβέρνησης αν θα εμμείνει -θα έλεγε κανείς αδικαιολόγητα- στην ψήφιση, μέσω της σημερινής Κοινοβουλευτικής πλειοψηφίας, αυτής της διάταξης, μίας διάταξης που δεν θα μπορέσει να σταθεί στον πρώτο έλεγχο συνταγματικότητας που θα γίνει από τα αρμόδια δικαστήρια. 
Απορώ γιατί πρέπει να επιστρατεύουμε επιχειρήματα για να σας πείσουμε, αφού τα ζητήματα είναι οφθαλμοφανή. Αναμφίβολα υπάρχουν προβλήματα όσον αφορά τις απαλλοτριώσεις, γιατί υπάρχουν συγκεκριμένες ομάδες τεχνικών, ειδικών αλλά και νομικών, οι οποίοι στήνουν υψηλές τιμές στις απαλλοτριώσεις. Έχουμε ακόμα και στην πατρίδα μου την Εύβοια. Έχουν γίνει αναφορές και από τον κ. Κεδίκογλου και από άλλους ότι αναλώθηκε το ποσό που προβλεπόταν σαν πίστωση για την εκτέλεση ενός έργου για την πληρωμή των απαλλοτριώσεων. Υπερτιμημένες τιμές. 
Αλλά το πρόβλημα δεν αντιμετωπίζεται έτσι, με κακότεχνες, αντισυνταγματικές νομοθετικές ρυθμίσεις. Το κακό γίνεται χειρότερο και δεν θεραπεύεται. Θα έπρεπε να το δούμε αλλιώς, με μια άλλη προσέγγιση, μια και η ratio του νόμου, η αιτία της νομοθετικής σας πρωτοβουλίας είναι κατανοητή, αλλά η προσέγγιση δεν είναι η σωστή. 
Λέτε: "Ως κριτήριο για την εκτίμηση της αξίας του απαλλοτριωμένου ακινήτου λαμβάνονται υπόψη, ιδίως...". Το ιδίως σημαίνει ότι θα έχουμε στην συνέχεια μία ενδεικτική αναφορά των κριτηρίων τα οποία θα πρέπει να προστίθενται. "...ιδίως, η αξία που έχουν τον κρίσιμο χρόνο τα ομοειδή ακίνητα, που προσδιορίζεται κυρίως 
-ιδίως λέτε δηλαδή- το εξής ένα". Ιδίως το εξής ένα: η αντικειμενική αξία. 
Αυτή η ρύθμιση δεν αφήνει περιθώριο στον κοινό νομοθέτη να προσδιορίσει το μέτρο της αποζημίωσης στο δικαστήριο. Δεν είναι συμβατή, εναρμονισμένη με την συνταγματική διατύπωση με πλήρη αποζημίωση. Δεν μπορεί να σταθεί. Ας το δούμε λοιπόν, γιατί όλοι θέλουμε να έχουμε μία σωστή διάταξη και όλοι θέλουμε να λυθεί αυτό το μεγάλο πρόβλημα που υπάρχει σχετικά με τις υπέρογκες απαλλοτριώσεις, που σε μερικές περιπτώσεις επιδικάζονται. 
Τα περισσότερα άλλα άρθρα είναι άνευ αξίας, ασήμαντα. Απορώ γιατί τα συρράπτετε τώρα. Παρεμβάσεις στην Τράπεζα της Ελλάδος. Είναι σαν να μιλάμε στο σπίτι του κρεμασμένου, μια και σήμερα έχουμε την αναγγελία της εκποίησης του 10% της Εθνικής Τραπέζης για κάλυψη αναγκών και ελλειμμάτων. 
Πουλάμε, όπως σωστά αναφέρθηκε, τα ασημικά του σπιτιού. Πουλάμε αυτά που δεν πρέπει να πουλήσουμε. Πουλήσατε το χρυσό της Τραπέζης Ελλάδος. Αυτό το έγκλημα έγινε στην κατοχή και σήμερα εν μέρει το επαναλαμβάνετε. Πουλήσατε το χρυσό. Πουλάτε τον ΟΤΕ με την μέθοδο του σαλαμιού. Βάλαμε χέρι και στην Εθνική Τράπεζα. 
Οι εκλογές είναι κοντά. Πάρτε το απόφαση πως ότι και να κάνετε, δεν θα αποδώσει. Η απόφαση είναι μη αναστρέψιμη για το ΠΑΣΟΚ. Μην γελοιοποιείτε λοιπόν θεσμούς και ας μην αυτοεκτίθεστε, με ένα γενικότερο καθολικό ξεπούλημα, χειρότερο από το κάποτε "Τσοβόλα, δώστα όλα". Μοιάζει πολύ συντηρητικό αυτό το "Τσοβόλα, δώστα όλα", μπροστά στο σημερινό ξεπούλημα, στο σημερινό πλειστηριασμό των πάντων. 
Θα ζητούσα από την Κυβέρνηση να διαφυλάξει όση αξιοπρέπεια της έμεινε και να αφήσει τα πράγματα σε μία λογική πορεία Κοινοβουλευτικής δημοκρατικής διαδικασίας να εξελιχθούν μέχρι το τέλος που είναι ορατό. 
Έχουμε δύο τροπολογίες, τη μείωση του ειδικού φόρου κατανάλωσης.
(ΜΒ) 

Αυτή η τροπολογία έρχεται κατά τρόπο, θα έλεγε κανείς, τραγικό να διαγράψει όσα έχει πει η Κυβέρνηση κατά της Νέας Δημοκρατίας από το 1996. Από το 1996 η Νέα Δημοκρατία θέτει το ζήτημα του μειωμένου φόρου καυσίμων, του ειδικού φόρου καυσίμων και εισπράττει ειρωνείες και προπηλακισμούς. Έρχεστε σήμερα, με τρόπο πάλι κακέκτυπο, να αντιγράψετε αυτή τη δική μας πρόταση, η οποία είναι προεκλογική, δεν θα αποδώσει όπως πρέπει, είναι αποσπασματική και δεν θα φέρει τα αποτελέσματα που πρέπει γιατί χρειάζεται δέσμη μέτρων, για τα οποία προβλέπει το πρόγραμμα της Νέας Δημοκρατίας. Αυτές οι λύσεις του ποδαριού κακό θα φέρουν, ανοίγουν ασκούς του  Αιόλου σαν και αυτούς που ανοίξατε σε όλα τα μέτωπα τα κοινωνικά και των εργαζομένων, που δεν μπορείτε να τα μαζέψετε, και το προσδοκώμενο αποτέλεσμα δεν θα επιτευχθεί.
Τελειώνω με την τροπολογία των Βουλευτών της Νέας Δημοκρατίας, που την συνυπογράφουμε το σύνολο των Βουλευτών της Νέας Δημοκρατίας, -δεν είναι η πρώτη φορά που φέρνουμε αυτό το θέμα- και αφορά τη ρύθμιση των πανωτοκίων. Δεν ευδοκίμησαν, δεν τελεσφόρησαν όλες οι προηγούμενες ρυθμίσεις που έφερε η Κυβέρνηση. Δεν τις δέχθηκαν ούτε οι τράπεζες, οι οποίες τις στρέβλωσαν, ούτε οι ενδιαφερόμενοι και η αγορά, που τις θεώρησαν και αυτές άδικες. Ίσως λιγότερο άδικες από τις αρχικές, σίγουρα όμως άδικες. 
Θα πρέπει επιτέλους να στέρξετε όσο θα είστε στην Κυβέρνηση για μια λυτρωτική "σεισάχθεια", η οποία θα απελευθερώσει την αγορά, θα απελευθερώσει την κοινωνία, θα απελευθερώσει την οικονομία από αυτή την υπόθεση.
Η πρότασή μας είναι σαφής, είναι τέλεια, είναι πλήρης. Παρακαλούμε τουλάχιστον αφού αντιγράφετε, αντιγράψτε σωστά. Κάντε την δεκτή.
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι της Νέας Δημοκρατίας, με το σεβασμό και την αγάπη που έχω σε όλους τους συναδέλφους, θα σας υπενθυμίσω ότι και εγώ πιστεύω, κύριε Πρόεδρε, και το λέω -είμαι δύσκαμπτος στρατιωτικός τι να κάνουμε, δεν ελίσσομαι, τον ελιγμό τον διδάχθηκα από την Σχολή Ευελπίδων ακόμη αλλά στη στρατηγική σφαίρα, την τακτική σφαίρα- ότι η Νέα Δημοκρατία οδεύει προς νίκη στις επικείμενες εκλογές και πως ό,τι μέτρα και να πάρει το ΠΑΣΟΚ δεν έχει πολλές ελπίδες. Όσοι είναι ειλικρινείς συμφωνούν μαζί μου και όσοι έχουν το θάρρος να το πουν.
Πιστεύω όμως ακόμη από τη πείρα και από την ιστορία ότι πολλές στάμνες έχουν σπάσει ένα μέτρο προ της βρύσης γιατί έγινε τελευταίο γλίστρημα. Να φοβάστε το τελευταίο γλίστρημα! 
ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ: Θυμηθείτε το μύθο του Αισώπου...
ΚΥΡΙΑΚΟΣ ΣΠΥΡΙΟΥΝΗΣ: Το λέω από αγάπη. Φυλαχθείτε από την τελευταία γλίτσα!
Μπαίνω στο νομοσχέδιο, κυρία Πρόεδρε.  Ψηφίζουμε ένα νομοσχέδιο που έχει τρία σκέλη, θα το έλεγα έτσι απλά. Το πρώτο κάνει μια εναρμόνιση προς τα ισχύοντα στην Ευρωπαϊκή Ένωση σχετικά με ρυθμίσεις τιμολόγησης για το ΦΠΑ. 
Όσον αφορά το δεύτερο, σε μια άλλη κοινοτική οδηγία προσαρμόζουμε το εσωτερικό δίκαιο σε ό,τι αφορά το σύστημα του ΦΠΑ για ορισμένες δραστηριότητες μη εγκατεστημένων επιχειρηματιών στο χώρο της Ευρωπαϊκής Ένωσης, αλλά που έχουν λειτουργούσες επιχειρήσεις ηλεκτρονικών, ραδιοφωνικών και τηλεοπτικών επιχειρήσεων εντός της Ευρωπαϊκής Ένωσης.
Τέλος, το τρίτο σκέλος περιλαμβάνει ένα άθροισμα διατάξεων που ρυθμίζουν ανάλογα θέματα.
Ήθελα όμως, κύριε Υπουργέ, με τον αέρα του Έβρου και με τον ερεθισμό που προκάλεσε -είπα να σιωπήσω, να μην πω αυτή την εισαγωγή μου- ο κ. Μαντέλης που είπε μερικά πράγματα που περικλείουν μια χαρακτηριστική λογική, να πω ότι σαφώς ψήφισα τότε την απόφαση. Σήμερα όμως πιστεύω ότι εν θερμώ αποφάσεις για σοβαρά θέματα δεν πρέπει να λαμβάνονται.
 
(GΚ)

 

Πότε αντελήφθη η Κυβέρνηση ότι τα ψυχαγωγικά παιχνίδια είχαν μετατραπεί σε τυχερά παιχνίδια; Το αντελήφθη, όταν έσκασε η "βόμβα" που παρέσυρε και το συνάδελφό μας τον κ. Χρυσανθακόπουλο. Πότε επίσης -και αυτή είναι μια απορία μου- αντελήφθη ο κ. Σημίτης, ο Πρόεδρος του κόμματός μου, ότι έπαιζαν Βουλευτές στο Χρηματιστήριο; Και διερωτήθηκα -εγώ δεν έπαιξα ποτέ- γιατί να μην παίζουν. Απαγορευόταν; Άλλο βέβαια είναι η ηθική πλευρά. Ο κ. Σημίτης, λοιπόν, το αντελήφθη πρόσφατα, όταν έβγαλε την απόφαση για το πόθεν έσχες. Εάν είναι έτσι, με ανησυχεί η έλλειψη επαφής με την πραγματικότητα. Εάν το αντελήφθη τότε, γιατί τα μέτρα τα πήρε ύστερα από τρία χρόνια; 
Πού θέλω να καταλήξω, κύρια Πρόεδρε; Ποτέ δεν θα σταματήσει η υποκρισία στο πολιτικό σύστημα, κύριοι συνάδελφοι; Θα είναι παλαιοκομματικό το σύστημά μας; Ειλικρίνεια στο λαό! Δεν θα πούμε ποτέ ότι το άλφα είναι άλφα και το βήτα είναι βήτα; Να παίρνουμε αποφάσεις με συνεννόηση μεταξύ μας! Είναι έγκλημα, δηλαδή, να συνεννοηθώ με τη Νέα Δημοκρατία ή με το Συνασπισμό για ένα θέμα; 
Είναι παλαιοκομματική αυτή η αντίληψη -την έλεγα "παλαιοδεξιά", αλλά αποφεύγω να το πω για να μην προκαλέσω τους συναδέλφους μας- είναι παλαιοκομματική αντίληψη η εν προχείρω αντιμετώπιση προβλημάτων που συνδέονται ευθέως με το λαό. Η εργασία είναι στοιχειώδες καθήκον της πολιτείας να παρέχεται κυρίως στη νεολαία αλλά και στον οποιοδήποτε Έλληνα. Είναι ευθεία υποχρέωση και πηγάζει από το Σύνταγμα να κάνει η πολιτεία ό,τι μπορεί για την εξασφάλιση αυτού του υπερστοιχειώδους δικαιώματος στην εργασία και στην επιβίωση του ανθρώπου.
Το σημερινό νομοσχέδιο -και θα συμφωνήσω σε αυτό- αντικρίζει ακόμα και το 3% των εταιρειών. Θα έλεγα ότι κεντρικός στόχος του νομοσχεδίου είναι από τη μια μεριά η εναρμόνιση προς τα ισχύοντα στην Ευρωπαϊκή Ένωση και από την άλλη μεριά η συμπλήρωση -εάν θέλετε- η διόρθωση, όπως ετέθη από τους συναδέλφους της Νέας Δημοκρατίας, προηγούμενων ρυθμίσεων, οι οποίες εν τη πράξει απεδείχθη ότι δεν διευκολύνουν την ανάπτυξη. Χωρίς ανάπτυξη η πατρίδα, η οικονομία δεν πρόκειται να ορθοποδήσει. Θα κινούμαστε μεταξύ "Σκύλλας και Χάρυβδης" -όπως ο Οδυσσέας- μεταξύ ελλειμμάτων και αδηφάγου δημοσίου χρέους. 
Ανάπτυξη, λοιπόν, θέλει η πατρίδα, προκειμένου δε δύο κακών, μονίμως ισχύει για τους λογικούς ανθρώπους "το μη χείρον". Προκειμένου, δηλαδή, να έχουμε εκατοντάδες χιλιάδες ανέργους, ας αφήσουμε στους εφοπλιστές -ακόμα και στο ξένο κεφάλαιο- κάποια προνόμια, γιατί έτσι θα αναπτυχθεί η πατρίδα: με ισχυρές επενδύσεις ξένων επενδυτών στη χώρα μας. Φρονώ ότι είμαστε οι τελευταίοι.
Το νομοσχέδιο περιλαμβάνει τρία διακεκριμένα κεφάλαια. Το Α' Κεφάλαιο -στα άρθρα 1 και 2- ρυθμίζει την τιμολόγηση για το ΦΠΑ. Το Β' Κεφάλαιο -από το άρθρο 3 έως το άρθρο 7- στο σύστημα ΦΠΑ ρυθμίζει τις υποχρεώσεις των μη εγκατεστημένων στο χώρο της Ευρωπαϊκής Ένωσης για ραδιοφωνικές, τηλεοπτικές και με άλλα ηλεκτρονικά μέσα λειτουργούσες επιχειρήσεις εντός του χώρου της Ευρωπαϊκής Ένωσης. Το Γ' Κεφάλαιο περιλαμβάνει τα λοιπά άρθρα -από το άρθρο 8 μέχρι το ακροτελεύτιο άρθρο- με διάφορες πολύ σοβαρές διατάξεις με κοινωνικό περιεχόμενο. Παραδείγματος χάρη, τα πανωτόκια εντάσσονται σε αυτή την αντίληψη και σε αυτό το πνεύμα, αλλά δυστυχώς -πέραν του τετραπλασίου- δεν έγινε καμία μείωση παρακάτω. 

TS
 

Θα συμφωνήσω με τη Νέα Δημοκρατία ότι τα πανωτόκια κατέστρεψαν οικογένειες, κατέστρεψαν περιουσίες, ρήμαξαν ανθρώπους, τους οδήγησαν σε αυτοκτονίες, γιατί το κράτος παρατηρούσε απαθές αυτά τα εγκλήματα που διαπράττονταν. Συμφωνώ, λοιπόν, και με το κάτω από το 3%. 
Το πρόβλημα είναι η ενοχή που δημιουργεί κατά τεκμήριο η προεκλογική περίοδος, κύριοι συνάδελφοι, και είναι σοβαρό το θέμα. Η ενοχή αυτή είναι μεν δίκαιη για ορισμένες σκόπιμες πράξεις, αλλά άδικη με την έννοια ότι το κράτος δεν μπορεί να σταματήσει να εργάζεται. Πρέπει να λειτουργεί μέχρι την τελευταία ημέρα που η μία κυβέρνηση παραδίδει στην άλλη.
Πολλά από τα θέματα που ρυθμίζονται εδώ, θα έπρεπε, κύριε Υπουργέ, να έχουν ρυθμιστεί πριν από χρόνια. Συμφωνώ, όμως ότι και την τελευταία στιγμή, παρά το βεβαρημένο της εικόνας που δημιουργεί η προεκλογική περίοδος, έπρεπε να επιλυθούν. Για παράδειγμα, οι προσαυξήσεις από οφειλές από 300% πέφτουν στο 200%. Οι βελτιώσεις στις ρυθμίσεις για τις δόσεις εξόφλησης των οφειλών που παίρνουν μια συγκεκριμένη μορφή και έχουμε συγκεκριμένο αριθμό 48 δόσεων, είναι λογικές και στοχεύουν στη διευκόλυνση, μιας και είναι κοινωνικό το πρόβλημα. Οι ρυθμίσεις που γίνονται για τους αναδασμούς και ένα σωρό άλλα θέματα, πιστεύω ότι αποτελούν εκφράσεις κοινωνικών ευαισθησιών και οδηγούν με πλήρη ελευθερία και συνείδηση στην ψήφιση επί της αρχής του νομοσχεδίου.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βλάχος.
	ΓΕΩΡΓΙΟΣ ΒΛΑΧΟΣ: Κυρία Πρόεδρε, το νομοσχέδιο αυτό, όπως όλοι έχουμε διαπιστώσει, δεν αποτελεί ένα ενιαίο κείμενο που να αφορά σε συγκεκριμένο θέμα, αλλά διάφορες διατάξεις και κυρίως τροποποιήσεις νόμων. Η Κυβέρνηση με αυτό το νομοσχέδιο αποδεικνύει την πίστη της στην πρακτική να παρουσιάζει νομοσχέδια με ετερόκλητες διατάξεις, χωρίς συνοχή και ενιαία λογική. 
	Βεβαίως, ακούστηκε ήδη ότι σε αυτό το νομοσχέδιο υπάρχουν θετικές διατάξεις για την απλοποίηση των διαδικασιών στις εφορίες, τη χρήση του διαδικτύου στις συναλλαγές των πολιτών με τις Δ.Ο.Υ., όμως το 2003 πρέπει κανείς να καμαρώνει έως και να πανηγυρίζει γι' αυτές τις ρυθμίσεις; Δεν πρέπει να θεωρούνται στις μέρες μας αυτονόητες για την ομαλή λειτουργία της οικονομίας και γενικότερα της κρατικής μηχανής; 
	Συγκεκριμένα, από τα 18 άρθρα του νομοσχεδίου, τα πρώτα 7 αφορούν Οδηγίες της Ευρωπαϊκής Ένωσης, οι οποίες βεβαίως ενσωματώνονται στο εσωτερικό δίκαιο της χώρας, σύμφωνα με τις σχετικές διατάξεις του Συμβουλίου της Ευρωπαϊκής Ένωσης της 20ης Δεκεμβρίου 2001 και της 7ης Μαΐου 2002.
	Πρέπει, όμως, να πούμε ότι όλα αυτά τα θετικά σημεία, έρχονται με μια μεγάλη καθυστέρηση για ένα μεγάλο θέμα που ταλαιπωρεί χιλιάδες επαγγελματίες. 
	Για το λόγο αυτό, καταλήγουμε ότι το νομοσχέδιο το οποίο κατέθεσε η Κυβέρνηση, προσπαθεί να περάσει κάποιες διατάξεις με απίστευτη προχειρότητα. Αναφέρομαι συγκεκριμένα στα άρθρα για τις off-shore εταιρείες. Δεν έχει στεγνώσει το μελάνι από το ν.3091/2002 και έρχεται σήμερα η Κυβέρνηση να τον τροποποιήσει. Θυμίζω σε όλους ότι η Νέα Δημοκρατία είχε έγκαιρα προειδοποιήσει, περίπου ένα χρόνο πριν, για την προχειρότητα που η Κυβέρνηση αντιμετώπιζε το θέμα.
(ST)


Δυστυχώς, σήμερα δικαιώνεται. Είναι όμως δείγμα του ύφους της εξουσίας του ΠΑΣΟΚ αυτές οι παλινδρομήσεις. H Κυβέρνηση, χωρίς σαφή ιδεολογικό προσανατολισμό, χωρίς να προετοιμάζει τα νομοσχέδια σωστά και όπως πρέπει στην κάθε στιγμή, δημιουργεί παρά λύνει προβλήματα.
Έρχομαι στο άρθρο 14 για να κάνω μία επιλεκτική αναφορά και να τεκμηριώσω όλα όσα είπα νωρίτερα. Όπως σημειώθηκε στην Επιτροπή, κινείται στη σωστή κατεύθυνση. Έπρεπε όμως να παρέλθει τόσος χρόνος και να ταλαιπωρηθούν τόσοι πολίτες για να ξυπνήσει στην κυριολεξία η Κυβέρνηση και να προχωρήσει σε αυτές τις ρυθμίσεις για την τμηματική καταβολή των προστίμων; 
Η Κυβέρνηση όμως σπεύδει την τελευταία στιγμή να μπαλώσει τα πράγματα -διότι πρόκειται πραγματικά για μπάλωμα- και να καλύψει τις αδυναμίες της. Αφού τα προβλήματα χρόνιζαν για καιρό στις σκονισμένες καλένδες, έρχεται τώρα να επιδείξει έργο, χωρίς βεβαίως να πείθει κανέναν. Και ξέρετε ότι, όταν έχουμε μπει σε μία παρατεταμένη προεκλογική περίοδο, όλα λειτουργούν κάτω από την καχυποψία -δίκαια ή άδικα- των προεκλογικών εξαγγελιών.
Ερχόμαστε στο άρθρο 9 για τις απαλλοτριώσεις, το οποίο αφορά και τη δική μου περιοχή. Αναφέρεστε στον τρόπο με τον οποίο θα γίνονται οι απαλλοτριώσεις. Εμμένει η Κυβέρνηση στο να καθορίζει, κυρίως μέσω της αντικειμενικής αξίας, το αντίτιμο που θα καταβάλλεται στο δικαιούχο. Όπως καταφάνηκε και στην Επιτροπή, κάτι τέτοιο αντιβαίνει σε βασικές συνταγματικές αρχές. Όπως σημειώνει το Σύνταγμα, η αποζημίωση είναι πλήρης και προηγείται της κατάληψης. Ειδικά στην περιφέρεια Αττικής η Κυβέρνηση έχει κάνει όργια. Τα παραδείγματα που έχουμε από την καταστρατήγηση αυτών των αρχών είναι άπειρα. Το λέω και σήμερα με αγανάκτηση. 
Στο μέρος που χτίζεται το Ολυμπιακό Χωριό προχωρούν οι εργασίες, σε λίγο θα πωλούνται και τα σπίτια και δεν έχουν αποζημιωθεί ακόμα οι ιδιοκτήτες του Κτήματος Δήμογλη. Είναι εκατοντάδες οι ιδιοκτήτες. Οι άνθρωποι αυτοί, όσες φορές έχουν απευθυνθεί στην Κυβέρνηση και στα Υπουργεία, συνεχώς αντιμετωπίζονται με υποσχέσεις, έχουν φτάσει "στο αμήν" και οι αποζημιώσεις δεν καταβάλλονται ακόμη. Παραπέμπονται στις καλένδες, σε διαδικασίες γραφειοκρατίας που δεν τελειώνουν ποτέ. 
Το ίδιο συμβαίνει με τις αποζημιώσεις της Λεωφόρου Κύμης. Δηλαδή γίνονται έργα σε δρόμους και οι άνθρωποι δεν έχουν  αποζημιωθεί. Και όταν θα αποζημιωθούν, είναι άγνωστο πραγματικά τι χρήματα θα δοθούν. Έπρεπε λοιπόν να κινήσουμε γη και ουρανό για να κατανοήσει η Κυβέρνηση το αυτονόητο, να καταβάλει στους ιδιοκτήτες χρήματα. Και μέχρι σήμερα πάλι σήμερα -διευκρινίζω- κινούμαστε μόνο σε επίπεδο υποσχέσεων και όχι πρακτικής. 
Εφόσον τώρα καθορίζονται οι απαλλοτριώσεις από τις αντικειμενικές αξίες, καταλαβαίνει κανείς ότι οι δικαιούχοι θα χάνουν πάνω από το 30%. Το κράτος δηλαδή ουσιαστικά προσπαθεί να υφαρπάξει περιουσίες καταβάλλοντας το ελάχιστο δυνατό και αυτό είναι απαράδεκτο. Πρέπει πραγματικά να δίνονται οι αποζημιώσεις στους ανθρώπους εκείνους που παραχωρούν την περιουσία τους για να γίνουν κάποια έργα, να μην θεωρούνται δεδομένοι και να μην αντιμετωπίζονται όπως μέχρι σήμερα. 
Έρχομαι  στο άρθρο 8 που αναφέρεται στην Τράπεζα της Ελλάδος. Σήμερα, όπως ακούστηκε και νωρίτερα, μάθαμε για το περίφημο 10% εκποίησης -ουσιαστικά- της Εθνικής Τράπεζας, όταν μας μιλούσατε μέχρι προχθές για πλεόνασμα και για ανακατανομή του πλεονάσματος. Σήμερα ουσιαστικά έρχεστε λίγες μέρες μετά να αποδείξετε αυτό που είπαμε από την πρώτη στιγμή, ότι δεν υπάρχει πλεόνασμα, ότι με κάθε τρόπο θα βρείτε κάποια χρήματα, για να κάνετε τι; Για να μειώσετε τον συντελεστή των τζιπ. Λες και ήταν αυτό το πρόβλημα της ελληνικής κοινωνίας.
Έρχομαι -για να κλείσω, επειδή ο χρόνος θα μας περιορίσει- στις δύο τροπολογίες οι οποίες έχουν κατατεθεί. Η πρώτη αναφέρεται στον ειδικό φόρο καυσίμων που πραγματικά, όσες φορές εμείς μιλήσαμε γι' αυτό το θέμα, αντιμετωπίσαμε τη λοιδορία της Κυβέρνησης. Όσες φορές ο Κώστας Καραμανλής επισκέφθηκε την ελληνική επαρχία και μιλώντας με φορείς εκεί έγινε δέκτης αυτού του αιτήματος και υποσχεθήκαμε ότι εμείς θα το αντιμετωπίσουμε, κάτι που περιλαμβάνεται το πρόγραμμα της Νέας Δημοκρατίας στον αγροτικό τομέα, είχαμε μία  αλγεινή αντιμετώπιση από την πλευρά της Κυβέρνησης. 
(ΧF)

	

Σήμερα έρχεται να αντιγράψει κακώς και επιμέρους το πρόγραμμα της Νέας Δημοκρατίας. Και αφού αρχίζετε να υλοποιείτε το πρόγραμμά μας πριν έρθει η Νέα Δημοκρατία στην κυβέρνηση, τουλάχιστον ακολουθήστε βασικούς τομείς και ακούστε μας και σε άλλα πράγματα.
Έχουμε φέρει τόσες φορές το θέμα των πανωτοκίων στη Βουλή και η αντιμετώπισή σας είναι η ίδια. Ουσιαστικά στρουθοκαμηλίζετε γιατί δεν θέλετε να δείτε ένα τεράστιο πρόβλημα που υπάρχει. Διαμαρτύρονται όλοι οι ενδιαφερόμενοι και σεις δεν θέλετε να τους ακούσετε λες και θα μειωθεί το κύρος σας εάν δεχθείτε αυτά που λέει η Νέα Δημοκρατία, τα οποία προσεγγίζουν τις απόψεις των ενδιαφερομένων και δίνουν ουσιαστική λύση στο όλο θέμα. Και επειδή δεν προλαβαίνετε τώρα γιατί φεύγετε, θα έρθετε να κάνετε αυτό που κάνατε με τις ρυθμίσεις για τις οφειλές. Δηλαδή κατόπιν εορτής και αφού ταλαιπωρήσετε τον κόσμο αρκετά. 
Όσον αφορά την τελευταία τροπολογία στην οποία αναφέρθηκε και ο κ. Μαντέλης, ακούσαμε τον κ. Σπυριούνη να μας κάνει ορισμένα μαθήματα. Τα μαθήματα πολιτικής συμπεριφοράς πρέπει να γίνουν στην Κυβέρνηση για την ανακολουθία της. Από τη μια μεριά ο κ. Πρωτόπαπας επιμένει, από την άλλη ο κύριος Υφυπουργός μας είπε εδώ ότι τίποτα δεν έχει αλλάξει και ο κ. Μαντέλης μας είπε για λάθη. Ε, αντί να τα πείτε σε μας, να τα πείτε στην Κυβέρνησή σας. Την πρωτοβουλία να τη φέρει η Κυβέρνηση και θα σας πούμε εμείς τότε τι θα κάνουμε. 
Εσείς διαλύσατε την αστυνομία, εσείς προχωρήσατε σε πλήρη απαγόρευση. Νομίζετε ότι με την πλήρη απαγόρευση θα πετύχετε κάτι. Εσείς, λοιπόν, να απευθυνθείτε στην Κυβέρνησή σας. Φέρτε την τροπολογία αυτή και τότε εμείς θα πάρουμε θέση. Δεν μπορείτε όμως πια να πατάτε σε δύο βάρκες παραμονές εκλογών, το ΠΑ.ΣΟ.Κ. να διαφωνεί και κάποιοι Βουλευτές να συμφωνούν. Καταλήξτε επιτέλους στο τι θέλετε να πουλάτε. Ο λαϊκισμός έχει και τα όριά του.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "Ελευθέριος Βενιζέλος", είκοσι τέσσερις μαθητές και μαθήτριες και δύο συνοδοί δάσκαλοι από το 103ο Δημοτικό Σχολείο Αθηνών. Η Βουλή τους καλωσορίζει.
(Χειροκροτήματα)
Το λόγο έχει ο κ. Παπαγεωργίου.
ΓΕΩΡΓΙΟΣ ΠΑΠΑΓΕΩΡΓΙΟΥ: Κυρία Πρόεδρε, δεν χωρεί καμία αμφιβολία ότι εκείνο που αποτελεί κριτήριο για να εξεταστεί και να σχηματιστεί μια γνώμη κατά πόσο ένα νομοσχέδιο κινείται στη σωστή κατεύθυνση, είναι να κινείται σε έναν κεντρικό άξονα, να έχει μια κεντρική ιδέα. Νομίζω ότι εκείνο που θα το καταστήσει ωφέλιμο για τον ελληνικό λαό αν εδώ στη Βουλή ψηφίζουμε με αυτό το γνώμονα, είναι αν πράγματι φέρνει ρυθμίσεις σωστές οι οποίες εν πάση περιπτώσει θα ωφελήσουν και θα ανακουφίσουν τον ελληνικό λαό. Δε νομίζω ότι είναι ζήτημα αν υπάρχει περισσότερος αριθμός διατάξεων που εν πάση περιπτώσει διαπνέονται από ένα κοινό σκοπό ότι όλες έχουν στόχο οικονομικές ρυθμίσεις και εκείνο που έχει σημασία είναι αν αυτές κινούνται στη σωστή κατεύθυνση. Είναι και υποκρισία και αντιφατικό να λέμε ναι μεν κινούνται προς τη σωστή κατεύθυνση και να ακολουθεί η επωδός γιατί δεν ρυθμίστηκαν και γιατί δεν ήρθαν προς ψήφιση τόσο καιρό αλλά έρχονται τόσο αργά. Υπάρχει αυτή η "ενοχοποίηση" της προεκλογικής περιόδου όταν από το θεσμοθετημένο χρόνο που θα διενεργηθούν οι εκλογές απέχουμε αρκετούς μήνες. 
Όσο για την βιασύνη ορισμένων να πείσουν το ελληνικό λαό μήνες πριν και στοχεύοντας σε κάθε νομοσχέδιο με τα ίδια όπλα ότι θα φύγει αυτή η Κυβέρνηση και εν πάση περιπτώσει όλα θα αλλάξουν αύριο, ας είναι λίγο υπομονετικοί. Την τελική κρίση την έχει ο ελληνικός λαός. Όλα αυτά δεν πρέπει με τόσο ευκολία να ακούγονται σε αυτή την Αίθουσα.
FM

Θα πρέπει να σταματήσει  επιτέλους αυτή η ενοχή της προεκλογικής περιόδου, γιατί μία κυβέρνηση καλείται να παράγει έργο μέχρι την τελευταία μέρα που διαλύεται η Βουλή. Θα κριθεί αν φέρνει σωστές ρυθμίσεις και όχι αν αυτά γίνονται χάριν προεκλογικών ωφελειών. Σε τελευταία ανάλυση, δεν πρέπει να υποτιμάται ο ελληνικός λαός. Ο ελληνικός λαός είναι αυτός που θα κρίνει αν οι ρυθμίσεις είναι επωφελείς, και ιδιαίτερα αν τον ξεγελούμε, φέρνοντας σε χρόνο προεκλογικό αυτές τις ρυθμίσεις  για υφαρπαγή ψήφων ή αν είναι καθυστερημένες.
Κύριε Υπουργέ, δεν έχω να κάνω γενικότερες παρατηρήσεις, νομίζω ότι όλες οι ρυθμίσεις κινούνται προς τη σωστή κατεύθυνση και ιδιαίτερα αυτές για τμηματική καταβολή των οφειλετών, διότι πράγματι έχουμε χρέος να ανακουφίσουμε αυτούς τους ανθρώπους.
Πέρα λοιπόν απο τις γενικές τοποθετήσεις μου και τα πολιτικά σχόλια που έκανα, πήρα το λόγο για να αναφερθώ σε ένα θέμα που αφορά τις απαλλοτριώσεις. Αντιλαμβάνομαι ότι και αυτή η ρύθμιση της Κυβέρνησης κινείται προς τη σωστή κατεύθυνση, διότι επιτέλους πρέπει να τεθεί ένας φραγμός στην αντιφατικότητα που δημιουργείται πολλές φορές ανάμεσα σε διαφορετικά δικαστήρια για παρεμφερείς εκτάσεις ως προς το ύψος της τιμής. Θα συμφωνήσω κι εγώ με άλλους συναδέλφους μου, ότι αυτές οι τιμές υπερακοντίζουν τα συνήθη όρια, ενδεχομένως και αυτά της συναλλακτικής αξίας, που κινούνται πολλές φορές σε πλαίσια που φαλκιδεύουν και αυτή τη διενέργεια των έργων. Ωστόσο θέλω να πιστεύω ότι κανείς δεν πρέπει να αρνείται την εμπιστοσύνη στην ελληνική δικαιοσύνη η οποία εν τέλει μέσα στα συνταγματικά πλαίσια ρυθμίζει και αυτό το κρίσιμο ζήτημα της αποζημίωσης που πρέπει να λάβει ένας ιδιοκτήτης, όταν χάνει ανεπιστρεπτί το ακίνητό του και που πρέπει αυτή η αποζημίωση να είναι τέτοια -είναι η έννοια της πλήρους αποζημιώσεως- για να αντικαταστήσει το ακίνητο το οποίο χάνει, με άλλο ισάξιο.
Πράγματι, φαίνεται ότι με τη νέα διατύπωση -δεν αρνούμαι ότι είναι ένα από τα στοιχεία επί τη βάσει των οποίων θα καθορίζεται η αποζημίωση- φαίνεται να αναγορεύεται σε κυρίαρχη η αντικειμενική αξία. Εκτός αν προσχωρήσουμε σε αυτό, ότι η αντικειμενική αξία  και η αγοραία αξία -για να είμαστε σύμφωνοι με το Σύνταγμα- συμβαδίζει. Θα μου επιτρέψετε να πω ότι η αντικειμενική αξία θεσπίστηκε για να ομαλοποιήσει το ζήτημα της επιβολής φόρου από οποιαδήποτε αιτία, ανταλλακτική, κληρονομική κλπ. Τ
ου φόρου μεταβίβασης ακινήτων και αποσκοπεί σε ένα σύστημα ταχείας εκκαθάρισης της φορολογικής υποχρέωσης και δεν μπορεί να αντιστοιχεί επ' ουδενί με την συναλλακτική αξία. Πρέπει να πούμε ότι έπρεπε να τεθεί και ένα τέρμα στην αυθαιρεσία πολλών φορολογικών οργάνων. Θα θυμούμαστε εμείς οι δικηγόροι, όταν πηγαίναμε στις εφορίες  προκειμένου να καθοριστεί η αξία, ώστε να πληρωθεί ο φόρος, ένα, δύο, τρία γραφεία κ.ο.κ. να ψάχνουν τα σκονισμένα παλιά βιβλία, να μη βρίσκεται άκρη, να αμφισβητούν οι φορολογούμενοι συναλλακτικώς μετερχόμενοι και έτσι να μην εκκαθαρίζεται με την ταχύτητα που θα έπρεπε και με διαφανή τρόπο η καταβολή του φόρου στις μεταβιβάσεις των ακινήτων. Αλλά δεν μπορούμε να πούμε ότι η αντικειμενική αξία είναι εκείνη που θα δώσει τη δυνατότητα σε κάποιον να αντικαταστήσει το ακίνητο που χάνει με άλλο ισάξιο.
Θα ξέρουμε όλοι την περίπτωση ότι έχουμε ορισμένους συντελεστές. Για παράδειγμα, η αντικειμενική αξία των ακινήτων προκύπτει: Συντελεστής τόσο τοις εκατό για απόσταση από τη θάλασσα, τόσο από το δρόμο. Πάρτε τώρα ένα ακίνητο, το οποίο είναι κοντά στη θάλασσα, σε μία πανέμορφη αμμουδιά και ένα άλλο το οποίο είναι απομακρυσμένο σε κάποια βράχια. Με τον χαρακτηρισμό "αγροτεμάχια" αυτά θα έχουν την ίδια αντικειμενική αξία.
Κατά συνέπεια, ότι δεν είναι και πολύ ασφαλής  αυτός ο τρόπος, δηλαδή να αναγορεύσουμε σε κυρίαρχο στοιχείο την αντικειμενική αξία. Δεν αρνούμαι ότι πράγματι είναι ένα στοιχείο. Γι' αυτό τοποθετούμενος ευθέως κατά κάποιο τρόπο και στο άρθρο, γιατί και το νόημα και ο σκοπός και το γράμμα του άρθρου είναι στη ουσία και ο σκοπός μίας από τις πολλές ρυθμίσεις  του νομοσχεδίου,  θα μπορούσε να απαλειφθεί η λέξη "κυρίως" και να προστεθεί "από την αντικειμενική και τη συναλλακτική αξία" και στο τέλος "καθώς και η πρόσοδος και η ιδιαιτερότητες ενός ακινήτου" . 'Η αν υπάρχει κάποια πιό δόκιμη έκφραση, να προστεθεί αυτή. 
		(ΚΟ)
Και αυτό ούτως ώστε το δικαστήριο πολλαπλασιαστικά, πολύπλευρα, θα έλεγε κανείς, να μπορεί να αξιολογήσει την αξία ενός ακινήτου και όχι να δίνεται η εντύπωση ότι κατευθύνουμε τους δικαστές να έχουν ως οδηγό την αντικειμενική αξία. 
Νομίζω ότι οφείλουμε να σεβαστούμε τα ατομικά δικαιώματα. Το ατομικό  δικαίωμα της ιδιοκτησίας είναι ένα από τα δικαιώματα που ρυθμίζει το Σύνταγμα, και νομίζω ότι έχετε όλα τα περιθώρια χωρίς να αποκλίνετε από τη βασική σας επιδίωξη, δηλαδή να αποτελεί και η αντικειμενική αξία ένα στοιχείο, να δώσουμε μία πιο αντικειμενική εικόνα ότι θέλουμε πράγματι να οδηγηθούμε όχι σε υπερβολικές, αλλά ούτε και σε ελάχιστες αποζημιώσεις, αλλά σε εκείνες τις αποζημιώσεις που θα πληρούν το σκοπό τους. 
Κλείνοντας, ξαναλέω ότι αυτός ο σκοπός είναι αυτός ο οποίος χάνει την περιουσία του να μπορεί να την αντικαταστήσει με άλλη ισάξια. Άλλωστε, πολλές φορές με το ν.653/77 με την αυτοαποζημίωση και με χίλια δυο άλλα ζητήματα, είδαμε ότι η πολιτεία διαχρονικά και πέρα από κυβερνήσεις, προσπαθεί να φαλκιδεύσει την ιδιοκτησία. Νομίζω ότι εμείς δεν πρέπει να συντελέσουμε στο να υπάρχει ένα ψήγμα, έστω μια υποψία ότι κινούμαστε πάλι προς αυτή την κατεύθυνση. 
(Χειροκροτήματα από την Πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καλαφάτης. 
ΣΤΑΥΡΟΣ ΚΑΛΑΦΑΤΗΣ: Κυρία Πρόεδρε, κύριοι συνάδελφοι, για όσα χρόνια έχει την ευθύνη διακυβέρνησης της χώρας το ΠΑΣΟΚ, ασκεί μία πολιτική στην οποία κυριαρχούν κυρίως δύο στοιχεία. Το ένα στοιχείο είναι η ασάφεια και το δεύτερο είναι η μετάλλαξη. 
Από τον καιρό που μεσουρανούσε ο κρατικισμός και το ΠΑΣΟΚ ήταν μπερδεμένο μεταξύ πρώτου δευτέρου και τρίτου δρόμου προς τον Σοσιαλισμό, μέχρι και σήμερα όπου έχει μεταλλαχθεί πλήρως, προσπαθώντας να ασκήσει πολιτικές πρακτικές τις οποίες ιδεολογικά δεν πιστεύει μεν, αλλά οδηγείται να το πράξει -και γι' αυτό τις περισσότερες φορές οι εφαρμογές τέτοιων πολιτικών είναι κακέκτυπες και τα αποτελέσματα αυτών των πολιτικών δεν έχουν θετικό αντίκτυπο στην κοινωνία- βρισκόμαστε σε μία περίοδο όπου αυτή η πολιτική συνεχίζει να υφίσταται. Ενδεχομένως, αυτή η πολιτική να μην είχε τόσο μεγάλο πολιτικό περιεχόμενο για την παρούσα συγκυρία αν αυτή η έλλειψη σαφούς πολιτικής και κατασταλαγμένης ενιαίας φιλοσοφίας μιας πολιτικής η οποία θα είχε αρχή και τέλος, δεν είχε τον αντίκτυπό της στην κατάθεση νομοσχεδίων τα οποία βέβαια μας οδηγούν να βρούμε συγκεκριμένες λύσεις για προβλήματα που απασχολούν τάξεις, κατηγορίες συμπολιτών μας. 
Έτσι, λοιπόν, τις περισσότερες φορές, ως απόρροια αυτής της ασαφούς και μεταλλαγμένης πολιτικής που ασκεί το ΠΑΣΟΚ, έρχονται στη Βουλή νομοσχέδια που έχουν τα ίδια κοινά χαρακτηριστικά. Έχουν τα χαρακτηριστικά της προχειρότητας, είναι πρόσκαιρα και αποτελούν ουσιαστικά συρραφές, ενώ προσπαθούν να δώσουν ευκαιριακές λύσεις σε προβλήματα που ταλαιπωρούν για πολλά χρόνια συγκεκριμένες κατηγορίες συμπολιτών μας και τελικά δεν ανταποκρίνονται στο ρόλο στον οποίο θα έπρεπε να είχαν με την κατάθεσή τους. 
Ένα τέτοιο νομοσχέδιο τίθεται προς ψήφιση σήμερα. Πραγματικά είναι ένα νομοσχέδιο που προσπαθεί να καλύψει τρέχουσες ανάγκες, οι οποίες όμως πιστεύω ότι ουσιαστικά δεν μπορούν να καλυφθούν και κυρίως δεν δίνουν ένα οραματικό χαρακτήρα στο νομοσχέδιο, ενώ σίγουρα δεν δίνουν ένα στοιχείο πρόβλεψης κάλυψης αναγκών στο άμεσο μέλλον. Ένα τέτοιο νομοσχέδιο δεν μπορεί να είναι αποτελεσματικό, συν βέβαια ότι έχουμε ένα ακόμα στοιχείο, δηλαδή ότι έρχεται να κατατεθεί λίγους μήνες πριν τις εκλογές και φυσικά πολλά άρθρα έχουν έντονο το προεκλογικό άρωμα. 
Τα πρώτα εφτά άρθρα πραγματικά αφορούν τις οδηγίες της Ευρωπαϊκής Ένωσης του 2001 και του 2002 και έχουν σχέση με την εναρμόνιση του εσωτερικού μας δικαίου με το δίκαιο της Ευρωπαϊκής Ένωσης και αναφέρονται πραγματικά στην απλοποίηση, τον εκσυγχρονισμό και την εναρμόνιση των όρων που επιβάλλονται στην τιμολόγηση όσον αφορά τον Φόρο Προστιθέμενης Αξίας. 
Θεωρούμε ότι σαφώς και πρέπει γενικότερα, και ανεξάρτητα από το αν υπάρχει το δίκαιο της Ευρωπαϊκής Ένωσης σύμφωνα με το οποίο θα πρέπει να εναρμονιστούμε, να υπάρχουν νομοθετήματα τα οποία να βοηθούν στον ουσιαστικό εκσυγχρονισμό και στην πιο εύρυθμη λειτουργία και του κράτους και πολλών υπηρεσιών οι οποίες τελικά έχουν ως αποδέκτη των δραστηριοτήτων τους τον ίδιο τον πολίτη. 
(NP)


 

Από εκεί και πέρα, όμως, νομίζω ότι υπάρχουν απλώς διατάξεις που συμπληρώνουν, προσπαθούν να καλύψουν συγκεκριμένα κενά, τα οποία δεν δίνουν, όμως, ουσιαστικές λύσεις. Γενικότερα πάντως είναι ένα πρόχειρο νομοσχέδιο, ένα νομοσχέδιο το οποίο δεν δίνει ουσιαστικές λύσεις στα προβλήματα που καλείται να αντιμετωπίσει. 
Έρχομαι, τέλος, στο θέμα των τροπολογιών. Είναι ακόμη ένα δείγμα -ιδιαίτερα η τροπολογία που αφορά τον ειδικό φόρο των καυσίμων για τους αγρότες- του πώς η Κυβέρνηση του ΠΑΣΟΚ έρχεται πίσω ασθμαίνοντας πολλές φορές να αντιγράψει -γιατί η λέξη "αντιγραφή" είναι πολύ της μόδας και τη συναντάμε ολοένα και πιο συχνά- αφού προφανώς έχοντας αδιέξοδα στις πολιτικές που θέλει να ασκήσει το ΠΑΣΟΚ έρχεται και γαντζώνεται σε πάγιες θέσεις της Νέας Δημοκρατίας, οι οποίες έδιναν ουσιαστικές λύσεις σε ζητήματα που αφορούν συγκεκριμένες κοινωνικές και οικονομικές τάξεις. Έρχεται το ΠΑΣΟΚ, μετά από αρκετά χρόνια και αφού έχει προηγηθεί λοιδορία σε συγκεκριμένα προγράμματα και συγκεκριμένα μέτρα που έχει προτείνει η Νέα Δημοκρατία, να υιοθετήσει μέτρα τα οποία θα έπρεπε να είχαν ήδη υιοθετηθεί πριν από πολλά χρόνια, γιατί με αυτόν τον τρόπο θα είχαν δοθεί ουσιαστικές λύσεις στα προβλήματα που απασχολούν ιδιαίτερα ευαίσθητες κοινωνικές ομάδες. 
Έστω και τώρα υιοθετεί κάποιες λύσεις. Παρά ταύτα παραμένει αποσπασματικός και ευκαιριακός ο τρόπος με τον οποίο προσπαθεί να δοθεί μια λύση με την τροπολογία που αφορά το συγκεκριμένο θέμα της μείωσης του ειδικού φόρου των καυσίμων για τους αγρότες. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Βέβαια, υπάρχει και η τροπολογία η δική μας η οποία αφορά τη ρύθμιση των πανωτοκίων, για να δοθεί τελικά λύση στο πρόβλημα που απασχολεί ένα μεγάλο κύκλο, μια μεγάλη κατηγορία συμπατριωτών μας, αγρότες, κτηνοτρόφους, μικρομεσαίους επιχειρηματίες. Θεωρούμε ότι θα ήταν πολύ συνετό και φρόνιμο αυτή η τροπολογία να γίνει δεκτή από το Σώμα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Οικονομίας κ. Απόστολος Φωτιάδης έχει το λόγο. 
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, ακούστε και εμάς. Έχουμε πολύ σοβαρές προτάσεις. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, θα σας ακούσω και θα σας απαντήσω. Έχω τη δυνατότητα να παρέμβω και να σας απαντήσω. 
ΝΙΚΟΛΑΟΣ ΚΑΤΣΑΡΟΣ: Τόσο πολύ βιάζεστε;
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, δεν μπορώ να σας δώσω τώρα το λόγο. 
Ορίστε, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, μετά τα όσα πολύ αναλυτικά, εμπεριστατωμένα και πολύ πειστικά ανέφερε ο εισηγητής της Πλειοψηφίας, συνάδελφος Βουλευτής κ. Νικολαΐδης το έργο το δικό μου καθίσταται ακόμη ευκολότερο. 
ΣΤΑΥΡΟΣ ΚΑΛΑΦΑΤΗΣ: Δηλαδή εμείς δεν είπαμε τίποτα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς είπατε αυτά τα οποία λέτε κάθε φορά, κύριοι συνάδελφοι, και θα έλεγα ότι αν βάζαμε την κασέτα της προηγούμενης συνεδρίασης, θα συνέπιπτε απόλυτα. Θα σας απαντήσω και εγώ για μια ακόμη φορά. 
Απορία ψάλτου βηξ. Κάθε φορά, λοιπόν, μιλάμε για νομοσχέδια χωρίς αρχή, χωρίς τέλος. Έχω βαρεθεί! Είμαι πολλά χρόνια στη Βουλή. Πολλά χρόνια είστε στην Αντιπολίτευση και θα είστε ακόμη περισσότερα. Ε, λοιπόν, τα ίδια! Αλλάξτε λίγο. Σας αρέσει μεν, όμως μπείτε και μια φορά στην ουσία των διατάξεων και αφήστε τα περί έλλειψης αρχής και τέλους! 
Το νομοσχέδιο είναι σαφές. Πρώτον, περιέχει το κύριο κομμάτι του, την εναρμόνιση της ελληνικής νομοθεσίας σε δύο συγκεκριμένες οδηγίες της Ευρωπαϊκής Ένωσης .  Δεν υπάρχει πιο ξεκάθαρη -θα έλεγα- τοποθέτηση. Και υπάρχει και το τελευταίο μέρος, το "Λοιπές Διατάξεις", που είναι κομμάτι όλων των νομοσχεδίων. Είναι επιβεβλημένο το κομμάτι αυτό να έρχεται σε κάθε νομοσχέδιο. 
Εσείς μας κατηγορούσατε προηγουμένως, πολύ παλαιότερα, ότι φέρνουμε εδώ πολλές τροπολογίες και δεν έχετε τη δυνατότητα να τις μελετήσετε. Δεν υπάρχει η δυνατότητα της Κεντρικής Νομοπαρασκευαστικής Επιτροπής να τις επεξεργαστεί, γιατί έρχονται τελευταία στιγμή, όπως επιτρέπει ο Κανονισμός της Βουλής. Εδώ η δική σας κυβέρνηση πριν από πολλά -είναι γεγονός- χρόνια είχε φέρει 100 τροπολογίες της τελευταίας στιγμής στις 3 τα μεσάνυχτα και κανένας Βουλευτής ούτε καν γνώριζε την κατάθεση ή την ύπαρξη τροπολογιών. 
ΔΗΜΗΤΡΙΟΣ ΚΩΣΤΟΠΟΥΛΟΣ: Ε, όχι και έτσι!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μας κατηγορείτε, λοιπόν, γιατί φέρνουμε ρυθμίσεις έγκαιρα; Τις μελετάτε εσείς, τις μελετά η Κεντρική Νομοπαρασκευαστική Επιτροπή της Βουλής. Έχετε τη δυνατότητα να ασκήσετε την κριτική σας. Θα προτιμούσατε δηλαδή να έρχονται οι συγκεκριμένες τροπολογίες κατά τη δική σας συνήθεια στις 3 η ώρα τα μεσάνυχτα, για να συζητούν όσοι από εμάς αντέχουν να συζητούν τροπολογίες; 
ΔΗΜΗΤΡΙΟΣ ΚΩΣΤΟΠΟΥΛΟΣ: Υπάρχει συνταγματική διάταξη. 
(TL)




Έτσι, λοιπόν, κύριε συνάδελφε, θα κάνετε λίγο υπομονή να ακούσετε. 
Όπως είπα προηγούμενα, το νομοσχέδιο αναφέρεται στην εναρμόνιση της ελληνικής νομοθεσίας σε συγκεκριμένες Οδηγίες της Ευρωπαϊκής Ένωσης για τις ηλεκτρονικές υπηρεσίες. Είναι γεγονός ότι το Υπουργείο Οικονομικών ήδη και πριν την θέσπιση των συγκεκριμένων Οδηγιών, προηγούμενο της Ευρωπαϊκής 'Ενωσης έχει εισάγει τις περισσότερες των ρυθμίσεων που σήμερα φέρνουμε εδώ, εντελώς τυπικά για να πληρωθεί το γράμμα του νόμου και να συμμορφωθούμε στην υποχρέωσή μας για την εναρμόνιση της νομοθεσίας μας με αυτές τις Οδηγίες. 
Είναι επίσης γεγονός και χαίρομαι που επισημάνθηκε από την αγορήτρια του Συνασπισμού ότι έχουν γίνει σημαντικά βήματα εκσυγχρονισμού τα τελευταία χρόνια στο Υπουργείο Οικονομικών. Απώτερος στόχος μας είναι όλες οι υπηρεσίες που παρέχονται από τις υπηρεσίες του Υπουργείου να παρέχονται εξ αποστάσεως χωρίς την αναγκαία παρουσία των φορολογουμένων στις εφορίες.
Καταργήσαμε το 80% των περιπτώσεων που χρειάζεται κάποιος φορολογούμενος να προσέλθει στις εφορίες για ατέλειωτες σπουδές των προηγούμενων χρόνων, αποτελούν πλέον παρελθόν για το Υπουργείο Οικονομικών. Μάλιστα τη χρονιά που μας που μας πέρασε κανένα απολύτως τηλεοπτικό μέσο ή εφημερίδα δεν ασχολήθηκε με ουρές στις εφορίες, ενώ το φαινόμενο αυτό αποτελεί πραγματικά προσφιλές θέμα για τους αγαπητούς φίλους δημοσιογράφους, αποδεικνύει του λόγου το αληθές. Πρέπει να πούμε ότι θα φάνταζε πριν λίγα χρόνια απίθανο, απίστευτο το γεγονός ότι 650.000 επιχειρήσεις σε σύνολο 750.000 στη χώρα κάνουν χρήση του ηλεκτρονικού τρόπου συνεργασίας με τις εφορίες. Ένα τεράστιο ποσοστό, λαμβανομένου υπόψη και του γεγονότος ότι η χώρα μας βρίσκεται πολύ χαμηλά στο ποσοστό χρηστών του διαδικτύου. Ούτε ακόμα χρειάζεται να πηγαίνουν στην ουρά των τραπεζών για να πάρουν την τραπεζική επιταγή για να εξοφλήσουν τους φόρους, αλλά πληρώνουν μέσω του e-banking του ηλεκτρονικού τρόπου πληρωμής του φόρου. Εξακόσια εκατομμύρια περίπου ευρώ κάθε μήνα εισπράττονται μέσω του e-banking. Είναι ένα κονδύλι ιδιαίτερα σημαντικό.
Καθιερώσαμε την δυνατότητα πληρωμής των φόρων με πιστωτικές κάρτες και τη δυνατότητα δανεισμού των φορολογούμενων για την εξόφληση των χρεών τους στην εφορία. Καταργήσαμε ουσιαστικά την προσέλευση των φορολογούμενων για να θεωρήσουν τα τιμολόγιά τους, τα φορολογικά τους στοιχεία, αφού ήδη είναι σε ισχύ διαδικασία για την ηλεκτρονική σήμανση των φορολογικών στοιχείων. Αντί να προσέλθει ο φορολογούμενος μία φορά την εβδομάδα ή έστω το μήνα, σήμερα το μόνο που κάνει είναι να πιστοποιεί τον ειδικό φορολογικό μηχανισμό και προσέρχεται στην εφορία μια φορά στα πέντε χρόνια ή και αργότερα. Έχουμε προχωρήσει και χθες ακόμα παρουσιάσαμε δύο νέες υπηρεσίες κοντά στις δεκάδες άλλες που το TAXIS και η Γενική Γραμματεία Πληροφοριακών Συστημάτων προσφέρει για την εξυπηρέτηση του πολίτη.
Ο κυρίαρχος στόχος μας που λειτούργησε στην αρχή της τετραετίας για την προτεραιότητα στον πολίτη και παροχή σύγχρονων υπηρεσιών στον 'Ελληνα φορολογούμενο γίνεται μέρα με τη μέρα πράξη. 
(TL)


Άμεσος στόχος μας είναι, όπως είπα στην αρχή, όλες οι συνεργασίες, όλες οι πράξεις, να γίνονται από το γραφείο μας, το σπίτι μας, την επιχείρησή μας, να ξεχάσουμε, με πολύ απλά λόγια, σε λίγα χρόνια το πού βρίσκεται η Εφορία, αφού δεν θα χρειάζεται πια να την επισκεπτόμαστε. Σήμερα το 75% των Ελλήνων φορολογουμένων, δηλαδή των σύνολο των μη προνομιούχων, το σύνολο αυτών που έχουν χαμηλά και μεσαία εισοδήματα δεν πληρώνουν πια, λόγων των σημαντικών ελαφρύνσεων που κάναμε τα τελευταία χρόνια, ούτε μία δραχμή φορολογία εισοδήματος.
Ήδη έχουμε προχωρήσει μέσω της κοινωνία της πληροφορίας στην σύνταξη των αναγκαίων μελετών και βρίσκεται σε εξέλιξη η διαδικασία δημοπράτησης του έργου, ώστε μέσα στο 2004 να υπάρχει δυνατότητα υποδοχής απεριόριστου αριθμού φορολογικών δηλώσεων εισοδήματος και η κατάθεση της φορολογικής δήλωσης να γίνεται ηλεκτρονικά, η εκκαθάριση να γίνεται την ίδια στιγμή της κατάθεσης, η καταβολή του φόρου να γίνεται ταυτόχρονα με την κατάθεση της δήλωσης, αλλά και η επιστροφή του φόρου να είναι αυτόματη. Μια διαδικασία, δηλαδή, η οποία τώρα κρατάει αρκετούς μήνες, θα τελειώνει μέσα σε ένα λεπτό.
Πρέπει να πω, αγαπητοί συνάδελφοι, ότι τα βήματα αυτά του εκσυγχρονισμού των υπηρεσιών του Υπουργείου Οικονομικών θα συνεχιστούν με αμείωτη ένταση, ώστε να μπορέσουμε μια κατ' αρχήν μη συμπαθή υπηρεσία, όπως είναι η Εφορία ή το Τελωνείο, να τη μετατρέψουμε σε μια φιλική υπηρεσία για τον πολίτη.
Πρέπει να πούμε ότι σε αυτή την κατεύθυνση η συνεργασία μας με όλους τους φορείς είναι ένα στοιχείο της πολιτικής μας. Έχουμε θεσμοθετήσει επιτροπή διαρκούς διαβούλευσης που εκπροσωπούν το σύνολο της ελληνικής οικονομίας, ώστε ακόμα και όταν δεν υπάρχουν μεγάλα θέματα για συζήτηση, να συζητούμε τα τρέχοντα, ανακύπτοτνα καθημερινά προβλήματα συνεργασίας των φορολογούμενων με τις οικονομικές υπηρεσίες.
Και βέβαια, στο Γ' Κεφάλαιο του νομοσχεδίου προβλέπονται επιμέρους ρυθμίσεις που αφορούν το ΚΕΠΕ, την ΜΟΔ και άλλα, για τις οποίες ρυθμίσεις θα αναφερθούμε με λεπτομέρεια στις επόμενες συνεδριάσεις, στη συζήτηση επί των άρθρων. Τώρα θα μείνω σε ορισμένες και μόνο σε επίπεδο αρχής ρυθμίσεις.
Αποδεχθήκαμε και αυτό το αίτημα των φορέων για τις ρυθμίσεις των χρεών που εκκρεμούν εδώ και χρόνια στις Εφορίες. Περίπου 580.000 Έλληνες πολίτες οφείλουν ληξιπρόθεσμα χρέη. Με τη συγκεκριμένη ρύθμιση δεν καθιστούμε κατ' αρχάς τη θέση των ληξιπρόθεσμων οφειλετών καλύτερη από των συνεπών φορολογουμένων που πλήρωσαν κανονικά το φόρο. Προβαίνουμε σε ρυθμίσεις, οι οποίες είναι αναγκαίες, χωρίς ταυτόχρονα να δημιουργήσουμε την πικρία στον συνεπή Έλληνα πολίτη ότι είναι προτιμότερο κανένας να παρανομεί, να είναι ασυνεπής, παρά να είναι συνεπής.
Έτσι, μειώνουμε τις προσαυξήσεις από το 300% στο 200%, μέτρο για το οποίο χάρηκα που επικροτήθηκε από το σύνολο των προλαλησάντων συναδέλφων Βουλευτών.
(ΒΑ)
Ταυτόχρονα δίνουμε τη δυνατότητα σε αυτους που έχουν εκκρεμότητες του παρελθόντος να ρυθμίσουν, να καταβάλουν εφάπαξ μέχρι το τέλος αυτού του μήνα, μέχρι 31-10-2003, την οφειλή τους, απαλλάσσοντάς τους από το 50% των προσαυξήσεων. Είναι πραγματικά μία γενναία ρύθμιση αλλά και ένα ερέθισμα ώστε να προστρέξουν οι φορολογούμενοι για να τακτοποιήσουν εκκρεμότητες πολλών χρόνων. 
Ταυτόχρονα, είπα προηγούμενα, έχουν τη δυνατότητα να κάνουν χρήση αυτής της ρύθμισης δανειζόμενοι από τις τράπεζες με επιτόκια ιδιαίτερα χαμηλά, αντί να πληρώνουν τις προσαυξήσεις λόγω της καθυστέρησης πληρωμής των χρεών. 
Το Υπουργείο Οικονομικών δεν δανείζει ώστε να καθορίζει επιτόκια δανεισμού. Το Υπουργείο Οικονομικών έχει αρμοδιότητα να εισπράττει φόρους. Και οι προσαυξήσεις που επιβάλλονται δεν αποτελούν επιτόκιο κατάθεσης για το μέλλον, αλλά αποτελούν ποινές. Γι' αυτό θα έλεγα, παρά το γεγονός ότι μειώσαμε σημαντικά αυτές τις ποινές για την καθυστέρηση καταβολής των φόρων στο 12% για τους συνεπείς και στο 18% για τους ασυνεπείς, εμείς δίνουμε τη δυνατότητα σε συνεργασία με τις τράπεζες να υπάρξει δανεισμός για την εξόφληση των χρεών και ταυτόχρονα για την πληρωμή επιτοκίων χαμηλότερων του 12% που είναι το πρόστιμο για την καθυστέρηση. 
Ταυτόχρονα διακρίνουμε τον πολίτη ο οποίος έχει τη διάθεση να πληρώσει, αλλά αδυνατεί, αυτό που μπορεί να πληρώσει. Έτσι λοιπόν δίνουμε τη δυνατότητα για ρύθμιση μέχρι 48 δόσεις των οφειλών, μία ρύθμιση η οποία υπήρχε και προηγούμενα, αλλά θα έπρεπε να υπάρξει μία προδικασία και μία γραφειοκρατία, έγκριση είτε από τον οικονομικό έφορο αν επρόκειτο για λίγες δόσεις, είτε από την προβλεπόμενη επιτροπή η οποία προεδρεύεται από δικαστικό. 
Σήμερα καθιερώνουμε τη διαδικασία της αυτορύθμισης. Μόνος του ο φορολογούμενος επιλέγει τον αριθμό των δόσεων που επιθυμεί και μπορεί να πληρώσει μέχρι 48 δόσεις όπου ανάλογα με τις δυνατότητές του να καθορίζει ο ίδιος τον αριθμό των δόσεων. Δίνουμε όμως ταυτόχρονα ένα κίνητρο σ' αυτόν που δεν μπορεί να πληρώσει εφάπαξ το χρέος του και να έχει την έκπτωση του 50% των προσαυξήσεων, ώστε η τελευταία δόση να απαλλάσσεται του 40% των προσαυξήσεων. Πρακτικά σημαίνει ότι αν δεν μπορεί ένας φορολογούμενος να πληρώσει μία δόση που να έχει την απόλυτη απαλλαγή του 50%, πιθανόν να μπορεί να πληρώσει σε δύο δόσεις, σε δύο μήνες. Άρα θα έχει την απαλλαγή του 40% στη δεύτερη δόση. Ή σε τρεις δόσεις να υπάρχει ένα κριτήριο και ένα κίνητρο, ώστε να είναι λιγότερος ο αριθμός των δόσεων που θα επιλέξει ο ίδιος ο φορολογούμενος, να έχει συμφέρον δηλαδή να προτιμήσει τις λιγότερες δόσεις, αντί του μεγίστου αριθμού των δόσεων. 
Δίνουμε τη δυνατότητα εκτός τούτου στον οικονομικό έφορο να προβαίνει σε ρυθμίσεις μέχρι 600.000 ευρώ αντί να ακολουθείται η μέχρι σήμερα ακολουθούμενη τακτική της προσφυγής στην αντίστοιχη επιτροπή.  
Όσον αφορά το θέμα των απαλλοτριώσεων που πολύς λόγος έγινε και στην επιτροπή αλλά και εδώ στη Βουλή, πρέπει με τον πλέον ξεκάθαρο τρόπο να πούμε ότι το Σύνταγμα προστατεύει την ατομική ιδιοκτησία, καθορίζει σαφείς και διακεκριμένους κανόνες με τους οποίους προσδιορίζεται η πλήρης αποζημίωση. Δεν μπορεί κανείς να παρέμβει στην έννοια της πλήρους αποζημίωσης όπως άφησαν να εννοηθεί ορισμένοι συνάδελφοι στην ομιλία τους. Η αποζημίωση για τις απαλλοτριώσεις είναι πλήρης και πλήρης θα εξακολουθεί να υπάρχει. Όμως, τονίστηκαν δυσλειτουργίες του συστήματος εδώ στη Βουλή. Έτσι, λοιπόν, από την εμπειρία μας που είχαμε μέχρι σήμερα είτε ως Βουλευτές, είτε ως κυβέρνηση, είτε ως απλοί, θα έλεγα, δικηγόροι, συνέβαινε το εξής περίεργο: 
(MT)



Τα δικαστήρια είχαν τη δυνατότητα να εκτιμήσουν ούτως ή άλλως όλα τα αποδεικτικά μέσα, αποδεικτικά μέσα τα οποία προβλέπονται από τον Κώδικα Πολιτικής Δικονομίας.
ΝΙΚΟΛΑΟΣ ΚΑΤΣΑΡΟΣ:...(δεν ακούσθηκε)
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε, κύριε συνάδελφε, δεν απευθύνεσθε σε νομικούς παρ' ότι νομικός. Απευθύνεσθε πιθανώς σε κάποιους πελάτες από την πολιτική πελατεία σας και όχι τελικά στη νομική.
ΝΙΚΟΛΑΟΣ ΚΑΤΣΑΡΟΣ: Κάνετε πολύ μεγάλο λάθος.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Έτσι λοιπόν θα ήθελα να πω ότι θέτουμε ορισμένους κανόνες, οι οποίοι είναι και θεμιτοί και υπάρχουν σε όλους τους κώδικες -για όσους ασχολούνται ενεργά με τη νομική επιστήμη- υπάρχουν και στον Ποινικό Κώδικα κανόνες, οι οποίοι θέτουν πραγματικά αρχές με τις οποίες θα κινηθεί μια δικαστική απόφαση.
ΔΗΜΗΤΡΙΟΣ ΚΩΣΤΟΠΟΥΛΟΣ: Κανόνες, όχι κατεύθυνση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κανόνες συγκεκριμένοι.
Άρα, λοιπόν, η αναφορά ότι εκτός από όλα τα αποδεικτικά μέσα, τα οποία θα πρέπει να λάβει ο δικαστής υπόψη του για να προσδιορίσει την πλήρη κατά το Σύνταγμα αποζημίωση, ο δικαστής οφείλει να μνημονεύσει στην απόφασή του ότι έλαβε υπόψη του και τις αντικειμενικές αξίες και την αξία όπως εμφανίζεται στα συμβόλαια, τα οποία συντάχθηκαν στην κρίσιμη περίοδο της απαλλοτρίωσης.
ΔΗΜΗΤΡΙΟΣ ΚΩΣΤΟΠΟΥΛΟΣ: Για να κυριολεκτείτε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε, κύριε συνάδελφε. Μνημονεύσατε την Επιστημονική Επιτροπή, αλλά την μνημονεύσατε ξώφαλτσα. Η Επιστημονική Επιτροπή ουσιαστικά λέει ότι η διάταξη είναι συνταγματική και μένει μόνο σε μία λέξη, το "πριν" από την απαλλοτρίωση. Σας δηλώνω προκαταβολικά και θα το κάνω στη συζήτηση κατ' άρθρον ότι το "πριν" θα γίνει "κατά το χρόνο της απαλλοτρίωσης". 
Μιλήσατε για τη συνταγματικότητα του νόμου και η μόνη αναφορά έγινε στην αξία που αναφέρεται στα συμβόλαια πριν τον κρίσιμο χρόνο της απαλλοτρίωσης. Ε, λοιπόν, σας το δηλώνω ότι και αυτό διορθώνεται. Θα είναι τα συμβόλαια "κατά τον κρίσιμο χρόνο" της απαλλοτρίωσης. Επομένως, κανένα πρόβλημα συνταγματικότητας δεν υπάρχει στη συγκεκριμένη διάταξη.
Θα έλεγα λοιπόν ότι μας διέπει υποκρισία, από τη μια μεριά να υπερασπιζόμαστε τις προσδιορισμένες κατά αντικειμενικό τρόπο -αλλά πόρρω απέχουσες από την πραγματικότητα- αντικειμενικές αξίες, όταν πρόκειται να καταβάλλουμε τους φόρους και από την άλλη πλευρά όταν πρόκειται να εισπράξουμε εμείς, ως πολίτες, την αποζημίωση για την απαλλοτρίωση, τότε θα πρέπει να απαγορεύσουμε ή να μην συστήσουμε αυτήν την κατεύθυνση, δικαιολογημένη και πρακτικά από συστάσεως ελληνικού κράτους. Είναι πάγια αρχή όλων των κωδίκων σε κάθε επίπεδο της έννομης πράξης μας. Άρα, λοιπόν, θα έλεγα ότι η συγκεκριμένη διάταξη είναι πολύ ορθή. 
Κύριοι συνάδελφοι, θελήσατε να εκμηδενίσετε την παροχή φθηνού πετρελαίου στους αγρότες. Είπατε μάλιστα ότι είναι δική σας πρόταση από το 1996. 
ΔΗΜΗΤΡΙΟΣ ΚΩΣΤΟΠΟΥΛΟΣ: Βεβαίως.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς έχετε βραχεία μνήμη, αλλά ο ελληνικός λαός θυμάται ότι μέσα στο καλοκαίρι του 1989 τριπλασιάσατε την τιμή του αγροτικού πετρελαίου μέσα σε μία μέρα, ότι διπλασιάσατε μέσα σε ένα καλοκαίρι τις τιμές των λιπασμάτων και σήμερα έρχεσθε και λέτε: "έρχεσθε καθυστερημένα". 
Λοιπόν, θα σας θυμίσω ότι δεν ήρθαμε καθυστερημένα, γιατί αμέσως μόλις αναλάβαμε την Κυβέρνηση μειώσαμε κατ' αρχήν κατά 30% τον Ειδικό Φόρο Κατανάλωσης για τους αγρότες, το φόρο τον οποίο εσείς τριπλασιάσατε. Σε δεύτερο πακέτο μεταρρυθμίσεών μας αυξήσαμε από το 30% σε 40% τη μείωση του φόρου, στην τρίτη προσπάθειά μας το κάναμε 50% και σήμερα ερχόμαστε ουσιαστικά να μηδενίσουμε τον Ειδικό Φόρο Κατανάλωσης για τους αγρότες γιατί το περιορίζουμε από τα 245 στα 21 ευρώ. Και βέβαια τα 21 ευρώ, κύριοι συνάδελφοι, δεν είναι γιατί θέλουμε να εισπράξουμε φόρο 21 ευρώ από τους αγρότες, είναι γιατί δεν μας επιτρέπει η Οδηγία της Ευρωπαϊκής Ένωσης να μειώσουμε κάτω από τα 21 ευρώ τον Ειδικό Φόρο Κατανάλωσης για το παραγωγικό πετρέλαιο των αγροτών.
Θα πρέπει και εσείς να ακούσετε, αλλά και οι αγρότες να γνωρίζουν, ότι στις 16 Οκτωβρίου θα πάρουν φθηνό πετρέλαιο. Για κάθε λίτρο πετρελαίου θα πληρώνουν 76 δραχμές λιγότερο απ' ό,τι πληρώνουν στις 15 Οκτωβρίου.
(MB)







Να το πω λίγο πιο απλά. Ένας αγρότης που θα βάλει 200 λίτρα πετρέλαιο σε ένα μεσαίο τρακτέρ για κάθε γέμισμα του ρεζερβουάρ θα έχει δεκαπέντε χιλιάρικα όφελος. Και βέβαια είναι σημαντική αυτή η προσφορά.
Βέβαια κατανοώ την ανησυχία σας, η οποία σε ορισμένες περιπτώσεις φθάνει τα όρια του πανικού και δείχνει έλλειψη ψυχραιμίας, γιατί είδατε ότι αντιμετωπίστηκε από τους αγρότες με ιδιαίτερα πανηγυρικό τρόπο το συγκεκριμένο μέτρο, μια και ούτως ή άλλως αποτελούσε και πάγιο αίτημα, όπως τουλάχιστον εμείς οι βουλευτές της περιφέρειας το αποδεχόμασταν. 
Έτσι λοιπόν, κοντά στα υπόλοιπα να πούμε ότι καταργήσαμε παντελώς τον φόρο για τη μεταβίβαση αγροτικών ακινήτων στους αγρότες. Μηδέν φορολογία για τον αγρότη που θα αγοράσει οποιαδήποτε, οσοδήποτε μεγάλη αγροτική γη! Έτσι είτε αγοράσει, είτε κληρονομήσει, είτε αποδεχθεί δωρεά ή γονική παροχή, ο φόρος είναι μηδέν. Με δεδομένο βέβαια ότι ούτως ή άλλως ήταν και μηδέν ο φόρος εισοδήματος, η παρέμβασή μας στον χώρο της αγροτιάς όσον αφορά την φορολογία είναι απόλυτη απαλλαγή από οποιαδήποτε φορολογία για τον αγρότη. 
Αυξάνουμε κατά 10% την εξισωτική αποζημίωση για 140.000 φτωχικές οικογένειες παραμεθόριων, προβληματικών, ορεινών περιοχών. Ταυτόχρονα, ασκώντας την προεδρία της Ευρωπαϊκής Ένωσης και την προεδρία στο ECOFIN,  προωθήσαμε στην Ευρωπαϊκή Ένωση από τον Ιούνιο που μας πέρασε αίτημα για μείωση του ΦΠΑ των αγροτικών μηχανημάτων από το 18% στο 8%. Επειδή πιστεύετε ότι όλοι οι Έλληνες δεν θυμούνται θα πρέπει να σας πω ότι είναι η δεύτερη φορά που ανοίγει ο φάκελος της 6ης Οδηγίας του ΦΠΑ. Η μία φορά ήταν το 1992 που ήσασταν εσείς κυβέρνηση και δεν θέσατε καν θέμα ΦΠΑ αγροτικών μηχανημάτων, δεν το πολεμήσατε καθόλου. Βάλατε άλλα ζητήματα, -είναι αλήθεια- αλλά δεν θέσατε προτεραιότητα. Και η δεύτερη φορά που ανοίγει ο φάκελος της 6ης Οδηγίας είναι τώρα κι εμείς κοντά στα υπόλοιπα αιτήματα πρώτο, προμετωπίδα βάλαμε τη μείωση του ΦΠΑ των αγροτικών μηχανημάτων.
Ταυτόχρονα, ενισχύουμε την αγρότισσα μητέρα μέσω της ΑΤΕ. Η ΑΤΕ χορηγεί προνομιακά δάνεια για την εξυπηρέτηση των αγροτών υπό την έννοια ότι μπορεί να πληρώνει μόνο τους τόκους του συγκεκριμένου δανείου, ενώ μέχρι πρόσφατα θα έπρεπε ο αγρότης  να περιμένει να πάρει την αξία του προϊόντος του, να ξοφλήσει πρώτα την Τράπεζα και αν περίσσευε κάτι θα έπαιρνε ο ίδιος για την προσωπική και την οικογενειακή του διαβίωση. Σήμερα, λόγω και της σημαντικής μείωσης των επιτοκίων, πληρώνει ελάχιστα ποσά για την εξυπηρέτηση του δανείου, το οποίο μπορεί να το κρατήσει εφ' όρου ζωής, για να εξυπηρετηθεί. 
Κύριε Πρόεδρε, θα ήθελα δύο λεπτά ακόμη.
Θα τελειώσω, κύριε Πρόεδρε, γιατί θα έχουμε και τις δευτερολογίες, αλλά και τη συζήτηση των άρθρων. Θέλω να πω τελειώνοντας την πρωτολογία μου ότι στο παρόν νομοσχέδιο ασφαλώς ενσωματώνονται σημαντικότατες διατάξεις, διατάξεις οι οποίες έχουν να κάνουν με το συμφέρον του ελληνικού λαού, αναφέρονται στο συμφέρον της μεγάλης μερίδας των ανθρώπων της υπαίθρου, στην πλειοψηφία του ελληνικού λαού. Ο ισχυρισμός απλά και μόνο ο δικός σας, κύριοι συνάδελφοι της Νέας Δημοκρατίας, ότι τα συγκεκριμένα μέτρα τα οποία παίρνουμε έχουν προεκλογικό χαρακτήρα επιβεβαιώνει ακριβώς ότι είναι σωστά κι ότι τελικώς εξυπηρετούν πολλούς Έλληνες φορολογούμενους. Επομένως, θα έλεγα ότι αυτά τα επιχειρήματά σας -τα οποία τα ακούμε τα τελευταία δύο χρόνια γιατί η προεκλογική περίοδος για σας άρχισε την επομένη των εκλογών του 2000- καλό θα είναι να μην τα επαναλαμβάνετε. Γιατί με τα επιχειρήματά σας αυτά ενισχύετε τα δικά μας επιχειρήματα ότι πρόκειται για παρεμβάσεις, μέσα από το πακέτο της κοινωνικής πολιτικής και την Χάρτα Σύγκλισης, οι οποίες οδηγούν στην ανακατανομή του εθνικού εισοδήματος, στην ανακατανομή 1000 δισεκατομμυρίων δραχμών περίπου περισσοτέρων από ό,τι δαπανήσαμε πέρσι, στην ακόμη μεγαλύτερη αύξηση των κοινωνικών, εν ευρεία εννοία, δαπανών, κοινωνικών δαπανών που για πρώτη φορά το 2002  έφθασαν το μέσο όρο της Ευρωπαϊκής Ένωσης, το 2003 υπερέβησαν το μέσο όρο αυτό και το 2004, με τις γενναίες πραγματικά παρεμβάσεις μας στον χώρο της κοινωνικής πολιτικής, ξεπερνούν προφανώς το μέσο όρο της Ευρωπαϊκής Ένωσης.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)

gk

ΠΡΟΕΔΡΕΥΩΝ (Κωνσταντίνος Βρεττός): Παρακαλώ, εάν δεν έχετε αντίρρηση, να μιλήσουν και οι τρεις επόμενοι συνάδελφοι και μετά να ξεκινήσουν οι Κοινοβουλευτικοί Εκπρόσωποι.
Το λόγο έχει ο κ. Κατσαρός.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, είναι βεβαίως άναρχο το νομοσχέδιο και κανείς δεν μπορεί να μιλήσει για αρχή, η οποία δεν υπάρχει. Γι' αυτό είμαστε αναγκασμένοι να αναφερθούμε στο περιεχόμενό του και, επειδή ο χρόνος είναι περιορισμένος, σε μερικές από τις διατάξεις αυτού του νομοσχεδίου.
Κύριε Υπουργέ, θα κάνω μερικές σκέψεις στο άρθρο 9. Εμάς, τους Βουλευτές της Αντιπολιτεύσεως, μη μας ακούτε, αλλά τουλάχιστον ακούστε τους δικούς σας Βουλευτές και μάλιστα έμπειρους Βουλευτές, οι οποίοι μίλησαν μέχρι τώρα και σας επεσήμαναν ότι πρέπει να αλλάξετε ορισμένα σημεία στο άρθρο 9.
Κύριε Υπουργέ, η παλαιά διάταξη που επαναλαμβάνεται σε όλη της σχεδόν την έκταση αναφέρει τη λέξη "ιδίως". Δηλαδή, τα δικαστήρια μπορούν -εκτός από τα στοιχεία, τα οποία αναφέρονται- να συνεκτιμήσουν και πολλά άλλα στοιχεία για βρουν την πλήρη αποζημίωση. Εσείς προσθέτετε το "κυρίως" από την αντικειμενική αξία.
Κατ' αρχήν η αντικειμενική αξία δεν έχει καμία σχέση με την αγοραία ή και την εμπορική αξία. Ορίζεται, επί παραδείγματι, ότι στην τάδε έκταση του τάδε χωριού όλα τα ποτιστικά κτήματα έχουν αυτή την αξία. Ανάμεσά τους μπορεί να είναι και μερικά υφάλμυρα που αναμφισβήτητα έχουν μικρότερη αξία. Παρά ταύτα καταλαμβάνονται και αυτά από την ίδια αντικειμενική αξία. Σας αναφέρω ένα παράδειγμα για να μη μπερδεύετε την αντικειμενική αξία. Δεν είναι η πραγματική αξία. Είναι εκείνη που στηρίζεται σε κάποια αντικειμενικά δεδομένα για ολόκληρη την περιοχή, όπως ήταν τα αντικειμενικά κριτήρια παλαιότερα που μπορεί κάποιος να μην έβγαζε και τίποτα, αλλά επωφελείτο μόνο και μόνο από το γεγονός ότι είχε εκεί ανοιγμένο μαγαζί.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σε αυτό συμφωνώ μαζί σας.
ΝΙΚΟΛΑΟΣ ΚΑΤΣΑΡΟΣ: Συμφωνείτε με μένα, αλλά πρέπει να συμφωνήσετε και σε κάτι άλλο.
Όταν μέσα στο νόμο τίθεται ότι το δικαστήριο πρέπει να λάβει υπόψη κυρίως την αντικειμενική αξία, αμέσως καθοδηγείτε τη δικαιοσύνη, δεν σέβεστε την ανεξαρτησία της δικαιοσύνης που από πολλά στοιχεία πρέπει να προσδιορίσει την πλήρη αποζημίωση και θέλετε έμμεσα να το περιορίσετε στην αντικειμενική αξία γνωρίζοντας ότι η αντικειμενική αξία υπολείπεται της αγοραίας, της εμπορικής αξίας κατά τουλάχιστον 30%, ποσοστό που σε άλλες περιοχές είναι μεγαλύτερο ή -ενδεχομένως- μικρότερο.
Ύστερα, κύριε Υπουργέ, τι θέλετε τη φράση "κυρίως την αντικειμενική αξία", όταν λέτε ότι λαμβάνει υπόψη τα τιμήματα που υπήρχαν στα συμβόλαια -και προσθέτετε τώρα- κατά το χρόνο της κύριας απαλλοτριώσεως; Όλα τα συμβόλαια γίνονται με την αντικειμενική αξία! Αναγράφεται υποχρεωτικώς η αντικειμενική αξία. Τι τον θέλετε, λοιπόν, τον πλεονασμό; 
Ναι, κύριε Υπουργέ, μη σας μένει καμία αμφιβολία επ' αυτού. Ρωτήστε και κανένα συμβολαιογράφο και πείτε και σε αυτούς που είχαν τη φαεινή ιδέα να επαναλάβουν δύο φορές την αντικειμενική αξία -και καθαρά και έμμεσα με τα συμβόλαια- ότι δεν ξέρουν τι τους γίνεται!
Θέλω να σας πω και κάτι ακόμα. Λέτε παρακάτω πόσο επιμένετε στην αντικειμενική αξία.

TS


Στην παράγραφο 3 προσθέτετε ότι και αν ακόμα δεν υπάρχει, πρέπει η επιτροπή του Υπουργείου Οικονομικών να συντάξει έκθεση αντικειμενικής αξίας του απαλλοτριωμένου ακινήτου. Γιάννης κερνάει και Γιάννης πίνει! Εκεί φτάνετε, να καθοδηγήσετε δηλαδή πλήρως τη Δικαιοσύνη και να καταπατήσετε την ανεξαρτησία της και βεβαίως τη συνταγματική διάταξη.
Κύριε Υπουργέ, να είστε απολύτως σίγουρος ότι και τα μονομελή ακόμα πρωτοδικεία που δικάζουν την προσωρινή τιμή μονάδος, πολύ περισσότερο δε τα εφετεία, θα σας στείλουν πίσω το νόμο, όπως έχουν σταλεί πάρα πολλοί νόμοι, περισσότεροι από κάθε άλλη φορά, ιδιαίτερα στην πολιτεία της Κυβερνήσεώς σας των τελευταίων τεσσάρων ετών. Πάρα πολλοί αντισυνταγματικοί νόμοι. Το Σύνταγμα το γράφετε, δυστυχώς, στα παλαιά σας τα παπούτσια και σας το λένε τα ίδια τα δικαστήρια από τα ανώτερα μέχρι και τα κατώτατα ακόμα.
Επομένως, πρέπει να απαλείψετε εκείνο το "κυρίως" στην αντικειμενική αξία. Πέραν του ότι είναι αντισυνταγματική η διάταξη, θα δημιουργήσει προβλήματα στην πλήρη αποζημίωση.
Κύριε Υπουργέ, σήμερα όσοι είναι ιδιοκτήτες εκτάσεων οι οποίες απαλλοτριώνονται, δεν παίρνουν πλήρη αποζημίωση, γιατί παίρνουν τα χρήματά τους ύστερα από δύο, τρία χρόνια ή τέσσερα και πέντε πολλές φορές και απαξιώνονται τα χρήματα, γιατί τα κομμάτια που τους μένουν απαξιώνονται μιας και είναι μικρότερα, ή δημιουργείται το απροσπέραστο σε ορισμένες περιπτώσεις για να φτάσει κάποιος στο απαλλοτριωμένο κομμάτι και γιατί πάρα πολλοί άλλοι λόγοι μειώνουν την αξία. Εάν απαλλοτριωθεί ένα περιβόλι, για παράδειγμα, τα καινούρια δένδρα θα αποδώσουν ύστερα από επτά, οκτώ χρόνια και καταλαβαίνετε ότι δεν υπάρχει πλήρης αποζημίωση.
Παρά ταύτα, εσείς θέλετε να τους περιορίσετε ακόμα, γιατί είχαν τη δυνατότητα τα δικαστήρια να ορίσουν κάποιες αποζημιώσεις, που μπορεί να σας ενόχλησαν, αλλά είτε οι πραγματικές. Τώρα θέλουμε να τους στερήσουμε αυτή τη δυνατότητα, υποδεικνύοντας την κατεύθυνση που θα πρέπει να ακολουθήσουν. 
Επίσης, έχω να κάνω και μια άλλη παρατήρηση στο άρθρο 10 για τους αναδασμούς. Κύριε Υπουργέ, είναι γνωστό ότι μέχρι τώρα γινόταν βάσει νομής και η επιτροπή του αναδασμού κατέγραφε τους νομείς. Μπορεί να ήταν κύριοι, ή μπορεί να ήταν κύριοι χωρίς να αποδεικνύουν την κυριότητά τους, γιατί το κληρονόμησαν από τους παππούδες τους ή το είχαν από οποιαδήποτε άλλη αιτία χωρίς συμβόλαιο. Βάση της νομής γίνονταν οι αναδασμοί, γι' αυτό είχαμε και εκούσιους αναδασμούς. Πέρα από την ωφέλεια από τη συγκέντρωση των χωραφιών, είχαν και την ωφέλεια ότι αποκτούσαν τίτλο εκ του αναδασμού.
Τώρα θέλετε όταν περιέρχεται το κτήμα λόγω θανάτου, ή λόγω δωρεάς, γονικής παροχής, κληρονομιάς κ.λ.π να γίνει αποδοχή κληρονομιάς, να πληρώσουν το φόρο κληρονομιάς, το φόρο δωρεάς, γονικής παροχής για να μπορέσει να εκδοθεί πλέον ό,τι εκδόθηκε.
Μα, κύριε Υπουργέ, γιατί είστε ανακόλουθος; Τι ανακοίνωσε ο κύριος Πρωθυπουργός στη Θεσσαλονίκη; Αυτό το φόρο μεταβίβασης, κληρονομιάς, δωρεάς, γονικής παροχής, δεν τον καταργείτε στους αγρότες; Αυτό δεν είπατε; Έρχεστε τώρα, ψηφίζετε νόμο και πλέον καθιστάτε ακόμα δυσμενέστερη τη διάταξη που υπήρχε παλαιότερα; Οι αγρότες μετέχουν στον αναδασμό. Δεν το είδατε; 
Μα, εδώ λέτε ότι θα πληρώσουν φόρο. Για να μπορέσουν να αποκτήσουν τίτλο προς μεταγραφή και να εμφανιστούν στον αναδασμό, πρέπει να αποδεχτούν την κληρονομιά, να πληρώσουν φόρο κληρονομιάς, να κάνουν δήλωση αποδοχής, να τη μεταγράψουν. Όλα αυτά προϋποθέτουν καταβολή φόρου κληρονομιάς, τον οποίο...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Άλλο δήλωση κληρονομιάς και άλλο φορολογία.
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, λυπούμαι πάρα πολύ, αλλά δεν μπορείτε να με καταλάβετε. Και λυπούμαι, γιατί είστε και νομικός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς δεν έχετε καταλάβει τη διάταξη.
ΝΙΚΟΛΑΟΣ ΚΑΤΣΑΡΟΣ: Σας παρακαλώ να μην με διακόπτετε.
Μέχρι τώρα καθίσταντο κύριοι μεταγενέστεροι οι οποίοι είχαν χωράφια με προσύμφωνα ή κληρονόμησαν πάππου προς πάππου, για να χρησιμοποιήσω την λαϊκή φράση, χωρίς να πληρώσουν φόρο κληρονομιάς. Τώρα για να αποκτήσουν τίτλο εκ του αναδασμού θα πρέπει οπωσδήποτε να κάνουν δήλωση αποδοχής, η οποία προϋποθέτει δήλωση φόρου κληρονομιάς.
(ST)



Αν δεν τα ξέρετε αυτά, λυπούμαι πάρα πολύ που είστε και στο αρμόδιο Υπουργείο. Επομένως, τινάζετε στον αέρα τους αναδασμούς. Εκούσιος δεν θα υπάρχει πλέον κανένας, αλλά και τους αναγκαστικούς θα υπάρχουν πάρα πολλές αντιδράσεις, γιατί ακριβώς θα είναι υποχρεωμένοι να πληρώσουν φόρους τους οποίους παλαιότερα δεν πλήρωναν.
Το τελευταίο θέμα στο οποίο θέλω να αναφερθώ είναι το εξής: Κύριε Υπουργέ, στο άρθρο 13 λέτε ότι για τα χρέη τα οποία είναι δεδομένα στη ΣΔΟΥ και είναι χρέη προς το δημόσιο ή προς τρίτους από το 300% γίνονται 200% οι προσαυξήσεις. Κατ' αρχήν να σας θυμίσω ότι εσείς κάνατε παλαιότερα το 200% 300% και τώρα επιστρέφετε στο 200%. Απλώς εξαλείφετε κάτι το οποίο εσείς είχατε δημιουργήσει. Στο θέμα αυτό, στη ΣΔΟΥ είναι βεβαιωμένα και πολλά χρέη των αγροτών, τα οποία βεβαιώθηκαν διότι είχε προηγηθεί κάποια ρύθμιση. Γι' αυτό είναι και συναφής η τροπολογία την οποία καταθέσαμε για τα αγροτικά αυτά χρέη. Είχε προηγηθεί η ρύθμισή τους. Υπάγονται και αυτά σε αυτές τις προσαυξήσεις σας; 
Κύριε Υπουργέ, μήπως πρέπει να ερευνήσετε και κάτι άλλο; Μήπως παράλληλα με τις προσαυξήσεις οι τράπεζες συνεχίζουν να χρεώνουν τόκους υπερημερίας και πανωτόκια; Κύριε Υπουργέ, πρέπει να ξέρετε ότι, δυστυχώς, παρά τους τέσσερις νόμους που ψηφίστηκαν τα τελευταία τέσσερα χρόνια για τα πανωτόκια, δεν λύσατε το πρόβλημα. Μία είναι η λύση στο πρόβλημα, το οποίο απασχολεί πάρα πολλούς Έλληνες πολίτες, η λύση που περιέχεται στην τροπολογία της Νέας Δημοκρατίας. Δείτε την με κάποιο ενδιαφέρον. Ξεκολλήστε λιγάκι από τα συμφέροντα των τραπεζών, τα οποία δυστυχώς υπηρετείτε και απεδείχθη ότι πάρα πολλές από τις τροπολογίες ή από τις διατάξεις που πέρασαν σε κάποιους νόμους είχαν συνταχθεί από τις τράπεζες και είναι αποδεδειγμένο αυτό. Ξεκολλήστε απ' όλα αυτά και δείτε το συμφέρον του ελληνικού λαού για να λυθεί ένα πρόβλημα, συνεπεία του οποίου έχουμε ήδη εκατό ανθρώπους οι οποίοι αυτοκτόνησαν και πάρα πολλοί έχασαν τις επιχειρήσεις τους, τα σπίτια τους, τα χωράφια τους, τα πάντα. 
Δυστυχώς, ο κ. Χριστοδουλάκης μας είπε: "Για εμάς τέλειωσε το πρόβλημα". Μπράβο! Μα, λέμε ότι δεν εφαρμόζεται καν αυτός ο νόμος από τις τράπεζες. Τέλειωσε για τον κ. Χριστοδουλάκη, επομένως και για την Κυβέρνηση. Εν πάση περιπτώσει, αν θέλετε να φανείτε κοινωνικά ευαίσθητοι ύστερα από την αναισθησία τόσων πολλών ετών, έχετε μία ευκαιρία. Μην την αφήνετε για να δικαιώσετε τέλος πάντων μερικά πράγματα, τα οποία διατυμπανίζετε τόσο πολύ, για την κοινωνική σας ευαισθησία. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λεονταρίδης.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, έρχεται ο κύριος Υπουργός Οικονομικών εδώ στη Βουλή επ' ευκαιρία αυτού του νομοσχεδίου και μιλάει για φιλοαγροτική πολιτική, μιλάει για κοινωνική πολιτική σε ευπαθείς ομάδες όπως είναι οι αγρότες, για μέτρα ευνοϊκά που πήραν ως Κυβέρνηση την τελευταία στιγμή. Μάλιστα, συνεχίζει και λέει ότι επί Νέας Δημοκρατίας αυξήθηκαν τα λιπάσματα και τα γεωργικά φάρμακα, όπως ανέφερε προηγουμένως από το Βήμα. Ξεχνάει ότι τα οι τιμές των γεωργικών φαρμάκων και των λιπασμάτων δεκαπλασιάστηκαν επί κυβερνήσεων του ΠΑΣΟΚ και αυξήθηκε σημαντικά το κόστος παραγωγής, πράγμα που σημαίνει ότι ο κάθε αγρότης σήμερα με τις τιμές που υπάρχουν στα γεωργικά προϊόντα δεν μπορεί να ανταπεξέλθει σήμερα για την οικογένειά του και συνεχίζει πάνω σε αυτό το θέμα λέγοντας ότι μειώθηκε το κόστος παραγωγής από τη μείωση του πετρελαίου στους αγρότες.
Εμείς, κύριε Υπουργέ, όλοι οι Βουλευτές και η Κοινοβουλευτική Ομάδα χρόνια τώρα σας το έχουμε πει πολλές φορές και το εξαγγείλαμε και προεκλογικά αλλά και με μία πρόταση νόμου μόλις προ ολίγων μηνών. 

(XF)


Αντιγράφετε το δικό μας σχέδιο νόμου όσον αφορά το πετρέλαιο και έρχεστε εδώ στη Βουλή και φέρεστε λες και ήταν δική σας επινόηση. Όταν σας λέγαμε να μειωθεί ο ΦΠΑ των αγροτικών μηχανημάτων από 18% σε 8% λέγατε ότι αυτό αντίκειται στις ρυθμίσεις της Ευρωπαϊκής Ένωσης και δεν μπορεί να γίνει. Και έρχεστε σήμερα να οικειοποιηθείτε όλα αυτά που σας λέγαμε κατά καιρούς, να τα πάρει ως μέτρα η Κυβέρνηση, πράγμα που δεν έκανε.
Πιστεύουμε ότι κάποια αποσπασματικά μέτρα παίρνετε την τελευταία στιγμή ίσως γιατί είναι προεκλογική περίοδος, ίσως γιατί αυτή τη στιγμή σας έχουν γυρίσει την πλάτη οι αγρότες.
Όσον αφορά το νομοσχέδιο, οι διατάξεις του είναι αποσπασματικές, χωρίς συνέχεια, πρόχειρες, με πολλά κενά. Δείχνουν την αδυναμία της Κυβέρνησης να προσεγγίσει όλα τα προβλήματα που διαιωνίζονται. Αναφέρομαι σε διατάξεις του νομοσχεδίου που έχουν σχέση με τον προσδιορισμό της αξίας των απαλλοτριωμένων ακινήτων κυρίως από την αντικειμενική αξία.
Θεωρούμε τη διάταξη αυτή αντισυνταγματική, καθ' όσον το Σύνταγμα επιτρέπει απαλλοτρίωση μόνο για δημόσια ωφέλεια και πάντοτε αφού προηγηθεί πλήρης αποζημίωση που να ανταποκρίνεται στην αξία που είχε το απαλλοτριούμενο κατά το χρόνο της συζήτησης στο δικαστήριο. 
Η κατεύθυνση του νομοθέτη προς τον δικαστή να προσδιορίζει την αξία των απαλλοτριωμένων ακινήτων κυρίως από την αντικειμενική αξία, είναι άδικη, ανήθικη, αντισυνταγματική και οδηγεί τον πολίτη σε απόγνωση αφού όπως είναι γνωστό οι αντικειμενικές αξίες των ακινήτων είναι κατά 30% μικρότερες από τις πραγματικές. 
Χρόνια τώρα περιμένουν οι συμπολίτες μας αποζημιώσεις από απαλλοτριώσεις σε διάφορες περιοχές για τα κτήματά τους, γιατί τους πήραν τα κτήματα για να κάνουν δημόσια έργα. Οι συμπολίτες μας χάνουν την αξία των ακινήτων τους και τα χρήματά τους. Αυτό το φαινόμενο παρουσιάζεται σε πολλές περιοχές της Ελλάδας και πολύ περισσότερο στο νομό Σερρών όπου χαράκτηκαν κάποιοι δρόμοι από τον Προμαχώνα προς τις Σέρρες και όλα τα απαλλοτριωμένα ακίνητα δεν έχουν ακόμη αποζημιωθεί. 
Όταν σε ένα νομοσχέδιο και σε κάποιες από τις διατάξεις του παίρνετε κάποια θετικά μέτρα αποσπασματικά, δίνετε την εντύπωση ότι ασκείτε κοντόφθαλμη πολιτική, προκαλώντας μεγάλες ευαίσθητες ομάδες όπως είναι οι αγρότες, οι βιοτέχνες ή οι επαγγελματίες, που συνθλίβονται χρόνια τώρα από τις τράπεζες που τους έδεσαν χειροπόδαρα με τα πανωτόκια που τους επέβαλαν.
Όλοι μας γνωρίζουμε το μέγεθος του κοινωνικού προβλήματος των πανωτοκίων όλα αυτά τα χρόνια. Οι τράπεζες στην ουσία λήστευαν τους δανειολήπτες με αποτέλεσμα να καταστραφούν ολόκληρες οικογένειες από περιουσίες που κατασχέθηκαν από τους εκβιασμούς και τις πιέσεις των τραπεζών εξ αιτίας των εξοντωτικών πανωτοκίων. 
Κύριε Υπουργέ, δεκάδες δανειολήπτες αυτοκτόνησαν και πολλοί έχουν υποστεί ανεπανόρθωτες βλάβες στην υγεία τους ενώ οικογένειες βρέθηκαν στο δρόμο, αφού οι τράπεζες κατέσχεσαν τα σπίτια τους. 
Το μήνυμα που υπάρχει αυτή τη στιγμή στην κοινωνία, στους δανειολήπτες είναι ότι όλοι ζουν με τον εφιάλτη της φυλάκισης και του ξεριζωμού από τις τράπεζες. Για να λέμε όμως τα πράγματα με το όνομά τους οι δανειολήπτες τρώνε τις σάρκες τους και δεν μπορούν να πληρώσουν αυτά τα δυσθεώρητα ποσά που ζητούν ανέντιμα και εκβιαστικά οι τράπεζες.   
Μόλις προ ολίγων ημερών είχα καταθέσει ερώτημα πάνω στο πρόβλημα των πανωτοκίων και μου απαντήσατε από το Υπουργείο ότι προσεγγίσατε το πρόβλημα των πανωτοκίων και ότι θα το αντιμετωπίσετε στα πλαίσια του εφικτού. Στην ουσία και σεις παραδέχεστε ότι προσεγγίζετε αλλά δεν επιλύετε το πρόβλημα των πανωτοκίων παρ' όλες τις προτάσεις νόμων που σας έχει κάνει η Νέα Δημοκρατία.
(FM)
 

Καταθέσαμε την πρόταση αυτή ως τροπολογία όπου σας προτείνουμε να υπάρχει ένα ανώτατο όριο πέρα από το οποίο δεν μπορεί να εξελιχθεί το δάνειο, να υποχρεώσουμε τις τράπεζες να σεβαστούν το νόμο επιδεικνύοντας σεβασμό στους δανειολήπτες, αποδεικνύοντας τα έγγραφα της εξέλιξης του χρέους τους. Με τις προτεινόμενες διατάξεις όσοι έχουν ληξιπρόθεσμες οφειλές μέσα στις οποίες περιέχονται και τόκοι από εκτοκισμό, πανωτόκια ή τόκοι υπερημερίας από επιτόκια διάφορα των συμφωνηθέντων, θα μπορούν μέχρι της δημοσιεύσεως της τροπολογίας ως νόμου, να δικαιούνται μέσα σε τακτές προθεσμίες και έπειτα από πλήρη ενημέρωση που θα έχουν από τις τράπεζες, να εξοφλήσουν τα ληξιπρόθεσμα χρέη τους από δάνεια, καταβάλλοντας το τριπλάσιο του αρχικού κεφαλαίου, αφού αφαιρεθούν όσα στο μεταξύ έχουν καταβληθεί. Στην ουσία προσπαθούμε να σας ευαισθητοποιήσουμε να επιλυθεί επιτέλους αυτό το άγχος των πανωτοκίων, το μεγάλο πρόβλημα που έχει δημιουργηθεί. Και όλα αυτά τα χρόνια δεν το επιλύετε με τους νόμους που έχετε ψηφίσει. Δεν προσήλθαν πολλοί από τους δανειολήπτες να ρυθμίσουν τα χρέη τους γιατί αυτοί οι νομοί δεν προσέγγιζαν το θέμα. Πιστεύω ότι αυτή η πρόταση της Νέας Δημοκρατίας, περιορισμού ως ανώτατου ορίου του τριπλάσιου του αρχικού κεφαλαίου, που δεν έγινε δεκτή από την Κυβέρνηση, έστω και τώρα μπορεί να τη δείτε, να την ψηφίσετε. Πιστεύω ότι θα γίνει και εκτεταμένος διάλογος γι αυτή την τροπολογία γιατί είναι στη σωστή βάση.
Παρότι έχετε ανακοινώσει κάποια μέτρα για τους αγρότες, ζουν σε μια κατάσταση που ιδίως το χειμώνα δεν θα μπορούν να τα βγάλουν πέρα λόγω και της φετινής μειωμένης απόδοσης των εισοδημάτων τους γιατί έγιναν πολλές καταστροφές στις καλλιέργειες. Βλέπουμε καθημερινά ότι οι αποζημιώσεις που δίνετε δεν είναι στη σωστή βάση γιατί έγινε λάθος εκτίμηση αλλά και γιατί δεν τις καταβάλετε εγκαίρως. Ιδίως η αγροτική σας πολιτική αλλά και η οικονομική και κοινωνική σας πολιτική κινείται σε λάθος βάση. Με όλα αυτά τα αποσπασματικά μέτρα δεν μπορείτε να δημιουργήσετε ένα θετικό κλίμα στους αγρότες οι οποίοι για άλλη μια φορά θα σας γυρίσουν την πλάτη.
Πρέπει να πάρετε μέτρα που θα δημιουργήσουν ένα διαφορετικό κλίμα στις αγροτικές περιοχές, θα δώσουν ελπίδα και όχι αποσπασματικές διατάξεις οι οποίες στην ουσία δεν αγγίζουν τα προβλήματα των αγροτών.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Οι συνάδελφοι κ.κ. Αναστάσιος Παπαληγούρας και Ιορδάνης Τζαμτζής ζητούν άδεια ολιγοήμερης απουσίας τους στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε τις ζητηθείσες άδειες.
Ο κ. Μαγκούφης έχει το λόγο.
ΧΡΗΣΤΟΣ ΜΑΓΚΟΥΦΗΣ: Κύριε Πρόεδρε η σημερινή στάση της Νέας Δημοκρατίας μη έχοντας να προτείνει κάτι ουσιαστικό, διέπεται από τη λογική της νομοθετικής στασιμότητας και νομοθετικής απραξίας. Εμφανιζόμενη η Νέα Δημοκρατία ότι επιθυμεί τάχα το άριστο της νομοθετικής πρωτοβουλίας της Κυβέρνησης, εθελοτυφλεί έναντι των αναγκών της κοινωνίας και της σωστής λειτουργίας του κράτους. Ξεχνά το παν μέτρον άριστον και ως προς την χρονική συγκυρία, το timing ξεχνά και το "τα πάντα ρει και ουδέν μένει" και οδηγείται έτσι σε μια στείρα κοινοβουλευτική στάση άρνησης κάθε νομοθετικής πρωτοβουλίας της Κυβέρνησης που είναι εκ των πραγμάτων επιβεβλημένη προκειμένου να επιτευχθεί η εναρμόνιση της ελληνικής νομοθεσίας με την κοινοτική νομοθεσία και να επιλυθούν διάφορα ουσιώδη ζητήματα.
MN

Όμως η Βουλή προχωρεί και έτσι με το συγκεκριμένο νομοσχέδιο ρυθμίζονται συγκεκριμένα ζητήματα. 
Με το Κεφάλαιο Α' του υπόψη νόμου εναρμονίζεται η ελληνική νομοθεσία προς τις διατάξεις-οδηγίες 2001/115 των Ευρωπαϊκών Κοινοτήτων με στόχο την απλοποίηση, τον εκσυγχρονισμό και την εναρμόνιση των όρων που επιβάλλονται στην τιμολόγηση όσον αφορά το ΦΠΑ. 
Πιο συγκεκριμένα με αυτή την οδηγία καθιερώνεται πρώτον η υποχρέωση του υποκείμενου στο φόρο επιτηδευματία να εξασφαλίζει την έκδοση τιμολογίων από τον ίδιο καθώς και από τον πελάτη του, ή από τρίτο μέρος εξ ονόματος και για λογαριασμό του για τις παραδόσεις αγαθών ή παροχές υπηρεσιών που πραγματοποιεί και δίνει την ευχέρεια στα κράτη μέλη να υιοθετούν τους όρους και τις προϋποθέσεις βάσει των οποίων ανατίθεται από τον υποκείμενο στο φόρο έκδοση τιμολογίου στον πελάτη του ή στο τρίτο μέρος. Δεύτερο, υιοθετούνται ενδείξεις που αναγράφονται υποχρεωτικά στα τιμολόγια που εκδίδονται από τον υποκείμενο στο φόρο ή από τον πελάτη του ή από το τρίτο μέρος εξ ονόματος και για λογαριασμό του. Τρίτο, καθιερώνεται η διαβίβαση τιμολογίων σε χαρτί ή με ηλεκτρονικά μέσα και υιοθετούνται κανόνες που εξασφαλίζουν τη γνησιότητα της προέλευσης και την ακεραιότητα του περιεχομένου των στοιχείων αυτών. Τέταρτο καθιερώνεται η υποχρέωση αποθήκευσης από τον υποκείμενο στο φόρο των αντιγράφων τιμολογίων καθορίζοντας για το σκοπό αυτό τον τόπο αποθήκευσης και με την προϋπόθεση ότι σε κάθε περίπτωση ο υποκείμενος στο φόρο διαθέτει στις αρχές όλα τα τιμολόγια ή τις πληροφορίες που έχουν αποθηκευτεί. Πέμπτο, διευκρινίζεται για τις ανάγκες εφαρμογής των οδηγιών ο όρος "διαβίβαση και αποθήκευση τιμολογίων" με ηλεκτρονικά μέσα και ορίζεται ότι τα κράτη-μέλη αποδέχονται ως τιμολόγια όλα τα έγγραφα ή μηνύματα σε οποιαδήποτε μορφή που πληρούν τους όρους που καθορίζονται με την οδηγία αυτή. 
Στο δεύτερο κεφάλαιο ο νόμος εναρμονίζει την εσωτερική νομοθεσία με τις διατάξεις της Οδηγίας 2002/38 των Ευρωπαϊκών Κοινοτήτων για την τροποποίηση και προσωρινή τροποποίηση της Οδηγίας 77/388 της ΕΟΚ όσον αφορά το σύστημα του ΦΠΑ που εφαρμόζεται στις ραδιοφωνικές και τηλεοπτικές υπηρεσίες και σε ορισμένες υπηρεσίες που παρέχονται ηλεκτρονικά. Πιο συγκεκριμένα με αυτή την Οδηγία υιοθετούνται κανόνες που αφορούν τον τόπο φορολογίας ραδιοτηλεοπτικών υπηρεσιών καθώς και ορισμένων υπηρεσιών που παρέχονται ηλεκτρονικά, ώστε αυτές οι υπηρεσίες να φορολογούνται στην Κοινότητα όταν ο λήπτης βρίσκεται στην Κοινότητα και να μη φορολογούνται όταν ο λήπτης αυτών των υπηρεσιών βρίσκεται εκτός Κοινότητας. 
Δεύτερο, καθιερώνεται ειδικό καθεστώς προκειμένου να διευκολυνθούν στην τήρηση των φορολογικών υποχρεώσεων οικονομικοί φορείς που δεν είναι εγκατεστημένοι στην Κοινότητα και παρέχουν τις ηλεκτρονικές υπηρεσίες σε μη υποκείμενους στο φόρο εγκατεστημένους στην Κοινότητα. 
Τρίτο, δίνεται η ευχέρεια για κράτη-μέλη να επιτρέπουν ή να απαιτούν την υποβολή ορισμένων δηλώσεων ΦΠΑ ηλεκτρονικά. 
Πέραν αυτών των θεμάτων, στο Γ' Κεφάλαιο ρυθμίζονται διάφορα σημαντικά ζητήματα όπως με το άρθρο 8 κυρώνεται η από 22.4.2003 απόφαση της Τακτικής Γενικής Συνέλευσης των μετόχων της Τράπεζας της Ελλάδος με την οποία τροποποιούνται τα άρθρα του καταστατικού. Επ' αυτού η παρατήρησή μου "τα πάντα ρει, τα πάντα χωρεί και ουδέν μένει", γιατί η ζωή συνεχίζεται και οι ανάγκες είναι υπαρκτές διαχρονικά. Άρα και το νομοθετείν πρέπει να είναι διαχρονικό. 
Το άρθρο 9 του νομοσχεδίου ρυθμίζει θέματα αναγκαστικών απαλλοτριώσεων και τροποποιεί τις διατάξεις του ν.2882/2001. Το άρθρο 10 ρυθμίζει θέματα διαδικασιών αναδασμού. Το άρθρο 12 επιτρέπει στις ανώνυμες ναυτιλιακές ακτοπλοϊκές εταιρείες να αναπροσαρμόσουν εφάπαξ μέχρι 31.12.2003 την αξία των πλοίων τους. Το άρθρο 13 μειώνει το ανώτατο όριο προσαυξήσεων εκπρόθεσμης καταβολής οφειλών προς το δημόσιο από 300% στο 200% και διαλαμβάνει σχετικές μεταβατικές διατάξεις. Το άρθρο 14 προβλέπει διευκολύνσεις τμηματικής καταβολής οφειλών προς το δημόσιο κατά τροποποίηση των διατάξεων του ν.2648/98 και τέλος με το άρθρο 15 επέρχονται τροποποιήσεις του ν.3091/2002 και εισάγονται επιπρόσθετες εξαιρέσεις από την υποχρέωση καταβολής του ειδικού φόρου επί ακινήτων που επέβαλε σε ορισμένες εταιρίες ο νόμος αυτός.
(KO)

Όσον αφορά τις ειδικές παρατηρήσεις, όπως αυτές εμφανίζονται ως επιφυλάξεις του Επιστημονικού Συμβουλίου της Βουλής, θα ήθελα -και στο σημείο αυτό θα παρακαλούσα την προσοχή του κυρίου Υπουργού- να ζητήσω από την Κυβέρνηση όσον αφορά το άρθρο 1 του νομοσχεδίου να ξεκαθαρίσει το ζήτημα που μπορεί να προκύψει από την ενδεχόμενη παρερμηνεία που μπορεί να υπάρξει με τη χρήση των λέξεων "καθώς, επίσης", δεδομένου ότι η ακριβής μετάφραση, κύριε Υπουργέ, όπως αυτή προκύπτει από την παράγραφο 2 της Οδηγίας 2001/115 των Ευρωπαϊκών Κοινοτήτων είναι ως εξής: "Κάθε υποκείμενο στο φόρο οφείλει να εξασφαλίζει την έκδοση τιμολογίου από τον ίδιο, από τον πελάτη του ή εξ' ονόματός του για λογαριασμό από τρίτο". 
Τίθενται, λοιπόν, κάποια ζητήματα τα οποία ενδεχομένως να δημιουργήσουν ερμηνευτικά ζητήματα όσον αφορά το γεγονός ότι επιβάλλεται σωρευτικά η έκδοση των τιμολογίων από τον επικείμενο φόρο, και από τον πελάτη ή τον τρίτο, ενώ κατά τη διατύπωση της Οδηγίας πρόκειται περί δυνατοτήτων που τίθενται διαζευκτικά. Αυτό είναι ένα ζήτημα στο οποίο εκτιμώ ότι η Κυβέρνηση πρέπει να δώσει μια ουσιαστική απάντηση. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Τώρα, όσον αφορά την πρωτοβουλία του κ. Τάσου Μαντέλη, ο οποίος κατέθεσε τροπολογία για την επίλυση των προβλημάτων όσον αφορά τα ψυχαγωγικά τεχνικά παίγνια, είχα αναφέρει και παλαιότερα, όταν συζητούσαμε το σχετικό νόμο 3037 τον Ιούνιο του 2002, ότι η επίλυση αυτού του προβλήματος είναι κατ' αρχήν φιλοσοφικό ζήτημα και πρέπει να το δούμε βάσει της άποψης ότι η απαγόρευση είναι η μήτρα κάθε παρανομίας. 
Το ελληνικό Κοινοβούλιο αποφάσισε ομόφωνα, όπως είπε ο κύριος Υφυπουργός, να ρυθμίσει αυτά τα ζητήματα που είχαν σχέση με τα ηλεκτρονικά παίγνια, απαγορεύοντας πλήρως όλα τα παίγνια, στο βαθμό μάλιστα που φτάσαμε να απαγορεύσουμε ακόμα και τα κλασικά φλίπερ. Δηλαδή, υπερβάλαμε εαυτόν. Το ελληνικό Κοινοβούλιο υπερέβαλε και μάλλον οδηγήθηκε σε μία λαθεμένη απόφαση, διότι με εκείνο το νόμο ισοπέδωσε τα πάντα. 
Βέβαια, είχα προβλέψει ότι εκείνος ο νόμος θα πληγεί και από την Ευρωπαϊκή Ένωση. Για παράδειγμα, μετά την ψήφιση εκείνου του νόμου, η Επιτροπή των Ευρωπαϊκών Κοινοτήτων με σχετική νότα προς τον Υπουργό Εξωτερικών θέτει το ζήτημα ότι δεν είναι δυνατόν τέτοιοι νόμοι να ανατρέπουν άλλους σημαντικότερους νόμους που βρίσκονται σε επίπεδο λειτουργίας των Ευρωπαϊκών Κοινοτήτων και να θίγονται διάφορα συμφέροντα. 
Βέβαια, όσον αφορά τη δυνατότητα που έχουμε, δηλαδή ο εθνικός κανόνας να είναι ικανός και να έχει περιοριστικό αποτέλεσμα επί των κανόνων που εισάγουμε στο εθνικό μας δίκαιο, αυτή μπορεί να δικαιολογείται δυνάμει του άρθρου 30 της Συνθήκης των Ευρωπαϊκών Κοινοτήτων. Πρέπει όμως αυτός να είναι αναγκαίος για την αποτελεσματική προστασία του γενικού συμφέροντος που επιδιώκει.  
Στο σημείο, λοιπόν, αυτό τίθεται το ερώτημα εάν με το νόμο που ψηφίσαμε, δηλαδή το ν. 3037/2002, έχουμε κατοχυρώσει το γενικότερο συμφέρον. Άραγε, σήμερα δεν υπάρχουν παρανομίες ως προς τη χρήση ηλεκτρονικών υπολογιστών; Σήμερα, κύριε Υπουργέ, διαπιστώνουμε ότι τα Ίντερνετ-καφέ έχουν μετατραπεί σε καφέ-τζόγου. Παρατηρούμε ότι ο τζόγος έχει εισχωρήσει σε κάθε ελληνική οικογένεια. Όποιος δηλαδή επιθυμεί και έχει τη δυνατότητα μέσα από το κομπιούτερ του, μπορεί να εισέρχεται στο παιχνίδι του διεθνούς τζόγου. Αυτά τα πράγματα αποτελούν πλέον πραγματικότητα. Βέβαια, φτάσαμε στο σημείο να καταργήσουμε κάθε ηλεκτρονικό ψυχαγωγικό παιχνίδι, όπως είπα προηγουμένως, για παράδειγμα, τα φλίπερ. 
Εκτιμώ ότι θα πρέπει να δούμε και να μην προσπεράσουμε αυτή την πρωτοβουλία του αγαπητού συναδέλφου, κυρίου Μαντέλη. 
(NP)


Έχει αξία αυτή η πρωτοβουλία του αγαπητού συναδέλφου. Νομίζω ότι με την τροπολογία την οποία εισάγει στη Βουλή θέτει το ζήτημα ξανά στα πλαίσια ενός ουσιαστικού διαλόγου, ώστε να διαχωρίσουμε τα τυχερά από τα καθαρά ψυχαγωγικά παιχνίδια και να ρυθμίσουμε συγκεκριμένα πώς πρέπει να επιτραπούν τα ψυχαγωγικά παιχνίδια και να επιλυθούν συγκεκριμένα ζητήματα, που εκτός των άλλων αφορούν και ένα τεράστιο ζήτημα, το ζήτημα της ανεργίας στον τόπο μας. 
Ευχαριστώ πολύ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να κάνετε μια παρέμβαση ενός λεπτού; Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ένα λεπτό μόνο, κύριε Πρόεδρε, για να απαντήσω στην παρατήρηση του συναδέλφου κ. Κατσαρού τον οποίο κατανοώ, βέβαια, που δεν έχει κατανοήσει τη συγκεκριμένη διάταξη. Οφείλω, όμως, να διευκρινίσω. 
ΓΕΩΡΓΙΟΣ ΑΛΟΓΟΣΚΟΥΦΗΣ:  Να τελειώσουν πρώτα οι πρωτολογίες, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Παρέμβαση ενός λεπτού κάνει ο κύριος Υπουργός. Μάλιστα δικαιούται πεντάλεπτες παρεμβάσεις. 
Ορίστε, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Αλογοσκούφη, οι ίδιοι οι Βουλευτές της Νέας Δημοκρατίας ζήτησαν να απαντήσω. 
Θέλω να πω ότι κατανοώ, βέβαια, πως δεν μπόρεσε να μελετήσει σε βάθος τη συγκεκριμένη διάταξη. Πρέπει, όμως, να διευκρινίσω ότι η συγκεκριμένη διάταξη για τη διαδικασία των αναδασμών δεν επιβάλλει κανένα νέο φόρο. Απλώς λύνει εκκρεμότητες οι οποίες υπάρχουν εδώ και πολλά χρόνια σε συγκεκριμένους αναδασμούς, επιβολή φόρων σε αρκετές δεκάδες χωριών όπου υπάρχει πραγματικά ένα μεγάλο πρόβλημα. Τέθηκε από την πλευρά πολλών συναδέλφων πολλών εκλογικών περιφερειών. 
Έτσι, λοιπόν, λύνεται η συγκεκριμένη εκκρεμότητα. Δεν επιβάλλεται καμιά φορολογία, αλλά ταυτόχρονα πρέπει να πούμε το εξής: Στον αναδασμό μπαίνουν τα χωράφια μέσα. Τα χωράφια δεν ανήκουν σώνει και καλά στους αγρότες. Όπως μας είπε και το Κ.Κ.Ε., το 50% της αγροτικής γης, δυστυχώς, δεν ανήκει σε αγρότες. Επομένως, ας μην ανησυχεί ο κ. Κατσαρός. Οι αγρότες τυγχάνουν των απαλλαγών που εξαγγείλαμε. Δεν πληρώνουν ούτε μια δραχμή φορολογία για τη μεταβίβαση σε αυτούς της αγροτικής γης. Όμως, αν ένας συνάδελφός μου, δικηγόρος ή γιατρός, πάρει μέσα από τον αναδασμό χωράφια, αυτός ασφαλώς θα υποστεί την φορολογία, η οποία, όμως, δεν επιβάλλεται τώρα με αυτήν τη διάταξη. Έχει προβλεφθεί ούτως ή άλλως με την πάγια φορολογική νομοθεσία.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, ασφαλώς κανένας δεν θα είχε αντίρρηση να ψηφίσει αυτό το νομοσχέδιο και επί της αρχής, αν περιοριζόταν στο Κεφάλαιο Α και στο Κεφάλαιο Β, που στην ουσία είναι εναρμόνιση της ελληνικής νομοθεσίας με διατάξεις οδηγιών της Ευρωπαϊκής Ένωσης. Ακόμη και αν είχε διαφωνίες επί της ουσίας κάποιων απ' αυτές τις οδηγίες, εκ των πραγμάτων έχουμε αποδεχθεί ότι αυτές οι οδηγίες είναι δεσμευτικές για τη χώρα μας. 
Ωστόσο, ο λόγος για τον οποίο καταψηφίζω το νομοσχέδιο επί της αρχής είναι ότι για μια ακόμη φορά χρησιμοποιείται η διαδικασία της εναρμόνισης της νομοθεσίας μας με τα τεκταινόμενα στην Ευρωπαϊκή Ένωση, για να περάσουν και άλλες διατάξεις, διατάξεις ετερόκλητες μεταξύ τους, από την κύρωση αποφάσεων της Γενικής Συνέλευσης της Τράπεζας της Ελλάδος, θέματα αναγκαστικών απαλλοτριώσεων, θέματα που είχαν να κάνουν με τους αναδασμούς στους οποίους μόλις τώρα αναφέρθηκε ο κύριος Υφυπουργός, για το ΚΕΠΕ, για τις ακτοπλοϊκές εταιρείες, για θέματα πληρωμών στο Υπουργείο Οικονομικών, αναστολή -στην ουσία κατάργηση- του νόμου που έφερε η Κυβέρνηση πριν από λίγο καιρό για τις εξωχώριες εταιρείες και μια σειρά από άλλες τροπολογίες που θα συζητήσουμε, όταν θα έρθει η ώρα τους, οι οποίες είναι εντελώς άσχετες μεταξύ τους. Αυτός είναι και ο λόγος που δεν το ψηφίζουμε. 
(TL)
Γιατί φτάνουμε και δίνουμε έναν τίτλο σε ένα νομοσχέδιο και του κολλάμε μια σειρά από άσχετες διατάξεις, για να λύσουμε προβλήματα ή να διορθώσουμε κυβερνητικά λάθη του παρελθόντος. Γιατί πολλές από αυτές τις διατάξεις έρχονται να διορθώσουν λάθη, που όταν τα έφερνε σα νομοθετικές πρωτοβουλίες η Κυβέρνηση και τα επισημαίναμε εμείς, η Κυβέρνηση μας λοιδορούσε. Και τώρα αναγνωρίζει το λάθος της και έρχεται να τα διορθώσει.
Δεν έρχεται όμως να τα διορθώσει με τον καλύτερο δυνατό τρόπο. Έρχεται να τα διορθώσει δημιουργώντας καινούργιες αδικίες. Παράδειγμα είναι αυτά τα άρθρα για τις εξωχώριες εταιρείες, τα άρθρα 15 και 16. Κάποιοι πίστεψαν την Κυβέρνηση, έκαναν τις μεταβιβάσεις, πλήρωσαν και το φόρο μεταβίβασης. Και τώρα αποδεικνύονται για μια ακόμη φορά τα κορόιδα, γιατί αυτοί έχουν πληρώσει και κάποιοι άλλοι, οι οποίοι πιθανόν ήξεραν ότι η Κυβέρνηση θα αλλάξει πάλι το νόμο, δεν έκαναν τίποτα, πέρασαν οι προθεσμίες και τώρα εκ των πραγμάτων επιβραβεύονται. Δεν είναι τρόπος αυτός φορολογίας. Δεν είναι τρόπος αυτός με τον οποίον ασκείται οικονομική πολιτική.
Δυστυχώς, τα παραδείγματα δεν περιορίζονται μόνο στο παρόν νομοσχέδιο. Επεκτείνονται στο σύνολο της πολιτικής σας, από το προσχέδιο του Προϋπολογισμού που καταθέσατε αυτές τις μέρες, το οποίο βρίσκεται κυριολεκτικά στον αέρα, κινείται στα όρια της επιστημονικής φαντασίας, μέχρι τη χθεσινή, αιφνιδιαστική για πολλούς -αλλά όχι για όλους τους γνωρίζοντες- ανακοίνωση ότι πουλάει ξαφνικά η Κυβέρνηση μέσω της ΔΕΚΑ το 10% των μετοχών της Εθνικής Τράπεζας.
Έχετε επιδοθεί σε ένα αγώνα δρόμου για την άρον-άρον εκποίηση όλων των περιουσιακών στοιχείων του δημοσίου που μπορεί να ρευστοποιηθούν. Πουλάτε τα πάντα, τα "ασημικά της οικογένειας" όλα, χωρίς όρους, χωρίς προϋποθέσεις. Εμείς επισημαίνουμε ότι οι μετοχοποιήσεις και μάλιστα με διαδικασίες εκποιήσεως της "πυρκαγιάς" δεν συνιστούν διαρθρωτικές αλλαγές. Είμαστε το κόμμα που παγίως είμαστε υπέρ των διαρθρωτικών αλλαγών, των αποκρατικοποιήσεων, της απελευθέρωσης της οικονομίας, των μεταρρυθμίσεων στο κράτος. Δεν θα καλύψουμε όμως σε καμία περίπτωση την πολιτική αυτή του να πουλήσουμε τα "ασημικά της οικογένειας", για να καλύψουμε τα τεράστια ελλείμματα του Προϋπολογισμού. Διότι αυτές οι διαδικασίες, με τον τρόπο μάλιστα που υλοποιούνται, υπονομεύουν τις μελλοντικές προοπτικές της οικονομίας.
Και θα μιλήσω και ειδικότερα. Είναι απαράδεκτο να διατίθεται τόσο μεγάλο ποσοστό των μετοχών της Εθνικής Τράπεζας με συνοπτικές διαδικασίες -εντός δύο ημερών θα γίνει το μπουκ-μπίλιντγκ στο Λονδίνο- όταν δεν έχει προχωρήσει ούτε η αναδιάρθρωση της Τράπεζας ούτε έχει επιλυθεί το μεγάλο ασφαλιστικό πρόβλημα που έχουν οι τραπεζοϋπάλληλοι.
Και επειδή μας κατηγορείτε πολλές φορές δεν έχουμε θέση, σας λέω ότι η θέση μας είναι ότι πρώτα πρέπει να προχωρήσει η αναδιάρθρωση της Εθνικής Τράπεζας και άλλων κρατικών τραπεζών, να λυθεί το ασφαλιστικό των τραπεζοϋπαλλήλων και κατόπιν να γίνει σταδιακή αποκρατικοποίηση, με άνεση, σε βάθος χρόνου και όχι με διαδικασίες της "πυρκαγιάς".
Δεύτερον, επειδή δεν υπάρχει μόνο το θέμα της Εθνικής Τράπεζας, θέλω να πω κάτι για το θέμα του Ταχυδρομικού Ταμιευτηρίου, που συζητείται αυτές τις μέρες. Έχουμε απευθείας διαπραγματεύσεις που Υπουργού Οικονομίας με εκπροσώπους κάποιων ταμείων και μεταξύ τους αυτοί, μέσα στο γραφεί του Υπουργού, κάνουν διαπραγματεύσεις για το πώς θα πουληθεί το Ταχυδρομικό Ταμιευτήριο.
Η δική μας θέση είναι ξεκάθαρη: η μόνη διαφανής διαδικασία είναι οι διαγωνισμοί. Και ειδικά για το Ταχυδρομικό Ταμιευτήριο, που έχει έναν ιδιαίτερο ρόλο, υπάρχουν προϋποθέσεις. Πρώτον, πρέπει να κρατήσει την αυτονομία του. Δεν νοείται να συγχωνευθεί με άλλη κρατική ή μη τράπεζα μέσα στην Ελλάδα, κάτι που θα περιορίσει τον ανταγωνισμό. Δεύτερον, θα πρέπει να διατηρήσει σε οποιαδήποτε εξέλιξη τον ιδιαίτερο χαρακτήρα του ως τράπεζα των μικροαποταμιευτών. Διότι σήμερα, που το τραπεζικό σύστημα κυριαρχείται από αυτό τον πολύ έντονο ανταγωνισμό, πρέπει να υπάρχουν κάποιοι ειδικοί πιστωτικοί οργανισμοί που να απευθύνονται στους μικροαποταμιευτές. Όπως και η Αγροτική Τράπεζα πρέπει να λειτουργεί ως ένας ειδικός τραπεζικός οργανισμός για τους αγρότες. Οι όποιες διαδικασίες μετοχοποίησης, λοιπόν, πρέπει να είναι και διαφανείς και να συμβάλλουν στην τήρηση αυτών των προϋποθέσεων και όχι να προχωρούν με μόνο γνώμονα την είσπραξη χρημάτων από το δημόσιο, κάτι που φαίνεται ότι είναι το κυρίαρχο ζητούμενο αυτή τη στιγμή από την Κυβέρνηση.
(ΒΑ)
Να πω και κάτι επιπλέον. Είμαστε σε μια περίοδο που το ελληνικό Χρηματιστήριο προσπαθεί να ισορροπήσει μετά από τα μεγάλα τραύματα τα οποία η κυβερνητική πολιτική του επεφύλαξε κι έρχεται πάλι η Κυβέρνηση, με τη μεγάλη προσφορά τίτλων, να συμπιέζει τις τιμές όχι μόνο των τραπεζικών μετοχών και να δημιουργεί αναστάτωση, αλλά και του συνόλου των μετοχών. 
Εμείς θέλουμε να είμαστε ξεκάθαροι -οι πολιτικές εξελίξεις δείχνουν ότι πάμε σε αλλαγή κυβέρνησης και στις επόμενες εκλογές κυβέρνηση θα είναι άλλη και όχι εσείς, όποτε και αν γίνουν οι εκλογές- και να προειδοποιήσουμε από τώρα -και εσείς και όλοι οι ενδιαφερόμενοι οφείλουν να γνωρίζουν ότι η Νέα Δημοκρατία παρακολουθεί εκ του σύνεγγυς αυτές τις εξελίξεις-  ότι κάθε παρατυπία θα ελεγχθεί εξονυχιστικά  και θα αποδοθούν ευθύνες. Δεν είναι δυνατόν να αφήσουμε την πολιτική σας αδυναμία να εξελιχθεί σε μεγαλύτερο πρόβλημα για τη χώρα. Αυτή τη στιγμή δεν κάνετε πολιτική. Η μόνη πολιτική που κάνετε -το είπε και ο ίδιος ο Πρωθυπουργός όταν τον Σεπτέμβριο βγήκε και με τρεμάμενα τα γόνατα ανακοίνωσε ο ίδιος αναλυτικά τις δήθεν κοινωνικές παροχές που έκανε- είναι για να κερδίσετε τις εκλογές. Και το κάνετε σε βάρος των προοπτικών του τόπου. Ούτε τις εκλογές θα κερδίσετε, αλλά να είστε βέβαιοι ότι δεν θα σας αφήσουμε στο διάστημα που απομένει μέχρι τις εκλογές να υπονομεύσετε το μέλλον του τόπου. Ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλώρος Κωνσταντίνου, Κοινοβουλευτικός Εκπρόσωπος του ΠΑΣΟΚ έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, στο νομοσχέδιο που συζητάμε, με έκπληξη ακούμε τις πολιτικές κορώνες για τον τύπο και την τηλεόραση του κοινοβουλευτικού εκπροσώπου της Νέας Δημοκρατίας. Όχι μόνο αυτά που λέει δεν έχουν σχέση με το νομοσχέδιο, αλλά και αυτά που λέει δεν έχουν σχέση , κατά την άποψή μου, με την πραγματικότητα.
Και εξηγούμαι: μας τονίζει με στεντόρεια τη φωνή ότι τίποτα δεν πρέπει να χαριστεί και "θα αποδοθούν ευθύνες όπου υπάρχουν γι' αυτά που κάνει η Κυβέρνηση". Μα αυτό, είναι υποχρέωσή σας, κύριοι συνάδελφοι. Γι' αυτό είστε αντιπολίτευση, για να ελέγχετε την Κυβέρνηση. Είπε ποτέ κανείς ότι δεν πρέπει να κάνετε αυτό που διακηρύσσετε με στεντόρεια τη φωνή; Καλά κάνετε -και βεβαίως να αποδώσετε ευθύνες-  να ελέγχετε. Αυτό το αυτονόητο το παρουσιάζετε  ως πολιτική; Αλλά είπε και κάτι άλλο. Δεν ξέρω με ποια τάση της Νέας Δημοκρατίας ταυτίζεται ο κοινοβουλευτικός εκπρόσωπός της. Αυτά που εξήγγειλε ο Πρωθυπουργός στην Έκθεση είναι δήθεν παροχές; Αυτό ισχυρίζεστε και τώρα; Γιατί ο κόμμα σας προσπαθεί να καμουφλάρει τη θέση που πήρε στην αρχή, ότι είναι ψίχουλα, ύστερα ότι είναι καταστροφή για τη χώρα, αλλά και στο τέλος είπατε ότι αυτή την καταστροφή θα την εφαρμόσετε αν και οψέποτε γίνετε κυβέρνηση. Δεν ξέρω τι απ' όλα υιοθετείτε, αλλά αυτό που βλέπω είναι ότι βρίσκεστε σε πλήρη ταραχή. Δεν έχετε άποψη, δεν έχετε θέσεις και συνεχίζετε να ομιλείτε γενικώς και αορίστως χωρίς να λέτε κάτι συγκεκριμένο, λες και πρώτη φορά ακούσατε για το Ταχυδρομικό Ταμιευτήριο, λες και πρώτη φορά συζητήθηκε στην Ελλάδα το τι θα γίνει με το Ταχυδρομικό Ταμιευτήριο. Κι έχετε την άποψη ότι πρέπει το  Ταχυδρομικό Ταμιευτήριο να μείνει αυτοτελής τράπεζα, μηχανισμός, οργανισμός. Έχετε μια άποψη. Μέχρις εκεί. Από κει και πέρα, ποιον απειλείτε λέγοντας "δεν θα αφήσουμε τίποτα, θα τα ελέγξουμε" και υπονοείτε και άλλα περισσότερα; Να τα κάνετε. Είναι στην ευθύνη σας, στην υποχρέωσή σας και γι' αυτό σας έταξε ο λαός στην αντιπολίτευση, για να κάνετε αυτή την εργασία. Μη φωνασκείτε λοιπόν, προσπαθώντας να κρύψετε την ανυπαρξία των θέσεών σας. 
Όμως, κύριε Πρόεδρε, δεν θα μείνω σ' αυτά που, επαναλαμβάνω, είναι για τον τύπο και είναι μακράν της ουσίας, αλλά θα έλθω στο νομοσχέδιο και θα πω -κι ι έτσι θα φανεί ότι δεν έχετε θέσεις, κύριοι συνάδελφοι, δεν έχετε άποψη- ότι  είναι περίεργο ο κοινοβουλευτικός εκπρόσωπος της Νέας Δημοκρατίας να τοποθετείται για όλα τα άλλα εκτός του νομοσχεδίου και να μην τοποθετείται επί του κυρίως θέματος αυτού του νομοσχεδίου που αφορά τους αγρότες, που αφορά τη μείωση της τιμής στα καύσιμα  γι' αυτούς που είναι αγρότες.
( MT )

Και αυτό θα έπρεπε να μας πείτε, διότι ο εισηγητής του κόμματός σας μας είπε μερικά πράγματα. Αυτά που είπε απαντήθηκαν από τους συναδέλφους. Αλλά εγώ βεβαίως πρέπει να τα σχολιάσω ως Κοινοβουλευτικός Εκπρόσωπος του ΠΑΣΟΚ. 
Ερωτώ, λοιπόν, κύριοι συνάδελφοι, είναι ή δεν είναι μία κατάκτηση το ότι έστω -εγώ θα το αναγνωρίσω- και με σχετική καθυστέρηση η Κυβέρνηση φτάνει να δίνει στις 16 του μηνός Οκτωβρίου του 2003 φθηνά καύσιμα στους αγρότες; Συμβάλλει αυτό στην ανταγωνιστικότητα των προϊόντων που παράγουν οι αγρότες μας; Ναι ή όχι;
 Και γιατί σκοπίμως αποσιωπάτε ότι -όπως λέει και η τροπολογία- αυτό δεν αφορά μόνο τους αγρότες, αφορά και βιομηχανικές, βιοτεχνικές, ξενοδοχειακές εγκαταστάσεις, αφορά δημόσια και ιδιωτικά νοσηλευτικά και προνοιακά ιδρύματα και δείχνει μία άλλη διάσταση που έχει, που θέλει, που προσπαθεί -εν πάση περιπτώσει- η Κυβέρνηση του ΠΑΣΟΚ να δώσει; Όχι ότι όλα είναι καλά. 
Εμείς που ζούμε τους αγρότες -γιατί από εκεί προερχόμαστε και από εκεί ζούμε- ξέρουμε τις δυσκολίες που έχει ο αγρότης. Αλλά το να μην βρει ο Κοινοβουλευτικός Εκπρόσωπος της Νέας Δημοκρατίας μια λέξη να πει για αυτό, νομίζω ότι για το γεγονός αυτό κάτι άλλο θα πρέπει να πούμε, κάτι άλλο ενδεχομένως θα πρέπει να υποθέσουμε και κάποιο άλλο συμπέρασμα θα πρέπει να βγάλουμε. 
Κύριε Πρόεδρε, είναι δυνατόν να λέει ο Κοινοβουλευτικός Εκπρόσωπος της Νέας Δημοκρατίας ότι η Νέα Δημοκρατία είναι το κόμμα των μεταρρυθμίσεων; Μα, δεν ακούμε και τίποτα από μεταρρύθμιση. Το μόνο που έχουμε ακούσει είναι ότι θα καταργηθούν κάποιες, μη αρεστές προς την Νέα Δημοκρατία, υπηρεσίες και ότι θα υπάρξει λιγότερο κράτος. Δηλαδή θα πουλήσουν πιο γρήγορα αυτά για τα οποία κατηγορούν την Κυβέρνηση σήμερα ότι κάνει, η οποία τα κάνει με προσοχή, τα κάνει με βήματα σημειωτόν, με όσο το δυνατόν καλύτερες διαδικασίες. 
Περί αυτού πρόκειται στην πράξη. Δεν μιλάτε στην ουσία, αλλά στο περίγραμμα, γενικώς. Στο γενικώς αναφέρεστε. Μην επικαλείστε και διάφορα δήθεν προγράμματα του τύπου "Αγροτικό Πρόγραμμα" της Νέας Δημοκρατίας. 
Σας προκαλούμε, κύριοι συνάδελφοι. Προκαλέστε στην Βουλή συζήτηση για το αγροτικό θέμα, για το αγροτικό πρόβλημα, για την μεταρρύθμιση της Κοινής Αγροτικής Πολιτικής που έγινε τον περασμένο Ιούνιο-Ιούλιο και να δούμε ποιος έχει θέσεις, ποιος παλεύει για τους αγρότες, να δούμε ποιος -σε αυτά τα πλαίσια της παγκοσμιοποιημένης και δύσκολης οικονομικής κατάστασης- είναι αυτός που έχει μέτρα, που έχει φαντασία, που παίρνει πρωτοβουλίες για να στηρίξει τους αγρότες. Τα υπόλοιπα είναι υπερβολές, για να μην πω εκ του πονηρού. 
Θα ήθελα όμως, απευθυνόμενος και στον κύριο Υπουργό, να πω μόνο δύο πράγματα. Το πρώτο είναι αυτό που είπαμε: Στις 16 Οκτωβρίου 2003 οι αγρότες πρέπει να πάρουν πετρέλαιο κίνησης στην τιμή του πετρελαίου θέρμανσης. Και αυτό πρέπει να γίνει πράξη στις 16 του μηνός, διότι "Κασσάνδρες" που προβλέπουν καταστροφές, όπως η Νέα Δημοκρατία, πάντοτε θα υπάρχουν. Εμείς πρέπει αυτά που λέμε, αυτά που προγραμματίζουμε, αυτά που ετοιμάζει η Κυβέρνηση, να τα κάνουμε πράξη. 
Το δεύτερο που έχω να πω, κύριε Υπουργέ, αφορά την προθεσμία που βάλατε στο άρθρο -νομίζω- 14, στην παράγραφο 6. Δηλαδή μέχρι τις 31-10-2003, με μείωση της προσαύξησης στις Δ.Ο.Υ. κατά 50%, να μπορούν να εξοφλήσουν υπάρχοντα χρέη στις Δ.Ο.Υ. διάφοροι οφειλέτες. Δεν βλέπω γιατί πρέπει να το βάλετε μέχρι τον Οκτώβριο. Θα μπορούσατε να το κάνετε μέχρι τέλους του χρόνου.
 Κύριε Υπουργέ, από τώρα μέχρι το τέλος του μήνα -Οκτώβριος είναι- πάρα πολλοί ενδεχομένως δεν θα προλάβουν ακόμα και να ενημερωθούν. Πρέπει να υπάρχει λοιπόν ένα χρονικό περιθώριο πιο άνετο και λογικό, ώστε να μπορέσουν πολλοί οφειλέτες -όπως σωστά είπατε όχι κακοί οφειλέτες, όχι σε βάρος των σωστών οφειλετών- να ανταποκριθούν ώστε να ρυθμίσουν τα χρέη τους. Έτσι, και εσείς θα εισπράξετε περισσότερα και ένα τμήμα τουλάχιστον της κοινωνίας θα αναπνεύσει.  
Κύριε Πρόεδρε, ο εισηγητής μας, ο κ. Νικολαίδης από τον Έβρο, αλλά και άλλοι ομιλητές του ΠΑΣΟΚ παρουσίασαν το νομοσχέδιο αναλυτικά και επ αυτών δεν πρόκειται να επανέλθω. Θέλω μόνο να επαναλάβω ότι σήμερα αποδείχτηκε για ακόμα μία φορά, από τον Κοινοβουλευτικό Εκπρόσωπο της Νέας Δημοκρατίας, ότι η Νέα Δημοκρατία στερείται και προγράμματος και θέσεων και σε κάθε περίπτωση οι θέσεις της Νέας Δημοκρατίας σε ότι αφορά τον αγροτικό τομέα είναι παντελώς ανύπαρκτες. 
(ΜΒ)
 

ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τζέκης. Έχετε πέντε λεπτά  για να δευτερολογήσετε.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
Μόλις προ ολίγου είδαμε μέσα σε ποια πλαίσια θα κινηθεί και ο προεκλογικός αγώνας, κύριε Πρόεδρε, και μάλιστα θα είναι και πολύ πιο έντονος. 
Επί της ουσίας όμως έχω να παρατηρήσω το εξής: Καμία πολιτική διαφωνία της Νέας Δημοκρατίας με την πολιτική της Κυβέρνησης στο ζήτημα της Εθνικής Τράπεζας της Ελλάδος. Εκείνο που σημείωσα είναι ότι θέτει ζήτημα καλύτερης διαχείρισης στο συγκεκριμένο ζήτημα. Δηλαδή αν ήταν η Νέα Δημοκρατία θα είχε ένα βάθος χρόνου, ενώ τώρα η Κυβέρνηση προχωρεί. Και εδώ ακριβώς είναι το ζήτημα, ότι προχωρεί γιατί αυτό απαιτεί και το κεφάλαιο. Η υπερσυσσώρευση κεφαλαίου θέλει να βρει διέξοδο και για να βρει διέξοδο η Κυβέρνηση κάνει τα αδύνατα δυνατά. Παραχωρεί, ιδιωτικοποιεί την Εθνική Τράπεζα της Ελλάδος, έστω και το 10%. Και βέβαια αυτές οι προειδοποιήσεις, κύριε Πρόεδρε, μου θυμίζουν τις προειδοποιήσεις του ΠΑΣΟΚ την εποχή του '80-'81, όταν τότε οι προβληματικές επιχειρήσεις από την Νέα Δημοκρατία έκλειναν η μία πίσω από την άλλη και βέβαια το ΠΑΣΟΚ έλεγε: "θα εξετάσω, θα εξαντλήσω και πολλοί θα οδηγηθούν στα δικαστήρια". Είδατε εσείς κανέναν επιχειρηματία να οδηγείται; Όχι. Απεναντίας, πλήρωσε πολλά δισεκατομμύρια ο ελληνικός λαός για να ξαναπάρουν τις ίδιες επιχειρήσεις.
Επομένως, αυτή η αντιπαράθεση πρέπει να τελειώσει. Και εμείς πιστεύουμε ότι ο ελληνικός λαός βγάζει χρήσιμα συμπεράσματα, για να καταψηφίσει και τον ένα και τον άλλο. Αυτού του είδους τα πολιτικά παιχνίδια πιστεύουμε ότι πλέον δεν βρίσκουν θεατές. Και γιατί δεν βρίσκουν θεατές; Γιατί ακριβώς μπορεί να λέει η Κυβέρνηση ότι δυόμισι με τρία εκατομμύρια δεν θα δηλώσουν καν φορολογικό εισόδημα, ότι δεν είναι υποχρεωμένοι, όμως δεν μας λέει πώς αυτό προκύπτει. Εμείς βγάζουμε τα στοιχεία και λέμε: "από εκείνον που δεν έχει τι θα πάρεις"; Βέβαια είναι συγκεκριμένη η πολιτική που οδήγησε αυτά τα λαϊκά νοικοκυριά σ' αυτή την κατάσταση. Δεν το λέμε εμείς, το λένε και επίσημα στοιχεία της Εθνικής Στατιστικής Υπηρεσίας, της EUROSTAT, κλπ.
Το ζήτημα είναι ότι η Κυβέρνηση και μέσα από το προσχέδιο λέει το εξής όμως: θα αυξήσω τους έμμεσους φόρους. Και αν πάρετε, κύριε Πρόεδρε, θα δείτε ότι οι έμμεσοι φόροι σε σχέση με το προηγούμενο έτος αυξάνονται και τους έμμεσους φόρους τους πληρώνουν και οι φτωχοί και οι πλούσιοι. Δηλαδή στα ίδια πάλι πληρώνουν. Δεν είναι αυτό αφαίμαξη από το λαϊκό νοικοκυριό; Τι είναι;
Μέσα από τις μεγάλες φοροαπαλλαγές που υπάρχουν στο παρόν νομοσχέδιο προς το μεγάλο κεφάλαιο: εφοπλιστές, επιχειρηματίες που έχουν ακίνητα μέσω των off shore εταιριών, δεν κάνετε τίποτα άλλο παρά να τους δίνετε συνέχεια ιδιαίτερα προνόμια. Και βέβαια στο στόχαστρο έχετε τα μεσαία στρώματα των εργαζομένων, των συνταξιούχων και των άλλων λαϊκών στρωμάτων.
Όσο για τις απαλλοτριώσεις, κύριε Πρόεδρε, προσπαθεί να μας πείσει η Κυβέρνηση ότι το "κυρίως" δεν σημαίνει τίποτα. Αν δεν σημαίνει τίποτα αφήστε το, μην το βάζετε μέσα στο σχέδιο νόμου. Αφήστε το όπως ήταν ο παλαιότερος νόμος, να έχει το δικαίωμα δηλαδή το αρμόδιο δικαστήριο να κρίνει και να βγάζει την τελική τιμή αποζημίωσης στον ιδιοκτήτη του ακινήτου, της έκτασης κ.λ.π. 
Πιστεύουμε ότι για τους αγρότες η Κυβέρνηση δεν λέει την αλήθεια, κύριε Πρόεδρε. Και επιτρέψτε μου να πω ότι εδώ τα επίσημα στοιχεία βγάζουν άλλα. Σας είπα ότι στο προσχέδιο, στη σελίδα 42, για το φθηνότερο πετρέλαιο των αγροτών έχετε ένα κονδύλιο 90 εκατομμυρίων ευρώ. Εμείς όμως παίρνοντας τα επίσημα στοιχεία από το ΕΘΙΑΓΕ -και θα πούμε και περισσότερα στην τροπολογία που έχετε- και υπολογίζοντας στα 600.000 χιλιάδες χιλιόλιτρα, πρέπει με αυτό που εσείς έχετε υποσχεθεί να χαρίσετε στους αγρότες 158 και μισό εκατομμύρια ευρώ, που σημαίνει δηλαδή ότι εδώ κοροϊδεύετε τον αγρότη και εμείς πιστεύουμε ότι το κάνετε συνειδητά. Δεν είναι ζήτημα βέβαια ότι ο αγρότης θα δει άσπρη μέρα, έστω από αυτή τη μικρή μείωση του πετρελαίου. Έχει να αντιμετωπίσει την επίθεση της Κοινής Αγροτικής Πολιτικής. Αναφέρθηκε ο Κοινοβουλευτικός Εκπρόσωπος του ΠΑΣΟΚ στην ενδιάμεση αναθεώρηση της Κοινής Αγροτικής Πολιτικής. Μα, αυτή είναι η "ταφόπλακα" που μπαίνει πάνω στην αγροτική και ζωική παραγωγή της χώρας. Είναι συγκεκριμένα πράγματα που πιστεύουμε ότι δεν μπορεί η Κυβέρνηση να τα αποφύγει. 
Μπορεί η Νέα Δημοκρατία, κύριε Υπουργέ, να είχε αυξήσει -και πραγματικά έτσι είναι- το πετρέλαιο, πείτε μας όμως κι εσείς τι τιμή παραλάβατε το πετρέλαιο και σε τι τιμή είναι τώρα. Έχει πολλαπλασιαστεί. 

GK


Επομένως παίζετε το ίδιο παιχνίδι με διαφορετικές κουβέντες.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κλείνω με το εξής, κύριε Πρόεδρε: Η Κυβέρνηση δεν αναφέρθηκε στην επανεκτίμηση της αξίας των πλοίων των ακτοπλοϊκών εταιρειών. Δεν αναφέρθηκε. Εδώ πραγματικά είναι και πάλι μια χαριστική πράξη προς τους εφοπλιστές. Επιτέλους πρέπει να ομολογήσετε εδώ ότι έχετε επιλέξει να ικανοποιείτε τα αιτήματα των εφοπλιστών, αλλά των ναυτεργατών που χρονίζουν και τους έχετε και το ν.330, αυτόν τον αντιδημοκρατικό νόμο της επάρατης Δεξιάς έχει εδώ και τρεις-τέσσερις δεκαετίες που εκεί αυτός ο αντιδημοκρατικός και αυταρχικός νόμος υπερισχύει του ν.1264.
Πιστεύουμε ότι για τους εργαζόμενους της MONDE πρέπει να μας πείτε εάν θα κάνετε αποδεκτό το αίτημα που έχουν για την εργασία να γίνει σύμβαση αορίστου χρόνου ή όχι.
Με αυτά, κύριε Πρόεδρε, πιστεύω ότι ο ελληνικός λαός βγάζει συμπεράσματα για το ποιος κοροϊδεύει ποιον και πραγματικά αξίζει να τους καταδικάσει και τους δύο και να ισχυροποιήσει το Κομμουνιστικό Κόμμα Ελλάδας!
ΠΡΟΕΔΡΕΥΩΝ (Παναγιώτης Σγουρίδης): Μύρισε προεκλογική περίοδος!
Τώρα θα δώσουμε το λόγο στον κύριο Νικολαϊδη, θα ακολουθήσουν οι υπόλοιποι εισηγητές και τη συνεδρίαση θα κλείσει ο κύριος Υπουργός για να ψηφίσουμε επί της αρχής.
Ορίστε, κύριε Νικολαϊδη.
ΙΩΑΝΝΗΣ ΝΙΚΟΛΑΪΔΗΣ: Κύριε Πρόεδρε, κύριοι συνάδελφοι, άκουσα με προσοχή τις παρατηρήσεις και του Εισηγητή της Νέας Δημοκρατίας και των άλλων κομμάτων και διαπίστωσα ότι υπάρχει μια πανσυμφωνία ότι σε αυτά που καλώς γίνονται τα κόμματα τηρούν σιωπήν ιχθύος. Βεβαίως είναι πολύ απλό να ακούμε "μα, αφού αυτά επιτάσσει η Ευρωπαϊκή Ένωση, είναι ρυθμίσεις που είμαστε υποχρεωμένοι να κάνουμε". Βεβαίως είμαστε υποχρεωμένοι να κάνουμε ρυθμίσεις, ρυθμίσεις όμως που είναι διάφανες, ρυθμίσεις με τις οποίες τελικά ο ελληνικός λαός, ο Έλληνας επιχειρηματίας, ο καταναλωτής θα βγει κερδισμένος, ρυθμίσεις οι οποίες πράγματι λαμβάνουν ό,τι πιο σύγχρονο υπάρχει από την κοινοτική νομοθεσία και το περιλαμβάνουν μέσα σε αυτές τις διατάξεις, ώστε να διασφαλίζεται και η ελεύθερη διακίνηση των αγαθών αλλά και να διαφυλάσσεται ο ανταγωνισμός και πολύ περισσότερο ο καταναλωτής να προστατεύεται. Και προστατεύεται ο καταναλωτής και η χώρα διότι επιτέλους όλη αυτή η μη φορολογητέα ύλη που υπάρχει σήμερα θα συλληφθεί και επιτέλους θα αποδοθεί ο ΦΠΑ. Με αυτόν τον τρόπο το ΠΑΣΟΚ προσπαθεί να βρει εκείνους τους πόρους ώστε να προχωρήσει στα υπόλοιπα. Και τα υπόλοιπα είναι πάρα πολύ σημαντικά και δεν πρέπει να τα μειώνουμε.
Όμως, ιδίως η Νέα Δημοκρατία έμεινε στα θέματα των αναγκαστικών απαλλοτριώσεων. Κάποια στιγμή, πρέπει να κοιτάξουμε τους πολίτες αυτού του τόπου κατάματα και να πούμε επιτέλους με ποιον είμαστε. Με εκείνες τις διατάξεις που καθορίζουν τις αντικειμενικές αξίες σε τέτοια ύψη που πραγματικά τα θεωρούμε όλοι μας παράλογα; Ο κύριος Πρόεδρος από την Ξάνθη γνωρίζει πολύ καλά πόσο είχαν βγάλει τα δικαστήρια τις τιμές χέρσων χωραφιών αξίας λιγότερα από 70-80.000 δραχμές προσέγγισαν τα εκατομμύρια.
Δηλαδή, από τη μια κατηγορούμε ότι τα κόστη των έργων ανεβαίνουν και από την άλλη μεριά, όταν υπάρχουν διατάξεις με τις οποίες θέλουμε να δώσουμε σαφέστατα το μήνυμα και προς τη δικαστική εξουσία ότι εδώ πρέπει να λαμβάνουν υπόψη τους κάποια δεδομένα εκεί κλείνουμε τα μάτια μας. Γιατί δε λέμε ότι υπήρχε υποχρέωση και σήμερα και υπάρχει το δικαστήριο με τις παλιές διατάξεις να λάβουν υπόψη τους την αντικειμενική αξία. Αλλά επειδή εκεί που στο νόμο αναφέρει το λέξη "δικαστήριο" δεν ήταν συνυφασμένο το σχετικό άρθρο, δεν έκαναν τον κόπο οι δικαστές να προστρέξουν στη μετά από δύο άρθρα διάταξη, στην οποία αναφερόταν το θέμα των αντικειμενικών αξιών.
Επομένως, πρέπει να είμαστε σαφείς. Δηλαδή, όταν ζητούν από τον ελληνικό λαό να πληρώσει υπερτιμολογημένα τα τιμήματα της ακίνητης περιουσίας, τότε αυτό είναι υπεράσπιση του δημόσιου συμφέροντος και του πολίτη ειδικότερα;
Πιστεύω λοιπόν ότι πρέπει να λάβουμε σοβαρά υπόψη μας ότι με αυτό το νόμο και με αυτήν τη διάταξη δε στερείται το δικαίωμα από το δικαστήριο να πάει στις πραγματικές τιμές, αλλά να συνεκτιμήσει και τη βαρύτητα που έχουν οι αντικειμενικές αξίες, διότι όταν βγαίνουν στις εφημερίδες θέματα για αναπροσαρμογή των αντικειμενικών αξιών δεν μπορεί να λέμε ότι αυτές είναι υπερβολικές και τότε να κλαίμε και από την άλλη μεριά όταν πάμε να χρησιμοποιήσουμε αυτές τις τιμές όταν οι ίδιοι ξέρουμε ότι αυτές είναι τιμές που δεν είναι πραγματικές τότε να χρησιμοποιούμε δύο μέτρα και δύο σταθμά.
(TL)

Οι ελληνικές ακτοπλοϊκές εταιρείες πράγματι αντιμετωπίζουν προβλήματα για ένα εκατομμύριο λόγους. Ζήτησαν και η Κυβέρνηση αποδέχτηκε με την παρούσα ρύθμιση ένα απλό πράγμα: Να γίνει μια αξιολόγηση της αντικειμενικής αξίας που έχουν τα καράβια τους. Αυτό θα τις κάνει πιο υγιείς και θα έχει ως αποτέλεσμα και οι εργαζόμενοι στις ναυτιλιακές εταιρείες, όταν είναι βιώσιμα τα καράβια των εταιρειών, να έχουν καλύτερες δυνατότητες και αποδοχές.
Ακίνητα: Δεν ήμουν τότε Βουλευτής, αλλά από ό,τι διάβασα στις τότε εισηγητικές εκθέσεις και τοποθετήσεις, πράγματι για το θέμα των ακινήτων των off-shore εταιρειών είχε γίνει και στην ψήφιση του νομοσχεδίου ανάλογη κουβέντα. Τότε, έγινε μια ρύθμιση, η οποία οδηγεί με υπερβολικό ζήλο στη φορολόγηση του 3%.
Πιστεύω ότι με αυτές τις ρυθμίσεις που γίνονται και έρχονται να ισορροπήσουν ρυθμίσεις για άλλα ακίνητα της μεγάλης ακίνητης περιουσίας, δίνεται η δυνατότητα να μην υπάρχει φρένο στην πραγματική ανάπτυξη στη χώρα μας. Από τη μια μεριά μιλάμε για το ιρλανδικό σύστημα και το μοντέλο της Ιρλανδίας και όταν πρόκειται να υπάρξουν φορολογικές ελαφρύνσεις για εταιρείες, προκειμένου να έρθουν και να επενδύσουν στη χώρα μας, τότε έχουμε άλλη θέση. Πάλι δύο μέτρα και δύο σταθμά.
Η Κυβέρνηση με το παρόν νομοσχέδιο πράγματι κοιτάζει τον πολίτη, τον απλό νοικοκύρη, διότι δεν δίνει μόνο στους αγρότες και στις αγροτικές βιομηχανίες, αλλά στο καθημερινό νοικοκυριό, στα νοσοκομεία. Ξέρετε ότι τα νοσοκομεία ήταν υποχρεωμένα να πληρώνουν τις ίδιες τιμές πετρελαίου. Αυτά τα θέματα είναι γνωστά και μάλιστα είχαν απασχολήσει και το Ελληνικό Κοινοβούλιο.
Κλείνοντας, πιστεύω ότι ρυθμίζονται τα ζητήματα που έχουν σχέση με την καθημερινότητα του πολίτη και θα τύχουν μιας θετικής ανταπόκρισης από αυτόν.
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση της σύμβασης έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού.
Παραπέμπεται στην αρμόδια διαρκή επιτροπή.
Ο κύριος Κωστόπουλος έχει πέντε λεπτά το λόγο για να δευτερολογήσει.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα πω και εγώ τις απόψεις μου και θα απαντήσω ουσιαστικά στον κύριο Υπουργό, γιατί ο κύριος κοινοβουλευτικός εκπρόσωπος δεν απάντησε σε μένα, ίσως γιατί δεν μπορούσε να απαντήσει μιας και εγώ μίλησα επί της ουσίας. Απάντησε στον κοινοβουλευτικό μας εκπρόσωπο και είπε ότι εμείς δεν έχουμε πρόγραμμα. Μα, εάν σε τούτο τον τόπο υπάρχει ένα πρόγραμμα, αυτό το έχει η φιλελεύθερη παράταξη, η οποία έχει και διεθνώς πρόγραμμα και εσωτερικά. Δεν υπάρχουν άλλα οικονομικά προγράμματα. Άλλωστε αυτή την κατά τρόπο ιμιτασιόν ακολούθησε και το ΠΑΣΟΚ.
Κύριε Υπουργέ, είπατε ορισμένα πράγματα στα οποία είμαι υποχρεωμένος να απαντήσω.  Είναι το νομοσχέδιο αυτό ένα νομοσχέδιο σύγχρονο με αρχή και τέλος; Είναι ένα νομοσχέδιο πάνω στις δύο Οδηγίες της Ευρωπαϊκής Ένωσης. Καθίσατε και κοπανήσατε άλλα δέκα θέματα και επτά τροπολογίες, σύνολο δεκαεπτά. Η κάθε τροπολογία έχει το δικό της φερετζέ. Δεν έχει καμία σχέση η μία με την άλλη.
Βάλατε, λοιπόν, επικεφαλίδα τη ρύθμιση των δύο Οδηγιών, οι οποίες Οδηγίες είναι υποχρεωτικές και πολύ καλά κάνατε και τις φέρατε, αλλά πρέπει να σας πω ότι καθυστερήσατε να τις φέρετε, τη μία δυόμισι χρόνια και την άλλη ενάμιση χρόνο.
Μας είπατε για τις τροπολογίες ότι εμείς τις φέρναμε τα μεσάνυχτα. Εδώ ψηφίσαμε ένα Σύνταγμα και είπαμε ότι οι τροπολογίες από εδώ και στο εξής θα έρχονται και εντός ευλόγου χρόνου και θα έχουν σχέση με το αντικείμενο. Εδώ, όπως είδατε, οι τροπολογίες σας δεν έχουν καμία σχέση η μία με την άλλη. Ό,τι θέλατε, καταθέσατε.
Δεν έκανα την ένσταση για αυτές που είχατε φέρει στην Επιτροπή, γιατί φέρατε και άλλες μετά την Επιτροπή, μόνο και μόνο για να μην καθυστερήσω το νομοθετικό έργο. Κανονικά τις περισσότερες πρέπει να τις πάρετε πίσω. Τι σχέση έχουν με το νομοσχέδιο;
Είπατε ότι εκσυγχρονίσατε το Υπουργείο Οικονομικών. Τι εκσυγχρονίσατε; Εδώ η παραοικονομία με τα δικά σας στοιχεία κινείται στο επίπεδο του 28.5%. 	Για να μην σας πω ότι κινείται στο 35%, παραδέχομαι το 28.5%. Τέτοιο εκσυγχρονισμό κάνατε που διασταυρώνετε τα στοιχεία και εξακολουθείτε ως σύγχρονη χώρα της ΟΝΕ να έχετε υπερδιπλάσιο ποσοστό παραοικονομίας από τις ευρωπαϊκές χώρες;
(ST)

 

Να έχετε ένα TAXIS απαρχαιωμένο; Να έχετε έναν έλεγχο των εφόρων σας και των διάφορων μη αντικειμενικών οργάνων που καθιερώσατε, που επιπίπτουν δυστυχώς ως άρπαγες επί των επιχειρήσεων; 
Ποια είναι η τακτική που ακολουθήσατε στο θέμα του εκσυγχρονισμού του ελέγχου των επιχειρήσεων και του επανελέγχου, για να εξασφαλίσουμε τουλάχιστον το φόβο των Ιουδαίων μήπως σταματήσουν κάποια από τα στελέχη του Υπουργείου σας να κάνουν εκείνα τα εγκληματικά λάθη, τα οποία κάνουν και τα ακούμε κάθε μέρα; Δεν τα λέμε στη Βουλή, τα ζούμε στην αγορά. Όλοι μας ζούμε μέσα στην κοινωνία. Όλοι καταγόμαστε από επαρχίες και έχουμε επικοινωνία και με τους αγρότες, που έλεγε ο κύριος συνάδελφος, και με τους μικροεπιχειρηματίες και με τους βιοτέχνες και με όλον τον κόσμο. Ξέρουμε λοιπόν τι γίνεται μέχρι σήμερα.
Κατά κόρον σηκώσατε το θέμα των αντικειμενικών αξιών και επέμεινε και ο κύριος συνάδελφος. Μα, πρώτα απ' όλα το Σύνταγμα καθιερώνει -για όνομα του Θεού δηλαδή και έχω φοβερή διάσταση μαζί σας- το σεβασμό της ιδιωτικής περιουσίας, της ιδιοκτησίας. Λέει -αρνητικά μάλιστα- ότι δεν επιτρέπεται η αφαίρεση της ιδιοκτησίας ει μη μόνον όταν υπάρχει δημόσιο όφελος. Και έρχεστε τώρα και επιμένετε και ως νομικός και ως ο καθ' ύλην αρμόδιος Υπουργός ότι πρέπει να παραμείνει το κυρίως, η τιμή των απαλλοτριώσεων να είναι η αντικειμενική αξία. 
Ρωτάω και θέλω μία λογική απάντηση. Είναι δυνατόν έναν ανθρωπάκο να του παίρνουμε το διαμέρισμα; Για να μην πάμε στα χωράφια, γιατί αν στα χωράφια έγιναν πράξεις πράγματι άδικες και αν πράγματι οι δικαστές ήταν απαράδεκτοι, μάλλον το δημόσιο φταίει παρά οι δικαστές. Έπρεπε να αποδείξουν ποια ήταν η αξία των χωραφιών. Εκτός αν υπήρξε κάτι άλλο, αλλά δεν μπορώ να δεχθώ ότι στην ελληνική δικαιοσύνη υπάρχουν παρεμβάσεις. Παίρνουμε λοιπόν το τριάρι του φουκαρά, του οποιουδήποτε Έλληνα, ο οποίος θα το αντικαταστήσει με το δυάρι; Είναι έτσι απλό στη σκέψη γιατί το ζούμε, κύριε Υπουργέ. Αν του δώσεις για το τριάρι αντικειμενική αξία ούτε γκαρσονιέρα δεν θα πάρει να το αντικαταστήσει. 
Ας προχωρήσω. Μιλήσατε για τον ειδικό φόρο των καυσίμων. Πρέπει να πω εδώ και το είπα και στην πρωτολογία μου ότι εμείς από το 1995 που φτιάξαμε το πρόγραμμά μας καθιερώσαμε και είπαμε ότι ο αγρότης πρέπει να ενισχυθεί πάση θυσία. Βρισκόμαστε σε μία περίοδο όπου ο νέος αγρότης εγκαταλείπει τα χωράφια διότι δεν κερδίζει, διότι δεν έχει το ευ ζην που έχουν οι άλλοι Έλληνες και οι απλοί εργάτες. Είπαμε λοιπόν να τους μειώσουμε το κόστος παραγωγής. Το πρόγραμμά μας έλεγε για μείωση καυσίμων, μείωση ΦΠΑ, ενίσχυση στα εργαλεία τους και στα λιπάσματα μήπως μπορέσουμε και τους κρατήσουμε και μείνουν στην αγροτιά.
Όλα αυτά τα χρόνια που τα λέγαμε μας λοιδορούσατε. Λέγατε ότι ήταν μεγάλο το κόστος, ότι δεν υπάρχουν διαδικασίες. Εμείς δεν είπαμε τίποτα. Λέμε ότι  είναι προς τη σωστή κατεύθυνση και μπράβο σας. Η ανακοίνωσή μου αυτό λέει, κύριε συνάδελφε, ότι όσον αφορά τη μείωση του ειδικού φόρου κατανάλωσης των καυσίμων για τους αγρότες είναι προς τη σωστή κατεύθυνση. Όμως η Κυβέρνηση το  εφαρμόζει καθυστερημένα για λόγους μόνο προεκλογικούς και αποσπασματικά. Εμείς επιμένουμε: Αν δεν υπάρξει δέσμη μέτρων, τα αποσπασματικά μέτρα δεν λύνουν το πρόβλημα των αγροτών.
Τελειώνω με δύο κουβέντες για το λαθρεμπόριο. Δεν το αντιμετωπίσατε. Ανεβαίνει το θέμα της αύξησης των τιμών θέρμανσης και ανεβαίνει και η κατανάλωσή της. Το έχουμε συνεχώς και το λέμε. Αυξάνεται το λαθρεμπόριο, μειώνεται η κατανάλωση καυσίμων για κίνηση και αυξάνεται η κατανάλωση καυσίμων για θέρμανση. Δεν το αντιμετωπίσατε το θέμα.
Τέλος, μιλήσατε για κοινωνική πολιτική. Είπατε ότι σήμερα οι Έλληνες τρώνε με χρυσά κουτάλια. Πού την καταντήσατε, κύριε Υπουργέ, τη σημερινή κοινωνία; Το 21% είναι κάτω από τα όρια της φτώχειας. Μας είπατε ότι το 75% των Ελλήνων δεν υποβάλλει φορολογική δήλωση διότι -λέει ο νόμος- έχει εισόδημα μέχρι 10.000 ευρώ. Δηλαδή 3.400.000 δραχμές, με άλλα λόγια 230.000 δραχμές το μήνα. Αυτή είναι η ελληνική κοινωνία; Αυτές είναι οι επιτυχίες σας; Όχι, κύριε Υπουργέ. Αποτύχατε στην κοινωνική πολιτική. Αποτύχατε στην εισοδηματική πολιτική. Το 75% εισπράττει κάτω από 3.400.000 δραχμές, οι μισοί και παραπάνω Έλληνες δανείζονται για να ζήσουν. Αυτή είναι η κοινωνία που δημιουργήσατε.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κα Στεργίου.
ΙΩΑΝΝΑ ΣΤΕΡΓΙΟΥ:  Ευχαριστώ, κύριε Πρόεδρε.
Ομολογουμένως σε αυτήν την Αίθουσα αυτό που κατά κόρον ακούστηκε  -και ιδιαίτερα από τη μεριά της Αξιωματικής Αντιπολίτευσης- ήταν ποιος θα διαχειριστεί καλύτερα τα προνόμια που θα πρέπει να δώσουμε στο μεγάλο κεφάλαιο και στο εφοπλιστικό κεφάλαιο.
(XF)
Δηλαδή το προβλημά σας ήταν ότι άργησε η κυβέρνηση να φέρει την τροποποίηση που καταργεί το 3%, να ιδιωτικοποιήσει κάποιες επιχειρήσεις. Και λέτε ότι εσείς θα τα κάνετε καλύτερα. 
Εμείς έχουμε άλλη άποψη. Θεωρούμε ότι τα μέτρα που προτείνονται, το 3%, η αναπροσαρμογή των αξιών των πλοίων στις ναυτιλιακές εταιρείες, ουσιαστικά ευνοούν το μεγάλο κεφάλαιο. Από τη μια έχουμε την παραχώρηση μέρους των μετοχών της Τράπεζας της Ελλάδας που σήμερα ανακοινώθηκε, την άρση του πρωτοκόλλου κατεδάφισης παραλιακών αυθαιρέτων κτισμάτων μεγάλων επιχειρηματιών με απόφαση της Κτηματικής Εταιρείας του Δημοσίου -που υπάγεται στο Υπουργείο Οικονομικών- και από την άλλη έχουμε ψίχουλα στους συνταξιούχους, στους εργαζόμενους, στους καθηγητές στους νοσοκομειακούς υπαλλήλους, στους αγρότες. Έχουμε μόνο διόγκωση των παροχών του μεγάλου κεφαλαίου. Και δεν είναι μόνο αυτό. Είναι και η εξαγγελία που θα κάνετε μεθαύριο όπου το 35% γίνεται 25% στη φορολογία στις ανώνυμες εταιρείες και στις ΕΠΕ. 
Μιλάμε για μια πολιτική με την οποία εμείς διαφωνούμε. Διαφωνούμε με το σκεπτικό να δίνονται ενισχύσεις και φοροαπαλλαγές στο μεγάλο κεφάλαιο. Προς αυτή την κατεύθυνση κινείται η κυβέρνηση και τη σιγοντάρει και η Νέα Δημοκρατία. Το πρόβλημά σας είναι στη διαχείριση και όχι στην ουσία των πραγμάτων. Ό,τι άλλο λέτε είναι λαϊκισμός. Και μας βγαίνετε και από αριστερά μερικές φορές. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είμαστε αριστερά...
ΙΩΑΝΝΑ ΣΤΕΡΓΙΟΥ: Δεν το λέω για σας, αλλά για τη Νέα Δημοκρατία. 
ΑΓΓΕΛΟΣ ΤΖΕΚΗΣ: Ε, όχι και αριστερά το ΠΑΣΟΚ! Θα σηκωθούν οι νεκροί. 
ΙΩΑΝΝΑ ΣΤΕΡΓΙΟΥ: Η Νέα Δημοκρατία επί της ουσίας των ζητημάτων δεν έχει διαφωνία. Το πρόβλημά της είναι αν γίνουν οι ρυθμίσεις  ένα χρόνο πριν, μισό χρόνο πριν. Το θέμα είναι με ποιον είναι και η κυβέρνηση και η Νέα Δημοκρατία. Είστε με το λαό ή με το κεφάλαιο; 
ΠΡΟΕΔΡΕΥΩΝ (Παναγιώτης Σγουρίδης): Και αν ο λαός είναι το κεφάλαιο; 
ΙΩΑΝΝΑ ΣΤΕΡΓΙΟΥ: Να μη λέμε ανέκδοτα κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης):  Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, μου έδωσε την ευκαιρία ο αγαπητός φίλος εκπρόσωπος της Νέας Δημοκρατίας να απαντήσω για μία ακόμα φορά, αμφισβητώντας ο ίδιος την κοινωνική πολιτική της κυβέρνησης. Επειδή μου αρέσει πάντοτε να μιλώ με επιχειρήματα και με συγκεκριμένα στοιχεία και όχι απλώς δια λόγων οι οποίοι δεν έχουν καμία απολύτως βάση, θα σας θυμίσω και θα σας επιδείξω δυο-τρεις πίνακες που προέρχονται από τη στατιστική υπηρεσία της Ευρωπαϊκής Ένωσης, τη EUROSTAT. 
Κύριοι συνάδελφοι, οι κοινωνικές δαπάνες -η κίτρινη στήλη- αφορούν την Ελλάδα. Η δεύτερη κίτρινη στήλη είναι οι δαπάνες της Ευρωπαϊκής Ένωσης. Εννέα φορές υψηλότερες είναι οι πραγματικές κατά κεφαλή δαπάνες για τη χώρα μας. 
ΔΗΜΗΤΡΙΟΣ ΚΩΣΤΟΠΟΥΛΟΣ: Περίεργα πράγματα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν σας αρέσουν, γιατί επιχειρηματολογείτε μονίμως με έπεα πτερόεντα, με λόγια του αέρα. Εμείς μιλάμε με στοιχεία. 
Αυτή, λοιπόν, η υπέρογκη αύξηση των κοινωνικών δαπανών οδήγησε αυτή την τεράστια απόσταση που αφήσατε εσείς τα προηγούμενα χρόνια μεταξύ Ελλάδας και Ευρωπαϊκής ΄Ενωσης, σε σύγκλιση το 2002 της χώρας με την Ευρώπη. 
(FM)


ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να το καταθέσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το 2003 η Ελλάδα βρίσκεται υψηλότερα του μέσου όρου της Ευρωπαϊκής Ένωσης και το 2004 βρίσκεται πολύ υψηλότερα του μέσου όρου της Ευρωπαϊκής Ένωσης. Διαψεύδετε και την Ευρωπαϊκή Ένωση; 
Μιλήσατε  κύριε συνάδελφε, για τους μισθούς των εργαζομένων και τις συντάξεις. Στο σπίτι του κρεμασμένου δεν μιλάνε για τέτοια θέματα. Θα σας δείξω πάλι τα συγκεκριμένα στοιχεία: '93-'94, μεταβολή των πραγματικών αμοιβών των εργαζομένων - 7,5%, έχαναν 7,5 μονάδες στα πραγματικά εισοδήματα όταν οι ευρωπαίοι συνάδελφοί τους είχαν αύξηση 4,5%, '94-2003 αύξηση των πραγματικών αμοιβών των Ελλήνων εργαζομένων 21,2%, όταν οι συνάδελφοί τους είχαν μηδενική αύξηση, 0,7%. Είναι τα επίσημα στοιχεία της Ευρωπαϊκής Στατιστικής Υπηρεσίας. Βέβαια, όταν δεν έχετε επιχειρήματα, προσπαθείτε να διακόψετε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να το καταθέσετε στα Πρακτικά να είναι επίσημα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Θα ακούσετε και ακόμα δυσκολότερα, έχετε υπομονή.
Μεταβολή της μέσης πραγματικής σύνταξης την περίοδο '90-'93, - 11%. Οι συνταξιούχοι έχασαν 11% από τις πραγματικές τους συντάξεις, ενώ '94 -2003 είχαν μία πραγματική αύξηση, της τάξης του 27%.
Επομένως, καλό θα είναι στη κριτική σας να έχετε χαμηλότερους τόνους, γιατί πιστεύετε....
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να το καταθέσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Βεβαιότατα, τα έχω καταθέσει κι άλλη φορά και τα ξανακαταθέτω, γιατί είναι στοιχεία τα οποία ουδέποτε αμφισβητούνται, εκτός από σας που θέλετε να αμφισβητείτε και την ύπαρξη ακόμη της Στατιστικής Υπηρεσίας της Ευρωπαϊκής Ένωσης.
(Στο σημείο αυτό ο Υφυπουργός Οικονομικών κ. Φωτιάδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:











Όσον  αφορά το ζήτημα του Κ.Κ.Ε. για το θέμα της μείωσης της φτώχειας, θα πρέπει να σας πω το ότι δεν πληρώνουν 3 στους 4 Έλληνες φορολογία εισοδήματος, αποτελεί ενσυνείδητη πολιτική μας. Τριπλασιάσαμε τα αφορολόγητα όρια των πολιτών με χαμηλά εισοδήματα, γιατί έτσι θέλαμε να ενισχύσουμε το διαθέσιμο εισόδημα αυτών των τάξεων των Ελλήνων πολιτών, που όντως έχουν χαμηλά εισοδήματα. Έτσι, μαζί με την εισοδηματική πολιτική αύξησης των  εισοδημάτων, αυξάνονται τα εισοδήματα με τον περιορισμό έως και την παντελή εξάλειψη υποχρέωσης της φορολογίας για τη συντριπτική πλειοψηφία των Ελλήνων φορολογουμένων. Πεντακόσια εκατομμύρια  ευρώ είναι το όφελος των μισθωτών και συνταξιούχων, μόνο από τα φορολογικά μέτρα που παίρνουμε για το 2004. 
Πετρέλαιο αγροτών: Απάντηση στον κοινοβουλευτικό εκπρόσωπο του ΠΑΣΟΚ. Βεβαιότατα πρέπει να πούμε πανηγυρικά  ότι στις 16 Οκτωβρίου, σε λίγες μέρες από τώρα, οι αγρότες μας θα πάρουν φθηνό πετρέλαιο, όπως ήταν το αίτημά τους επί σειρά ετών. Και θα είναι χαμηλότερο κατά 76 δραχμές από την τιμή που θα ισχύει στις 15 Οκτωβρίου. Το όφελος είναι ιδιαίτερα σημαντικό. Και αυτό το έχουν αναγνωρίσει οι Έλληνες αγρότες. Και δικαιολογημένος είναι ο δικός σας πανικός και η δική σας ταραχή, ώστε να βλέπετε την τηλεόραση να κινείται όταν μιλάει ο Πρωθυπουργός. Και βλέπατε τελικά ότι έτρεμε ο Πρωθυπουργός, ενώ έτρεμαν τα δικά σας πόδια από την ταραχή σας.
Ενημέρωση για τις φορολογικές ρυθμίσεις, ασφαλώς έχουν γίνει και με τα μέσα μαζικής ενημέρωσης, Όμως έχουν σταλεί και ατομικές ειδοποιήσεις σε όλους τους οφειλέτες, ώστε να υπάρχει αυτή η ενημέρωση και να μη χάσει κανείς απολύτως το δικαίωμα της ρύθμισης.

			ΜΝ



Τέλος όσον αφορά την παραοικονομία τη μεγάλη μάστιγα του συστήματός μας, θέλω να σας πω ότι τα εκουσίως δηλούμενα εισοδήματα των ελλήνων πολιτών αυξάνονται τα τελευταία χρόνια με ρυθμούς υψηλότερους της αύξησης του ονομαστικού ΑΕΠ που κάτι αυταπόδεικτα συμπεραίνει κανένας ότι περιορίζεται κατά το εύρος αυτό της διαφοράς, δηλαδή των δηλούμενων εισοδημάτων και του ονομαστικού ΑΕΠ περιορίζεται η παραοικονομία. Αλλά εσείς δεν έχετε δείξει με τις πράξεις σας ότι επιθυμείτε τον περιορισμό της παραοικονομίας, γιατί όσα μέτρα παίρνουμε στη Βουλή εδώ για τη στήριξη της σωστής οικονομίας, πάντοτε στέκεστε αρνητικά στα συγκεκριμένα μέτρα. 
Και να σας πω ότι το πρώτο 8μηνο του 2003 τα εκουσίως δηλούμενα έσοδα της αγοράς έχουν αυξηθεί κατά 16,5% πράγμα το οποίο πάλι θα έλεγα αποδεικνύει ότι πολλοί έλληνες προτίμησαν να δηλώσουν από μόνοι τους περισσότερα εισοδήματα απ' ότι δήλωναν προηγούμενα και θα έλεγα να μην αποκρύψουν συγκεκριμένα εισοδήματα. 
Τελειώνω με το θέμα της λαθρεμπορίας. Επειδή μας είπατε ορισμένοι από τη Νέα Δημοκρατία κυρίως μη δώσετε με αυτό τον τρόπο τον απλό το πετρέλαιο στους αγρότες, γιατί θα το εκμεταλλευθούν κάποιοι λαθρέμποροι και θα κάνουν παράνομη χρήση του πετρελαίου, γιατί θα αυξηθεί η λαθρεμπορία. Σας λέμε ότι στις 16 Οκτωβρίου μαζί με το φθηνό πετρέλαιο του αγρότη, θα υπάρχουν και 20 μικτά συνεργεία του Υπουργείου Οικονομικών, του Γενικού Χημείου του Κράτους του ΣΔΟΕ, του Υπουργείου Ανάπτυξης τα οποία θα εποπτεύουν όλους τους εθνικούς δρόμους και ταυτόχρονα άλλα πενήντα αυτόνομα συνεργεία του ΣΔΟΕ θα ελέγχουν την κίνηση και τον έλεγχο του πετρελαίου κίνησης στις εθνικές οδούς. Επομένως τα περιθώρια για τους λαθρέμπορους έχουν στενέψει πολύ και πιστεύουμε ότι δεν θα υπάρχει δυνατότητα παρανομίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Θα είμαι πολύ σύντομος. Πρώτα για τις κοινωνικές δαπάνες και τα στοιχεία της EUROSTAT. Δεν διευκρινίζει η EUROSTAT τον διαχωρισμό μεταξύ δημόσιας και ιδιωτικής δαπάνης. Έχουμε όμως τα στοιχεία του ινστιτούτου εργασίας της ΓΣΕΕ και της ΑΔΕΔΥ εκεί που είναι  καθαρά φιλοκυβερνητικές ηγεσίες που λένε ότι σταδιακά τα τελευταία χρόνια η δημόσια δαπάνη στον ιδιωτικό τομέα μειώνεται σε αντίθεση με τον ιδιωτικό τομέα που αυξάνει. Σημαίνει ότι από τον κρατικό προϋπολογισμό φεύγουν λιγότερα κονδύλια αλλά αυξάνουν τα έξοδα μέσω των ασφαλιστικών ταμείων και της τσέπης των εργαζομένων. 
Όσον αφορά για το μισθολόγιο το ινστιτούτο εργασίας λέει ότι τα τελευταία 15 χρόνια έχασαν οι εργαζόμενοι 25 και 30% στο δημόσιο και ιδιωτικό τομέα. Όσο για τις συντάξεις θα σας υπενθυμίσω ότι η Νέα Δημοκρατία τα 20 μεροκάματα του ανειδίκευτου εργάτη στο ΙΚΑ τα έκανε 15 και σεις εδώ πέρσι τα κάνατε 17,5. Δηλαδή αν αφαιρέσουμε 20%, σεις δώσατε το 10% και λέτε ότι αυξήσατε. Όσο για τη φορολογική κλίμακα πρέπει να είσαστε προσεκτικοί γιατί από το 1993 που τιμαριθμοποιήσατε τη φορολογική κλίμακα οι εργαζόμενοι συνταξιούχοι έχουν χάσει τρισεκατομμύρια δραχμές. Επομένως τα στοιχεία δεν μπορείτε να τα διαβάζετε μονόπλευρα, γνωρίζουμε και εμείς τα στοιχεία όπως και τα συνδικάτα, γι' αυτό βάζουμε ως πλαφόν για τους μισθούς και τις συντάξεις να καλύπτουν τις σύγχρονες λαϊκές ανάγκες. Και όχι να κατεβάζετε τον πήχη εκεί   που τον είχε πάει η Νέα Δημοκρατία. Τελικά το μέτρο σύγκρισης μεταξύ των δυο σας δεν είναι το χειρότερο, εμείς λέμε πως πρέπει να είναι το καλύτερο.
(KO)


ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου των Υπουργείων Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης "Κανόνες τιμολόγησης, ρυθμίσεις ΦΠΑ ηλεκτρονικών υπηρεσιών και άλλες διατάξεις". 
Ερωτάται το Σώμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΔΗΜΗΤΡΗΣ ΚΩΣΤΟΠΟΥΛΟΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
Συνεπώς το νομοσχέδιο των Υπουργείων Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης "Κανόνες τιμολόγησης, ρυθμίσεις ΦΠΑ ηλεκτρονικών υπηρεσιών και άλλες διατάξεις" γίνεται δεκτό επί της αρχής κατά πλειοψηφία.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.14', λύεται η συνεδρίαση για αύριο ημέρα Πέμπτη 9 Οκτωβρίου 2003 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β)νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Κανόνες τιμολόγησης, ρυθμίσεις ΦΠΑ ηλεκτρονικών υπηρεσιών και άλλες διατάξεις" καθώς και οι συμβάσεις.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ





0000
1/1
Σ/φος
ΚΟΥΡΤΗ
Δ/φος
ΝΑΣΙΟΥ
08/10/2003  AA1008KO


