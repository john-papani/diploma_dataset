ΣΥΝΕΔΡΙΑΣΗ Η' 
Τρίτη 27 Ιουνίου 2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
A. ΕΙΔΙΚΑ 
1. Επικύρωση Πρακτικών, 
2. Αίτηση αντισυνταγματικότητας, Βουλευτών της Νέας Δημοκρατίας, επί της αρχής του σχεδίου νόμου του Υπουργείου Εθνικής Οικονομίας. 
Β. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων κτηματικής εταιρείας του Δημοσίου (Κ.Ε.Δ.),ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις, 
2. Κατάθεση σχεδίου νόμου: 
Οι Υπουργοί Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου:"Αναβολή διαγωνισμού του ΑΣΕΠ. Δοκιμασία δεξιοτήτων αποφοίτων Ενιαίου Λυκείου", 
ΟΜΙΛΗΤΕΣ 
1. Επί της αίτησης αντισυνταγματικότητας: 
ΑΛΟΓΟΣΚΟΥΦΗΣ Γ., 
ΑΡΣΕΝΗ Μ., 
ΚΩΣΤΟΠΟΥΛΟΣ Δ., 
ΜΑΓΚΡΙΩΤΗΣ Ι., 
ΣΚΥΛΛΑΚΟΣ Α., 
ΦΩΤΙΑΔΗΣ Α. 
2. Επί του σχεδίου νόμου του Υπουργείου Εθνικής Οικονομίας. 
ΑΛΟΓΟΣΚΟΥΦΗΣ Γ., 
ΑΠΟΣΤΟΛΙΔΗΣ Λ., 
ΑΡΣΕΝΗ Μ., 
ΓΙΑΝΝΟΠΟΥΛΟΣ Α., 
ΛΑΦΑΖΑΝΗΣ Π., 
ΚΩΣΤΟΠΟΥΛΟΣ Ν.Δ., 
ΜΑΓΚΡΙΩΤΗΣ Ι., 
ΡΕΓΚΟΥΖΑΣ Α., 
ΣΚΡΕΚΑΣ Θ., 
ΣΚΥΛΛΑΚΟΣ Α., 
ΤΖΕΚΗΣ Α., 
ΦΩΤΙΑΔΗΣ Α. 
Π Ρ Α Κ Τ Ι Κ Α    Β Ο Υ Λ Η Σ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ 2000 
ΣΥΝΕΔΡΙΑΣΗ Η' 
Τρίτη 27 Ιουνίου 2000 
------------- 
Αθήνα, σήμερα στις 27 Ιουνίου 2000, ημέρα Τρίτη και ώρα 19.00' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
(EΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22.6.2000 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Z' συνεδριάσεώς του, της Πέμπτης 22ας Ιουνίου 2000, σε ό,τι αφορά την ψήφιση στο σύνολο των σχεδίων νόμου: 
1. "Θέματα προετοιμασίας των Ολυμπιακών Αγώνων 2004 και άλλες διατάξεις". 
2. "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις"). 
Eισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις". 
Το νομοσχέδιο αυτό θα συζητηθεί σε τέσσερις συνεδριάσεις. 
Ως Κοινοβουλευτικός Εκπρόσωπος της Νέας Δημοκρατίας έχει ορισθεί ο κ.Γεώργιος Αλογοσκούφης. 
Ως ειδικός αγορητής του Κομμουνιστικού Κόμματος Ελλάδος έχει ορισθεί ο κ. 'Αγγελος Τζέκης. 
Ως ειδικός αγορητής του Συνασπισμού της Αριστεράς και της Προόδου έχει ορισθεί ο κ. Παναγιώτης Λαφαζάνης. 
Η κ. Μαρία Αρσένη, εισηγήτρια της Πλειοψηφίας, έχει το λόγο. 
ΜΑΡΙΑ ΑΡΣΕΝΗ: Κυρίες και κύριοι συνάδελφοι, το παρόν σχέδιο νόμου περιλαμβάνει είκοσι επτά άρθρα. Στο κεφάλαιο Α', στα δώδεκα πρώτα άρθρα, ασχολείται με θέματα κεφαλαιαγοράς, του Χρηματιστηρίου Αθηνών. 
Το κεφάλαιο αυτό αποτελεί το κέντρο βάρους του νομοσχεδίου, δεδομένης της σημασίας που έχει αποκτήσει η ελληνική κεφαλαιαγορά τα δύο τελευταία χρόνια, τόσο για τις ελληνικές επιχειρήσεις όσο και για τη λαϊκή αποταμίευση και γενικότερα για την ελληνική οικονομία. 
Θα πρέπει να θυμηθούμε ότι το χρηματιστήριο πριν δύο μόλις χρόνια σημείωνε συναλλαγές των δέκα δισεκατομμυρίων δραχμών περίπου, για να φθάσει το καλοκαίρι του 1999 σε συναλλαγές που ξεπερνούσαν τα επτακόσια δισεκατομμύρια δραχμές και σήμερα, σε περίοδο κρίσης, να υπερβαίνει στις περισσότερες συνεδριάσεις του τα εκατό δισεκατομμύρια δραχμές. 
Θα πρέπει ακόμα να αναφέρουμε ότι οι σημαντικές εξελίξεις που σημειώθηκαν στις περισσότερες επιχειρήσεις αφορούν ιδιαίτερα στις εισηγμένες στο χρηματιστήριο. 
Η άντληση κεφαλαίων πολλών δισεκατομμυρίων δραχμών, όπως είναι γνωστό, έδωσε τη δυνατότητα σε αυτές τις επιχειρήσεις να εκσυγχρονιστούν, να επεκταθούν, να απορροφήσουν και να συμμετέχουν στα κεφάλαια τρίτων επιχειρήσεων και να δίνουν ένα παρόν αποφασιστικής σημασίας, τόσο στην ελληνική οικονομία όσο και στην οικονομία των γειτονικών χωρών, αλλά ακόμα και στην οικονομία χωρών της Ευρωπαϊκής 'Ενωσης. 
Είναι σημαντικός ο αριθμός των ελληνικών επιχειρήσεων που επεκτείνουν σήμερα τις δραστηριότητές τους στις χώρες της Ευρωπαϊκής 'Ενωσης με την εξαγορά επιχειρήσεων στο χώρο αυτόν. 
Παράλληλα παρατηρούμε την κερδοφορία αυτών των επιχειρήσεων να αυξάνει κατακόρυφα, όπως επίσης να αυξάνεται και ο κύκλος εργασιών τους. 
Απέναντι σε αυτήν την πλευρά του χρηματιστηρίου υπάρχει και μια άλλη πλευρά που αφορά στην προστασία ιδιαίτερα των μικροεπενδυτών, που μπορεί να γίνει μόνο μέσα από τη διαφάνεια και τη συνεχή επίβλεψη του χρηματιστηρίου από τα εντεταλμένα του όργανα, χωρίς αυτό να σημαίνει σε καμία περίπτωση, βεβαίως, παρέμβαση αυτών των οργάνων στα εσωτερικά θέματα των εταιρειών ή στις αποφάσεις αυτών που αφορούν στις επιχειρηματικές στρατηγικές και στις επιχειρηματικές λειτουργίες. 
Εδώ ακριβώς τίθεται το θέμα, πώς μπορούμε να εξασφαλίσουμε τη διαφάνεια των λειτουργιών και γενικότερα την ορθή λειτουργία της χρηματαγοράς. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Aυτό είναι ένα θέμα που δεν αφορά μόνο το δικό μας χρηματιστήριο, αλλά τα παγκόσμια χρηματιστηριακά πράγματα. Γνωρίζουμε ότι στο πρώτο τη τάξει χρηματιστήριο στο κόσμο, της Νέας Υόρκης, όπου εφαρμόζονται δρακόντεια μέτρα και δρακόντειες διατάξεις, υπάρχουν και εκεί φαινόμενα κερδοσκοπίας. Γνωρίζουμε για παράδειγμα ότι σημαντικοί παράγοντες αυτού  του χρηματιστηρίου σήμερα βρίσκονται στη φυλακή με πολυετείς ποινές.                
Γνωρίζουμε ότι ο χαρακτηρισμός "φούσκα", που χρησιμοποιείται για κάποιες μετοχές, δεν μπορεί ακόμα να οριστεί καθ'οιονδήποτε τρόπο. Αυτό το είδαμε με το επίλεκτο τέκνο του χρηματιστηρίου τον "NASDAQ", όπου υπήρχαν μετοχές με χρηματιστηριακή αξία που ξεπερνούσε διακόσιες φορές την κανονική τους αξία. 
Και στα ευρωπαϊκά χρηματιστήρια η Ευρωπαϊκή 'Ενωση προστρέχει ασμένουσα για να δημιουργηθεί ένα νέο νομοθετικό πλαίσιο, ώστε να μπορεί να αποτρέπει παρόμοιες καταστάσεις. Επομένως τα θέματα που αντιμετωπίζουμε αναφερόμενοι στο ελληνικό xρηματιστήριο είναι πολύπλοκα, είναι δύσκολα και τα κάνει ακόμα πιo δύσκολα η έλλειψη εμπειριών, που μόλις τώρα αρχίζουμε να αποκτούμε. 
Πρέπει ακόμα να επισημάνω ότι όταν μιλάμε για ελληνική χρηματαγορά πρέπει να βλέπουμε όχι μόνο το Χρηματιστήριο Αξιών Αθηνών αλλά και τα συναρτώμενα σχήματα τα οποία έμεσα ή άμεσα εξαρτώνται από τη λειτουργία του, όπως την αγορά παραγώγων, την αγορά αμοιβαίων, τις διάφορες μορφές χρηματιστηριακών επιχειρήσεων, τις επενδυτικές εταιρείες και μία σειρά από παρόμοιες εταιρείες. Τότε θα διαπιστώσουμε ότι ο κύκλος της οικονομίας και της εργασίας που έχει σχέση με το χρηματιστήριο είναι ασύλληπτα μεγάλος. 
Στο ερώτημα εάν στο χρηματιστήριο συνέβησαν και συμβαίνουν καθημερινά κερδοσκοπικά φαινόμενα, ασφαλώς, η απάντηση θα ήταν θετική. Πρέπει όμως επίσης να παραδεχθούμε ότι μετά το ξάφνιασμα της καλοκαιρινής περιόδου του 1999 λαμβάνονται από την Κυβέρνηση και από τα αρμόδια όργανα μέτρα για την καλύτερη διαχείριση αυτής της κατάστασης, όπως ο περιορισμός των νέων εισαγομένων εταιρειών, ο περιορισμός των περιπτώσεων αύξησης κεφαλαίου των ήδη εισηγμένων εταιρειών, η επιμήκυνση του χρόνου συνεδρίασης του χρηματιστηρίου, ο διαφορετικός τρόπος υπολογισμού της τιμής κλεισίματος των μετοχών, ενώ παράλληλα διαπιστώνουμε την ολοένα και πιο αυστηρή εφαρμογή της ισχύουσας νομοθεσίας, που κορυφώθηκε με την προ δύο εβδομάδων επιβολή υψηλών προστίμων για τις διάφορες χρηματιστηριακές παραβάσεις. 
Φαίνεται όμως  ότι όλα αυτά δεν αρκούν. Μας το δήλωσαν ξεκάθαρα, τόσο οι εκπρόσωποι των ελεγκτικών αρχών του χρηματιστηρίου όσο και οι εκπρόσωποι άλλων φορέων που τους καλέσαμε να καταθέσουν την άποψή τους στη Διαρκή Επιτροπή που επεξεργάστηκε το συγκεκριμένο νομοσχέδιο, ενώ παράλληλα διαπιστώνουμε την ολοένα και πιο αυστηρή εφαρμογή της ισχύουσας νομοθεσίας. 
Γι'αυτό έρχεται το παρόν σχέδιο νόμου να συμπληρώσει τις υπάρχουσες διατάξεις, να ρυθμίσει θέματα λειτουργίας του χρηματιστηρίου και από την άλλη πλευρά να ενισχύσει τους μηχανισμούς παρακολούθησης της χρηματαγοράς. 
Το θέμα που έθεσαν κάποιοι συνάδελφοι στην επιτροπή είναι μήπως μετά από κάποιο συγκεκριμένο διάστημα μας έρθει στη Βουλή πάλι άλλο ένα σχέδιο νόμου και συνεχώς ασχολούμαστε με ένα νέο σχέδιο νόμου και δεν λύνεται ολοκληρωτικά το θέμα. Χωρίς να εκπροσωπώ καθ' οποιονδήποτε τρόπο τον αρμόδιο Υπουργό, ως Βουλευτής του Κοινοβουλίου πιστεύω και εύχομαι να έρθουν και άλλα νομοσχέδια για το χρηματιστήριο σε άλλες πιο ώριμες  θα έλεγα στιγμές και αυτό θα είναι μία πολύ, κατά την άποψή μου, ικανοποιητική εξέλιξη. Γιατί το Χρηματιστήριο είναι ένας ζωντανός οργανισμός που εξελίσσεται και μαζί με την εξέλιξη γεννάει προβλήματα, που πολλές φορές είναι και δύσκολο να προβλεφθούν. 
Στο κεφάλαιο Α' τα άρθρα 1, 2, 3, 4 και 7 στοχεύουν στην εύρυθμη λειτουργία του χρηματιστηρίου και στην εξασφάλιση της απαιτούμενης διαφάνειας στις χρηματιστηριακές λειτουργίες γενικά. 
Τα δε άρθρα 5, 6, 8, 9, 10, 11 και 12 ρυθμίζουν θέματα πρόσληψης προσωπικού στην Επιτροπή Κεφαλαιαγοράς, καθώς και κάποιες απαραίτητες διαφοροποιήσεις στη Γενική Διεύθυνση και στη διοίκηση της συγκεκριμένης επιτροπής. 
Τελειώνοντας σχετικά για το κεφάλαιο Α' θα ήθελα να επισημάνω ότι κατά τη διάρκεια επεξεργασίας του στην επιτροπή τέθηκε από κάποιους συναδέλφους θέμα αντισυνταγματικότητας για την παραχώρηση δικαιώματος κατά κάποιον τρόπο έμμεσων νομοθετήσεων από την Επιτροπή Κεφαλαιαγοράς. Μετά όμως τις σαφέστατες επεξηγήσεις, τόσο από τον Υφυπουργό όσο και από τους προέδρους των ελεγκτικών οργάνων του χρηματιστηρίου, φαίνεται ότι το θέμα δεν υπάρχει πλέον. 
Το κεφάλαιο Β', που περιλαμβάνει τα άρθρα 13 μέχρι και 26, αναφέρεται κυρίως σε φορολογικά θέματα που αφορούν διατάξεις, όπως των δηλώσεων περιουσιακής κατάστασης, την αποζημίωση κλαπέντων ή καταστραφέντων αγαθών επιχειρήσεων, διατάξεις του ΦΠΑ όπως επιχειρήσεων που τίθενται σε αδράνεια, ΦΠΑ κατ'αποκοπή μικρών επιχειρήσεων, εκκαθαριστικά πιστωτικών ή μηδενικά ΦΠΑ, διατάξεις του ειδικού φόρου κατανάλωσης για καύσιμα και πωλήσεων προϊόντων σε επιβάτες ενδοκοινοτικών ταξιδίων στο εσωτερικό της χώρας,  όπως επίσης και θέματα που έχουν σχέση με την εικοσιτετράωρη λειτουργία ΤΩΝ Σ.Δ.Ο.Ε. και θέματα που έχουν σχέση με τον επενδυτικό χρυσό. 
Στα πλαίσια αυτά ρυθμίζονται επίσης θέματα που αφορούν στην Κτηματική Εταιρεία του Δημοσίου, στη φορολογία της "ΟLYMPIC CATERING" και στις δικαιοπραξίες στις παραμεθόριες περιοχές και άλλα παρόμοια θέματα. 
Στο κεφάλαιο Γ' υπάρχουν 3 άρθρα, το άρθρο 27, που αφορούν στην αποζημίωση τουριστικών επιχειρήσεων του Νομού Πιερίας από βλάβες που υπέστησαν από την κρίση στο Κόσοβο το άρθρο 28 αφορά στον τρόπο λειτουργίας των ΕΠΕΥ και το άρθρο 29 αφορά στη βελτίωση της λειτουργίας του Συστήματος Αύλων Τίτλων (ΣΑΤ). 
Κλείνοντας, κυρίες και κύριοι συνάδελφοι, πιστεύω ότι στο σύνολό του το νομοσχέδιο είναι ωφέλιμο και αποδοτικό, διότι μετατρέπει την ήδη κτηθείσα εμπειρία από τις χρηματιστηριακές διαδικασίες σε νομοθετικές διατάξεις. Και οι νομοθετικές αυτές διατάξεις έρχονται να συμπληρώσουν το μέχρι σήμερα νομοθετικό πλαίσιο λειτουργίας του χρηματιστηρίου εξασφαλίζοντας περισσότερη διαφάνεια, εξασφαλίζοντας μεγαλύτερη αποτελεσματικότητα των ελεγκτικών μηχανισμών. Παράλληλα, το νομοσχέδιο αυτό επιλύει διάφορα θέματα που απασχολούν τη Δημόσια Διοίκηση, ώστε να καθίσταται η Δημόσια Διοίκηση πιο αποδοτική και πιο αποτελεσματική. 
Μετά τις παραπάνω επισημάνσεις μου υπερψηφίζω το νομοσχέδιο. Ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ.  Κωστόπουλος έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, δεν έχω καμία αντίρρηση για αυτό που είπε η κ. Αρσένη σχετικά με το να έρχονται πολλά νομοσχέδια. Είχα την τύχη τα τελευταία χρόνια σε τέσσερα νομοσχέδια που ήρθαν στο ελληνικό Κοινοβούλιο να είμαι εισηγητής. Νομίζω ότι και στα τέσσερα ήμουν εισηγητής ή σε κάποιο από αυτά ήμουν Κοινοβουλευτικός Εκπρόσωπος. 
Πάντοτε βοηθούσαμε την Κυβέρνηση, διότι το χρηματιστήριο εμάς σα Νέα Δημοκρατία μας ενδιαφέρει τα μάλα. Είναι θεσμός της ελεύθερης οικονομίας, της δικής μας ιδεολογίας και τον θεωρούμε μοχλό ανάπτυξης, γιατί μέσα από το χρηματιστήριο θα βρεθούν τα αναγκαία χρήματα για επενδύσεις με περαιτέρω στόχο την ανάπτυξη και έτι περαιτέρω τα θετικά αποτελέσματα για το βιοτικό επίπεδο, αλλά κυρίως για την απορρόφηση της ανεργείας από την οποία πάσχει τόσο ο τόπος μας. 
Κατ' αρχήν αυτό το νομοσχέδιο είναι ένα νομοσχέδιο το οποίο κατά την άποψη της Νέας Δημοκρατίας είναι ελλιπέστατο. Θα ασχοληθώ αργότερα μ' αυτό, αφού κάνω μια μικρή αναδρομή και φθάσω στο σημείο που βρίσκεται σήμερα το χρηματιστήριο. Το χρηματιστήριο τον τελευταίο χρόνο είχε μια καλή πορεία μέχρι το μήνα Σεπτέμβριο. Την περίοδο εκείνη η Κυβέρνηση προσπάθησε να το εκμεταλλευθεί για μικροκομματικούς σκοπούς. 
Θα θυμίσω στους κυρίους συναδέλφους τις θέσεις της Κυβέρνησης στις παραμονές των ευρωεκλογών. Τα σποτ στα Μέσα Μαζικής Ενημέρωσης μας έλεγαν ότι το χρηματιστήριο πάει καλά, γιατί η καλή διακυβέρνηση της χώρας από το ΠΑΣΟΚ δίνει θετικά αποτελέσματα. Μάλιστα σε ομιλίες οι κυβερνώντες έλεγαν ότι: "Ψηφίστε ΠΑΣΟΚ, γιατί αν ψηφίσετε Νέα Δημοκρατία το χρηματιστήριο δεν θα πάει καλά". Βέβαια διαψεύσθηκαν. Συνεχίστηκε η παρέμβαση -και μάλιστα η κομματική- κατά κόρον το καλοκαίρι του 1999. Δεν ξέρω για ποιο λόγο, φαντάζομαι γιατί ετοίμαζαν εκλογές τον Οκτώβριο, είχαμε παρεμβάσεις ακόμα και του Πρωθυπουργού, του Υπουργού Εθνικής Οικονομίας, όλων των διοικητών των τραπεζών, αλλά και πολλών "παπαγαλακίων", που κάθε πρωί προεξοφλούσαν τα κέρδη της ημέρας λέγοντας ότι το Χρηματιστήριο αποδίδει πολλά κέρδη. Αυτό είχε σαν αποτέλεσμα όλοι οι 'Ελληνες, ακόμα και ο τελευταίος αγρότης και ο τελευταίος τσοπάνης, να επενδύουν στο χρηματιστήριο και δυστυχώς όχι από το περίσσευμά τους αλλά πουλώντας περιουσιακά στοιχεία ή δανειζόμενοι. 
'Εφθασε η 17 Σεπτεμβρίου και από την ώρα εκείνη, από την οποία έχουν παρέλθει δέκα μήνες, με παρεμβάσεις της Κυβέρνησης -και το τονίζω αυτόκαι των καθ' ύλην αρμόδιων Υπουργών και διοικητών των τραπεζών, έγινε προσπάθεια να προσγειωθεί ομαλά το χρηματιστήριο, αλλά τα πράγματα τους ήρθαν αντίστροφα, τα αποτελέσματα ήταν αντίθετα και η προσγείωση ήταν ανώμαλη. Σαν αποτέλεσμα από το Σεπτέμβριο μέχρι τώρα ο δείκτης του χρηματιστηρίου, που ήταν στις 6.500 μονάδες, έφθασε σήμερα με μεγάλο κόπο να κρατιέται πάνω από τις 4.000 μονάδες. Από έναν τζίρο της τάξεως των πεντακοσίων πενήντα δισεκατομμυρίων δραχμών (550.000.000.000) ημερησίως σήμερα βρισκόμαστε γύρω στα ογδόντα δισεκατομμύρια δραχμές (80.000.000.000) κατά μέσο όρο. 
Κατά συνέπεια έχει καταστραφεί οικονομικά μεγάλος πληθυσμός -κυρίως της υπαίθρου- και έχει χάσει κατά μέσο όρο το 70% του κεφαλαίου του.  Δυστυχώς κανένας δεν μπορεί να του πει ότι κάποια στιγμή, έστω και στο απώτερο μέλλον, θα μπορέσει να πάρει τα λεφτά του. 
Εδώ θέλω να κάνω μια παρατήρηση: Ο κύριος Υπουργός Εθνικής Οικονομίας στο παρελθόν -και γι' αυτό τον είχα συγχαρεί πάρα πολλές φορές- δίνοντας ιδιαίτερη βαρύτητα υπεράσπιζε πάντα τα νομοσχέδια για το χρηματιστήριο.  Αυτή τη  φορά, δεν ξέρω για ποιο λόγο -πιθανόν από το κλίμα το οποίο έχει δημιουργεί- είναι μακριά από την παρούσα Αίθουσα. 
Είχα πει και στην επιτροπή και, κύριε Υφυπουργέ, προς τιμήν σας, ξέρετε το θέμα αλλά δεν είστε ο καθ'ύλην αρμόδιος Υφυπουργός για τα θέματα του χρηματιστηρίου... 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι στο εξωτερικό ο Υπουργός. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Στο εξωτερικό ήταν και στην επιτροπή, κύριε Υφυπουργέ; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε. Η Κυβέρνηση εκπροσωπείται δια των Υπουργών της, όπως προβλέπει το Σύνταγμα και ο Κανονισμός της  Βουλής. Παρακαλώ, συνεχίστε την εισήγησή σας. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, για να λέμε τα πράγματα με τ'όνομά τους, εγώ δεν είπα ότι δεν εκπροσωπείται η Κυβέρνηση, αλλά είπα ότι ο καθ'ύλην αρμόδιος Υπουργός, ο οποίος θα έπρεπε να δώσει και τις απαντήσεις που περιμένουμε, έπρεπε να είναι εδώ και εγώ δεν τον βλέπω. 
Η Κυβέρνηση όμως εκτός από τις αρνητικές θέσεις τις οποίες πήρε, προσπάθησε να εκμεταλλευθεί καθ'όλη τη διάρκεια του χειμώνα και πάλι προεκλογικά το χρηματιστήριο. Θα θυμίσω, πέρα από τις παρεμβάσεις που εγένοντο κάθε μέρα, για να κρατηθεί όσο γίνεται ο δείκτης ψηλά με χρήματα των ελεγχομένων τραπεζών από το κράτος, με τους θεσμικούς επενδυτές που ελέγχονται από το κράτος, οι παρεμβάσεις ήταν καθημερινές. 'Ηταν γνωστό τοις πάσι. Και αν ήταν παρεμβάσεις κομματικές, πιθανόν να υπήρχε και κάποια αιτιολογία, όμως οι παρεμβάσεις δεν ήταν μόνο κομματικές, ήταν και προσωπικές. 'Ηταν παρεμβάσεις ανθρώπων που ήλεγχαν το χρηματιστήριο, οι οποίοι ήταν γνωρίζοντες και αποφασίζοντες γύρω από το χρηματιστήριο, με αποτέλεσμα να δημιουργηθούν καθ'όλη τη διάρκεια και πυραμίδες στο χρηματιστήριο, όπου μετοχές που ήταν "φούσκες" και "κουφάρια", όπως μας είπε κάποτε ο κ. Παπαδήμος, να εκσφενδονίζονται στα ύψη ενενήντα και εκατό φορές περισσότερο απ'ό,τι άξιζαν, να τρέχει ο κόσμος να τις αγοράζει, χωρίς κανένας μα κανένας από τους καθ'ύλην αρμόδιους να φρενάρει αυτήν την αλόγιστη συμπεριφορά των κυβερνώντων. 
Θα θυμίσω ακόμα ότι και σε τούτες τις εκλογές ο κύριος Υπουργός Εθνικής Οικονομίας είπε ότι τα σκαμπανεβάσματα και οι θύελλες του χρηματιστηρίου θα τελειώσουν την 9η Απριλίου το βράδυ. Αποτέλεσμα, από την 9η Απριλίου μέχρι τώρα να έχουμε χάσει γύρω στις 800 μονάδες. Και επειδή πιθανόν κάποιοι από σας να πείτε, τι είναι αυτά που λέει ο ομιλών, θα σας διαβάσω μόνον τι λέει στο "ΒΗΜΑ" ο κ. Νικολάου πριν από τέσσερις μέρες. Θα το διαβάσω, γιατί μου έκανε και εμένα φοβερή εντύπωση: "Χωρίς "Αμλέτειο" δραματικότητα μπορούμε να αναφωνήσουμε ότι κάτι σάπιο υπάρχει όχι μόνο στο βασίλειο της Δανιμαρκίας αλλά δίπλα μας, στην αγορά της Σοφοκλέους". Λέει ότι κοσμοϊστορικά γεγονότα, όπως είναι η ΟΝΕ, η μείωση των επιτοκίων κλπ. δεν σταματάνε τη μείωση του Χρηματιστηρίου. Και συνεχίζει ο κ. Νικολάου "το οποίο συμπληρώνει αισίως δέκα μήνες ασταμάτητης πτωτικής πορείας, για να σταματήσει πού; Κανείς δεν ξέρει, αν και οι μικρότεροι επενδυτές στοιχηματίζουν ότι τα γνωστά λόμπι τους την έχουν στήσει για να τους αρπάξουν τζάμπα τις μετοχές". Και συνεχίζει παρακάτω "έναν κοινό παρονομαστή έχει αυτή η πορεία, την έλλειψη εμπιστοσύνης σε μια αγορά που λειτουργεί χωρίς κανόνες και την οποία η Κυβέρνηση και οι άλλοι αρμόδιοι κακοποιούν βάναυσα, για να εξυπηρετήσουν μικροκομματικά συμφέροντα". Είναι ένα μικρό τμήμα απ'αυτά που λέει και ήταν στο "ΒΗΜΑ" του Σαββάτου. 
Κυρίες και κύριοι συνάδελφοι, εξακολουθεί η πορεία του χρηματιστηρίου να είναι αρνητική και σ'αυτό δεν έφταιξαν μόνο οι παρεμβάσεις. 'Εφταιξαν και άλλα γεγονότα τα οποία οφείλονται σαφώς στην Κυβέρνηση. Και θα αναφερθώ σ'αυτά. 
Ψηφίσαμε πέρσι τέτοια εποχή τη ΝΕΧΑ και για όσους δεν ενθυμείσθε, η ΝΕΧΑ είναι το μικρό χρηματιστήριο, το νέο χρηματιστήριο για τις μικρομεσαίες επιχειρήσεις, που όπως ξέρετε αποτελούν ουσιαστικά τη ραχοκοκαλιά της ελληνικής οικονομίας. 'Εγιναν πανηγυρισμοί, οι πάντες είπαμε μπράβο,  ότι είναι προς τη σωστή κατεύθυνση, πέρα από επι μέρους παρατηρήσεις που κάναμε. Πέρασε ένας χρόνος και δεν λειτούργησε ακόμα το χρηματιστήριο, παρά τη διαβεβαίωση τότε του Υπουργού ότι σε τρεις μήνες το χρηματιστήριο θα λειτουργούσε. 
Δεν είναι μόνο η ζημιά την οποία έχουν υποστεί οι μικροεπενδυτές και οι 'Ελληνες επενδυτές, όπου μπορεί να έφταιξαν πιθανόν και αυτοί ή, εν πάση περιπτώσει, κάποια στιγμή μπορεί να πάρουν τα λεφτά τους. Το μεγάλο παιχνίδι που παίζεται είναι η μη άντληση πλέον χρημάτων από το χρηματιστήριο των εταιρειών που θέλουν να κάνουν επενδύσεις. Διακόσιες τριάντα επιχειρήσεις βρίσκονται στη σειρά να μπουν στο Χρηματιστήριο, να αντλήσουν χρήματα, για να κάνουν επενδύσεις και καμία από τις επιχειρήσεις αυτές δεν αντλεί χρήμα. 
Επιπλέον η Κυβέρνηση εδώ και δέκα μήνες μας μιλά για την αναβάθμιση του χρηματιστηρίου. Ακόμη, όσον αφορά τα έσοδα, η Κυβέρνηση στις προβλέψεις της μας έλεγε ότι θα εισπράξει γύρω στα τετρακόσια σαράντα δισεκατομμύρια από τις αγοροπωλησίες στο χρηματιστήριο. Αυτό θα ήταν ένα μεγάλο έσοδο που το εκμεταλλεύθηκε το Σεπτέμβριο, όταν είπε με τα χρήματα που πήρε από το παρελθόν ότι είχε πλεόνασμα. Το προέβλεπε δε αυτό το ποσό και στον προϋπολογισμό του 2000. Τώρα οι αγοροπωλησίες έχουν πέσει κάτω  του 1/3 του 1/4 των προβλεφθεισών.  Αντίστοιχα έχουν πέσει και τα έσοδα. 
Κάτι άλλο αρνητικό για την πορεία του χρηματιστηρίου είναι το ότι αργεί ο εκσυγχρονισμός της ελληνικής οικονομίας. 'Εχουν γίνει μόνο κάποιες μετοχοποιήσεις, που η Κυβέρνηση τις έκανε μόνο και μόνο για να εισπράξει, ώστε να μειώσει το δημόσιο χρέος ή να τοποθετήσει αυτά τα χρήματα για κάποιους άλλους σκοπούς. Αυτό δε ήταν αρνητικό  διότι αυτές οι μετοχοποιήσεις χωρίς να έχουν κανένα ουσιαστικό αποτέλεσμα στον εκσυγχρονισμό της ελληνικής οικονομίας αφαίρεσαν αρκετό ρευστό από την αγορά που μπήκε στα κρατικά θυλάκια. 
Πέρα απ' αυτό, οι ιδιωτικοποιήσεις καθυστερούν, όπως και οι αποκρατικοποιήσεις, όπως και η απελευθέρωση των αγορών ενέργειας, τηλεπικοινωνιών και μεταφορών. Οι δε συνεταίροι μας στην Ευρώπη μας φωνάζουν να προχωρήσουμε σε ιδιωτικοποιήσεις, σε αποκρατικοποιήσεις και στην απελευθέρωση των αγορών. Είχαμε όμως την απάντηση του κυρίου Υπουργού, που πριν μπούμε στην ΟΝΕ έλεγε ότι θα γίνουν όλα αυτά, αλλά τώρα λέει "σιγά να μη μας κάνουν ντα". Το πρόβλημα δεν είναι αυτό, αλλά το πρόβλημα είναι αν προχωρά η δική μας οικονομία. Ανάπτυξη δε της ελληνικής οικονομίας χωρίς αποκρατικοποιήσεις, ιδιωτικοποιήσεις και απελευθέρωση των αγορών δεν είναι δυνατόν να υπάρξει. 
Η Κυβέρνηση πρέπει να σταματήσει να κάνει μετοχοποιήσεις διότι το μόνο που επιτυγχάνει είναι να απορροφά τα χρήματα από την αγορά με αποτέλεσμα να μην πηγαίνουν στον ιδιωτικό τομέα, στις ιδιωτικές επενδύσεις, μέσα από τις οποίες θα πετύχουμε την ανάπτυξη. 
'Ενας άλλος τομέας είναι αυτός του συνεγγυητικού. Δεν λειτουργεί.  Πάρα πολλοί 'Ελληνες στην Ελλάδα έχασαν τα λεφτά τους. Πριν από ενάμιση χρόνο ήρθε εδώ μια τροπολογία για να λειτουργήσει σωστά το συνεγγυητικό, για να πάρει ο κοσμάκης έστω τα λίγα που προεβλέποντο από το συνεγγυητικό που πληρώνουν οι χρηματιστές. 'Οταν ρωτάω, απάντηση δεν παίρνω, παρ' όλο που μας είχατε διαβεβαιώσει πριν από ένα χρόνο, όταν συζητούσαμε τη ΝΕΧΑ ότι σε ενάμιση μήνα θα έχουν τελειώσει τα πάντα. Σήμερα σιωπάτε. 
Και κάτι άλλο. 'Εκανε σωστά τη δουλειά της η Επιτροπή Κεφαλαιαγοράς; Δηλαδή ο κ. Θωμαδάκης, που είναι πρόεδρός της, κάνει τους σωστούς ελέγχους; Η απάντηση είναι όχι. Δυστυχώς χρησιμοποιεί και ιδιωτικές επιχειρήσεις -το είδαμε σήμερα σε μια εφημερίδα- για να κάνει τους ελέγχους, διότι δεν επαρκούν οι ελεγκτές. Κυρίως όμως όπως μας είπε ο εκπρόσωπος του ΣΜΕΧΑ δεν επαρκούν όχι μόνο ποσοτικά αλλά και ποιοτικά. Kαι απ' ότι γνωρίζω σας λέω ότι οι έλεγχοι γίνονται επιλεκτικά. Εκεί που πρέπει να κάνουν ελέγχους για διαφόρους λόγους κατά την άποψή τους, εκεί τους κάνουν. Σε άλλους ή δεν κάνουν καν ελέγχους ή οι έλεγχοι είναι μόνο τυπικοί. 
Εδώ θα ήθελα να ρωτήσω το εξής. 'Οταν μιλούσε ο κ. Σημίτης αναγγέλλοντας την είσοδο της χώρας στην ΟΝΕ, τότε το χρηματιστήριο όπως θα ενθυμείστε είχε μια καθοδική πορεία. 
Η Κυβέρνηση τότε με όλα τα Μέσα Μαζικής Ενημέρωσης και με την προπαγάνδα της είπε ότι υπήρχε "δάκτυλος".  Και διετάχθη διοικητική εξέταση. 
Ερωτώ λοιπόν: Τόσους μήνες δεν τελείωσε αυτό το πόρισμα; Γιατί, κύριε Υπουργέ, δεν το καταθέσατε στη Βουλή των Ελλήνων; Δεν έπρεπε να μάθει ο ελληνικός λαός μέσω της Βουλής των Ελλήνων τι έγινε και γιατί έπεφτε ο δείκτης την ώρα εκείνη; Γιατί πρέπει να σας πω ότι εκεί είσαστε δόλιοι, γιατί αφήνατε τότε υπονοούμενα εναντίον της Νέας Δημοκρατίας. Και γνωρίζετε πάρα πολύ καλά ότι καμία σχέση δεν είχε η Νέα Δημοκρατία, η οποία ποτέ -το διαβεβαιώνω απ' αυτό το Βήμα- δεν έβαλε "δάκτυλο" στο χρηματιστήριο, διότι πιστεύει στο θεσμό αυτόν, όπως προείπα, τον σέβεται και πιστεύει ότι μέσα από αυτόν μπορούμε να περάσουμε την ανάπτυξή μας. 
Μία άλλη ερώτηση, για να πω γιατί δεν ψηφίζουμε το νομοσχέδιο. 
Κύριοι συνάδελφοι, πιστεύω ότι ο κ. Θωμαδάκης μόνο και μόνο διότι ησκήθη εναντίον του ποινική δίωξη για πράξεις και παραλείψεις σε όλους τους βαθμούς της ποινικής δικαιοσύνης και του Ποινικού Δικαίου έπρεπε ήδη να έχει παραιτηθεί. Ζητούμε από το Βήμα αυτό ο κ. Θωμαδάκης να παραιτηθεί! 
Κυρίες και κύριοι συνάδελφοι, η Νέα Δημοκρατία παρ' όλο ότι θα είχε όλη την καλή διάθεση να ψηφίσει το νομοσχέδιο, δεν το ψηφίζει για τους παρακάτω λόγους: 
Πρώτον, διότι το παρόν νομοσχέδιο είναι αντισυνταγματικό, καθώς σύμφωνα με το άρθρο 43 του Συντάγματος, παράγραφος 2, εκχωρεί δικαιώματα σε μία εξουσία, σε μία διοικητική αρχή, πέραν από αυτά που προβλέπει το άρθρο 43β'. Του παρέχει την εξουσιοδότηση να νομοθετεί επί ουσιαστικών θεμάτων, ενώ το άρθρο 43 επιτρέπει μόνο εξουσιοδότηση για έκδοση κανονιστικών πράξεων από άλλα όργανα της διοίκησης, προκειμένου να ρυθμιστούν ειδικότερα θέματα ή θέματα με τοπικό ενδιαφέρον ή με χαρακτήρα τεχνικό ή λεπτομερειακό. 
Στην άποψη αυτή, την οποία ανέπτυξα και στην επιτροπή, δυστυχώς δικαιώθηκα και συνεπικουρούμαι και από την επιστημονική έκθεση. Μετ' ολίγον θα τα ξαναπούμε επ' αυτού. 
Δεύτερον, διότι πιστεύουμε ότι το νομοσχέδιο αυτό είναι ελλιπέστατο, διότι δεν προβλέπει ουσιαστικές αντιμετωπίσεις του θέματος ελέγχου του Χρηματιστηρίου. 
Παραδείγματος χάρη, ερωτήθησαν προχθές στην επιτροπή και ο πρόεδρος της Επιτροπής Κεφαλαιαγοράς και ο πρόεδρος του χρηματιστηρίου πού πάνε τα χρήματα που πήραν από τις αυξήσεις κεφαλαίων οι επιχειρήσεις. Ποιος ελέγχει το πού πάνε. Γιατί πρέπει να σας θυμίσω ότι υπάρχουν επιχειρήσεις που έδωσε το δικαίωμα η διοίκηση του χρηματιστηρίου και η Επιτροπή Κεφαλαιαγοράς να αυξήσουν το κεφάλαιά τους στο δεκαπλάσιο ή στο εικοσαπλάσιο των ιδίων κεφαλαίων τους, για να τα επενδύσουν. 
Πού πήγαν αυτά τα λεφτά; Τα ελέγχει κάποιος; Δυστυχώς δεν υπάρχει δυνατότητα ελέγχου παρά μόνο με το ν. 2190/20 "περί ανωνύμων εταιρειών".      Είναι ένα μεγάλο πρόβλημα, το οποίο θα έπρεπε το νομοσχέδιο αυτό να το αντιμετωπίσει. 
Τρίτον, το νομοσχέδιο έρχεται με φοβερή καθυστέρηση για να καλύψει θεσμικές ανάγκες ενός σύγχρονου χρηματιστηρίου, όταν οι ίδιοι το έχουν εξαγγείλει εδώ και έξι, επτά μήνες, όταν οι ίδιοι το καθυστέρησαν και μας το έφεραν στην επιτροπή μόνο είκοσι τέσσερις ώρες πριν συζητηθεί στην επιτροπή κόντρα πάλι στον Κανονισμό της Βουλής, που προβλέπει τρεις ημέρες νωρίτερα. 
Η θεσμική κατοχύρωση του χρηματιστηρίου εξακολουθεί να είναι ελλιπής, παρά τις συνεχείς επισημάνσεις της Νέας Δημοκρατίας και τις συνεχείς διαβεβαιώσεις της Κυβέρνησης ότι θα τους εφαρμόσει. 
Κυρίες και κύριοι συνάδελφοι, εμείς σαν Νέα Δημοκρατία δεν αλλάζουμε τις απόψεις μας σχετικά με τη θεσμική αναβάθμιση του χρηματιστηρίου. Οι θέσεις μας αυτές είναι πάγιες και έχουν περιληφθεί εδώ και δεκατέσσερις μήνες στο οικονομικό πρόγραμμα της Νέας Δημοκρατίας. 
Ο Κωνσταντίνος Καραμανλής, ο Πρόεδρος του κόμματος μας, τις έχει εξαγγείλει σε όλους τους τόνους πάρα πολλές φορές και είναι οι εξής: 
Πρώτον: Πλήρης θεσμική κάλυψη για διαφάνεια στις πράξεις του Χρηματιστηρίου Αξιών Αθηνών. 
Δεύτερον: Αυστηρή εφαρμογή των νόμων από τις εποπτικές αρχές. 
Τρίτον: Πλήρης ανεξαρτητοποίηση της Επιτροπής Κεφαλαιαγοράς διά της εκλογής των μελών της Επιτροπής Κεφαλαιαγοράς από τους θεσμικούς παράγοντες της αγοράς και όχι να διαιωνίζονται από τον Υπουργό Εθνικής Οικονομίας και να ελέγχονται απόλυτα από την Κυβέρνηση. 
Τέταρτον: Επιτάχυνση των διαδικασιών για την εισαγωγή νέων εταιρειών στο Χρηματιστήριο Αξιών Αθηνών με έμφαση στον έλεγχο των ουσιαστικών προϋποθέσεων και όχι μόνο για τυπικούς λόγους. 
Πέμπτον: Αύξηση της διασποράς των μετοχών των εισηγμένων εταιρειών στο χρηματιστήριο από 25% τουλάχιστον σε 35%, για να μη χειραγωγείται το Χρηματιστήριο. 
(Στο σημείο αυτό κτυπάει το κουδούνι της λήξεως του χρόνου ομιλίας του κυρίου Βουλευτή) 
Και έκτον: Υποχρεωτική ονομαστικοποίηση όλων των μετοχών των εισηγμένων εταιρειών. 
Κυρίες και κύριοι συναδελφοι, λυπάμαι που ήμουν αυστηρός σε μία περίοδο που το ελληνικό χρηματιστήριο πηγαίνει από το κακό στο χειρότερο.           ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ, κύριε συνάδελφε. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τελείωσα, κύριε Πρόεδρε. Για τριάντα δευτερόλεπτα; 
ΠΡΟΕΔΡΕΥΩΝ (Κωνσταντίνος Γείτονας): Φυσικά δεν είναι θέμα, ολοκληρώστε τη σκέψη σας. 
ΛΟΥΚΑΣ ΑΠΟΣΤΟΛΙΔΗΣ: Ευχές λέει ο κύριος συνάδελφος τώρα, για να αλλάξουν τα πράγματα. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είχα την εντύπωση ότι τουλάχιστον μετά τις εκλογές η Κυβέρνηση θα έπαιρνε τις μεγάλες αποφάσεις, αφού εγνώριζε πάρα πολύ καλά ότι έχει δίπλα της τη Νέα Δημοκρατία. 
Λυπάμαι, διότι τέτοιες αποφάσεις δεν λαμβάνονται. Τα μέτρα του χρηματιστηρίου είναι ελλιπέστατα, είναι ανεπαρκή και δεν είναι προς την σωστή κατεύθυνση. Ευχαριστώ πάρα πολύ. 
(Χειροκροτήματα απο την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Συνασπισμού της Αριστεράς και της Προόδου, ο κ. Λαφαζάνης, έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Λόγω του ότι γίνεται μία επιτροπή, όπου πρέπει να είμαι, μου επετράπη -και ευχαριστώ πολύ- από την πλευρά του Κομμουνιστικού Κόμματος να προηγηθώ στη σχετική συζήτηση. 
ΠΡΟΕΔΡΕΥΩΝ (Κωνσταντίνος Γείτονας): Και για τη συμφωνία του Προεδρείου, κύριε συνάδελφε. 
ΠΑΝΑΓΙΩΤΗΣ ΛΑΦΑΖΑΝΗΣ: Οπωσδήποτε. Ευχαριστώ και το Προεδρείο. 
Κυρίες και κύριοι συνάδελφοι, κύριε Υπουργέ, ελέχθη προηγουμένως -και μάλλον σωστά- από την εισηγήτρια του ΠΑ.ΣΟ.Κ., την κ. Αρσένη, ότι λόγω των μεγάλων αλλαγών που συμβαίνουν στην κεφαλαιαγορά και των πρωτόγνωρων εμπειριών που υπάρχουν σ' αυτό το θέμα, ίσως να χρειάζονται συχνές αλλαγές στη σχετική νομοθεσία, προκειμένου να διασφαλίζονται θεμελιακά συμφέροντα της ελληνικής οικονομίας, της ανάπτυξης και των μικροεπενδυτών. 
Αυτό είναι αλήθεια, αλλά αυτή η αλήθεια είναι σχετική. Μετά την πάροδο τόσων χρόνων, που το ελληνικό χρηματιστήριο λειτουργεί, όταν έχουν συσσωρευθεί τόσες εμπειρίες, όταν μάλιστα έχουν συσσωρευθεί τόσο άγρια κερδοσκοπικά παιχνίδια εντός του χρηματιστηρίου, θα χρειαζόταν τώρα αυτήν τη στιγμή -πολύ νωρίτερα ίσως, αλλά, εν πάση περιπτώσει, έστω και τώραμία τομή από την πλευρά της Κυβέρνησης, έτσι ώστε να ανοίξει αυτό το θέμα της κεφαλαιαγοράς και να έλθει ένα νομοσχέδιο το οποίο να είναι τολμηρό, συνολικό και να μπορεί να καλύψει σύγχρονες ανάγκες, προκειμένου, όσο είναι δυνατόν, να αποτρέπονται κερδοσκοπικά παιχνίδια μέσα στο χρηματιστήριο, να εξασφαλίζεται η διαφάνεια και ο έλεγχος μέσα σε αυτό. 
Πολύ φοβάμαι όμως ότι με το σχετικό νομοσχέδιο που κατέθεσε η Κυβέρνηση δεν κάνει τίποτε από όλα αυτά. 'Εφερε ένα σπασμωδικό, ανεπαρκές, δειλό, άτολμο και αόριστο νομοσχέδιο, που δεν καλύπτει σε καμία περίπτωση αυτές τις ανάγκες που προανέφερα, ανάγκες που έχουν γίνει επιτακτικές. 
Θέλω να τονίσω ότι κατ' αυτόν τον τρόπο η Κυβέρνηση αναλαμβάνει και μία πολιτική ευθύνη για το μέλλον. Διότι είναι υπαρκτή και τεράστια η πολιτική ευθύνη που φέρει για το παρελθόν, για τα παιχνίδια που παίχθηκαν στο χρηματιστήριο. 
Επιτρέψτε μου να πω ότι τα τελευταία χρόνια, ιδιαίτερα τα δύο τελευταία, 1998-1999, υπό τα απαθή βλέμματα της Κυβέρνησης -με την ενθάρρυνσή της κιόλας, θα έλεγα- με την ενθάρρυνση και καθοδήγηση οικονομικών κέντρων μέσω του χρηματιστηρίου συνετελέσθη μία πρωτοφανής νόμιμη -εντός ή εκτός εισαγωγικών- ληστεία στο χρηματιστήριο, η οποία φούσκωσε τις τσέπες των μεγαλομετόχων και εταιρειών σε βάρος συνολικά της κοινωνίας. 
Μιλάμε για μια μεταφορά πλούτου από την κοινωνία προς τις εισηγμένες εταιρείες  σε μεγαλομετόχους που ξεπερνάει τα δεκάδες τρισεκατομμύρια, ποσά αμύθητα, ποσά ανυπολόγιστα θα έλεγα. Διότι όταν ο δείκτης ήταν στις 6.500 δεν αγόραζαν μόνο κάποιοι αλλά και κάποιοι πουλούσαν. Και αν κοιτάξει κανείς τα χαρτοφυλάκια των κυρίων μετόχων και των μεγαλομετόχων σε εκείνη τη φάση πώς εκτυλίσσοντο, τότε μπορεί να αντιληφθεί κάλλιστα το άγριο κερδοσκοπικό παιχνίδι που επαίζετο σε βάρος των μικροεπενδυτών, όταν όλοι έβλεπαν το δείκτη στη χρηματιστηριακή φούσκα να ανεβαίνει στις 6.500 περίπου μονάδες. 
Και μπροστά στο τότε αδιέξοδο η Κυβέρνηση επεχείρησε βεβιασμένα με έναν τρόπο εντελώς άκομψο να ρίξει το δείκτη με αθέμιτες παρεμβάσεις κυβερνητικών στελεχών και του διοικητή της Τράπεζας της Ελλάδος, με αποτέλεσμα μια βίαιη και απότομη καθίζηση μετά το Σεπτέμβριο, την οποία την πλήρωσαν και συνεχίζουν να την πληρώνουν σήμερα οι μικροεπενδυτές, όλοι αυτοί που εξαιτίας της χρηματιστηριακής φρενίτιδας συσσωρεύτηκαν στην πύλη της Σοφοκλέους πιστεύοντας ότι από τη μια μέρα στην άλλη βοηθούσης και της σχετικής προπαγάνδας θα μπορούν να γίνουν πλούσιοι και βαθύπλουτοι. 
Τα αποτελέσματα βέβαια είναι γνωστά από αυτήν τη χρηματιστηριακή καθίζηση που τη ζούμε. Εκατοντάδες  χιλιάδες κόσμος  έχει χάσει τις οικονομίες του, εκατοντάδες χιλιάδες κόσμος έχει δανεισθεί κιόλας, για να μπορέσει να τα βγάλει πέρα μετά αυτήν τη φρενήρη πτώση του δείκτη, ο οποίος ξεκίνησε από τις 6.500 το Σεπτέμβριο και σήμερα  είναι στα όρια των 4.000 μονάδων. 
Αντιμετωπίζουμε τώρα το άλλο φαινόμενο από την υπερφουσκωμένη χρηματιστηριακή ανάπτυξη, από αυτήν τη χρηματιστηριακή φούσκα που ζήσαμε το προηγούμενο διάστημα, να αντιμετωπίζουμε αυτήν την περίοδο φαινόμενα υποτιμητικής κερδοσκοπίας, φαινόμενα τα οποία δυστυχώς κατευθύνονται  και από κέντρα του εξωτερικού και έχουν εγχώριους συνενόχους. Και πολύ φοβάμαι ότι αν συνεχισθούν αυτά τα φαινόμενα της υποτιμητικής κερδοσκοπίας, δυστυχώς θα θρηνήσουν και άλλοι τα λεφτά τους από τη Σοφοκλέους. 
Και όλα αυτά γιατί; Διότι έχουμε μια Κυβέρνηση η οποία παραμένει απαθής απέναντι στην κατάσταση του χρηματιστηρίου. Ενθάρρυνε το δείκτη και τον παρουσίασε ως άνθηση της οικονομίας όταν ήταν ψηλά. Σήμερα σιωπά και συνένοχα παρακολουθεί μια κατάσταση εκ του μακρόθεν, χωρίς να μπορεί να παρεμβαίνει  και χωρίς να θέλει  να έχει ουσιαστικές  νομοθετικές παρεμβάσεις. 
'Εχουμε μια Επιτροπή Κεφαλαιαγοράς, η οποία δυστυχώς είναι ανύπαρκτη, δεν επιτελεί το έργο της, ακόμη και το έργο που της επιτρέπει η σχετική νομοθεσία και έχουμε και ένα διοικητικό συμβούλιο του Χρηματιστηρίου Αξιών Αθηνών, το οποίο παίζει το ρόλο του τροχονόμου. 
Σε αυτήν, λοιπόν, την απελπιστική κατάσταση έρχεται αυτό το νομοσχέδιο, υποτίθεται, για να διορθώσει κακώς κείμενες καταστάσεις. Φυσικά οι κακώς κείμενες καταστάσεις δεν οφείλονται στη μη ύπαρξη νομοθετικών πρωτοβουλιών ή νομοθετημάτων απλώς και μόνο, διότι νόμοι σχετικοί υπήρξαν, όχι αυτοί που θα έπρεπε φυσικά αλλά και αυτοί οι νόμοι δεν εφαρμόστηκαν. Δεν εφαρμόστηκαν ούτε από την Κυβέρνηση ούτε από την Επιτροπή Κεφαλαιαγοράς ούτε και από το διοικητικό συμβούλιο του Χρηματιστηρίου Αξιών Αθηνών, που έβλεπαν τις καταστάσεις, τα άγρια κερδοσκοπικά παιχνίδια να εκτυλίσσονται και αυτοί άφωνοι τα παρακολουθούσαν σηκώνοντας τα χέρια ψηλά. Επομένως δεν είναι θέμα μόνο νομοθεσίας, είναι θέμα και εφαρμογής της νομοθεσίας, δυνατότητας, ικανότητας και αποφασιστικότητας της Κυβέρνησης, της Επιτροπής Κεφαλαιαγοράς και του Δ.Σ. του Χρηματιστηρίου Αξιών Αθηνών, να παίξουν το ρόλο τους. 
Αλλά θα μιλήσω γιατί  δεν μπορούν να παίξουν το ρόλο τους αυτά τα όργανα όπως έχουν συντεθεί και με τον τρόπο που είναι δομημένα.  Φυσικά χρειαζόμαστε τη συμπλήρωση της νομοθεσίας μια νομοθεσία όπως είπα τολμηρή επί των θεμάτων της κεφαλαιαγοράς. 
Τι βλέπουμε όμως εδώ σχετικά με το νομοσχέδιο; 
Πρώτον, βλέπουμε να έρχεται η ανάγκη, όπως μας λέει το νομοσχέδιο στο άρθρο 1, να υπάρξει ένας κανονισμός συμπεριφοράς των επιχειρήσεων και των οργάνων διοίκησης των επιχειρήσεων, έτσι ώστε να προφυλάσσονται οι μέτοχοι, να προφυλάσσονται οι εταιρείες συνολικά, να προφυλάσσεται η κεφαλαιαγορά, να προφυλάσσεται το μέλλον και η προοπτική της ελληνικής οικονομίας. 
Γενικά δεν θα μπορούσε να διαφωνήσει κανείς με αυτήν την ιδέα για τον κανονισμό συμπεριφοράς, αλλά εδώ δεν βλέπουμε τίποτε δεσμευτικό που να οριοθετεί τι είναι αυτός ο κανονισμός συμπεριφοράς, τι θα περιέχει, ποιες είναι οι δεσμεύσεις, ποιες είναι οι υποχρεώσεις. Μας πετάει η Κυβέρνηση με αυτό το νομοσχέδιο ένα βαρύγδουπο τίτλο και και μ'αυτόν έρχεται -υποτίθεται- να καλύψει ένα νομοθετικό κενό. Ποιος θα τον φτιάξει αυτόν τον κανονισμό συμπεριφοράς των επιχειρήσεων; Υποτίθεται ότι θα τον φτιάξει η Επιτροπή Κεφαλαιαγοράς και αυτό λέει το νομοσχέδιο. Αλλά αυτή είναι η δουλειά της Επιτροπής Κεφαλαιαγοράς, να νομοθετεί; Η Βουλή τότε τι ρόλο παίζει εδώ; Η Επιτροπή Κεφαλαιαγοράς θα καταρτίσει ερήμην της Βουλής χωρίς καν αναφορά σε πλαίσιο νόμου, χωρίς καν αναφορά σε προεδρικό διάταγμα, έναν κανονισμό συμπεριφοράς άγνωστο "χ"; Δεν θέλω να αμφισβητήσω εδώ προθέσεις, μπορεί να λέει αυτός ο κανονισμός συμπεριφοράς θαυμάσια πράγματα, αλλά μπορεί να μη λέει και τίποτα. Μπορεί να είναι πολύ καλός, αλλά μπορεί να είναι και ένας διακοσμητικός κανονισμός που δεν μπορεί να παίξει το ρόλο του. Εμείς τι κρίνουμε εδώ; Εξουσιοδοτούμε απλώς την Επιτροπή Κεφαλαιαγοράς να νομοθετήσει την ώρα που η Βουλή έπρεπε να έχει αυτόν το ρόλο; 
Το δεύτερο θέμα που θέλω να θίξω: Σωστά ως αντίληψη το νομοσχέδιο προσπαθεί να θέσει ένα θέμα προαναγγελίας από την πλευρά των κυρίως μετόχων ή των μεγαλομετόχων, όταν αυτοί θέλουν να διαθέσουν σημαντικά ποσοστά από το μετοχικό τους κεφάλαιο ή σημαντικά δικαιώματα ψήφου. Και είναι πράγματι υπαρκτή αυτή η ανάγκη της αναγγελίας αν λάβουμε υπόψη τι έχει γίνει στο προηγούμενο διάστημα από τους κυρίους μετόχους και τους μεγαλομετόχους και πώς παίξανε με τη μετοχή τους κερδοσκοπικά παιχνίδια προκειμένου να θησαυρίζουν. Αλλά εδώ το ερώτημα είναι τι εμείς θα εγκρίνουμε. Μια γενική προαναγγελία χωρίς να υπάρχει δέσμευση πότε θα είναι αυτή η προαναγγελία και τι θα γίνει μ'αυτήν την προαναγγελία, πώς θα ελέγχεται η άσκηση της δέσμευσης για την προαναγγελία, ποιος θα την κάνει, σε τι ποσοστό θεωρείται ότι πρέπει να προαναγγέλλει ο κύριος μέτοχος ή ο μεγαλομέτοχος; Και εδώ υπάρχει μια φοβερή αοριστία. Και πάλι σ'αυτό το θέμα μπορεί να πει κανείς ότι λέγονται τα πάντα αλλά δεν λέγεται και τίποτε. Και αυτό παραπέμπεται στην Επιτροπή Κεφαλαιαγοράς και θα το δούμε και εμείς όταν αυτή θα το αποφασίσει, αλλά η Βουλή εδώ το ψηφίζει κάνοντας εν λευκώ εξουσιοδότηση. 
Το μέγα θέμα φυσικά, το οποίο έχει προκύψει το τελευταίο διάστημα σχετικά με το χρηματιστήριο, είναι οι αυξήσεις μετοχικών κεφαλαίων που έχουν γίνει. Μιλάμε για τεράστιες αυξήσεις μετοχικών κεφαλαίων, για μια τεράστια άντληση κεφαλαίων από τους μικροεπενδυτές, από την κοινωνία. Τα τελευταία χρόνια, σύμφωνα με υπολογισμούς, μιλάμε για άντληση κεφαλαίων που αγγίζουν το όριο των έξι τρισεκατομμυρίων δραχμών, να μην πω ότι είναι και παραπάνω. Και το ερώτημα που γεννιέται είναι πού πήγαν αυτά τα χρήματα. 
Αν τα χρήματα αυτά είχαν πάει σε επενδύσεις, όπως έπρεπε να πάνε, με βάση το σκοπό που αντλήθηκαν, τότε το επενδυτικό και αναπτυξιακό τοπίο στην Ελλάδα ασφαλώς θα είχε αλλάξει και θα είχε αλλάξει ριζικά.  Φανταστείτε έξι τρισεκατομμύρια επενδύσεις από ιδιωτικές επιχειρήσεις και τι θα είχε συμβεί σ'αυτήν τη χώρα. Προφανώς δεν πήγαν σε επενδύσεις. Πού πήγαν τα χρήματα; Ουδείς έχει ελέγξει. Δεν υπήρχε κανένας απολύτως έλεγχος. Και έχουμε φαινόμενα τραγικά. 'Εχουμε φαινόμενο βιομηχανικής επιχείρησης -που δεν είναι το μόνο- η οποία έκανε αύξηση του μετοχικού κεφαλαίου της το 1999 και παρουσιάζει κέρδη στον ισολογισμό της από τη βιομηχανική της δραστηριότητας ύψους επτά εκατομμυρίων και κέρδη από τη χρηματιστηριακή της δραστηριότητα δέκα δισεκατομμυρίων πεντακοσίων εκατομμυρίων! 
Ορίστε πού πηγαίνουν τα λεφτά των υπεραντλήσεων του μετοχικού κεφαλαίου χωρίς κανέναν έλεγχο και χωρίς καμία φροντίδα για το πού κατευθύνονται. Βιομηχανικές επιχειρήσεις αντλούν κεφάλαια από το χρηματιστήριο και μετατρέπονται, εμπαίζοντας τους μικροεπενδυτές, από βιομηχανικές σε χρηματιστηριακές  προκειμένου να αποφέρουν στην επιχείρηση τεράστια κέρδη και φυσικά και στους μετόχους τους. Αλλά από κει και πέρα αυτός είναι ο σκοπός των αυξήσεων του μετοχικού κεφαλαίου, να ανακυκλώνονται και να παίζονται διά των αυξήσεων αυτών κερδοσκοπικά άγρια παιχνίδια χρηματιστηριακού τύπου κι έτσι αντί για ανάπτυξη να έχουμε μετατροπή των επιχειρήσεων και συνολικά της οικονομίας από επενδυτική παραγωγική και αναπτυξιακή σε χρηματιστηριακή οικονομία; 'Οταν ρωτήθηκε εδώ ο πρόεδρος της Επιτροπής Κεφαλαιαγοράς και ο πρόεδρος του Δ.Σ. του Χρηματιστηρίου Αξιών Αθηνών για τέτοια θέματα, μας  παρέπεμψαν στην αγορά. Λυπάμαι πάρα πολύ, αλλά αν πάμε έτσι κι όλα τα παραπέμπουμε στην αγορά και δεν μπορούν να κάνουν τίποτα, είτε η Κυβέρνηση είτε τα αρμόδια ελεγκτικά και εποπτικά όργανα, τότε η αγορά αυτή θα καταπιεί την οικονομία. Η αγορά αυτή θα διασπαθίσει συνολικά το δημόσιο χρήμα και θα καταστρέψει και την ίδια τη δυνατότητα του χρηματιστηρίου να παίξει ένα στοιχειώδη αναπτυξιακό ρόλο. Δυστυχώς, όμως, εκεί κατευθύνονται τα πράγματα και στο νομοσχέδιο δεν υπάρχουν ρυθμίσεις επ' αυτών. Οι ρυθμίσεις που υπονοούνται, δεν έχουν δεσμεύσεις, δεν συμπληρώνονται από συγκεκριμένες υποχρεώσεις. Κάποιες προθέσεις ιχνηλατούνται, χωρίς όμως να τοποθετούνται εδώ ρητά, κατηγορηματικά μέτρα, με τα οποία μπορούν να ελεγχθούν τέτοιου είδους άγριες καταστάσεις. 
Οι προτάσεις -ίσως να μην προλάβω- είναι πάρα πολλές. Το πρώτο και κύριο που πρέπει να αλλάξει, κυρίες και κύριοι συνάδελφοι, είναι η ίδια η Επιτροπή της Κεφαλαιαγοράς, ο χαρακτήρας και η δομή της. Δεν μπορούμε να συνεχίσουμε να μιλάμε για Επιτροπή Κεφαλαιαγοράς που θέλει να παίξει έναν ουσιώδη ρόλο, όταν είναι νομικό πρόσωπο δημόσιου δικαίου. Η Επιτροπή Κεφαλαιαγοράς πρέπει να είναι ανεξάρτητη αρχή και μάλιστα όχι σαν κι αυτές που φυτρώνουν σαν μανιτάρια τελευταία σ' αυτήν τη χώρα, οι οποίες είναι διορισμένες από την Κυβέρνηση και επομένως εξαρτημένες απ' αυτήν.  Αυτό σημαίνει ότι θα ορίζεται με ευρεία συναίνεση από τη Βουλή, που θα είναι τουλάχιστον των 2/3, ώστε να εξασφαλίζεται ο υπερκομματικός χαρακτήρας αυτών των ανεξάρτητων επιτροπών και ιδιαίτερα της Επιτροπής Κεφαλαιαγοράς. Πρέπει να αλλάξει η σύνθεσή της. Δεν είναι δυνατόν να βλέπουμε στη σύνθεση της Επιτροπής Κεφαλαιαγοράς το σύνδεσμο Ελλήνων Βιομηχάνων, την 'Ενωση Ελληνικών Τραπεζών, τους θεσμικούς επενδυτές, όλα τα όργανα της ιδιωτικής πρωτοβουλίας. Δηλαδή, σε τελευταία ανάλυση, αυτοί που πρέπει να ελεγχθούν, θα είναι ταυτόχρονα και ελέγχοντες και θα επηρεάζουν τις αποφάσεις της κεφαλαιαγοράς. Κατ' αυτόν τον τρόπο δεν θα έχουμε έλεγχο, όποια και όσα νομοθετήματα και αν κάνουμε. Αυτός ο έλεγχος θα ναρκοθετείται από την ίδια τη σύνθεση και το ρόλο της επιτροπής, θα ναρκοθετείται από κυβερνητικές πολιτικές σκοπιμότητες και από σκοπιμότητες επιχειρηματικών συμφερόντων. 
Δεν θα προλάβω να αναφερθώ σε άλλες προτάσεις, αλλά θα μου δοθεί η ευκαιρία να τις αναπτύξω και αφορούν την αναμόρφωση της κεφαλαιαγοράς στην κατεύθυνση της διαφάνειας και του ελέγχου. 
Θέλω να αναφερθώ, κυρίες και κύριοι συνάδελφοι, και σ' ένα άλλο θέμα, το οποίο είναι πάρα πολύ σοβαρό κατά τη γνώμη μου και δεν μπορεί να περάσει απαρατήρητο από τη σχετική συζήτηση. Βλέπω στο νομοσχέδιο -και το έθιξα και στην επιτροπή- ότι στο άρθρο 21 γίνεται ένα σκανδαλώδες πραξικόπημα. Και επιτρέψτε μου αυτήν τη φράση, γιατί την εννοώ. Ενώ είναι ένα νομοσχέδιο για την κεφαλαιαγορά και για άλλες διατάξεις, ξαφνικά με το άρθρο 21 έρχεται μία διάταξη, όπου στην ουσία ιδιωτικοποιεί πλήρως η δημόσια ακίνητη περιουσία. Και αναφέρομαι στη δημόσια ακίνητη περιουσία του Υπουργείου Οικονομικών. 
Τι κάνει το άρθρο 21. Καταργεί τις σχετικές διατάξεις του αντίστοιχου νόμου του 1979 -που, αν θυμάμαι καλά, τον είχε φέρει προς ψήφιση ο αείμνηστος Κανελλόπουλος- οι οποίες έλεγαν ότι εφόσον η Κτηματική Εταιρεία του Δημοσίου συμβάλλεται με ιδιωτική εταιρεία και της παραχωρεί δημόσια ακίνητη περιουσία, τότε η σχετική εταιρεία που διαμορφώνεται με ιδιώτες είναι υπό τον έλεγχο του δημοσίου και της Κτηματικής Εταιρείας κατά 51%. 
Φεύγει τώρα αυτό το 51% και δίνεται η δυνατότητα στην ΚΕΔ να δίνει φιλέτα της δημόσιας ακίνητης περιουσίας σε εταιρείες όπου ο έλεγχος των ιδιωτών είναι καταπλειοψηφικός. Και μάλιστα αυτές οι εταιρείες μπορεί να κάνουν οποιαδήποτε χρήση της γης, ακόμα και χρηματιστηριακή κερδοσκοπία επί της γης. 
Δεν αντιλαμβάνομαι πού το πάει η Κυβέρνηση με αυτό το άρθρο. Αυτή η μανία των ιδιωτικοποιήσεων θα φθάσει πλέον και στην ακίνητη δημόσια περιουσία; Καλά, μέχρι σήμερα μας έλεγαν ότι μια δημόσια επιχείρηση  είναι αναχρονιστική, πεπαλαιωμένη, έχει τα χίλια μύρια όσα προβλήματα και όλα αυτά προκειμένου να την περάσουν στον ιδιωτικό τομέα. Αλλά εδώ, εάν πρόκειται για αξιοποίηση και εκμετάλλευση ακίνητης περιουσίας, το δημόσιο δεν έχει τη δυνατότητα να το πράξει και να το πράξει επωφελώς για το δημόσιο συμφέρον και τον ελληνικό λαό; Πρέπει να παραχωρήσει στον ιδιώτη κατά αποκλειστικότητα τον έλεγχο; 
Εδώ θέλω να μας πει ο κύριος Υπουργός -και να μας καταθέσει τα σχετικά έγγραφα- το εξής: 'Οταν μιλάμε για ακίνητη περιουσία του δημοσίου υπό τον έλεγχο του Υπουργείου Οικονομικών, για τι μιλάμε; Ποια είναι τα σχετικά στοιχεία; 
Εδώ, σύμφωνα με κάποιες έρευνες που έχουν γίνει, μιλάμε για δυόμισι εκατομμύρια στρέμματα. Και δεν μιλάμε γενικά για στρέμματα, αλλά για μεγάλα φιλέτα τρομακτικής και ανυπολόγιστης αξίας. Μιλάμε για το ΣΕΔΕΣ της Θεσσαλονίκης, μιλάμε για το αεροδρόμιο του Ελληνικού, μιλάμε για τη βάση της Νέας Μάκρης, για τη βάση των Γουρνών, μιλάμε για δημόσια περιουσία, η οποία αν αναξιοποιηθεί  από το δημόσιο και δεν παραχωρείται -και δίνεται η δυνατότητα να παραχωρηθεί με αυτό το άρθρο στους ιδιώτες θα είχε τεράστια σημασία για τα δημόσια έσοδα και θα μπορούσαν με βάση αυτό να γίνουν πάρα πολλές κοινωνικές λειτουργίες. 
Εδώ, λοιπόν, την παραχωρείτε και την παραχωρείτε εν ψυχρώ και αυτό αντί να το φέρετε σαν νομοσχέδιο, το φέρνετε σε ένα άρθρο στο νομοσχέδιο της κεφαλαιαγοράς. Στην κεφαλαιαγορά πηγαίνει η δημόσια ακίνητη περιουσία; 
Λυπάμαι πάρα πολύ, αλλά αυτή η διάταξη είναι απολύτως απαράδεκτη. Σε λίγα χρόνια θα χαθεί η δημόσια ακίνητη περιουσία και θα έχουν επωφεληθεί από αυτήν ολίγοι αετονύχηδες, κάτι το οποίο ήδη έχει ξεκινήσει, αλλά πολύ φοβάμαι ότι θα πάρει αλματώδεις διαστάσεις το επόμενο διάστημα. 
Για τους παραπάνω λόγους, λοιπόν, ασφαλώς καταψηφίζουμε το νομοσχέδιο επί της αρχής. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, το συγκεκριμένο νομοσχέδιο που έρχεται από την Κυβέρνηση, χωρίζεται σε τρία συγκεκριμένα κεφάλαια, τα οποία, κατά τη γνώμη μας, θα μπορούσαν να είναι ξεχωριστά νομοσχέδια. 'Ετσι έχουμε ένα συγκεκριμένο πολυνομοσχέδιο, που κατά βάση -όπως υποστηρίξαμε και στην επιτροπή-έρχεται με ευνοϊκές ρυθμίσεις υπέρ του κεφαλαίου. 
Συγκεκριμένα για το κεφάλαιο Α', που περιλαμβάνει τα άρθρα 1 μέχρι 12, οι διατάξεις που αφορούν την κεφαλαιαγορά πιστεύουμε ότι υπηρετούν την προσαρμογή της λειτουργίας του χρηματιστηρίου και της Επιτροπής Κεφαλαιαγοράς, σε σχέση και με τις ανάγκες που προέκυψαν από τη διεύρυνση της χρηματιστηριακής αγοράς και από τη γενικότερη μεγέθυνσή της και ιδίως η εναρμόνισή της με τις χρηματιστηριακές αγορές της Ευρωπαϊκής 'Ενωσης. 
Οι διατάξεις μπορεί να έχουν ένα συγκεκριμένο τεχνοκρατικό χαρακτήρα, με κύριο χαρακτηριστικό τη δήθεν ενίσχυση του εποπτικού ελεγκτικού ρόλου της Επιτροπής Κεφαλαιαγοράς και ρυθμίσεις, όπως το άρθρο 7, που αφορούν την εποπτεία ανώνυμων χρηματιστηριακών εταιρειών, εταιρειών παροχών επενδυτικών υπηρεσιών και εταιρειών λήψης και διαβίβασης εντολών, αλλά προβλέπει και την απαλλαγή αστικής ευθύνης των μελών του διοικητικού συμβουλίου του χρηματιστηρίου και του προϊσταμένου της διεύθυνσης πιστωτικών και δημοσιονομικών υποθέσεων του ΥΠΕΘΟ. 
Τα όποια, λοιπόν, χαρακτηριστικά ενίσχυσης της διαφάνειας εποπτικού ελέγχου και κυρώσεων έχουν το χαρακτήρα αντιμετώπισης της λειτουργικής ρύθμισης της επιτροπής και του διοικητικού συμβουλίου του χρηματιστηρίου. 
Είναι προσαρμογές που έρχονται να εξορθολογίσουν τη λειτουργία της πρωτογενούς αγοράς των τίτλων, οι οποίες όμως καμιά σχέση δεν έχουν με την προστασία των μικροεπενδυτών. 
Η Επιτροπή Κεφαλαιαγοράς και το διοικητικό συμβούλιο του χρηματιστηρίου δεν ασκούν ουσιαστικό έλεγχο στις εταιρείες. Ο έλεγχος που γίνεται, εξαντλείται στην έκδοση των ενημερωτικών δελτίων των εταιρειών. 
Για το αν όσα αναφέρει το δελτίο είναι αληθινά στοιχεία, δεν έχουν δικαίωμα ελέγχου. 
'Ετσι, δεν μπορούν να ελέγξουν πού πηγαίνουν οι αυξήσεις του μετοχικού κεφαλαίου, που για το 1999 ήταν 2,3 τρισεκατομμύρια δραχμές. Και αυτό το παραδέχθηκε στην ερώτησή μας και ο κ. Θωμαδάκης. Δηλαδή δεν υπάρχει ουσιαστικός έλεγχος από την επιτροπή στις εταιρείες. 
Κυρίες και κύριοι συνάδελφοι, για την Κυβέρνηση του ΠΑΣΟΚ και τη Νέα Δημοκρατία και εν μέρει βέβαια για το Συνασπισμό, που θέτει μόνο θεσμικές αλλαγές, το χρηματιστήριο είναι μοχλός ανάπτυξης, μέσα από το οποίο επιτυγχάνονται οι επενδύσεις και μέσα από τις επενδύσεις επιτυγχάνεται η ανάπτυξη και συγχρόνως δημιουργούνται θέσεις εργασίας με παράλληλη μείωση της ανεργίας. 
Είναι όμως έτσι τα πράγματα; Είναι το χρηματιστήριο μοχλός ανάπτυξης; Για μας το χρηματιστήριο είναι ένας μηχανισμός συγκέντρωσης και συγκεντροποίησης του κεφαλαίου. Η λειτουργία του είτε με την άμεση κρατική επέμβαση είτε με ανοιχτή ή συγκαλυμμένη παρέμβαση αυτών που κατέχουν τα ισχυρά πακέτα, κινείται πάντα στη βάση του νόμου του καπιταλιστικού ανταγωνισμού. Είναι δηλαδή η νομοτέλεια, το μεγάλο ψάρι να τρώει το μικρό. 
Αυτή η διαπίστωση γίνεται πιο καθαρά αντιληπτή, όταν υπάρχουν συνθήκες γενικής πτώσης των τιμών και συνθήκες χρηματιστηριακού κραχ. Αξίζει σ' αυτό το σημείο να αναφέρουμε τι είχε γίνει σε κράτη της Νοτιοανατολικής Ασίας, όπως παραδείγματος χάρη στη Νότια Κορέα και σε άλλες χώρες, της Λατινικής Αμερικής, που πολλοί ισχυρίζονται ότι ήταν ανθούσες οικονομίες, αλλά και σε αναπτυγμένες καπιταλιστικές χώρες, όπως η Ιαπωνία, όπου μέσα από συγκεκριμένα παιχνίδια μεγάλων επενδυτών υπήρξε οικονομική καταστροφή σε βάρος των εργαζομένων λαών. Και είναι γνωστό ότι και εργοστάσια είχαν κλείσει και κατά χιλιάδες οι εργάτες πετάχτηκαν στο δρόμο. 
Γι' αυτό η συγκυριακή κερδοφορία μικροεπενδυτών σε συνθήκες ανόδου είναι για μας σαπροφυτική. Για το μεγαλύτερο μέρος των επενδυτών είναι προκαθορισμένη η ημερομηνία, που θα χάσουν όχι μόνο τα τυχόν κέρδη που έχουν, αλλά και πολύ μεγάλο μέρος από το κεφάλαιό τους. 
Η μετοχή ως τίτλος ιδιοκτησίας με δόσεις πάνω στην υπεραξία που θα πραγματοποιήσει το επενδεδυμένο κεφάλαιο στην παραγωγή, είναι πηγή κερδοσκοπίας της διαμόρφωσης πλασματικού κεφαλαίου. 'Ετσι η κερδοσκοπία που διαμορφώνεται στη βάση της αγοραπωλησίας μετοχών και των αυξομειώσεων των τιμών των χρηματιστηριακών αξιών, είναι φαινόμενο της λειτουργίας του καπιταλιστικού συστήματος στη σφαίρα της κυκλοφορίας του κεφαλαίου.  Σχετίζεται δηλαδή με τους νόμους της λειτουργίας της καπιταλιστικής αναπαραγωγής και σχετίζεται με το νόμο της υπεραξίας. 
'Ετσι, λοιπόν, η θεοποίηση του χρηματιστηρίου και από την Κυβέρνηση και από τη Νέα Δημοκρατία αποδεικνύεται ότι είναι αποπροσανατολιστική για τους μικροεπενδυτές, που έζησαν οδυνηρές μέρες στην κρίση του Σεπτέμβρη του 1999. Μάλιστα, πριν από την κρίση, ο καθένας για τα δικά του πολιτικά οφέλη ήθελε να οικειοποιηθεί την άνοδο του χρηματιστηρίου. 
Το ΠΑΣΟΚ, σαν Κυβέρνηση, την πρόβαλε σαν δικό της έργο, η δε Νέα Δημοκρατία, μετά τις ευρωεκλογές, σαν πρώτο κόμμα προσπάθησε να την οικειοποιηθεί σαν εν δυνάμει πολιτική δύναμη μπροστά στην εξουσία. Μετά βέβαια την κρίση και ο ένας κατηγορούσε τον άλλον. Ο δε Συνασπισμός πρότεινε θεσμικές αλλαγές για τη λειτουργία του, νομίζοντας ότι οι θεσμικές αλλαγές είναι εκείνες που μπορούν να προστατεύσουν τους μικροεπενδυτές από έναν τέτοιο μηχανισμό, που για μας είναι ξεκάθαρο ότι συσσωρεύει πλούτη για τους λίγους. 
Εκείνη την κρίση όμως την πλήρωσαν και την πληρώνουν οι μικροεπενδυτές, που στράφηκαν όχι τυχαία προς το χρηματιστήριο, αφού σ' αυτό συνετέλεσαν πολλοί παράγοντες της κυβερνητικής πολιτικής, δηλαδή η σημαντική μείωση του επιτοκίου αποταμιεύσεων του Ταμιευτηρίου και αποδόσεων κρατικών ομολόγων, η ευνοϊκή πολιτική για την είσοδο επιχειρήσεων στο χρηματιστήριο και άλλα. 
Στις πλάτες των μικροεπενδυτών παίζεται ένα πολιτικό παιχνίδι με οικονομικές και κοινωνικές συνέπειες, συνέπειες που είναι γνωστές σε όλους, όπως γνωστά είναι σε όλους και τα τρισεκατομμύρια των υπερκερδών της πλουτοκρατίας. 
Αξίζει επίσης να αναφέρουμε κι άλλα δύο γεγονότα που αποδεικνύουν τα όσα αναφέρουμε: ότι δηλαδή η λειτουργία του χρηματιστηρίου και λόγω διαφόρων άλλων παραγόντων μπορεί να παρουσιάσει φαινόμενα μείωσης και αύξησης. 'Ετσι αναφέρω, παραδείγματος χάρη, την "Μorgan Stanley", η οποία είχε ανακοινώσει πριν από λίγο ότι είναι υπερτιμημένες οι τιμές των  μετοχών στο ελληνικό χρηματιστήριο και ακολούθησε μια συγκεκριμένη πτώση.  Και για μας, βέβαια, υπάρχει αυτό το ενδεχόμενο, να είναι υπερτιμημένες οι μετοχές στο ελληνικό χρηματιστήριο. 
Και δεύτερον, από την ημέρα που αποφασίστηκε η είσοδός μας στην ΟΝΕ έχουμε μία συνεχή, καθημερινή μείωση των τιμών του χρηματιστηρίου. Αποδεικνύεται δηλαδή ότι παρά τους όποιους πανηγυρισμούς και τις φιέστες της ελληνικής Κυβέρνησης για μία ισχυρή οικονομία, που σε πολλές περιπτώσεις στο παρελθόν την ταύτισε με την άνοδο του χρηματιστηρίου, το χρηματιστήριο, αυτός ο ναός που μεταβιβάζει από τις λαϊκές αποταμιεύσεις τρομερά κέρδη στην πλουτοκρατία, έχει τους δικούς του νόμους λειτουργίας που δεν είναι τίποτα άλλο παρά η εξυπηρέτηση αυτής της πλουτοκρατίας. 
Αν υπολογίσουμε, βέβαια, και τις μειώσεις των αμοιβαίων κεφαλαίων και των υπόλοιπων προϊόντων της κεφαλαιαγοράς, τότε οι μικροεπενδυτές είναι οι μόνιμα χαμένοι και οι μεγαλοεπενδυτές, θεσμικοί αυτοί είναι που κερδοσκοπούν μόνιμα. 
Γι' αυτό οι αναδιαρθρώσεις της χρηματιστηριακής αγοράς, όσες έγιναν και όσες θα γίνουν, έχουν ένα στόχο: Να ενισχυθεί η λειτουργία της ως μηχανισμός προώθησης των γενικότερων καπιταλιστικών αναδιαρθρώσεων, δηλαδή ιδιωτικοποιήσεις, εξαγορές, συγχωνεύσεις, γενικότερα συγκεντρωποίηση του κεφαλαίου. Και σ' αυτό το σημείο, ο εκπρόσωπος της Νέας Δημοκρατίας μπορούμε να πούμε ότι έκανε ακόμα ένα βήμα πιο μπροστά και ζητάει τα πάντα να ξεπουληθούν στο βωμό της αύξησης των κερδών του μεγάλου κεφαλαίου, ντόπιου και ξένου. 
Πιστεύουμε ότι όλα αυτά εκσυγχρονίζουν ως μηχανισμός προσέλκυσης της λαϊκής αποταμίευσης για τη μετατροπή της σε κεφάλαια επιχειρήσεων και σε ενίσχυση πάντα του μεγάλου κεφαλαίου. Τα όσα, λοιπόν, αναφέρει το σχέδιο νόμου για την ίση μεταχείριση των μετόχων δεν είναι και τόσο ίση δεδομένου ότι οι μικρομέτοχοι επενδυτές δεν έχουν και ούτε μπορούν να έχουν μια σαφή εικόνα της χρηματοοικονομικής κατάστασης των εισηγμένων εταιρειών, αλλά και εκείνων που θέλουν να εισαχθούν στο χρηματιστήριο. 
Η κατάσταση μιας επιχείρησης δεν φαίνεται μόνο από την χρηματοοικονομική της κατάσταση, αλλά και από την παραγωγική οικονομική της κατάσταση, για την οποία δεν γίνεται λόγος στο σχέδιο νόμου. 
Υπάρχει, ίσως, συνταγματικό πρόβλημα με την έκδοση κανονισμού συμπεριφοράς των εταιρειών, όμως το πρόβλημα είναι βαθιά πολιτικό και σαν τέτοιο το βλέπουμε. Το ότι δεν γνωρίζει η Βουλή το περιεχόμενο αυτού του Κανονισμού είναι ένα ζήτημα. Από εκεί και μετά όμως ο καθένας μπορεί να βγάλει τα συμπεράσματά του ότι αυτή η επιτροπή, η διορισμένη επιτροπή της οποίας το διοικητικό συμβούλιο αποτελείται από ανθρώπους που θα έπρεπε να ελέγχονται από μία ανεξάρτητη επιτροπή, καταλαβαίνετε ότι γι' αυτό και δεν υπάρχει ο ουσιαστικός έλεγχος. 
'Ετσι, λοιπόν, η έκδοση του κανονισμού συμπεριφοράς των εταιρειών, η προαναγγελία απόκτησης ή διάθεσης ορισμένων σημαντικών ποσοστών μετοχικού κεφαλαίου κλπ. είναι μέτρα διαφάνειας, που όμως δεν αφορούν τους όρους συναλλαγής των μικροεπενδυτών, αλλά όλους τους όρους συναλλαγής μεγάλων επενδυτών, ντόπιων και ξένων θεσμικών. 
Γι' αυτό θεωρούμε ότι είναι πρόκληση η επίκληση των προστίμων από ένα μέχρι διακόσια εκατομμύρια, όπως λέει μέσα το σχέδιο νόμου, όταν όλοι γνωρίζουμε ότι αυτοί κερδίζουν δεκάδες και εκατοντάδες δισεκατομμύρια από την αύξηση του μετοχικού τους κεφαλαίου. 
'Αλλωστε, η ύπαρξη και η κατοχύρωση του χρηματιστηριακού απορρήτου και της εμπιστευτικής πληροφορίας, όπως αναφέρει το άρθρο 3, παράγραφος 3 αποδεικνύει τα όρια της διαφάνειας που εξυπηρετούν συμφέροντα μεγαλοεπενδυτών και θεσμικών. Γιατί γνωρίζουμε τη σχέση που υπάρχει μεταξύ των μεγαλοεπενδυτών και της Επιτροπής Κεφαλαιαγοράς, αλλά και του διοικητικού συμβουλίου του χρηματιστηρίου. 
Το ρόλο, τη σχέση της Επιτροπής Κεφαλαιαγοράς με το μεγάλο κεφάλαιο αποδεικνύει βέβαια και η διαδικασία εφαρμογής και διορισμού των έξι μελών του διοικητικού συμβουλίου, όπως προείπα, που εκλέγονται από έναν κατάλογο δεκαοκτώ υποψηφίων, ο οποίος υποβάλλεται, βέβαια, από κοινού από την Τράπεζα Ελλάδας, το διοικητικό συμβούλιο του χρηματιστηρίου, την 'Ενωση Θεσμικών Επενδυτών, το Σύνδεσμο Ελληνικών Βιομηχανιών, το Σύνδεσμο Μελών Χρηματιστηρίου Αξιών Αθηνών, την 'Ενωση Ελληνικών Τραπεζών και διορίζονται από τον Υπουργό Εθνικής Οικονομίας. 
Δηλαδή, η πλειοψηφία του αποτελείται από αυτούς, τους οποίους καλούνται αυτά τα ελεγκτικά όργανα να ελέγξουν. 
Στη συνέχεια έρχομαι στο κεφάλαιο Β', που περιλαμβάνει τα άρθρα 13 μέχρι 26, όπου θα επισημαίνω ορισμένα σημεία για να αιτιολογήσω ότι και σε αυτό το κεφάλαιο υπάρχουν συγκεκριμένες ρυθμίσεις υπέρ του κεφαλαίου, όπως είναι η απαλλαγή από το φόρο των συναλλαγών του επενδυτικού χρυσού, σύμφωνα με το άρθρο 16. Είναι μία εναρμόνιση προς το Κοινοτικό Δίκαιο και έχει χαρακτήρα φοροαπαλλαγής των μεγαλοεπενδυτών. Συνδυάζεται δε και με την ψήφιση του ν. 2791/99, με τον οποίο θεσμοθετείται η απελευθέρωση της συναλλαγής του χρυσού, η οποία μέχρι πρότινος ήταν αποκλειστικό προνόμιο της Τράπεζας της Ελλάδας. 
Με την αλλαγή του φορολογικού καθεστώτος των εσόδων της "OLYMPIC CATERING" μειώνει την οικονομική εικόνα της εταιρείας, απαξιώνεται, ώστε να αποδοθεί στα ιδιωτικά συμφέροντα με ευνοϊκά γι' αυτά αποτελέσματα, όπως άλλωστε έγινε και γίνεται με την "Ολυμπιακή" και είναι γνωστά  τα αποτελέσματα με την ξένη εταιρεία, με τον κ. Λιντς, ο οποίος ήρθε να σώσει την "Ολυμπιακή", αλλά βέβαια μπήκε μερικά δισεκατομμύρια μέσα σε βάρος του ελληνικού λαού. 
Επίσης θεσμοθετεί το ρόλο της ΚΕΔ να ιδρύει ανώνυμες εταιρείες με άλλα φυσικά ή νομικά πρόσωπα δημοσίου δικαίου ή ιδιωτικού δικαίου και με την Τοπική Αυτοδιοίκηση, χωρίς κατ' ανάγκην πλέον να έχει και την πλειοψηφία των μετοχών, όπως και να ιδρύει θυγατρικές εταιρείες διαχείρισης αμοιβαίων κεφαλαίων ακίνητης περιουσίας και εταιρείες επενδύσεων. Δηλαδή βλέπουμε ότι γίνεται μία σταδιακή ιδιωτικοποίηση της συγκεκριμένης κτηματικής εταιρείας και μέσω αυτής βλέπουμε και παρατηρούμε ότι προγραμματίζεται το ξεπούλημα της δημόσιας περιουσίας. 
Στο σημείο αυτό θέλω να σταθώ στην εταιρεία που μπορεί να ιδρύει η ΚΕΔ με τους ΟΤΑ. Είναι ένα σημαντικό σημείο, γιατί είναι γνωστό ότι η Τοπική Αυτοδιοίκηση σήμερα δεν καλείται απλώς να υιοθετήσει μορφές διαχείρισης με κριτήρια την επιχειρηματικότητα, την εμπορευματοποίηση, την κερδοφορία και τον ανταγωνισμό, αλλά της επιβάλλεται η εφαρμογή των  νόμων της αγοράς, η ιδιωτικοποίηση της υπηρεσιών της και η αποδοτικότητα. Και βέβαια μέσα σε αυτό το περιβάλλον συνδυάζεται πάντα με το μεγάλο κεφάλαιο. 
Με το άρθρο 22 ευνοείται η χρήση πετρελαίου θέρμανσης με μειωμένο ειδικό φόρο κατανάλωσης από αθλητικές εγκαταστάσεις και στα ιδιωτικά νοσοκομεία. Με δεδομένο σήμερα το ιδιοκτησιακό καθεστώς αυτών των αθλητικών εγκαταστάσεων -υπάρχουν δηλαδή κεφαλαιοκράτες που ελέγχουν τέτοιες εγκαταστάσεις- υπάρχει κίνδυνος για λαθρεμπόριο. Αυτή η διάταξη δηλαδή που έρχεται και επανέρχεται, προκειμένου να μην πληρώσουν ποτέ αυτοί οι οποίοι παρανομούν. Μάλιστα σταματούν και οι διώξεις, που έγιναν για παραπτώματα τέτοιας παραοικονομίας με το σχέδιο νόμου. 
Επίσης υπάρχουν ορισμένες ρυθμίσεις, που αφορούν τον ειδικό φόρο κατανάλωσης, εναρμόνιση του συντελεστή για βενζίνη χωρίς μόλυβδο με βενζίνη με μόλυβδο. Και σε αυτήν την περίπτωση δεν έχουμε μείωση του συντελεστή προς τα κάτω. Γίνεται μία αύξηση δηλαδή, από τις ενενήντα οκτώ χιλιάδες το χιλιόλιτρο πηγαίνει στις εκατόν δεκατέσσερις χιλιάδες το χιλιόλιτρο. Θα μπορούσε βέβαια να υπάρχει το αντίθετο, για να μπορέσει και ο καταναλωτής να έχει ένα συγκεκριμένο όφελος. 
Σημαντικό είναι επίσης το σημείο μείωσης του συντελεστή φορολόγησης των ανωνύμων εταιρειών χωρών-μελών της Ευρωπαϊκής 'Ενωσης, που διαθέτουν υποκαταστήματα στη χώρα μας από 40% σε 35%. Είναι το άρθρο 23. Και εδώ βέβαια γίνεται η εναρμόνιση με το Κοινοτικό Δίκαιο και είναι και μια ευνοϊκή ρύθμιση και αυτή προς το κεφάλαιο. 
Στη ρύθμιση του άρθρου 25, που αφορά τη μείωση της φορολογίας εσόδων από τουριστικές επιχειρήσεις σε νησιά κάτω των τριών χιλιάδων εκατό κατοίκων, δεν γίνεται καμία αναφορά στο ύψος των ακαθάριστων εσόδων. Στην επιτροπή είχαμε ζητήσει από τον κύριο Υφυπουργό, που παρακολουθεί σήμερα, να μας δώσει κάποιες περισσότερες λεπτομέρειες. Υπάρχουν στα νησιά αυτά και συγκεκριμένες μονάδες, εκεί που λέει για συγκεκριμένα διαμερίσματα. 
Δηλαδή είναι συγκροτήματα διαμερισμάτων, που αυτό ξεφεύγει από μία μικρή επιχείρηση και οδηγεί σε μία μεσαία και μεγάλη επιχείρηση. Και αυτές θα έχουν τη φοροαπαλλαγή; Θα πρέπει να γίνει και σε αυτό το σημείο μία εξήγηση, την οποία δεν μας έχετε δώσει, γιατί εμείς βέβαια θέλουμε την ενίσχυση αυτών των περιοχών. 
Είναι εξάλλου ζήτημα περιφερειακής πολιτικής που ακολουθείται από τη συγκεκριμένη Κυβέρνηση που δεν δίνει μέσα από τον Προϋπολογισμό εκείνη την πολιτική σημασία για την ανάπτυξη, όχι μόνο των νησιών, αλλά και όλων εκείνων των περιφερειών που μέσα στην Ευρωπαϊκή 'Ενωση είναι οι πιο φτωχές. 
Και όπως γνωρίζετε όλοι σας, κυρίες και κύριοι συνάδελφοι, από τις έντεκα πιο φτωχές περιφέρειες της Ευρωπαϊκής 'Ενωσης, οι επτά ανήκουν στην Ελλάδα και μεταξύ των επτά βέβαια είναι και τα νησιά της χώρας μας. 
Είμαστε βέβαια υπέρ της τουριστικής ανάπτυξης των νησιών αυτών, αλλά και με μια πολιτική που θα στηρίζει, αν θέλετε και τα εισοδήματα των εργαζομένων, της λαϊκής οικογένειας για διακοπές και τουρισμό, όχι όμως με συνεχείς φοροαπαλλαγές στο μεγάλο κεφάλαιο όπως γίνεται, μεγαλοξενοδόχων κλπ. Γι' αυτό θέλουμε και πάλι συγκεκριμένες, διευκρινίσεις γιατί δεν μας έχουν δοθεί στην επιτροπή. 
Εξάλλου, στο κεφάλαιο Γ' με το άρθρο 27 ρυθμίζονται ορισμένα θέματα σε επιχειρήσεις του Νομού Πιερίας. Αναφέρεται στο σχέδιο νόμου "λόγω της κρίσης του Κοσσυφοπεδίου της Γιουγκοσλαβίας..." γνωρίζουμε όμως όλοι ότι δεν υπήρξε κρίση στη Γιουγκοσλαβία. Στη Γιουγκοσλαβία υπήρξε ένας βάρβαρος εγκληματικός πόλεμος, υπήρξε ένας εγκληματικός βομβαρδισμός που ισοπέδωσε ολόκληρες περιοχές, την υποδομή μιας συγκεκριμένης χώρας, με χιλιάδες θύματα. 'Αρα δεν θα πρέπει να μιλάμε για κρίση, θα πρέπει να μιλάμε για το βομβαρδισμό του ΝΑΤΟ, της Ευρωπαϊκής 'Ενωσης που, δυστυχώς, συμμετείχε και η ελληνική Κυβέρνηση που επέτρεψε με την υπογραφή της να διεξαχθεί αυτό το έγκλημα στην περιοχή μας. Ευθύνη, λοιπόν, έχει και η Κυβέρνηση, αλλά ευθύνες έχουν και τα υπερεθνικά αυτά όργανα, το ΝΑΤΟ και η Ευρωπαϊκή 'Ενωση. 
Κάνατε κανένα διάβημα, κύριε Υπουργέ, προς την Ευρωπαϊκή 'Ενωση, ούτως ώστε να δοθούν κονδύλια, λόγω των συνεπειών αυτού του εγκλήματος να δώσουμε σ' αυτές τις διάφορες κατηγορίες είτε είναι αγρότες είτε είναι μικροεπαγγελματίες είτε είναι τουριστικές μονάδες, αυτά τα κίνητρα τα οποία λέτε τώρα ότι θα δώσετε; Δεν κάνατε βέβαια καμία τέτοια ενέργεια, γιατί γνωρίζετε ότι και εσείς έχετε ευθύνη γι' αυτό το έγκλημα που έχει γίνει.  Και πώς άλλωστε να ζητήσετε ευθύνη, αφού και εσείς είσθε συνεργοί; 
Επομένως αναγνωρίζουμε τα σοβαρά προβλήματα της Πιερίας που προέκυψαν από τη μετατροπή της περιοχής σε ορμητήριο των αμερικανονατοϊκών στρατευμάτων, όμως η Κυβέρνηση θα έπρεπε να είχε απαιτήσει αυτούς τους πόρους από αυτούς που είπα. 
Σ' αυτό το σημείο της μετατροπής θα πρέπει να γνωρίζετε ότι πολλοί πολιτευτές του νομού δεν σήκωσαν το ανάστημά τους να αντισταθούν στο ορμητήριο των αμερικανονατοϊκών στρατευμάτων που περνούσαν ανεξέλεγκτα μέσα από τη συγκεκριμένη περιοχή. 'Ηταν το Κομμουνιστικό Κόμμα Ελλάδας και άλλοι φιλειρηνιστές που προσπάθησαν να σηκώσουν το κίνημα στη συγκεκριμένη περιοχή. 
Θα πρέπει και σε άλλες περιοχές που έχουν πληγεί -και είναι αρκετές αυτές- να δοθούν ανάλογα κονδύλια στις ανάλογες κατηγορίες. Δεν θα πρέπει δηλαδή να χωρίσουμε περιοχές που υπέστησαν συνέπειες γιατί υπάρχουν και άλλες περιοχές, όπως είναι ο Νομός Θεσσαλονίκης, η Θεσσαλία, η Μακεδονία ευρύτερα στα σύνορα με τη Γιουγκοσλαβία κλπ. που υπέστησαν  τρομερές συνέπειες. 
'Αρα, λοιπόν, είμαστε υπέρ -και το αποσαφηνίζουμε για να μη δημιουργηθεί καμιά παρεξήγηση- να δοθούν αυτά τα κίνητρα, αλλά να ζητήσουμε από τα υπερεθνικά όργανα (ΝΑΤΟ, Ε.Ε.) να πληρώσουν γι' αυτές τις συνέπειες. 
Για όλα αυτά που ανέφερα, καταψηφίζουμε το σχέδιο νόμου επί της αρχής και θα τοποθετηθούμε αναλυτικότερα στη συζήτηση κατ' άρθρον. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο επί της διαδικασίας. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Αλογοσκούφη. ΓΕΩΡΓΙΟΣ ΑΛΟΓΟΣΚΟΥΦΗΣ: Θα ήθελα να ζητήσω κύριε Πρόεδρε, σ' αυτό το στάδιο της συζήτησης, σύμφωνα με το άρθρο 100 του Κανονισμού, να αποφανθεί η Βουλή επί της συνταγματικότητας του νομοσχεδίου, διότι εγείρονται σοβαρά ζητήματα αντισυνταγματικότητας. 'Ηδη αναλύθηκαν από τον εισηγητή μας, αλλά θα πρέπει να αποφανθεί κατά την άποψή μας η Βουλή. 'Αλλωστε επισημαίνονται ορισμένα από αυτά στην έκθεση της Διεύθυνσης των Επιστημονικών Μελετών. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, προβάλλετε δηλαδή αντιρρήσεις συνταγματικότητας και ζητάτε να αποφανθεί η Βουλή. Θα εφαρμόσουμε, λοιπόν, την παράγραφο 2 του άρθρου 100 του Κανονισμού. 
Ποιος είναι ο λέγων; 
ΓΕΩΡΓΙΟΣ ΑΛΟΓΟΣΚΟΥΦΗΣ: Ο λέγων είναι ο κ. Κωστόπουλος και θα μιλήσω και εγώ ως Κοινοβουλευτικός Εκπρόσωπος, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ωραία. 'Εχουν δικαίωμα να μιλήσουν ο λέγων, ο αντιλέγων, οι Κοινοβουλευτικοί Εκπρόσωποι και ο Υπουργός. Λέγων είναι ο κ. Κωστόπουλος. 
Ορίστε, κύριε Κωστόπουλε, έχετε το λόγο για πέντε λεπτά. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Από την ώρα που είδαμε το νομοσχέδιο διαπιστώσαμε, πρώτον ότι ήταν ελλιπές και δεύτερον ότι δεν είχε σοβαρή επεξεργασία. Θα θυμίσω ότι όταν συνεζητείτο το νομοσχέδιο στη Διαρκή Οικονομική Επιτροπή, παράλληλα εγένετο επεξεργασία του νομοσχεδίου και από την ΚΕΝΕ. Ετέθη εκεί -ήταν εμφανές άλλωστε- ότι οι διατάξεις του νομοσχεδίου, που αναφέρονται στις ρυθμίσεις της κεφαλαιαγοράς είναι αντισυνταγματικές. 
Είπα και στην πρωτολογία μου ότι δικαιώθηκα και από την επιστημονική επιτροπή. Διαβάζοντας το άρθρο 43 την παράγραφο 2 βλέπει κανείς ότι η εξουσιοδότηση που παρέχεται στην Επιτροπή Κεφαλαιαγοράς εν προκειμένω για έκδοση κανονιστικών πράξεων, επιτρέπεται προκειμένου να ρυθμιστούν ειδικότερα θέματα, με τοπικό ενδιαφέρον ή με χαρακτήρα τεχνικό ή λεπτομερειακό. 
Παρακολουθώντας το νομοσχέδιο διαπιστώνω σε διάφορα άρθρα -και αναφέρομαι στο άρθρο 1 στο εδάφιο α'- τα εξής: Το νομοσχέδιο επιβάλλει επιπλέον υποχρεώσεις ή προβλέπει τη δυνατότητα επιβολής νέων υποχρεώσεων, χωρίς να προσδιορίζει επαρκώς το πλαίσιό τους. 
Στην παράγραφο 3 του ιδίου άρθρου προβλέπεται η δυνατότητα θεσπίσεως υποχρεώσεως προαναγγελίας σε περίπτωση απόκτησης ή διάθεσης ορισμένων σημαντικών ποσοστών του συνόλου των δικαιωμάτων ψήφου, χωρίς να προσδιορίζονται κριτήρια για το τι συνιστά σημαντικό ποσοστό. 
Μιλάω πάντοτε για την Επιτροπή Κεφαλαιαγοράς και για την εξουσιοδότηση που παρέχει η Βουλή με το παρόν νομοσχέδιο για την έκδοση κανονιστικών διατάξεων. 
Επίσης, στην παράγραφο 2 του ιδίου άρθρου που παρέχεται πάλι στην Επιτροπή Κεφαλαιαγοράς η εξουσιοδότηση, βλέπουμε να εξειδικεύει το περιεχόμενο της απαγόρευσης, που προβλέπεται στο άρθρο 2 του προεδρικού διατάγματος 5392 οι διατάξεις του οποίου θεσπίζουν τη λεγόμενη απαγόρευση κατάχρησης εμπιστευτικών πληροφοριών. Τυχόν εξειδίκευση των σχετικών διατάξεων προς την κατεύθυνση αυτή θα θέσει δυσχερή προβλήματα στην Επιτροπή Κεφαλαιαγοράς, το κατά πόσον εξέρχεται από το πλαίσιο του άρθρου αυτού. 
Επίσης το άρθρο 2 του ιδίου νομοσχεδίου είναι και αυτό αντισυνταγματικό κατά την άποψή μας, διότι παρέχεται νομοθετική εξουσιοδότηση στο διοικητικό συμβούλιο της Επιτροπής Κεφαλαιαγοράς, προκειμένου να καθορίζει με αποφάσεις της όρους και υποχρεώσεις για τη χρηματιστηριακή συμπεριφορά των εταιρειών των μετόχων, των μελών του διοικητικού συμβουλίου ή άλλων οργάνων της διοίκησης μετά την αύξηση του μετοχικού της κεφαλαίου. 
Είναι, λοιπόν, δεδομένο ότι η παρεχομένη νομοθετική εξουσιοδότηση δεν διαλαμβάνει στο σημείο αυτό ποια κατεύθυνση πρέπει να ακολουθήσει το διοικητικό συμβούλιο της Επιτροπής Κεφαλαιαγοράς, προς ποια κατεύθυνση δηλαδή πρέπει να κινηθούν οι όροι και οι υποχρεώσεις. 
Ενδεικτικά ανέφερα αυτές τις διατάξεις, νομίζω ότι υπάρχουν και άλλες. Η εξουσιοδότηση που παρέχεται από τη Βουλή προς το νομικό πρόσωπο δημοσίου δικαίου προς την Επιτροπή Κεφαλαιαγοράς υπερβαίνει τα τεχνικά όρια, τις επεξηγήσεις και τους παρέχει το δικαίωμα να νομοθετούν. Είναι έξω από τη διάταξη του άρθρου 43 παράγραφος 2 του Συντάγματος και κατά την άποψή μας είναι αντισυνταγματικό. 
Κύριε Πρόεδρε και κύριοι συνάδελφοι, η τοποθέτησή μας δεν είναι για να δημιουργήσουμε μόνο τεχνικά θέματα. 'Οπως είπα και στην επιτροπή και το λέω και εδώ θα βρεθούμε κάποια στιγμή -γιατί η Επιτροπή Κεφαλαιαγοράς θα εκδώσει τις κανονιστικές διατάξεις- να προσβάλλονται οι διατάξεις αυτές ως αντισυνταγματικές. Δεν έχουμε φορτώσει λίγα αρνητικά στο χρηματιστήριο, μην προσθέτουμε και άλλα Παράκληση, λοιπόν, για ψηφοφορία του θέματος. 
ΠΡΟΕΔΡΕΥΩΝ (Κωνσταντίνος Γείτονας): Η κ. Αρσένη έχει το λόγο. 
ΜΑΡΙΑ ΑΡΣΕΝΗ: Κύριοι συνάδελφοι, το έχω αναφέρει στην εισήγησή μου θα το επαναλάβω, όλοι έχουμε καταλάβει πόσο δύσκολο είναι να νομοθετείς για το χρηματιστήριο και ότι όποιος ασχολείται με τα θέματα αυτά ακροβατεί, θα έλεγα, συνεχώς σ' ένα τεντωμένο σχοινί. Υπό την έννοια αυτή, από τη μια πλευρά πρέπει να εξασφαλίσεις τη διαφάνεια των πράξεων και από την άλλη πλευρά να εξασφαλίσεις την ορθή πληροφόρηση των πολιτών και να μην υπερβείς ούτε κατά κεραία στα θέματα διαχείρισης και στα θέματα λειτουργίας των επιχειρήσεων. Σίγουρα αυτό είναι μια εξαιρετικά δύσκολη ισορροπία. Δεν πιστεύω ότι υπάρχει κάποια αντισυνταγματικότητα που είπε προηγούμενα ο συνάδελφος, πιστεύω απλώς ότι είναι μια εξαιρετικά δύσκολη ισορροπία και ότι πετυχαίνεται σε πολύ σημαντικό βαθμό με το τμήμα του νομοσχεδίου, που αφορά το χρηματιστήριο. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αγαπητοί συνάδελφοι, τέθηκε και στη Διαρκή Επιτροπή το θέμα. Πιστεύουμε ότι σύμφωνα με το άρθρο 43 παράγραφος 2 του Συντάγματος, επιτρέπεται η παροχή εξουσιοδότησης σε όργανο της διοίκησης άλλα, πλην του Προέδρου της Δημοκρατίας, προκειμένου να ρυθμίσουμε ειδικότερα θέματα ή θέματα με τοπικό ενδιαφέρον ή με χαρακτήρα τεχνικό ή λεπτομερειακό. Συνταγματικά σύμφωνα με τη θεωρία είναι επιτρεπτή η εξουσιοδότηση, η οποία πρέπει να είναι ειδική και ορισμένη. Είναι βέβαια δυσχερές, λέει η επιστήμη, πολλές φορές να προσδιοριστεί κατά πόσο ένα θέμα είναι ορισμένο. Και το κριτήριο της συνδρομής αυτής της προϋπόθεσης, μπορεί να είναι και ποσοτικό και ποιοτικό. Στη συγκεκριμένη περίπτωση η εξουσιοδότηση, η οποία χορηγείται στην Επιτροπή Κεφαλαιαγοράς είναι εξουσιοδότηση για εξειδίκευση συγκεκριμένων νομοθετικών διατάξεων, συγκεκριμένων προεδρικών διαταγμάτων. Επομένως δεν μιλάμε για εξουσιοδότηση για ρύθμιση νομοθετική από την πλευρά της Επιτροπής Κεφαλαιαγοράς, αλλά εξειδίκευση συγκεκριμένων, το τονίζω, νομοθετημάτων και εκεί ακριβώς περιορίζεται η συγκεκριμένη εξουσιοδότηση που ζητούμε από τη Βουλή να χορηγηθεί στην Επιτροπή Κεφαλαιαγοράς. 
Πιστεύουμε ότι η συγκεκριμένη εξουσιοδότηση κινείται μέσα στα πλαίσια του Συντάγματος δεν έχουμε καμιά απολύτως διάθεση, ούτε πρόθεση να πάμε κόντρα στο Σύνταγμα, αυτό το οποίο επαναλαμβάνω είναι ότι άποψή μας είναι ότι κινείται ακριβώς μέσα σ' αυτά τα πλαίσια της εξειδίκευσης, όπως είπα, προηγούμενων νομοθετικών ρυθμίσεων. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, μπορούμε να πούμε  και εμείς δυο λόγια. 
ΠΡΟΕΔΡΕΥΩΝ (Κωνσταντίνος Γείτονας): Κατά τον Κανονισμό οι Κοινοβουλευτικοί Εκπρόσωποι μπορούν να πάρουν το λόγο. 'Εχει ζητήσει το λόγο ο κ. Αλογοσκούφης. Θα σας δώσω μετά το λόγο, κύριε Σκυλλάκο. 
Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ανεξαρτήτως των προθέσεων της Κυβέρνησης και αυτών που είπε ο κύριος Υπουργός, είναι σαφές και από την έκθεση της Διεύθυνσης Επιστημονικών Μελετών ότι οι εξουσιοδοτήσεις που δίνονται είναι εξαιρετικά γενικές. Δεν είναι εξειδικευμένες τεχνικές εξουσιοδοτήσεις. 'Οταν λέμε ότι μπορεί να επιβάλει επιπλέον υποχρεώσεις ή όταν λέμε ότι προβλέπεται η δυνατότητα επιβολής νέων υποχρεώσεων, χωρίς να προσδιορίζεται ένα πλαίσιο, στην ουσία δίνουμε εν λευκώ εξουσιοδότηση στην Επιτροπή Κεφαλαιαγοράς να κάνει ό,τι θέλει και δημιουργούμε αυτή τη στιγμή ένα τέρας, διότι περί τέρατος πρόκειται, το οποίο συγκεντρώνει εκτελεστική εξουσία, συγκεντρώνει δικαστική εξουσία -διότι η Επιτροπή Κεφαλαιαγοράς αποφαίνεται,παίρνει αποφάσεις δικαστικές, δεν είναι ότι καταγγέλλει στα δικαστήρια κάποια επιχείρηση, παίρνει  και αποφάσεις, επιβάλλει πρόστιμα- και τις δίνουμε τώρα και νομοθετική εξουσία. Μα, είναι δυνατόν αυτό να συνάδει με το πνεύμα του Συντάγματος, ανεξάρτητα του άρθρου 43, το οποίο είναι σαφές νομίζω, όπως σαφές είναι και ότι αντίκεινται στο άρθρο 43 του Συντάγματος και το άρθρο 1 και το άρθρο 2 του παρόντος νομοσχεδίου. 
Δημιουργούμε ένα τέρας που συγκεντρώνει όλες τις εξουσίες; Μόνο την τέταρτη εξουσία δεν έχει η Επιτροπή Κεφαλαιαγοράς. Τις άλλες εξουσίες τις έχει. Δεν την ελέγχει δε κανένας. Μπορεί να επιβάλλει πρόστιμα, να παίρνει δικαστικές αποφάσεις και η μόνη δυνατότητα που έχουν οι εναγόμενοι από την Επιτροπή Κεφαλαιαγοράς, είναι να πάνε στο  Συμβούλιο της Επικρατείας.  Δηλαδή, τρία χρόνια προκειμένου να ανατραπούν αποφάσεις διοικητικές της Επιτροπής Κεφαλαιαγοράς. 
Νομίζω ότι θα πρέπει να το δείτε, γιατί κάποιος πρέπει να ελέγχει την Επιτροπή Κεφαλαιαγοράς. Είναι σαφώς αντισυνταγματική η λειτουργία της έτσι όπως προσδιορίζεται. Θα προσθέσω δε και το εξής. 'Εχουμε το προηγούμενο της Τράπεζας της Ελλάδος. Η Τράπεζα της Ελλάδος έχει και αυτή  πολλές αρμοδιότητες και πολλές εξουσιοδοτήσεις, αλλά λογοδοτεί στη Βουλή.  'Ερχεται στη Βουλή ο διοικητής της Τράπεζας της Ελλάδος και είναι υποχρεωμένος να λογοδοτεί. Η Επιτροπή Κεφαλαιαγοράς δεν λογοδοτεί πουθενά. 
ΠΡΟΕΔΡΕΥΩΝ (Κωσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, εμείς θεωρούμε ότι υπάρχει συνταγματικό πρόβλημα. Δεν πρόκειται για κάποια επιμέρους εξειδίκευση.  Πρόκειται για έναν ολόκληρο κανονισμό συμπεριφοράς. Πρόκειται στο άρθρο 2 για  όρους και υποχρεώσεις χρηματιστηριακής συμπεριφοράς των εταιρειών που καθορίζονται και αυτές από το Δ.Σ. της Επιτροπής Κεφαλαιαγοράς. Το ίδιο συμβαίνει και με τα προσόντα και τη διαδικασία πιστοποίησης στελεχών των εταιρειών. 
Ιδιαίτερα με τον Κανονισμό, υπάρχει σοβαρό πρόβλημα. Διότι ο Κανονισμός είναι ένα ενιαίο σύνολο και η παραβίασή του οδηγεί σε κυρώσεις και με πρόστιμα υψηλά. Δεν είναι, λοιπόν, ένα απλό ζήτημα για να μπορούμε να μιλάμε για εξουσιοδότηση τέτοιου είδους που επιτρέπει το Σύνταγμα. 
Εμείς θεωρούμε ότι είναι αντισυνταγματικές αυτές οι διατάξεις, ιδιαίτερα όσον αφορά το άρθρο 1 για τον κανονισμό συμπεριφοράς. 
ΠΡΟΕΔΡΕΥΩΝ (Κωσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε και κύριοι συνάδελφοι, κατ'αρχάς θέλω να κάνω μια παρατήρηση. Πρέπει να είμαστε φειδωλοί, όταν θέτουμε θέματα συνταγματικότητας των νόμων και ιδιαίτερα για νόμους εξουσιοδοτικούς προς τις αρχές που έχουν να διαχειριστούν πολύ κρίσιμα και σημαντικά θέματα που πρέπει να διαθέτουν ευελιξία και προσαρμοστικότητα. 
Το λέω αυτό, διότι ήδη έχουμε θέσει τον σπόρο αμφισβήτησης της συγκεκριμένης διάταξης και μπορούμε όλοι να περιμένουμε τα αποτελέσματα, όταν θα γίνεται χρήση αυτής της διάταξης από την  Επιτροπή Κεφαλαιαγοράς. 
Αν το θέμα αυτό τίθεται στο Κοινοβούλιο και μάλιστα από την Αξιωματική Αντιπολίτευση και συνεπικουρείται και από την άλλη αντιπολίτευση, τότε είναι βέβαιο ότι δεν ξεκινούμε καλά. 'Οταν τίθενται συνταγματικά θέματα, πρέπει να είναι απολύτως τεκμηριωμένα. 
Δεύτερον, ακούγοντας τον εισηγητή της Αξιωματικής Αντιπολίτευσης, έμεινα με την εντύπωση ότι το νομοσχέδιο καταγγέλλεται και καταψηφίζεται ως ανεπαρκές, ότι δεν ενισχύεται η Επιτροπή Κεφαλαιαγοράς και τα άλλα εποπτικά όργανα του Χρηματιστηρίου Αξιών Αθηνών, ότι δεν υπάρχει η δυνατότητα επαρκούς ελέγχου των εταιρειών, ότι δεν υπάρχει δυνατότητα να ελέγχονται προς τα πού διοχετεύονται τα κεφάλαια και πώς επενδύονται και ότι σε τελευταία ανάλυση, ο μικροεπενδυτής συνεχώς κινδυνεύει. 
Εδώ, λοιπόν, προσδιορίζουμε μια δεύτερη αντίφαση. 'Ερχεται αμέσως με το θέμα της αντισυνταγματικότητας και αυτές τις λίγες εξουσιοδοτήσεις που δίνει στην Επιτροπή Κεφαλαιαγοράς για να ελέγχει ακριβώς τις εισηγμένες εταιρείες, τη συμπεριφορά τους, την τήρηση των κανονισμών, θέλει να τις φαλκιδεύσει. 
Τέλος, θα ήθελα να πω, κύριε Πρόεδρε, ότι δεν είναι δυνατόν να περιγραφούν με ακρίβεια οι αρμοδιότητες που εξουσιοδοτούμε. Πράγματι, εδώ υπάρχει ένα θέμα και θα πρέπει με πολλή προσοχή, με πολλή φειδώ, η Επιτροπή Κεφαλαιαγοράς και τα άλλα θεσμοθετημένα όργανα του ΧΑΑ να κάνουν χρήση αυτού του νομοθετήματος, όταν γίνει νόμος του κράτους.  Γιατί αν σήμερα περιγράψουμε, όπως το συγκεκριμένο άρθρο του Συντάγματος ορίζει, με ακρίβεια τις κινήσεις, τις ρυθμίσεις και τις εξειδικεύσεις, που μπορεί να κάνει η Επιτροπή Κεφαλαιαγοράς, αύριο η ζωή μπορεί να μας δείξει κάτι καινούριο και θα είναι δεμένα τα χέρια της Επιτροπής Κεφαλαιαγοράς. 
'Ετσι μπορεί να είμαστε μπροστά σε ένα μέγα πρόβλημα, σε ένα μέγα σκάνδαλο και θα εγκαλείται η Κυβέρνηση, όπως την έχει εγκαλέσει πολλές φορές η Αξιωματική Αντιπολίτευση την περίοδο της μεγάλης πτώσης του χρηματιστηρίου, ότι δεν παρεμβαίνει. Δεν παρενέβαινε διότι δεν υπήρχε το θεσμικό πλαίσιο. Γι' αυτό ακριβώς δεν υπήρχε και η παρέμβαση εκείνη την εποχή. 
Μ' αυτή, λοιπόν, την έννοια και το επιστημονικό συμβούλιο δεν ομιλεί περί αντισυνταγματικότητας. Απλώς κάνει υπόμνηση για λελογισμένη χρήση αυτής της διάταξης. Και μ' αυτήν την έννοια εκτιμώ πως είναι συνταγματική η συγκεκριμένη ρύθμιση και πρέπει ως τέτοια να τη θεωρήσει η Βουλή. 
ΠΡΟΕΔΡΕΥΩΝ (Κωσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση κατά το άρθρο 100 παράγραφο 2 του Κανονισμού της Βουλής για την αντισυνταγματικότητα του νομοσχεδίου. 
Παρακαλώ οι δεχόμενοι ότι το νομοσχέδιο είναι σύμφωνο με το Σύνταγμα να εγερθούν. 
(Εγείρονται οι αποδεχόμενοι τη συνταγματικότητα του νομοσχεδίου) Παρακαλώ τώρα να εγερθούν οι μη αποδεχόμενοι ότι το νομοσχέδιο είναι σύμφωνο με το Σύνταγμα. 
(Εγείρονται οι μη αποδεχόμενοι τη συνταγματικότητα του νομοσχεδίου) Προφανώς ηγέρθησαν οι λιγότεροι στη δεύτερη περίπτωση και συνεπώς η ένσταση αντισυνταγματικότητας του νομοσχεδίου που υποβλήθηκε από την πλευρά της Αντιπολίτευσης, απορρίπτεται. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Παρακαλώ να μετρηθούν κύριε Πρόεδρε, διότι οι μη αποδεχόμενοι ήταν περισσότεροι. 
ΠΡΟΕΔΡΕΥΩΝ (Κωσταντίνος Γείτονας): Παρακαλώ, κύριε συνάδελφε. 
Το λόγο επί του νομοσχεδίου έχει ο Υφυπουργός Οικονομικών κ. 
Απόστολος Φωτιάδης. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρίες και κύριοι συνάδελφοι, με αφορμή τη συζήτηση το νομοσχεδίου, για τη συμπλήρωση των διατάξεων της κεφαλαιαγοράς και άλλες διατάξεις η Νέα Δημοκρατία ειδικότερα βρήκε την αφορμή να κάνει κριτική εφ' όλης της ύλης, για το χρηματιστήριο, για την οικονομική πολιτική, αλλά οφείλω να πω, προκαταβολικώς, ότι ατύχησε γιατί δεν έχει πειστεί τελικώς ότι δεν τη συμφέρει δημόσια να αντιπαρατίθεται για θέματα της εθνικής οικονομίας και της οικονομικής πολιτικής. 
Ακούγοντας, λοιπόν, την κριτική του εισηγητή της Νέας Δημοκρατίας, διερωτήθηκα αν πραγματικά ζούμε όλοι στην ίδια χώρα και αν έχουμε τα ίδια ερεθίσματα. Διερωτήθηκα αν η Νέα Δημοκρατία τελικώς άκουσε τα διθυραμβικά σχόλια των ηγετών της Ευρωπαϊκής 'Ενωσης πριν από ελάχιστες ημέρες, αν τελικώς διάβασε τα οποιαδήποτε θετικά σχόλια στον οικονομικό και λοιπό Τύπο όλης της Ευρώπης, αν τελικώς άκουσε τους επαίνους όλων των οικονομικών οργανισμών, διεθνών, ευρωπαϊκών και όλων των επαϊόντων περί την παγκόσμια οικονομία. 
'Ετσι, λοιπόν, η κριτική για την οικονομία θα έλεγα ότι ήταν μια ατυχής ενέργεια και με αναγκάζει να πω πράγματα, που δεν είχα προγραμματίσει και δεν είχα γράψει στην εισηγησή μου για το νομοσχέδιο αυτό. 
Να πω: Τι θα πρέπει να θυμηθεί ο ελληνικός λαός από τη Νέα Δημοκρατία; Να θυμηθεί ότι το 1993 η ανάπτυξη είχε αρνητικούς ρυθμούς; 'Οτι δηλαδή το ΑΕΠ ήταν μείον 1,6%; Να θυμηθεί κανένας ότι οι ιδιωτικές επενδύσεις βάδιζαν με αρνητικούς ρυθμούς πάλι μόλις το 1993; 'Η να θυμηθεί ότι όλοι οι δείκτες της οικονομίας είχαν τελικώς μια κατεύθυνση εντελώς αρνητική; Και σήμερα σε μια περίοδο που ο ελληνικός λαός πρέπει να αισθάνεται περήφανος για τις επιτυχίες της δικής του κυβέρνησης, τις δικές του επιτυχίες, έρχεται η Αντιπολίτευση και κάνει κριτική ανεπίτρεπτη. Διότι αυτή η επιτυχία της ΟΝΕ είναι επιτυχία του ελληνικού λαού και οφείλεται και στις δικές του θυσίες και αγώνες και χάρις σε μια αποτελεσματική κυβέρνηση, η οποία έδωσε τη μάχη για να πετύχει όλους αυτούς τους στόχους που λίγους μόνο μήνες πριν η Νέα Δημοκρατία στοιχημάτιζε στη μη επίτευξη τους και μάλιστα μπορούμε να πούμε ότι χαιρόταν ότι δεν θα πετύχει η χώρα μας αυτούς τους μεγαλεπήβολους οικονομικούς στόχους. 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ) 
Και όμως καταφέραμε σε λίγα χρόνια να καλύψουμε μία απόσταση πενταπλάσια από τις άλλες χώρες της Ευρωπαϊκής 'Ενωσης, να πετύχουμε στόχους ιδιαίτερα υψηλούς και σήμερα να συγκαταλεγόμαστε μεταξύ των ισχυρών της Ευρώπης. Και αυτό είναι επιτυχία αυτής της Κυβέρνησης και του ελληνικού λαού. 
Μίλησε για το χρηματιστήριο τονίζοντας ότι επιθυμία της είναι να στηρίξει το χρηματιστήριο. Μα απ' όλο το πνεύμα της συζήτησης -αν μας άκουγε ο ελληνικός λαός και οι επενδυτές- το μόνο συμπέρασμα που βγαίνει είναι η κινδυνολογία και η εμπρηστική τοποθέτηση πάνω στα ζητήματα του χρηματιστηρίου. Το χρηματιστήριο, αγαπητοί συνάδελφοι, θέλει ένα κλίμα εμπιστοσύνης, το οποίο δεν ενέπνευσε η παρούσα συζήτηση τουλάχιστον όσον αφορά τις εισηγήσεις των προλαλησάντων εισηγητών. Να θυμηθούμε ότι με λόγους πραγματικά πολύ θερμούς ο εισηγητής της Νέας Δημοκρατίας καταφέρθηκε εναντίον των μέτρων για το χρηματιστήριο και της αδιαφορίας της Κυβέρνησης; Να θυμίσουμε στη Βουλή ότι επί Νεας Δημοκρατίας το χρηματιστήριο έφθασε στο ανώτατο όριο, στη στάθμη των τετρακοσίων πενήντα μονάδων και ότι δεν μπόρεσε ποτέ να ξεπεράσει το φράγμα των οκτακοσίων πενήντα μονάδων ή εννιακοσίων μονάδων έκτοτε; 'Η να θυμηθούμε ότι το θεσμικό πλαίσιο, το οποίο υπήρχε μέχρι και το 1996 αναφερόταν σε ένα χρηματιστήριο με τζίρους ίσους με τα περίπτερα της Ομόνοιας; Να θυμηθούμε επίσης ότι η Επιτροπή Κεφαλαιαγοράς μόλις στις αρχές του 1997 είχε μόνο διοικητικό συμβούλιο και τέσσερις υπαλλήλους αποσπασμένους με τετράωρη ημερήσια απασχόληση απλά και μόνο, δηλαδή ήταν ανύπαρκτη η Επιτροπή Κεφαλαιαγορας και ότι τα τελευταία χρόνια είναι που δημιουργήθηκε πραγματικά αυτό το θαύμα που λέγεται σύγχρονο ελληνικό χρηματιστήριο; 
Ασφαλώς στη μεταβατική περίοδο και στην περίοδο προσαρμογής του ελληνικού χρηματιστηρίου, έγιναν και πράγματα τα οποία δεν ταιριάζουν στην επιστήμη. Πολλές φορές και εμείς διερωτηθήκαμε γιατί ημέρες που έπρεπε το χρηματιστήριο λογικά κατά την κοινή εμπειρία, αλλά και κατά την εμπειρία τη διεθνή, θα έπρεπε να είχε άνοδο, αυτό είχε κάθοδο ή και αντίστροφα. 
'Ομως είναι συμπτώματα της μεταβατικής περιόδου και πιστεύουμε ότι πολύ σύντομα,  πάρα πολύ σύντομα το ελληνικό χρηματιστήριο θα ισορροπήσει. Και θα ισορροπήσει συγκαταλεγόμενο μεταξύ των ισχυρών χρηματιστηρίων όλου του κόσμου. 
Αγαπητοί συνάδελφοι, στο νομοσχέδιο μεταξύ άλλων προβλέπεται η έκδοση κανονισμού συμπεριφοράς των εταιρειών που έχουν εισαγάγει τις μετοχές τους στο χρηματιστήριο και των οργάνων διοίκησής τους. Με τον κανονισμό καθορίζονται υποχρεώσεις, που έχουν εταιρείες για τη διασφάλιση των δικαιωμάτων των μετόχων, υποχρεώσεις στις εταιρείες για τη διασφάλιση της διαφάνειας σχετικά με τη χρηματοοικονομική τους κατάσταση, την απόδοσή της, τη διοίκησή της, τη μετοχική της σύνθεση, οι υποχρεώσεις των μελών του Δ.Σ. και των λοιπών οργάνων διοίκησης τόσο έναντι της εταιρείας όσο και έναντι των μετόχων και τα όργανα και η διαδικασία ελέγχου τήρησης αυτών των υποχρεώσεων. Επίσης προβλέπεται η υποχρέωση αναγγελίας σε περίπτωση απόκτησης ή διάθεσης ορισμένων σημαντικών ποσοστών του συνόλου των δικαιωμάτων ψήφου και μετοχικού κεφαλαίου, που έχουν εισαγάγει τις μετοχές τους στο χρηματιστήριο. Στις περιπτώσεις αυτές, καθορίζεται και η διαδικασία πραγματοποίησης των προαναγγελιών και ο τρόπος ελέγχου. 
Το Δ.Σ. του Χρηματιστηρίου Αξιών Αθηνών μπορεί να αναβάλλει κάθε φορά το πολύ μέχρι έξι μήνες την έγκριση του ενημερωτικού ή και της εισαγωγής μετοχών που προέρχονται από την αύξηση του μετοχικού κεφαλαίου εταιρειών, των οποίων οι μετοχές πρόκειται να εισαχθούν ή έχουν εισαχθεί στο χρηματιστήριο, εφόσον κατά την κρίση του αυτό είναι αναγκαίο για την διασφάλιση της ομαλής ροής της προσφοράς των νέων στη χρηματιστηριακή αγορά. 
Για τους ίδιους λόγους η Επιτροπή Κεφαλαιαγοράς μπορεί πάλι να αναβάλει, το πολύ μέχρι έξι μήνες κάθε φορά, την έγκριση δημόσιας εγγραφής στις περιπτώσεις εισαγωγής μετοχών, που προέρχονται από την αύξηση του μετοχικού κεφαλαίου εταιρειών, των οποίων οι μετοχές πρόκειται να εισαχθούν ή έχουν εισαχθεί στο Χρηματιστήριο Αξιών Αθηνών. 
Μία σειρά από άρθρα φορολογικού χαρακτήρα στο δεύτερο κεφάλαιο αφορούν στους υπόχρεους καταβολής του ΦΠΑ, μεταξύ των οποίων και η "Olympic Catering", καθώς και στους υπόχρεους καταβολής του ειδικού φόρου κατανάλωσης, ρυθμίζουν θέματα που αφορούν στην Κτηματική Εταιρεία του Δημοσίου, στην προσαρμογή της νομοθεσίας μας σε διατάξεις της Ευρωπαϊκής 'Ενωσης και μια σειρά από άλλες περιπτώσεις, που θα μνημονεύσω στη συνέχεια. 
Η ελληνική κεφαλαιαγορά έχει διανύσει σε μικρό χρόνο μια πορεία ποσοτικής και ποιοτικής μεγέθυνσης και ωρίμανσης. Στα προηγούμενα χρόνια θεσπίστηκαν πολλά νέα μέτρα, κώδικες δεοντολογίας, έλεγχος επάρκειας κεφαλαίων, κανονισμός δημόσιων εγγραφών, δημοσίευση τριμήνων λογιστικών καταστάσεων και άλλα, τα οποία εφαρμόστηκαν σταδιακά, θωράκισαν την αγορά και απέδωσαν ομολογουμένως πολλά. Η πορεία αυτή πρέπει να συνεχιστεί με μια νέα φάση ανάπτυξης των εποπτικών ρυθμίσεων. 
Μέχρι σήμερα η Επιτροπή Κεφαλαιαγοράς και το όλο εποπτικό σύστημα έχουν εκπληρώσει τις προδιαγραφές του ν. 2324 του 1995 και του ν. 2396 του 1996.  Αυτήν τη χρονική στιγμή χρειάζονται βελτιώσεις και επεκτάσεις με βάση τη μεγάλη εμπειρία, που έχει αποκτηθεί στο μεταξύ και τα νέα δεδομένα που προέκυψαν από τη μεγέθυνση της αγοράς. 
Η νέα φάση της ανάπτυξης της εποπτείας μπορεί να χωριστεί σε τρεις τομείς: Ενίσχυση της Επιτροπής Κεφαλαιαγοράς, εποπτεία των εισηγμένων εταιρειών, μεταρρυθμίσεις στη λειτουργία της αγοράς. Το πρόβλημα που πρέπει να αντιμετωπιστεί είναι η κρίση εμπιστοσύνης στο Χρηματιστήριο Αξιών από μέρους των επενδυτών, αλλά και των χρηματιστηριακών παραγόντων. 
Η κρίση αυτή έχει τις ρίζες της πρώτον, στα νομοθετικά κενά που υπάρχουν και ειδικά στο νομικά ανασφαλές πλαίσιο αναφορικά με τη χειραγώγηση των τιμών των εισηγμένων μετοχών, θέμα το οποίο είναι υπό επεξεργασία στα ανώτατα όργανα της Ευρωπαϊκής Επιτροπής και μελετάται η σύνταξη σχετικής οδηγίας για την αντιμετώπιση του φαινομένου σε πανευρωπαϊκό επίπεδο. 
Δεύτερον, στις διαδικασίες παρέμβασης στο νομικό πλαίσιο παλαιότερα με αποσπασματικές και μερικές φορές αλληλοσυγκρουόμενες διατάξεις, που προσέθεταν στην αβεβαιότητα και στην αστάθεια της αγοράς λόγω του ότι οι συμμετέχοντες επενδυτές και χρηματιστές θεωρούσαν το νομικό πλαίσιο αβέβαιη και αμετάβλητη παράμετρο, την οποία προσπαθούμε με αυτό το νομοσχέδιο να θεραπεύσουμε, όπως και την έλλειψη του συντονισμού και ουσιαστικών αρμοδιοτήτων παρέμβασης στη συμπεριφορά των εισηγμένων εταιρειών μεταξύ των ελεγκτικών, εποπτικών και ρυθμιστικών οργάνων για την εφαρμογή της ισχύουσας νομοθεσίας. 
Ο κύκλος μεγάλης ανόδου και κάμψης των χρηματιστηριακών τιμών του τελευταίου εννιαμήνου καθώς και η δημόσια συζήτηση που διεξήχθη κατά το τελευταίο διάστημα έφεραν στο επίκεντρο την Επιτροπή Κεφαλαιαγοράς. Εν μέρει η δημόσια συζήτηση θεώρησε ότι η Επιτροπή Κεφαλαιαγοράς έπρεπε να παρεμβαίνει σε τομείς, όπου μέχρι σήμερα δεν είχε αρμοδιότητα, παραδείγματος χάρη στις αυξήσεις μετοχικού κεφαλαίου των εταιρειών, στον έλεγχο της χρήσης κεφαλαίων που προκύπτουν από αυτές και σε άλλους τομείς. 
Οι ρυθμίσεις που προτείνονται παραμένουν στο όριο της διεθνούς και ιδίως της ευρωπαϊκής εμπειρίας, αλλά πάντοτε με γνώμονα την πραγματικότητα της ελληνικής αγοράς. Ο στόχος αυτός άλλωστε συνάδει και προς την κατεύθυνση της ενοποίησης των κεφαλαιαγορών της Ευρωπαϊκής 'Ενωσης. 
Οι προτεινόμενες ρυθμίσεις πραγματοποιούν ένα ακόμη βήμα για τη μετάβαση στις ανεπτυγμένες αγορές. Η ανάπτυξη της εποπτείας και της διαφάνειας βασίζεται σε ένα πλέγμα ρυθμίσεων που αποδίδει σε όλες τις περιστάσεις: καθοδικές, ανοδικές ή σταθερές φάσεις της αγοράς. Γι' αυτό πιστεύουμε και εισηγούμαστε με το παρόν νομοσχέδιο μέτρα μακράς πνοής και όχι περιστασιακού χαρακτήρα. 
Στόχος μας είναι μία σύγχρονη και αποτελεσματική kεφαλαιαγορά ισότιμη και ανταγωνιστική προς τις άλλες χώρες της Ευρωπαϊκής 'Ενωσης. 
Η διάταξη του άρθρου 1 παρέχει τη δυνατότητα στο Διοικητικό Συμβούλιο της Επιτροπής Κεφαλαιαγοράς, μετά από γνώμη του Διοικητικού Συμβουλίου του Χρηματιστηρίου Αξιών Αθηνών να εξειδικεύει με απόφασή του υποχρεώσεις που αφορούν εταιρείες, που έχουν εισάγει τις μετοχές τους στο Χρηματιστήριο Αξιών Αθηνών και να εκδώσει Κανονισμό Συμπεριφοράς των εταιρειών αυτών και των οργάνων της διοίκησής τους. 
Ο Κανονισμός αυτός αφορά την εταιρική διακυβέρνηση που χαρακτηρίζεται από την έμφαση που δίνεται στην εξέταση αφ' ενός μεν της σχέσης μεταξύ των διαφόρων πλευρών της διακυβέρνησης ενός οργανισμού ή μιας εταιρείας και αφ' ετέρου των επιπτώσεων της σχέσης αυτής στις οικονομικές επιδόσεις και στην προοπτική του οργανισμού, της εταιρείας. 
Ο προβληματισμός αφορά στο σχεδιασμό και την εφαρμογή των κατάλληλων μηχανισμών διοίκησης, παρακολούθησης και ελέγχου της δραστηριότητας των επιχειρήσεων με σκοπό την ορθολογική χρησιμοποίηση των παραγωγικών πόρων της. Καλύπτει το σύνολο των πρακτικών που υιοθετεί μία επιχείρηση, προκειμένου να εξασφαλίσει την αποδοτική λειτουργία της, την προστασία των μετοχών της, αλλά και το σύνολο αυτών που έχουν νόμιμα συμφέροντα στην εταιρεία σε ένα διαρκώς αυξανόμενο διεθνοποιημένο και μετασχηματιζόμενο περιβάλλον. 
Oι πρακτικές αυτές θα πρέπει να εντάσσονται και να οριοθετούνται από ένα συνολικό θεσμικό πλαίσιο διακυβέρνησης και πρακτικής, το οποίο θα εγγυάται τη σταθερότητα και την ομαλή λειτουργία του συστήματος. 
Τα ζητήματα που σχετίζονται με την αποδοτικότητα των συστημάτων εταιρικής διακυβέρνησης, έχουν την αφετηρία τους στη διάκριση μεταξύ της μετοχικής ιδιοκτησίας της εταιρείας, των εκτελεστικών διευθυντικών στελεχών και του διοικητικού συμβουλίου. 
Στο πλαίσιο αυτό εξετάζονται τα δικαιώματα και οι υποχρεώσεις όλων των πλευρών με κύριο άξονα τη μεγιστοποίηση της απόδοσης της επιχείρησης και συνεπώς της αγοραίας κεφαλαιακής της αξίας. 
Το ζήτημα της αποδοτικής διακυβέρνησης θα πρέπει επίσης να λαμβάνει υπόψη τα δικαιώματα και τις υποχρεώσεις όλων των φορέων που συνεργάζονται και έχουν νόμιμα δικαιώματα, νόμιμα συμφέροντα προς την επιχείρηση. 
Τέλος, η διασφάλιση της μακροπρόθεσμης αποδοτικότητας και βιωσιμότητας των επιχειρήσεων θα πρέπει να λαμβάνει υπόψη τις απαιτήσεις, τις ευελιξίες στη λήψη αποφάσεων και στη διενέργεια κινήσεων από διευθυντικά στελέχη, με σκοπό την έγκαιρη και αποτελεσματική συσσώρευση και εφαρμογή οργανωτικών και τεχνολογικών γνώσεων ως απαραίτητη προϋπόθεση για την αποτελεσματική αντιμετώπιση συνεχώς μετασχηματιζόμενων ανταγωνιστικών προκλήσεων. 
Στο πλαίσιο της ανταγωνιστικής ευελιξίας η δέσμευση και αποτελεσματικότητα των διευθυντικών στελεχών σε μακροχρόνια βάση θα επιτευχθεί εφόσον διασφαλιστεί η ομαλή ανάπτυξη, ο σταθερός έλεγχος και η αποτελεσματική εποπτεία της κεφαλαιαγοράς. 
Υπό τη γενική αυτή έννοια το ζήτημα της αποτελεσματικής εταιρικής διακυβέρνησης συνίσταται στην αποτελεσματική υπαγωγή των ειδικών και επιμέρους συμφερόντων προς το γενικό συμφέρον της επιχείρησης, αλλά και του συνόλου των μετόχων της. 
Στο σημείο αυτό είναι που υπεισέρχεται ο ρόλος και η σημασία των κωδίκων επιχειρηματικής συμπεριφοράς. Τι είναι αυτό το οποίο επιδιώκουν οι κώδικες του είδους αυτού; 
Τα πλεονεκτήματα τα οποία προσφέρει η εισαγωγή κωδίκων συμπεριφοράς είναι ταχύτητα διευθέτησης προβλημάτων, έγκαιρη και κατάλληλη αντίδραση στις αλλαγές σημαντικών ζητημάτων, αποφυγή του κόστους και του παρωχημένου χαρακτήρα του θεσμικού πλαισίου. 
Στο άρθρο 2 προβλέπεται η δυνατότητα αναβολής το πολύ για έξι μήνες της έγκρισης του ενημερωτικού δελτίου ή και της εισαγωγής των μετοχών που προέρχονται από αύξηση μετοχικού κεφαλαίου εταιρειών των οποίων οι μετοχές πρόκειται να εισαχθούν ή έχουν ήδη εισαχθεί στο Χρηματιστήριο Αξιών Αθηνών. 
Επίσης, προβλέπεται ότι το Διοικητικό Συμβούλιο του Χρηματιστηρίου Αξιών Αθηνών  δύναται  να εξαρτήσει  την εξέταση του ενημερωτικού δελτίου ή την έγκριση εισαγωγής μετοχών που προέρχονται από αύξηση μετοχικού κεφαλαίου των εταιρειών αυτών  από προϋποθέσεις, περιορισμούς και άλλες υποχρεώσεις, όπως ενδεικτικά, όρους που αφορούν τον όρο έγκρισης  του ενημερωτικού δελτίου, το ύψος των  κεφαλαίων που πρόκειται να αντληθούν από τη συγκεκριμένη αύξηση, καθώς και την πληρότητα της πληροφόρησης του επενδυτικού κοινού. 
Επίσης, με απόφαση του διοικητικού συμβουλίου της επιτροπής κεφαλαιαγοράς που εκδίδεται μετά από γνώμη του διοικητικού συμβουλίου του Χρηματιστηρίου Αξιών  Αθηνών  μπορεί να καθορίζονται όροι και υποχρεώσεις για τη χρηματιστηριακή συμπεριφορά εταιρειών των μετόχων των μελών του διοικητικού τους συμβουλίου ή άλλων οργάνων  της διοίκησης της  με την αύξηση του μετοχικού κεφαλαίου. 
Το Διοικητικό Συμβούλιο της Επιτροπής Κεφαλαιαγοράς μπορεί να εξουσιοδοτεί το Διοικητικό Συμβούλιο του Χρηματιστηρίου Αξιών Αθηνών να επιβάλει τους παραπάνω όρους και υποχρεώσεις. 
Στο άρθρο 3 ρυθμίζονται οι διαδικασίες αποζημίωσης επενδυτών. Ο αυξημένος αριθμός των προς αποζημίωση επενδυτών, ο όγκος των απαιτήσεών τους και τα ελλιπή στοιχεία, σε συνδυασμό με την παλαιότητα του νομοθετικού πλαισίου, καθιστούν την εις βάθος εξέταση των αιτημάτων των επενδυτών, την κατάρτιση του σχετικού πίνακα και την εν γένει πρόοδο της διαδικασίας αποζημίωσής τους, ιδιαίτερα δυσχερή και χρονοβόρα. Δεδομένων των αντικειμενικών δυσκολιών που παρουσιάζουν οι περιπτώσεις αποζημίωσης επενδυτών που ρυθμίζονται από το άρθρο 27 του ν.3632 ορίζεται στην παράγραφο 1 του άρθρου 3, ότι ο Πρόεδρος και τα μέλη του Διοικητικού Συμβουλίου του Χρηματιστηρίου Αξιών Αθηνών, καθώς και ο προϊστάμενος διεύθυνσης Πιστωτικών και Δημοσιονομικών Υποθέσεων του Υπουργείου Εθνικής Οικονομίας δεν φέρουν αστική ευθύνη απο την κατάρτιση του πίνακα και την εν γένει διαδικασία αποζημιώσεων που αναφέρεται παραπάνω. 
Στο άρθρο 4 καθορίζονται ειδικά προσόντα και ειδική διαδικασία πιστοποίησης με απόφαση του Διοικητικού Συμβουλίου της Επιτροπής Κεφαλαιαγοράς για τα στελέχη της κεφαλαιαγοράς. Τα στελέχη αυτά οφείλουν να έχουν συμμετάσχει επιτυχώς σε σχετικές εξετάσεις. Η εξεταστέα ύλη, η διαδικασία των εξετάσεων καθώς και άλλο σχετικό θέμα, καθορίζονται με απόφαση του Υπουργού Εθνικής Οικονομίας. 
Στο άρθρο 5 προβλέπεται η σύσταση εξήντα πέντε νέων οργανικών θέσεων προσωπικού στην Επιτροπή Κεφαλαιαγοράς και ορίζονται τα αναγκαία προσόντα, η διαδικασία πρόσληψης και ο τρόπος κατανομής των θέσεων αυτών στις υπηρεσίες της. Η αύξηση των θέσεων προσωπικού είναι απολύτως αναγκαία, τόσο για την αντιμετώπιση των υφιστάμενων αυξημένων αναγκών εποπτείας της χρηματιστηριακής αγοράς, όσο και για την αποτελεσματική άσκηση των αρμοδιοτήτων της επιτροπής, στο πλαίσιο της ένταξης του Χρηματιστηρίου Αξιών Αθηνών στις ώριμες αγορές με την επικείμενη ένταξη της χώρας μας στη ζώνη ΕΥΡΩ. 
Με το άρθρο 6 ρυθμίζονται μισθολογικά θέματα της Επιτροπής Κεφαλαιαγοράς. 
Με το άρθρο 7 ρυθμίζεται η αρμοδιότητα της Επιτροπής Κεφαλαιαγοράς -και αυτό αποτελεί σημαντικό γεγονός- να αναστέλλει προσωρινά τη λειτουργία εποπτευομένων από αυτήν εταιρειών και συγκεκριμένα, ανωνύμων χρηματιστηριακών εταιρειών παροχής επενδυτικών υπηρεσιών, εταιρειών παροχής επενδυτικών υπηρεσιών, των ΕΠΕΥ και εταιρειών λήψης και διαβίβασης εντολών, των γνωστών ΕΛΔΕ, όταν διαπιστώνει ότι οι εταιρείες αυτές υποπίπτουν σε παραβάσεις της νομοθεσίας της κεφαλαιαγοράς που καθιστούν τη λειτουργία τους επικίνδυνη για τους επενδυτές και  για την εύρυθμη λειτουργία της αγοράς. Η αρμοδιότητα αυτή ασκείται απο το διοικητικό συμβούλιο της επιτροπής. 'Ομως σε κατεπείγουσες  περιπτώσεις όταν υφισταται κίνδυνος από τη μη έγκαιρη και άμεση αναστολή της λειτουργίας των παραπάνω εταιρειών, η αναστολή αποφασίζεται από την εκτελεστική επιτροπή, αλλά η σχετική απόφαση πρέπει να εγκριθεί από το αμέσως επόμενο διοικητικό συμβούλιο. Η διάρκεια της αναστολής δεν υπερβαίνει τους τρεις μήνες. Στην απόφαση της αναστολής μπορεί να τίθεται σύντομη προθεσμία στην εταιρεία, μέσα στην οποία οφείλει να λάβει τα αναγκαία μέτρα για την άρση των ελλείψεων ή παραβάσεων. 
Με τις διατάξεις του άρθρου 8 συνιστάται στην Επιτροπή Κεφαλαιαγοράς θέση γενικού διευθυντή με σχέση εργασίας ιδιωτικού δικαίου. Ο διευθυντής αυτός προϊσταται των υπηρεσιών της Επιτροπής Κεφαλαιαγοράς και ασκεί τις αρμοδιότητες που του αναθέτει το διοικητικό συμβούλιο και η εκτελεστική επιτροπή. 
Τα επόμενα άρθρα, από το 9 έως 12 ρυθμίζουν θέματα οργάνωσης και λειτουργίας των διοικητικών συμβουλίων. 
Στο δεύτερο κεφάλαιο αναφέρονται κυρίως θέματα φορολογικής μορφής και επίλυσης ορισμένων εκκρεμοτήτων, όπως το θέμα της υποβολής των δηλώσεων του "Πόθεν έσχες" επειδή μεταβλήθηκε η ημερομηνία υποβολής των φορολογικών δηλώσεων. 'Ετσι, λοιπόν, με πάγιο τρόπο καθορίζεται ότι η υποβολή των δηλώσεων γίνεται στον επόμενο μήνα από την τελευταία ημερομηνία που προβλέπει η σχετική νομοθεσία για την υποβολή των φορολογικών δηλώσεων των Ελλήνων πολιτών. 
Ρυθμίζονται θέματα ασφαλιστικών αποζημιώσεων ιδιαίτερα απαραίτητα και χρήσιμα για τους συναλλασσόμενους ασφαλισμένους σε ασφαλιστικές εταιρείες. Υπάρχει προσαρμογή του νομοθετικού πλαισίου σε διατάξεις της Ευρωπαϊκής 'Ενωσης, ρυθμίσεις που έπρεπε να είχαν γίνει πολύ καιρό πριν για τις οποίες εκκρεμεί η παραπομπή μας στο Ευρωπαϊκό Δικαστήριο. Επίσης επιλύονται θέματα που αφορούν τη ρύθμιση θεμάτων για την εκπρόθεσμη υποβολή πιστωτικών ή μηδενικών δηλώσεων του Φ.Π.Α. και θέματα που αφορούν την "OLYMPIC CATERING" θέματα του ΣΔΟΕ, όπως επίσης ζητήματα που έχουν να κάνουν με την προσαρμογή στον ν. 2166 και άλλα θέματα. 
Θα μείνω ελάχιστα σε ζητήματα που τέθηκαν από την πλευρά των εισηγητών. Ειδικότερα έγινε αυστηρή κριτική όσον αφορά τις ρυθμίσεις για την Κτηματική Εταιρεία του Δημοσίου. Διερωτώμαι: Υπάρχει κανείς στην Αίθουσα αυτή που να είναι ευχαριστημένος από τη διαχείριση της ακίνητης περιουσίας του δημοσίου μέχρι σήμερα; Με το μόνο που ασχολούμαστε είναι να αποκαλύπτουμε κάθε μέρα ότι έχει γίνει καταπάτηση αυτής της περιουσίας, να φέρνουμε νομοθετήματα για τη νομιμοποίηση καταπατητών, για τη ρύθμιση καταστάσεων ανεξέλεγκων οι οποίες τελικώς είναι μη ανατρέψιμες. 
Σήμερα που η Κυβέρνηση, το Υπουργείο φέρνει διατάξεις με τις οποίες εκσυγχρονίζει το θεσμικό πλαίσιο μέσα στο οποίο μπορεί να λειτουργήσει η Κτηματική Εταιρεία του Δημοσίου για την πληρέστερη αξιοποίηση της περιουσίας του δημοσίου, δεν μπορεί παρά αυτή η διάταξη να τύχει της αποδοχής της Βουλής. Η Κτηματική Εταιρεία του Δημοσίου με τις διατάξεις που έρχονται προς ψήφιση ενεργεί ως φορέας διαχείρισης ακίνητης περιουσίας, ως ιδιώτης. 'Ο,τι θα έκανε δηλαδή οποιοσδήποτε ιδιώτης για την καλύτερη αξιοποίηση της δικής του περιουσίας, την ίδια δυνατότητα μπορεί να έχει και η Κτηματική Εταιρεία του Δημοσίου. 
Μίλησαν κάποιοι συνάδελφοι για ξεπούλημα της περιουσίας του δημοσίου.           Μέχρι σήμερα η Κτηματική Εταιρεία του Δημοσίου ενεργούσε οιωνεί ως μεσίτης, έβγαζε τις προκηρύξεις και πουλούσε ακίνητα. Αυτή είναι η ορθότερη λειτουργία μιας κτηματικής υπηρεσίας ή μιας διαχείρισης κρατικής περιουσίας; Σήμερα λέμε ότι η Κτηματική Εταιρεία του Δημοσίου έχει τη δυνατότητα να συστήνει εταιρείες θυγατρικές δικές της, έχει τη δυνατότητα να συστήνει ανώνυμες εταιρείες διαχείρισης αμοιβαίου κεφαλαίου ακίνητης περιουσίας, εταιρείες επενδύσεων σε ακίνητη περιουσία, να εισαγάγει αυτές τις εταιρείες στο χρηματιστήριο, να αντλεί κεφάλαια, προκειμένου να λειτουργεί σαν μια εταιρεία ανταγωνιστική, ώστε να εκμεταλλεύεται στο έπαρκο την όντως τεράστια περιουσία του ελληνικού δημοσίου. 
Μίλησε ο συνάδελφος εισηγητής του Κ.Κ.Ε. για τη ρύθμιση όσον αφορά τη βενζίνη χωρίς μόλυβδο και είπε ότι προστατεύουμε συμφέροντα μεγάλων εταιρειών. 
'Ισως να μη γνωρίζει ποια είναι η αιτιολογία, γιατί αν γνώριζε θα έλεγε ακριβώς το αντίθετο. Η συγκεκριμένη διάταξη τέθηκε εδώ προς άρση πάσης μελλοντικής ενώπιον δικαστηρίου αμφισβήτησης από την πλευρά πολυεθνικής εταιρείας, η οποία βρήκε τον τρόπο -υπάρχει η μέθοδος- να αγοράζει βενζίνη αμόλυβδη σε χαμηλή τιμή, να βάζει ένα προσθετικό και να τη χρησιμοποιεί στην αγορά σαν βενζίνη για συμβατικά αυτοκίνητα και να επωφελείται η ίδια τη διαφορά της φορολογίας. Για ευνόητους λόγους θέλαμε να είναι ευνοϊκότερη η φορολογία για την αμόλυβδη βενζίνη που χρησιμοποιείται από τα νέας τεχνολογίας αυτοκίνητα. Αυτός είναι ο σκοπός για τον οποίο έχει έλθει η συγκεκριμένη διάταξη και αυτές οι δεκαοκτώ δραχμές ανά λίτρο, που ορθά αναφέρατε, να μην πάνε στις τσέπες κάποιων εταιρειών. Αυτό που θέλουμε να πετύχουμε είναι η αμόλυβδη βενζίνη να χρησιμοποιείται σε συγκεκριμένα αυτοκίνητα σύγχρονης τεχνολογίας και όχι να μετατρέπεται σε βενζίνη για τη χρήση συμβατικών αυτοκινήτων. 
'Οσον αφορά το θέμα των νησιών με τρεις χιλιάδες κατοίκους, πρέπει να πω ότι η συγκεκριμένη διάταξη ορθώς ψηφίστηκε πριν από δύο χρόνια γιατί εξυπηρετεί τα μικρά νησιά τα οποία έχουν λιγότερο από τρεις χιλιάδες εκατό κατοίκους. 
ΑΝΤΩΝΗΣ ΣΚΥΛΛΑΚΟΣ: Για τα μεγάλα ξενοδοχεία μιλήσαμε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα απαντήσω, κύριε συνάδελφε, στον προβληματισμό σας. 
Δεν νομίζω ότι υπάρχει μεμπτό και πρέπει να σταθούμε θετικά σε αυτήν τη διάταξη. Είναι παλιά διάταξη, δεν είναι καινούρια. Απλώς τι συνέβη; Κατόπιν αιτήματος της Ομοσπονδίας Ιδιοκτητών Ενοικιαζομένων Δωματίων, θεσπίστηκε εδώ στη Βουλή ειδικός τρόπος φορολόγησης ευνοϊκός για τους ιδιοκτήτες των ενοικιαζομένων δωματίων. Η συγκεκριμένη, όμως, ρύθμιση, η οποία ήταν ευνοϊκή για όλους τους 'Ελληνες μικρούς ιδιοκτήτες ενοικιαζομένων δωματίων, για τα νησιά κάτω από τρεις χιλιάδες εκατό κατοίκους ήταν δυσμενής με την έννοια ότι δεν πλήρωναν τίποτα μέχρι τότε και κλήθηκαν να πληρώσουν είκοσι χιλιάδες το δωμάτιο. Ερχόμαστε, λοιπόν, να αποκαταστήσουμε την προηγούμενη ρύθμιση. Και μη φοβάστε ότι καμιά μεγάλη πολυεθνική εταιρεία η οποία θα στήσει ένα ξενοδοχείο εκεί, θα έχει κάποια ελάφρυνση. Δεν θα την έχει. Αν διαβάσετε τη διάταξη που υπήρχε προηγουμένως και στην οποία αναφέρεται το νομοσχέδιο, θα δείτε ότι αυτήν την απαλλαγή την έχουν μόνο οι μόνιμοι κάτοικοι του νησιού. Δεν την έχουν καν οι δημόσιοι υπάλληλοι, οι οποία πηγαινοέρχονται και δεν θεωρούνται μόνιμοι κάτοικοι του νησιού. Πολύ περισσότερο δεν έχουν αυτήν την απαλλαγή εταιρείες μεγάλες ή μικρές, οι οποίες δεν έχουν την έδρα τους στο συγκεκριμένο νησί. 
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, θα περίμενα από την Κυβέρνηση πολύ μεγαλύτερη υπευθυνότητα στη συζήτηση του συγκεκριμένου νομοσχεδίου. Είναι γεγονός ότι παρ'ότι ο κ. Φωτιάδης είναι γνώστης του αντικειμένου από την παλαιότερη θητεία του ως γενικός γραμματέας και λόγω των αρμοδιοτήτων που έχει αυτήν τη στιγμή στο Υπουργείο των Οικονομικών, δεν είναι σε θέση ούτε να αποδεχθεί ούτε να παρέμβει επί της ουσίας στο νομοσχέδιο. Θα περίμενα ο Υπουργός Εθνικής Οικονομίας να ήταν εδώ ώστε να μπορέσουμε πραγματικά μέσα από τη συζήτηση να βελτιώσουμε το νομοσχέδιο, το οποίο είναι ανεπαρκές και αποσπασματικό. Τι έχουμε αυτήν τη στιγμή; 'Εχουμε την Κυβέρνηση να οχυρώνεται πίσω από το νομοσχέδιο όπως έχει κατατεθεί, το οποίο δημιουργεί ένα τρικέφαλο τέρας -το είπα και προηγουμένως- και έχουμε και μία Επιτροπή Κεφαλαιαγοράς που έχει και εκτελεστική και δικαστική και νομοθετική εξουσία. Θεωρεί ίσως η Κυβέρνηση ότι με τη δημιουργία αυτού του τρικέφαλου τέρατος θα μπορέσει να αντιμετωπίσει τα προβλήματα του χρηματιστηρίου. 
'Ακουσα προηγουμένως τον κύριο Υφυπουργό να κάνει μια γενική τοποθέτηση για την οικονομία. 
Κύριε Υφυπουργέ -και διαβιβάστε το αυτό και στον κύριο Υπουργό- η περίοδος χάριτος για κριτική πάνω στα ζητήματα της οικονομίας τελείωσε με την ένταξη της Ελλάδος στην ΟΝΕ. Συνειδητά εδώ και τουλάχιστον ένα χρόνο είχαμε κατεβάσει τους τόνους της κριτικής μας πάνω στα ζητήματα της οικονομίας, γιατί δεν θέλαμε να σας δώσουμε κανένα επιχείρημα να λέτε ότι προσπαθούμε να εμποδίσουμε την ένταξη της Ελλάδος στην ΟΝΕ. 
Η ένταξη επιτεύχθηκε με τις θυσίες του ελληνικού λαού, όπως πολύ σωστά είπατε. Επιτεύχθηκε παρά τις τεράστιες αδυναμίες της οικονομικής πολιτικής. Επιτεύχθηκε κυρίως λόγω της εισπρακτικής πολιτικής που ακολουθήσατε και η οποία επιβάρυνε τις ασθενέστερες τάξεις της κοινωνίας μας. Αυτός όμως δεν είναι λόγος να επαίρεστε και να θριαμβολογείτε, διότι δεν πρέπει να ξεχνάτε ότι άλλο πράγμα είναι οι ονομαστικοί δείκτες της ΟΝΕ, ο πληθωρισμός, τα ελλείμματα, τα θέματα δημοσίου χρέους και άλλο πράγμα είναι η πραγματική οικονομία, όπως τη βιώνουν καθημερινά οι 'Ελληνες πολίτες, τα παιδιά των οποίων δεν μπορούν να βρουν δουλειά.  'Εχουμε την ταχύτερα αυξανόμενη ανεργία αυτήν τη στιγμή στην Ευρωπαϊκή 'Ενωση. 'Εχουμε το χαμηλότερο βιοτικό επίπεδο στην Ευρωπαϊκή 'Ενωση. 'Εχουμε ρυθμούς ανάπτυξης που στην καλύτερη περίπτωση είναι ίσοι με τους ρυθμούς ανάπτυξης της Ευρωπαϊκής 'Ενωσης στην τελευταία εξαετία. Αυτά δεν είναι λόγοι να θριαμβολογούμε. 
Οι διαρθρωτικές μεταρρυθμίσεις που θα έπρεπε να είχαμε κάνει και που θα έβαζαν τη βάση για την ανάπτυξη της οικονομίας, έχουν καθυστερήσει.  Πολύ φοβάμαι ότι τώρα που τα χρονοδιαγράμματα της ΟΝΕ είναι πίσω μας θα καθυστερήσουν και άλλο, γιατί άκουσα με πολύ μεγάλη ανησυχία πριν από λίγες μέρες τον Υπουργό Εθνικής Οικονομίας να κάνει ανακοινώσεις γύρω από τις ιδιωτικοποιήσεις και τις διαρθρωτικές μεταρρυθμίσεις και να λέει: "Δεν μας πιέζει τίποτα τώρα, θα τις κάνουμε όταν τις θέλουμε". 
Αυτός είναι ο μεγαλύτερος κίνδυνος: Δεν μας πιέζει τίποτα τώρα και δεν θα τα κάνουμε ποτέ. Δεν τα κάναμε όταν είχαμε τις υποχρεώσεις, πολύ φοβάμαι ότι θα αργήσουμε ακόμα πιο πολύ. 
Θα μιλήσω τώρα για την κατάσταση του χρηματιστηρίου. Με το νομοσχέδιο αυτό επιχειρείτε για μία ακόμα φορά να αντιμετωπίσετε με εμβαλωματικά μέσα την έκρυθμη κατάσταση που έχει δημιουργηθεί στο χρηματιστήριο. Και η έκρυθμη αυτή κατάσταση έχει δημιουργηθεί από τις πράξεις και τις παραλείψεις σας. Δεν δημιουργήθηκε από μόνη της. Τους τελευταίους οκτώ μήνες ο γενικός δείκτης έχει σημειώσει σωρευτική πτώση κατά 34,3%. Η πτώση δε είναι πολύ μεγαλύτερη, εάν ληφθούν υπόψη και οι μετοχές της λεγόμενης περιφέρειας στην οποία έχουν εγκλωβιστεί εκατοντάδες χιλιάδες μικροεπενδυτές που πίστεψαν τις εξαγγελίες της Κυβέρνησης, τις προβλέψεις του κ. Παπαντωνίου, ότι ο δείκτης θα πάει στις επτά χιλιάδες μονάδες κλπ. 
Από το τέλος του περασμένου Δεκεμβρίου οι επενδυτές του χρηματιστηρίου συνολικά έχουν υποστεί απώλειες ύψους 18,2 τρισεκατομμυρίων δραχμών. Αυτή είναι η μείωση της αξίας της κεφαλαιοποίησης των εισηγμένων εταιρειών. Είναι το μισό περίπου του ετήσιου Ακαθάριστου Εθνικού Προϊόντος. Μέσα σε έξι μήνες στο χρηματιστήριο υπήρξαν συνολικές απώλειες που φθάνουν στο μισό του Ακαθάριστου Εθνικού Προϊόντος. 
Και έρχεστε εδώ και επαίρεστε. Κακώς! Σκύψτε πάνω στα προβλήματα. Δείτε τα στο σύνολό τους και αφήστε την έπαρση. Δεν χρειάζεται έπαρση. Δεν φταίει κανένας που έχουν υποστεί οι επενδυτές απώλειες 18,2 τρισεκατομμυρίων; Δεν θα παραιτηθεί κανένας; 'Οταν το χρηματιστήριο πήγαινε καλά, η Κυβέρνηση έλεγε ότι πάει καλά λόγω της καλής της οικονομικής πολιτικής. Τώρα που το χρηματιστήριο πάει άσχημα, όλοι κρύβονται με πρώτο τον Υπουργό Εθνικής Οικονομίας, ο οποίος δεν τολμά να έλθει ούτε στη Βουλή να υποστηρίξει το νομοσχέδιο το οποίο έχει καταθέσει και στέλνει τον άτυχο Υφυπουργό να υποστεί αυτός την κριτική. 
Και αυτό διότι δεν έχει το θάρρος να έλθει. Είναι αυτό που λένε στην  Αγγλία fare weather person. Δηλαδή όταν ο καιρός είναι καλός να και ο κ.  Παπαντωνίου. 'Οταν ο καιρός είναι κακός κρύβεται ο κ. Παπαντωνίου. Μακράν ημών αι θλιβεραί ιδέαι. Κακώς δεν βρίσκεται εδώ ο κ. Παπαντωνίου. Δεν μπορώ να δεχθώ ότι είχε υποχρεώσεις ανώτερες από την υποχρέωσή του να έλθει εδώ στη Βουλή για να υποστηρίξει το νομοσχέδιο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βρίσκεται στο εξωτερικό, για υποχρεώσεις της χώρας μας. Σας το διευκρίνισα. 
ΓΕΩΡΓΙΟΣ ΑΛΟΓΟΣΚΟΥΦΗΣ: Ας ελπίσουμε ότι θα έλθει αύριο, κύριε Υφυπουργέ. Και αύριο θα είναι στο εξωτερικό; Και μεθαύριο; 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Σας παρακαλώ, κύριε Αλογοσκούφη, όχι διάλογο με τον κύριο Υφυπουργό. 
ΓΕΩΡΓΙΟΣ ΑΛΟΓΟΣΚΟΥΦΗΣ: Μα, αφού ο κύριος Υπουργός θέλει να διευκρινίσει το θέμα, νομίζω ότι έπρεπε να απαντήσω. 
Αν δεν είναι αύριο στο εξωτερικό ελπίζω να έλθει στη Βουλή για να υποστηρίξει το νομοσχέδιό του. 
Πιστεύει η Κυβέρνηση ότι με αυτό το νομοσχέδιο θα διορθωθεί η κατάσταση επειδή θα δοθούν υπερεξουσίες στην Επιτροπή Κεφαλαιαγοράς; Είναι μια επιτροπή που αποτελεί μέρος του προβλήματος με τον τρόπο που λειτουργεί. Είναι μια επιτροπή έντονα κομματικοποιημένη. Δεν διαπνέεται από τη λογική της ανάπτυξης της αγοράς. 'Οσο και αν ενισχυθεί δεν πρόκειται να συμβάλει στην αποκατάσταση της αξιοπιστίας του χρηματιστηρίου. 
Δεν μιλώ αφηρημένα. Η Επιτροπή Κεφαλαιαγοράς κοιμόταν τον ύπνο του δικαίου επί μήνες όταν συνέβαιναν σημεία και τέρατα στο χρηματιστήριο.  Αποφάσισε να ενεργοποιηθεί στις 13 Μαρτίου 2000 όταν η Κυβέρνηση την κάλεσε να διερευνήσει γιατί έπεφτε το χρηματιστήριο την ώρα που ο Πρωθυπουργός ανακοίνωνε στο Ζάππειο την υποβολή της αίτησης της χώρας μας στην ΟΝΕ. Λες και έπρεπε το χρηματιστήριο να ανεβαίνει εκείνη την ώρα.  Μα, αν ξέραμε όλοι ότι θα ανέβαινε το χρηματιστήριο εκείνη την ημέρα θα είχαμε αγοράσει όλοι την προηγούμενη για να κερδίσουμε. Αυτό είναι το χαρακτηριστικό των χρηματιστηρίων. Δεν μπορείς να ξέρεις πότε θα ανέβουν και πότε θα πέσουν. Και κάλεσε τότε η Κυβέρνηση την Επιτροπή Κεφαλαιαγοράς να διερευνήσει αν η Νέα Δημοκρατία -αυτό ήταν το υπονοούμενο- βρίσκεται πίσω από την πτώση του χρηματιστηρίου εκείνη τη συγκεκριμένη ημέρα. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Και ακόμα δεν έχει απαντήσει. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν απάντησε και ούτε θα απαντήσει. 
'Εκτοτε πώς λειτούργησε η Επιτροπή Κεφαλαιαγοράς; Πηγαίνει στις χρηματιστηριακές εταιρείες και τις ρωτάει γιατί πουλάνε; Αυτές απαντούν, γιατί πουλάνε οι πελάτες μας. Αν ο πελάτης μας λέει πούλα, εγώ θα πουλήσω. Και εγκαλεί τις χρηματιστηριακές εταιρείες ότι έτσι διαταράσσουν την εύρυθμη λειτουργία της αγοράς. Δηλαδή κατά τη συγκεκριμένη Επιτροπή Κεφαλαιαγοράς, όπως λειτουργεί με το συγκεκριμένο πρόεδρο το διορισμένο από τη σημερινή Κυβέρνηση, απαγορεύονται οι πωλήσεις και επιτρέπονται μόνο οι αγορές. 
Μα, έτσι θα λειτουργήσει η αγορά; Αυτό έχει σαν αποτέλεσμα πολύς κόσμος να μην αγοράζει πια μετοχές -αυτό αφορά και τους θεσμικούς επενδυτές που κατά τεκμήριο δίνουν τον τόνο στην αγορά- διότι λένε ότι όταν θα φθάσει η ώρα να τις πουλήσουν θα έλθει η Επιτροπή Κεφαλαιαγοράς και θα με ρωτήσει γιατί τις πούλησα. Δεν θα έλθει να μου πει ότι παρέβης  τον τάδε νόμο, ότι έκανες χρήση εσωτερικών πληροφοριών ή οτιδήποτε άλλο.  Θα έλθει να μου πει ότι διαταράσσω την εύρυθμη λειτουργία της αγοράς.  Αυτά είναι αστεία και τριτοκοσμικά φαινόμενα θα έλεγα. Είναι δε άμεσο αποτέλεσμα της κομματικοποίησης της Επιτροπής Κεφαλαιαγοράς που λειτούργησε κομματικά και στην προεκλογική περίοδο και εξακολουθεί να λειτουργεί κομματικά και σήμερα. 
Εάν δεν έχουμε μεγάλες αλλαγές στην Επιτροπή Κεφαλαιαγοράς με παραίτηση του προέδρου της και με ριζική αναδιοργάνωση του καθεστώτος που τη διέπει, πολύ φοβάμαι ότι η αποκατάσταση της αξιοπιστίας του χρηματιστηρίου δεν θα είναι εύκολη υπόθεση. 
Γι' αυτό και καλούμε τον Πρόεδρο της Επιτροπής Κεφαλαιαγοράς, ο οποίος είναι αρκετά χρόνια εκεί, να συναισθανθεί τις ευθύνες του και να παραιτηθεί. Και να δούμε πια πώς θα αναδιοργανώσουμε την Επιτροπή Κεφαλαιαγοράς, έτσι ώστε να είναι υπόλογη κάπου. Διότι με το σημερινό νομοσχέδιο της δίνουμε αρμοδιότητες και υπερεξουσίες και κανείς δεν υπάρχει που θα την ελέγξει. Δεν λογοδοτεί σε κανέναν πέραν του Υπουργού.  Ο Υπουργός έχει ευθύνη να παύσει τη διοίκηση. 
Δεν πρέπει, λοιπόν, να λειτουργήσουν έτσι ανεξάρτητα οι διοικητικές αρχές. Πρέπει να υπάρχει λογοδοσία. Κάποιος πρέπει να τις ελέγχει. Δεν μπορείς να είσαι ελέγχων και να μην είσαι ελεγχόμενος. Και δεδομένου ότι στη δημοκρατία μας όλες οι εξουσίες πηγάζουν από το λαό και τελικά από τη Βουλή, θα πρέπει να δημιουργήσουμε μία Επιτροπή Κεφαλαιαγοράς που θα έρχεται και θα λογοδοτεί στη Βουλή κι όχι μια Επιτροπή Kεφαλαιαγοράς που θα νομοθετεί ερήμην της Βουλής, όπως προβλέπει το συγκεκριμένο νομοσχέδιο. 
Τώρα θα μου πείτε, θα ανακάμψει η αγορά μόνο αν γίνουν αυτά που είπα; 
Ασφαλώς όχι! Χρειάζονται γενικότερες προϋποθέσεις. 
Πρώτα απ' όλα πρέπει να υπάρξει μια αλλαγή της οικονομικής πολιτικής. Πρέπει οι διαρθρωτικές μεταρρυθμίσεις που τόσο έχει ανάγκη η οικονομία, η απελευθέρωση των αγορών, η ενίσχυση του ανταγωνισμού, οι αποκρατικοποιήσεις, η ενίσχυση των μικρομεσαίων επιχειρήσεων, να γίνουν, όχι να τα παραπέμπουμε στις καλένδες. 
'Ενας από τους λόγους που τις τελευταίες ημέρες το χρηματιστήριο δεν πήγε καλά, ήταν ακριβώς οι ανακοινώσεις του Υπουργού Εθνικής Οικονομίας, όπου παρέπεμπε στις καλένδες τις αποκρατικοποιήσεις. Αλλά δεν φθάνει αυτό, πρέπει να υπάρξουν και μέτρα θεσμικά για τον εκσυγχρονισμό του χρηματιστηρίου. Πρέπει να υπάρξει μία συνολική πολιτική κι όχι απλώς η ενίσχυση των υπερεξουσιών, που ήδη βέβαια η Επιτροπή Κεφαλαιαγοράς έχει υπερεξουσίες. 
Θα κάνω οκτώ προτάσεις: 
Το πρώτο πράγμα που πρέπει να γίνει είναι να υπάρξει ομαλή ροή της προσφοράς νέων τίτλων στο χρηματιστήριο. Αυτήν τη στιγμή υπάρχει μια απαράδεκτη κατάσταση. Το ποια επιχείρηση μπαίνει στο χρηματιστήριο και ποια δεν μπαίνει εξαρτάται από αποφάσεις χωρίς κριτήρια της Διοίκησης του Χρηματιστηρίου και της Επιτροπής Κεφαλαιαγοράς. Κριτήρια δεν υπάρχουν.  'Οποιος έχει -επιτρέψτε μου τη λαϊκή έκφραση- "μπάρμπα στην Κορώνη", μπαίνει στο χρηματιστήριο. Οι άλλοι περιμένουν δύο και τρία χρόνια.  Είχαμε συγκεκριμένες περιπτώσεις εταιρειών, όπου για λόγους οι οποίοι δεν είναι προφανείς σε κανέναν και σίγουρα δεν είναι δικαιολογημένοι, πέρασαν στην ουρά άλλες επιχειρήσεις και μπήκαν γρηγορότερα στο χρηματιστήριο. 
Πρέπει, λοιπόν, να υπάρχουν κριτήρια συγκεκριμένα και όποιος ικανοποιεί τα κριτήρια, πρέπει να μπαίνει μέσα σε ένα σύντομο χρονικό διάστημα στο χρηματιστήριο. Δεν πρέπει να υπάρχουν καθυστερήσεις για λόγους άλλων σκοπιμοτήτων. 
Δεύτερον, θα πρέπει να απλουστευτούν οι διαδικασίες έγκρισης των ενημερωτικών δελτίων των νέων εταιρειών. Αυτήν τη στιγμή έχουμε διπλή διαδικασία έγκρισης. Εγκρίνει και το Χρηματιστήριο Αξιών Αθηνών και η Επιτροπή Κεφαλαιαγοράς. Γιατί να υπάρχει διπλή έγκριση; 'Ενας δεν φτάνει; Ας αποφασίσουμε ποια από τις δύο αρμόδιες αρχές θα εγκρίνει τα ενημερωτικά δελτία, αλλιώς το μόνο που έχουμε είναι καθυστερήσεις. 
Τρίτον, θα πρέπει να ενεργοποιηθεί η Νέα Χρηματιστηριακή Αγορά, η ΝΕ.Χ.Α., η οποία είναι στα χαρτιά μόνο εδώ και ένα χρόνο, για επιχειρήσεις τεχνολογιών αιχμής και μικρομεσαίες επιχειρήσεις γενικότερα. Αλλά ο σκοπός είναι να ενισχυθούν μικρές και μεσαίες επιχειρήσεις με μεγάλες αναπτυξιακές δυνατότητες και κυρίως αυτές που είναι τεχνολογιών αιχμής. Γιατί τόσο καιρό δεν γίνεται; Θέλουμε την ανάπτυξη ή δεν την θέλουμε; Δημιουργήθηκε ένας θεσμός που τον χαιρετήσαμε εκείνη την εποχή, παρά τις αδυναμίες που είχε το συγκεκριμένο νομοσχέδιο. Το ψηφίσαμε και είπαμε να προχωρήσετε. Γιατί δεν προχωράτε; 
Ο ρόλος δηλαδή της Κυβέρνησης είναι να φέρνει νομοσχέδια στη Βουλή, να γίνονται νόμοι και μετά οι νόμοι να πηγαίνουν για ύπνο; Είναι ο ρόλος της Κυβέρνησης να ενεργοποιεί τους νόμους; Είναι ο ρόλος της Κυβέρνησης να παίρνει πρωτοβουλίες πρακτικές; Διότι αν εξισώνουμε την δραστηριότητα της Κυβέρνησης με τις νομοθετικές πρωτοβουλίες, τότε ζήτω που καήκαμε! Παίρνουμε νομοθετικές πρωτοβουλίες και μετά οι νόμοι πάνε για ύπνο, όπως και ο συγκεκριμένος νόμος, αυτός της Νέας Χρηματιστηριακής Αγοράς, που είναι σημαντική θεσμική τομή για την ανάπτυξη της οικονομίας. 
Τέταρτον, θα πρέπει να καθιερωθεί ο θεσμός των ειδικών διαπραγματευτών. Σε όλα τα χρηματιστήρια του κόσμου υπάρχουν οι ειδικοί διαπραγματευτές για συγκεκριμένες εταιρείες. Είμαστε από τα λίγα χρηματιστήρια που δεν υπάρχουν ειδικοί διαπραγματευτές. Ο ρόλος των ειδικών διαπραγματευτών είναι να εξομαλύνουν την προσφορά και τη ζήτηση και έτσι να δημιουργούν μια πιο ομαλή πορεία για τις συγκεκριμένες επιχειρήσεις. Δεν υπάρχει κανένας λόγος να μην το καθιερώσουμε και στη χώρα μας. 
Πέμπτον, θα πρέπει να υπάρξει σταδιακή απελευθέρωση των ορίων διακύμανσης των μετοχών τα οποία όρια διακύμανσης σήμερα λειτουργούν ως κερδοσκοπικοί μηχανισμοί. Θα πρέπει σταδιακά να φθάσουμε στο 10% και να υπάρξουν και προβλέψεις για μεγαλύτερη διακύμανση μετά από κάποια περίοδο παύσης των διαπραγματεύσεων μέσα στη συνεδρίαση του χρηματιστηρίου. 
'Εκτον, θα πρέπει να απελευθερωθεί ο δανεισμός των επενδυτών για αγορά μετοχών. Εάν θέλουμε να ενισχύσουμε τη ρευστότητα του  χρηματιστηρίου θα πρέπει να απελευθερωθεί ο δανεισμός με ενέχυρο μετοχές.           
Υπάρχουν θεσμοί σε άλλες χώρες της Ευρωπαϊκής 'Ενωσης. Γιατί να μην τους εισάγουμε και εδώ; Θέλουμε ρευστότητα στο χρηματιστήριο; Χρειάζεται να γίνει και αυτό. Μόνο η Επιτροπή Κεφαλαιαγοράς θα σώσει το χρηματιστήριο; 
'Εβδομο, θα πρέπει να υιοθετηθούν σταδιακά, και αυτό είναι πολύ σημαντικό για την αξιοπιστία του χρηματιστηρίου, τα διεθνή λογιστικά πρότυπα για τις εισηγμένες εταιρείες. Σήμερα εάν δείτε τους λογαριασμούς των εταιρειών πρέπει να είσαι μαντείο των Δελφών για να μπορέσεις να  καταλάβεις τι κρύβεται πίσω από τους λογαριασμούς όπως τους παρουσιάζουν.           Δεν υπάρχει ενιαίο λογιστικό πρότυπο και σίγουρα δεν υπάρχουν τα διεθνή λογιστικά πρότυπα τα οποία βάζουν ορισμένους κανόνες ώστε να μπορούν οι επενδυτές να κρίνουν τις επιχειρήσεις κατά πόσο αυτά τα αποτελέσματα που παρουσιάζουν είναι αξιόπιστα ή όχι, να κρίνουν τις επιχειρήσεις κατά πόσο προσπαθούν να κρύψουν αποτελέσματα κακά για το μέλλον, να μπορούν να δημιουργήσουν προβλέψεις για το πού πάει η εταιρεία. Εάν δεν μπούμε στη λογική του να καθιερώσουμε τα διεθνή λογιστικά πρότυπα, μην περιμένουμε ότι ακόμα και με την αναβάθμιση του χρηματιστηρίου θα έρθουν εδώ τρέχοντας οι ξένοι επενδυτές να επενδύσουν στις ελληνικές μετοχές. Διότι θα επενδύσουν σε μερικές μεγάλες επιχειρήσεις που σέβονται τα λογιστικά τους συστήματα, αλλά το υπόλοιπο χρηματιστήριο θα παραμείνει απομονωμένο. 
Και όγδοον -και αυτό είναι σημαντικό- στη διασπορά φημών τεράστιο ρόλο παίζει ο τρόπος με τον οποίο καλύπτεται η χρηματιστηριακή ειδησεογραφία. Θα πρέπει η Κυβέρνηση, η Βουλή, αν θέλετε, σε συνεργασία με την ΕΣΗΕΑ να καθιερώσουν μια δεοντολογία για τη χρηματιστηριακή ειδησεογραφία. Η διασπορά φημών γίνεται από τις ίδιες τις επιχειρήσεις, αλλά αναπαράγεται μέσα από τον Τύπο και αυτό είναι ένα καθεστώς, το οποίο είναι απαράδεκτο.  Θα πρέπει, λοιπόν, και αυτό το θέμα να το δούμε και να το ρυθμίσουμε διότι αλλιώς αξιοπιστία του χρηματιστηρίου δεν θα υπάρξει. 
Κυρίες και κύριοι συνάδελφοι, τίποτα από τα παραπάνω δεν προωθείται με το νομοσχέδιο αυτό. Πρόκειται για μια ακόμη χαμένη ευκαιρία για την αναβάθμιση της αγοράς και όσο συνεχίζει η Επιτροπή Κεφαλαιαγοράς να λειτουργεί με τη νοοτροπία που τη διακρίνει τα τελευταία χρόνια, η ενίσχυση των εξουσιών της δεν είναι μόνο αντισυνταγματική, είναι και επικίνδυνη. 
Σας ευχαριστώ πολύ. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Σκυλλάκος ο Κοινοβουλευτικός Εκπρόσωπος... 
ΙΩΑΝΝΗΣ ΜΑΓΚΡΙΩΤΗΣ: 'Εχω ζητήσει το λόγο, κυρία Πρόεδρε. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε να προηγηθείτε του κ. Σκυλλάκου; 
ΙΩΑΝΝΗΣ ΜΑΓΚΡΙΩΤΗΣ: Μάλιστα, κυρία Πρόεδρε. 
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Κύριε Σκυλλάκο, όντως είχε ζητήσει το λόγο ο κ. Μαγκριώτης, αλλά εξέλαβα ότι ήθελε να μιλήσει και μετά από σας. 
ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, ο εκπρόσωπος του ΠΑΣΟΚ πρέπει να ακούει όλα τα κόμματα και να μην απαντάει μόνο στη Νέα Δημοκρατία. 'Ετσι συνηθίζεται. Δεν είναι δύο κόμματα στη Βουλή! 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Λυπούμαι, αλλά είχε ζητήσει το λόγο προηγουμένως. Εγώ εξέλαβα ότι ήθελε να σας ακούσει. 
ΑΝΤΩΝΗΣ ΣΚΥΛΛΑΚΟΣ: Δεν αμφισβητώ ότι ζήτησε το λόγο. Λέω πώς συνηθίζεται. Αλλάξαμε τους κανόνες και θα μιλάνε μόνο τα δύο κόμματα.  Εμείς να φύγουμε! 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Μαγκριώτη, έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Δεν είχα πάντως τέτοια πρόθεση, κύριε Σκυλλάκο. 
ΓΕΩΡΓΙΟΣ ΑΛΟΓΟΣΚΟΥΦΗΣ: 'Εχει δίκιο, κύριε Μαγκριώτη, ο κ. Σκυλλάκος, αλλά είναι μεγάλη τιμή που θα μου απαντήσετε αμέσως. 
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, κυρίες και κύριοι συνάδελφοι, στις αγορεύσεις τους οι εκπρόσωποι της Αξιωματικής Αντιπολίτευσης κάθε άλλο παρά αφιέρωσαν το κύριο μέρος των ομιλιών τους και των παρεμβάσεών τους στο συζητούμενο νομοσχέδιο και στις διατάξεις του. 'Οπου το έπραξαν αυτό οι τοποθετήσεις τους ήταν γεμάτες από αντιφάσεις. 
Γιατί αυτά για τα οποία κατηγορούν την Κυβέρνηση στις γενικές τους αγορεύσεις για την πορεία της οικονομίας και τα προβλήματα που αντιμετώπισε μέχρι τώρα το χρηματιστήριο, ιδιαίτερα τον προηγούμενο χρόνο, τα ξεχνούν όταν αναφέρονται στις διατάξεις του νομοσχεδίου. Εκεί οι προτάσεις τους είναι σε αντίθετη κατεύθυνση. 
Οι συνάδελφοι της Αντιπολίτευσης, βρήκαν την ευκαιρία στο συζητούμενο νομοσχέδιο να κάνουν μία γενική κριτική στην πορεία της οικονομίας. Μία γενική κριτική την οποία σε κάθε ευκαιρία επιδιώκουν, γιατί δεν μπορούν ακόμη οι αγαπητοί φίλοι της Νέας Δημοκρατίας να χωνέψουν ότι η πορεία της οικονομίας είναι θετική, είναι ανοδική και ότι αυτή η πορεία έχει επιβραβευθεί πριν από μερικές ημέρες με την ομόφωνη απόφαση όλων των ηγετών της Ευρωπαϊκής 'Ενωσης, και με τις αντίστοιχες ομόθυμες και ομόφωνες όλων των θεσμικών οργάνων της Ευρωπαϊκής 'Ενωσης για την ένταξη της Ελλάδας στην τρίτη φάση της Οικονομικής και Νομισματικής 'Ενωσης. 
Αγαπητοί συνάδελφοι της Νέας Δημοκρατίας, υπάρχει αυτή η οριογραμμή, η οποία θα μας συνοδεύει στο μέλλον. Και αυτή η οριογραμμή επιβραβεύει την πολιτική της Κυβέρνησης και την προσπάθεια του παραγωγικού κόσμου της χώρας, του κόσμου της εργασίας. 
Είναι μία μεγάλη επιτυχία της χώρας μας, είναι μία μεγάλη επιτυχία της εθνικής οικονομίας, είναι μία μεγάλη επιτυχία του ελληνικού λαού, είναι μία επιτυχία που καθοδηγήθηκε από τις κυβερνήσεις του ΠΑ.ΣΟ.Κ. από τον Οκτώβρη του 1993 μέχρι σήμερα. 
Αυτό πρέπει κάποια στιγμή να το κατανοήσετε και να το αποδεχθείτε, για να μπορέσετε επιτέλους να "πατήσετε" στην πραγματικότητα και να ασκήσετε τον εποικοδομητικό ρόλο της Αξιωματικής Αντιπολίτευσης. Διαφορετικά, θα κυνηγάτε μάγισσες, θα επιστρέφετε στο παρελθόν και μάλιστα θα ομιλείτε για τέλος περιόδου χάριτος. 
Τολμάτε να λέτε πως μέχρι τώρα δεν ασκήσατε κριτική στην οικονομική πολιτική της Κυβέρνησης, γιατί δεν θέλατε να ενοχλήσετε την πορεία της ελληνικής οικονομίας προς την Οικονομική και Νομισματική 'Ενωση. 
Μέχρι το Σεπτέμβρη του 1999 εσείς δεν ήσασταν που προφητεύατε καταστροφή της οικονομίας και πως είναι μακρινό το όνειρο της ένταξης της Ελλάδας στην ΟΝΕ; Ξαφνικά, το Σεπτέμβρη του 1999 δεν επαναπροσδιορίσατε τη θέση σας και είπατε πως νομοτελειακά θα μπούμε -γιατί δεν μπορούσε να γίνει διαφορετικά- στην Οικονομική και Νομισματική 'Ενωση; 
Εσείς δεν ήσασταν λίγους μήνες αργότερα που, όταν συζητούσαμε σε αυτήν εδώ την Αίθουσα τον Προϋπολογισμό του οικονομικού έτους 2000, μιλούσατε για λογιστικές αλχημείες στους οικονομικούς δείκτες; Εσείς δεν ήσασταν που χαρακτηρίζατε "Προϋπολογισμό τραβεστί" τον προϋπολογισμό του 2000, δηλαδή τον προϋπολογισμό ένταξης της Ελλάδας στην Οικονομική και Νομισματική 'Ενωση; 
Πώς σήμερα έρχεσθε και λέτε πως χαριστήκατε της Κυβέρνησης τον προηγούμενο χρόνο για να μη δημιουργήσετε προβλήματα στην πορεία εισόδου της χώρας στην ΟΝΕ; Εσείς δεν μιλούσατε για την οικονομία που στηρίζεται σε πήλινα πόδια; Δεν πρέπει να τα ξεχνάτε αυτά. 
Εμείς θα θέλαμε να μην ήταν στην πολιτική και στο λεξιλόγιό σας αυτές οι διαπιστώσεις και αυτές οι τοποθετήσεις. Θα θέλαμε οι διαπιστώσεις και οι τοποθετήσεις σας να συμβαδίζουν με την πραγματικότητα της οικονομίας που ακολούθησε ένα δύσκολο Γολγοθά, ένα δύσκολο δρόμο με πολλά τμήματα της ελληνικής κοινωνίας να συμπιέζονται στα εισοδήματά τους, να συμπιέζονται στην καθημερινή τους ζωή, αλλά στηρίζοντας αυτή τη μεγάλη επιτυχία τελικώς να βρίσκονται σήμερα δικαιωμένοι. 
Και προσδοκούν βεβαίως από το μέλλον της ελληνικής οικονομίας τα ευεργετήματά τους, την ανταπόδοσή τους στη μεγάλη τους προσφορά και στις πρωτόγνωρες θυσίες δεκαετίες τώρα, για να εξέλθουν επιτέλους από το σκοτεινό τούνελ της οικονομίας, όπου τόσα χρόνια βρίσκονταν. 
'Ετσι, λοιπόν, θέλω να απαντήσω στην πρώτη σας διαπίστωση και στην παρέμβασή σας για την πορεία της εθνικής οικονομίας. 
Ξαναβρήκατε την ευκαιρία να αναφερθείτε στις διαρθρωτικές αλλαγές και να εγκαλέσετε την Κυβέρνηση ότι δεν έχει τους αναγκαίους ρυθμούς και το βάθος στις διαρθρωτικές αλλαγές. 
Θέλουμε και πάλι να σας πούμε ότι η Κυβέρνησή μας μετά την άνοιξη του 1998, μετά τα μεγάλα βήματα και τις κατακτήσεις, την εξυγίανση των δημοσιονομικών της εθνικής μας οικονομίας, προχώρησε στην ένταξη της δραχμής στο σύστημα συναλλαγματικών ισοτιμιών, στην υποτίμησή της, στη διόρθωση της ισοτιμίας της και στην έναρ~η των μεγάλων διορθωτικών αλλαγών. 
Το μεγαλύτερο τμήμα των διαθρωτικών αλλαγών, είτε αφορούν ιδιωτικοποιήσεις, είτε μετοχοποιήσεις, είτε αλλαγές στις εργασιακές σχέσεις και στους κανονισμούς λειτουργίας των ΔΕΚΟ, έχει ολοκληρωθεί με μεγάλη επιτυχία. 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Και ένα δεύτερο κύμα διαρθρωτικών αλλαγών πάνω στα νέα δεδομένα της ελληνικής οικονομίας ξεκινά πολύ γρήγορα. Εμείς δεν είμαστε οπαδοί του συνθήματος να ξεπουλάμε όσο όσο και όσο πιο γρήγορα γίνεται. Εμείς οργανώνουμε την πολιτική των διαρθρωτικών αλλαγών ανάλογα με την πορεία της οικονομίας, το διεθνές οικονομικό περιβάλλον, τις αναπτυξιακές δυνατότητες, αλλά και τη δυναμική της κάθε εταιρείας. Και βεβαίως δεν είμαστε δογματικοί. 
'Οταν μιλάμε για διαρθρωτικές αλλαγές, έχουμε πολλές υποδιαιρέσεις, έχουμε πολλά υποσύνολα αυτών των πολιτικών. Πέραν των ιδιωτικοποιήσεων, είναι οι μετοχοποιήσεις, είναι οι μερικές μετοχοποιήσεις, είναι οι στρατηγικές συμφωνίες με ξένες επιχειρήσεις που έχουν δεσπόζουσα θέση στο διεθνή ανταγωνισμό και βεβαίως διαρθρωτικές αλλαγές που έχουν να κάνουν με συγχωνεύσεις, έχουν να κάνουν με αλλαγές στον κανονισμό λειτουργίας των δημοσίων επιχειρήσεων. 
Και τα αποτελέσματα σε όλους τους τομείς, πλην της Ολυμπιακής που συνεχίζει να έχει προβλήματα, είναι σημαντικά. Ο ΟΤΕ είναι από τα χαρακτηριστικότερα παραδείγματα. το τραπεζικό σύστημα θα έλεγα ότι είναι το πιο λαμπρό των παραδειγμάτων και μια σειρά άλλων τομέων. 
Είπατε ότι δεν προχωρούμε γρήγορα στην απελευθέρωση της αγοράς ενέργειας, της αγοράς των τηλεπικοινωνιών. θα γνωρίζετε πολυ καλά ότι υπάρχουν κοινοτικές οδηγίες, προγραμματισμοί και ημερομηνίες μέσα στις οποίες οι αντίστοιχες ελληνικές εταιρείες, όπως είναι ο ΟΤΕ, η ΔΕΗ, προετοιμάζονται για να ανταπεξέλθουν στην απελευθέρωση των αγορών. Γιατί εμείς δεν θέλουμε να τις βάλουμε απροετοίμαστες στο διεθνή ανταγωνισμό. Γιατί τότε θα κατηγορηθούμε για ξεπούλημα των δημοσίων επιχειρήσεων, του δημόσιου πλούτου της χώρας. Τότε, θα υποθηκεύσουμε το μέλλον δύο κρίσιμων κλάδων της ενέργειας και των τηλεπικοινωνιών. 
Σήμερα γνωρίζουμε ότι ο ΟΤΕ έχει πλέον μια δεσπόζουσα θέση, όχι μόνο στην Ελλάδα, αλλά και στην ευρύτερη περιοχή της Νοτιοανατολικής Ευρώπης και στην παρευξείνια ζώνη. Αυτήν τη δεσπόζουσα θέση του ΟΤΕ τη δημιουργήσαμε μέσα από την είσοδο στο Χρηματιστήριο Αξιών Αθηνών, κάτι για το οποίο, αν κατάλαβα καλά, ο κ. Κωστόπουλος μέμφθηκε την Κυβέρνηση πως δεν πρέπει οι δημόσιες επιχειρήσεις να εισάγονται στο χρηματιστήριο Αξιών Αθηνών, πρέπει να ζητούν απευθείας αγοραστές στο ξένο επιχειρηματικό κεφάλαιο, γιατί αντλούν ζωτικά κεφάλαια, λέει, από τον ιδιωτικό τομέα και ότι πρέπει τα κεφάλαια που διατίθενται και επενδύονται στο Χρηματιστήριο Αξιών Αθηνών μόνο προς τον ιδιωτικό τομεά να κατευθύνονται. Αυτήν τη νέα θεωρία της Νέας Δημοκρατίας πρώτη φορά την ακούω και θα ήθελα την απάντησή της στο θέμα αυτό γιατί για μας είναι πολύ σημαντικό, γιατί η εισαγωγή στο χρηματιστήριο διασφαλίζει τη διαφάνεια. Και το έχουμε ζητήσει πολλές φορές και οι ίδιοι το έχουν ζητήσει. 
Δεύτερον, η διασπορά δίνει τη δυνατότητα στον έλεγχο του μάνατζμεντ από το δημόσιο έχοντας πουλήσει και πάνω από το 51% πολλές φορές του μετοχικού κεφαλαίου και έχουν εισπράξει ισχυρό αντίτιμο για να το επενδύσει στον εκσυγχρονισμό και στην ανάπτυξη μιας δημόσιας επιχείρησης. 
Τέλος, δίνει τη δυνατότητα στους μικρομεσαίους καταθέτες και επενδυτές, στο ελληνικό επενδυτικό κοινό να επενδύσει σε εταιρείες στρατηγικού χαρακτήρα, στα βαριά χαρτιά, όπως χαρακτηρίζονται στη χρηματιστηριακή αγορά, που μόνο προσδοκία κέρδους έχουν οι μικροεπενδυτές. Πώς αποκλείουμε, λοιπόν, από μια τέτοια επένδυση, σίγουρα κερδοφόρα και αποδοτική, τους μικροεπενδυτές; Γιατί αυτή η αποτροπή τους και η προτροπή τους να επενδύουν μόνο στις ιδιωτικές επιχειρήσεις; Αν αυτό είναι ιδεολογική επιλογή της Νέας Δημοκρατίας, θα θέλαμε να την ακούσουμε. θα τη συζητήσουμε και βεβαίως θα την αξιολογήσουμε γιατί κρύβει πίσω της μια αντίληψη για την οικονομία της αγοράς, για το πώς κατανοεί την οικονομία της αγοράς και τη φιλελεύθερη φιλοσοφία της. Τη δοκιμάσαμε άλλωστε και τη γνωρίσαμε τα προηγούμενα χρόνια όταν επιχείρησε να υλοποιήσει τα προγράμματα σύγκλισης με τις ευρωπαϊκές οικονομίες και απέτυχε παταγωδώς και στην ονομαστική και στην πραγματική σύγκλιση, αλλά και όταν επιχείρησε να ιδιωτικοποιήσει εταιρείες, όπως ο ΟΤΕ, με ένα πολύ χαμηλό τίμημα και με πώληση του μάνατζμεντ σε ξένο επενδυτή σε εξευτελιστική τιμή. 
Ενώ ο ΟΤΕ σήμερα ξέρουμε πολύ καλά ότι έχει αντλήσει από το χρηματιστήριο τεράστια κεφάλαια, πολλαπλάσια εκείνων που θα εκταμίευε εάν ολοκληρωνόταν το δικό σας σχέδιο ιδιωτικοποίησης. Και βέβαια, επεκτάθηκε στη ζώνη της Νοτιοανατολικής Ευρώπης και το μάνατζμεντ συνεχίζει να είναι στο δημόσιο, γιατί είναι το κλειδί, το πιο κρίσιμο σημείο, για τη στρατηγική ανάπτυξη του ΟΤΕ και τις στρατηγικές συμμαχίες που είναι έτοιμος, ισχυρός και ώριμος πλέον να συνάψει με μεγάλες εταιρείες του χώρου για την περαιτέρω ανάπτυξή του, την εξυπηρέτηση των εθνικών μας συμφερόντων και βεβαίως της εθνικής μας οικονομίας, με τις καλύτερες πάντοτε υπηρεσίες. 
Αυτή είναι η φιλοσοφία μας για το Χρηματιστήριο Αξιών Αθηνών, αυτός είναι ο ρόλος του Χρηματιστηρίου και αυτή είναι η πορεία των δημοσίων επιχειρήσεων. 
Αναφερθήκατε επίσης, στα πολιτικά παιχνίδια που παίζονται γύρω από το χρηματιστήριο. Θέλουμε να σας πούμε πως όλα τα νομοσχέδια για τον εκσυγχρονισμό της χρηματιστηριακής αγοράς στην Ελλάδα, για τον εξοπλισμό των εποπτικών και ελεγκτικών οργάνων του Χρηματιστηρίου Αξιών Αθηνών, έχουν θεσμοθετηθεί από τις κυβερνήσεις του ΠΑ.ΣΟ.Κ. από το 1986 και βεβαίως εκείνες μετά το 1993. Διεκδικούμε ως πολιτικός φορέας έναν πρωταγωνιστικό ρόλο στη διαμόρφωση της χρηματιστηριακής αγοράς στην Ελλάδα, γιατί στη δική μας εποχή επιτέλους η οικονομία γνώρισε ρυθμούς υψηλής ανάπτυξης, επιτέλους το Χρηματιστήριο Αξιών Αθηνών εκσυγχρονίστηκε, προσαρμόστηκε στα νέα δεδομένα και προσέφερε στην εθνική οικονομία. 
Στα πολιτικά παιχνίδια θα σας θυμίσω ότι άμεσα ή έμμεσα είχατε συνεχώς συμμετοχή. 'Οταν οι κρατικοί λειτουργοί τον περσινό Σεπτέμβρη, την περίοδο της μεγάλης ευφορίας και της παράδοξης εκείνης αύξησης και του γενικού δείκτη, αλλά και των τιμών των μετοχών στο Χρηματιστήριο, μιλούσαν δημοσίως για την αναγκαιότητα μιας ψύχραιμης συμπεριφοράς των επενδυτών, μιλούσαν και παρενέβαιναν λέγοντας πως η πορεία της οικονομίας είναι θετική, θα βαίνει συνεχώς σε καλύτερους δρόμους και θα έχει καλύτερα αποτελέσματα και δείκτες, αλλά δεν δικαιολογείται μια τέτοια απότομη ανοδική πορεία, τους κατηγορούσατε τότε και τους εγκαλούσατε ότι παρεμβαίνουν στη χρηματιστηριακή αγορά υπέρ των βαριών χαρτιών. Γιατί σας θυμίζω τότε ότι τα βαριά χαρτιά, δηλαδή, οι δημόσιες επιχειρήσεις είχαν μικρή κλίμακα ανόδου, ενώ η παράλληλη αγορά και οι χαμηλής κεφαλαιοποίησης εταιρείες ήταν αυτές που είχαν τους υψηλούς ρυθμούς αύξησης, ήταν αυτές που εσείς αργότερα κατηγορούσατε και η ζωή έδειξε πως ήταν μετοχές "φούσκα", όπως τις χαρακτήρισε ο λαός. 
Τότε, λοιπόν, τους κατηγορούσατε γιατί έλεγαν αυτό που έπρεπε να κάνουν από το θεσμικό τους ρόλο, όπως επιβάλλει η ελληνική νομοθεσία και αργότερα τους κατηγορούσατε ότι δεν παρεμβαίνουν. Τους καλούσατε συνεχώς να παρέμβουν στην περίοδο της μεγάλης απομείωσης και του γενικού δείκτη, αλλά και των επιμέρους δεικτών στο Χρηματιστήριο Αξιών Αθηνών. 
Επιλέξτε επιτέλους τι θέλετε από την εποπτεύουσα αρχή που είναι το Υπουργείο  Εθνικής Οικονομίας, που είναι το διοικητικό συμβούλιο του Χ.Α.Α. και η Επιτροπή Κεφαλαιαγοράς. Να επιτελεί το θεσμοθετημένο εποπτικό ρόλο όπως προσδιορίζεται από τις κείμενες νομοθεσίες ή όχι; Γιατί αυτή η απάντηση για εμάς είναι πολύ σημαντική. 
Εμείς θέλουμε το Χρηματιστήριο Αξιών Αθηνών να πορεύεται μόνο του, ανεπηρέαστο από τις πολιτικές εξελίξεις και τα πολιτικά παιχνίδια, ανεπηρέαστο από τις κομματικές επιλογές και τα κομματικά παιχνίδια. Γιατί το χρηματιστήριο αντανακλά την υγεία και την πορεία της οικονομίας και δεν μπορεί παρά μεσοπρόθεσμα να είναι ανοδική η πορεία του. 
Αγαπητοί συνάδελφοι της Αξιωματικής Αντιπολίτευσης, ζητήσατε με τον εισηγητή σας να έλθει γρήγορα το πόρισμα της επιτροπής που διενεργεί την έρευνα για την παράδοξη πτώση του γενικού δείκτη, την ώρα της αναγγελίας του Πρωθυπουργού για την ολοκλήρωση του φακέλου της υποψηφιότητας της χώρας μας για την ΟΝΕ. Πράγματι, θα συμφωνήσω με τον κ. Κωστόπουλο ότι πρέπει να ολοκληρωθεί γρήγορα αυτό το πόρισμα. 
'Ακουσα όμως, τον Κοινοβουλευτικό Εκπρόσωπο της Νέας Δημοκρατίας πριν από λίγο, να λέει πως πρέπει να παραιτηθεί ο Πρόεδρος της Επιτροπής Κεφαλαιαγοράς. 'Ακουσα να διατυπώνει υπαινιγμούς για τα είδη των ερωτημάτων που θέτει η ερευνητική επιτροπή προς τις εταιρείες που πώλησαν μαζικά εκείνη την ώρα και πως αυτά τα ερωτήματα υποκρύπτουν κομματικές σκοπιμότητες και ότι θέλουν να επιβεβαιώσουν αυτό που ως φήμη κυκλοφόρησε προεκλογικά εκείνη την περίοδο ότι υπήρξε, δηλαδή, κάποιο κομματικό παιχνίδι. 
Εγώ δεν θα τοποθετηθώ, γιατί έτσι πρέπει, για το αν υπήρξε κομματικό ή όχι παιχνίδι. Δεν είναι ο ρόλος αυτός ο δικός μου, όπως και κάθε πολιτικού. Η επιτροπή θα καταδείξει και θα αποκαλύψει αν υπήρξε τέτοιο παιχνίδι ή αν απλώς ήταν μια κερδοσκοπική συμπεριφορά. Και αυτή είναι κατακριτέα και πρέπει να υπάρξουν οι αναγκαίες ποινές ορισμένων εταιρειών. 
'Ομως, όταν σήμερα συνδυαστικά ζητούμε την παραίτηση του Προέδρου της Επιτροπής Κεφαλαιαγοράς και ουσιαστικά παρεμβαίνουμε στη λειτουργία της επιτροπής, λέγοντας πως τα ερωτήματα είναι κατευθυνόμενα, μήπως προαναγγέλουμε αμφισβήτηση του πορίσματος; 
Οι μικροκαταθέτες, οι 'Ελληνες επενδυτές, η κοινή γνώμη θέλει να γνωρίζει επιτέλους ποια είναι η θέση της Νέας Δημοκρατίας: Θα σεβαστεί αυτό το πόρισμα, όποιο και αν είναι ή εκ των προτέρων προαναγγέλει την αμφισβήτησή του; 
ΑΔΑΜ ΡΕΓΚΟΥΖΑΣ: Φέρτε το πόρισμα πρώτα. 
ΓΕΩΡΓΙΟΣ ΑΛΟΓΟΣΚΟΥΦΗΣ: Το πόρισμα φάντασμα; 
ΠΡΟΕΔΡΕΥΩΝ (Παναγιώτης Σγουρίδης): Ρητορική ερώτηση έκανε. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, η ερώτησή μου είναι ρητορική, αλλά απαντά στην αντιφατική τοποθέτηση των εκπροσώπων της Νέας Δημοκρατίας. Ο εισηγητής ζήτησε ταχύτατα το πόρισμα και ο Κοινοβουλευτικός Εκπρόσωπος με σαφείς υπαινιγμούς από τώρα το αμφισβητεί, λέγοντας ότι είναι κατευθυνόμενα τα ερωτήματα. 
Μα, αν είναι κατευθυνόμενα τα ερωτήματα από μια επιτροπή, όπως είπε, διορισμένη από την Κυβέρνηση, θα μας πει αύριο, αν δεν χαμογελάσει από το αποτέλεσμα του πορίσματος, πως είναι κομματικό το πόρισμα. Γι' αυτό πρέπει να τοποθετηθεί τώρα, πριν εκδοθεί το πόρισμα, για το αν θα το αποδεχθεί ή θα το αμφισβητήσει η Αξιωματική Αντιπολίτευση. Γιατί αν το αποτέλεσμα τους ευχαριστεί, βεβαίως θα το αποδεχθούν. Εάν τους δυσαρεστεί, τότε θα το αμφισβητήσουν. Αυτήν την αμφίσημη τοποθέτηση πρέπει τώρα να τη διαλύσουν. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Πουθενά στον κόσμο δεν γίνονται αυτά τα πράγματα, ούτε στη Ζιμπάμπουε. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε και αγαπητοί συνάδελφοι και συναδέλφισσες, θα ήθελα να πω πως στην κριτική επί του νομοσχεδίου, οι εκπρόσωποι της Αξιωματικής Αντιπολίτευσης ανέφεραν πως δεν γίνεται έλεγχος μέχρι σήμερα, πως δεν υπάρχει το αναγκαίο προσωπικό, το στελεχιακό δυναμικό από την Επιτροπή Κεφαλαιαγοράς και από τα άλλα εποπτικά όργανα. Συνεπώς οι εταιρείες κάνουν ό,τι θέλουν. Δεν διασφαλίζεται ο μικροεπενδυτής. 
Μα, ακριβώς το παρόν νομοσχέδιο, παίρνοντας υπόψη του όλες τις παρατηρήσεις, τις αδυναμίες και τα κενά που υπήρχαν μέχρι τώρα, θεσμοθετεί αυτήν τη δυνατότητα του ελέγχου από την Επιτροπή Κεφαλαιαγοράς. 
Και είναι λάθος να λέγεται ότι είναι μια ανεξέλεγκτη επιτροπή η Επιτροπή Κεφαλαιαγοράς. Ελέγχεται κατ' αρχάς από το Υπουργείο Εθνικής Οικονομίας και από την αντίστοιχη διεύθυνση, εκτός αν αμφισβητείτε την εγκυρότητα και τη νομιμότητα της Κυβέρνησης. Αυτήν όμως την ενέκρινε ο ελληνικός λαός στις 9 του Απρίλη και πρέπει κάποια στιγμή και με αυτό να συμφιλιωθείτε. 
Δεύτερον, κάθε χρόνο είναι υποχρεωμένη η Επιτροπή Κεφαλαιαγοράς να καταθέτει στη Βουλή την έκθεση των πεπραγμένων της και βεβαίως η Βουλή μπορεί κάποια στιγμή, όπως κάθε δημόσια αρχή, να την καλεί και να λαμβάνει υπόψη, να ενημερώνεται για τις εργασίες και τις δραστηριότητές της. Κανένας δεν αποκλείει απ' αυτόν τον εποπτικό έλεγχο της Επιτροπής Κεφαλαιαγοράς τη Βουλή, αγαπητοί συνάδελφοι της Νέας Δημοκρατίας. 
Θα αναφερθώ περισσότερο στην ανάπτυξη αυτών των εποπτικών μηχανισμών, αλλά και των εξουσιοδοτήσεων που έχει πλέον η Επιτροπή Κεφαλαιαγοράς, που μπορεί ευέλικτα και αποτελεσματικά και να παρεμβαίνει στις εταιρείες εκείνες οι οποίες παραβιάζουν τους κανονισμούς και να επιβάλει ποινές. Θα αναφερθώ στη στελέχωση και την ενδυνάμωση, θα αναφερθώ στην κατ' άρθρον συζήτηση πάρα πολύ εμπεριστατωμένα στο πώς ενισχύεται πλέον η διαφάνεια και η αποτελεσματικότητα της χρηματιστηριακής αγοράς στην Ελλάδα. 
Σε κάθε περίπτωση, αγαπητοί συνάδελφοι και συναδέλφισσες, εκείνο που πρέπει να γνωρίζουμε όλοι μας, συζητώντας ένα νομοσχέδιο για το χρηματιστήριο και γνωρίζοντας την κρίσιμη, ευαίσθητη περίοδο την οποία το συζητούμε, πρέπει να είμαστε προσεκτικοί στις διαπιστώσεις μας. Γιατί θα συμφωνήσω απολύτως με τον Κοινοβουλευτικό Εκπρόσωπο της Νέας Δημοκρατίας, που είπε από το Βήμα αυτό ότι πρέπει να υπάρξει μια δημοσιογραφική δεοντολογία όσον αφορά τη διακίνηση και την αξιολόγηση, τη δημοσίευση των πληροφοριών γύρω από τη χρηματιστηριακή αγορά και τη συμπεριφορά των εταιρειών, γιατί εδώ κάθε πληροφορία κοστίζει. 
Θέλω όμως από την άλλη πλευρά να επισημάνω, ότι την ίδια αυστηρότητα πρέπει να επιζητήσει και από το δικό του κόμμα που μονίμως την τελευταία περίοδο κατηγορεί την ελληνική χρηματιστηριακή αγορά, μονίμως κατηγορεί την Κυβέρνηση και την πολιτική της στο πεδίο της χρηματαγοράς, μονίμως  δημιουργεί ένα κλίμα ανασφάλειας και αβεβαιότητας στον 'Ελληνα επενδυτή.  Γιατί, λοιπόν, τόσο ο ξένος θεσμικός όσο και ο 'Ελληνας επενδυτής να εμπιστευτεί το ελληνικό χρηματιστήριο, όταν η Αξιωματική Αντιπολίτευση μονίμως κατηγορεί την ελληνική χρηματιστηριακή αγορά για αδιαφάνεια και για ανεπάρκεια ελέγχου στα εποπτικά όργανα; 
Αγαπητοί φίλοι της Αξιωματικής Αντιπολίτευσης, πάρα πολύ ομοιάζετε ή, αν θέλετε, περιγράφεστε μέσα από τη λαϊκή παροιμία: "Δάσκαλε που δίδασκες και λόγο δεν εκράτεις". 
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Αντώνιος Σκυλλάκος, έχει το λόγο. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, είναι δικαιολογημένο η Νέα Δημοκρατία να θεωρεί -και λόγω καταγωγής και παράδοσης- το χρηματιστήριο σαν ένα βασικό μηχανισμό για τη νεοφιλελεύθερη ανάπτυξη της χώρας, για την ανάπτυξη υπέρ του μεγάλου κεφαλαίου. Αλλά να ακούω από τον κύριο Υπουργό για θαύμα του ελληνικού χρηματιστηρίου! 
Πρόκειται εδώ για ανταγωνισμό ανάμεσα στα δύο κόμματα υπέρ αυτού του θεσμού που δημιουργεί τις χειρότερες συνθήκες, ό,τι πιο αρπακτικό υπάρχει, για να πάρουν οι επιχειρηματίες χρήματα από εκατοντάδες χιλιάδες εργαζόμενους. Και τα δικαιολογείτε και ωραιοποιείτε την κατάσταση με αυτούς τους χαρακτηρισμούς, στους οποίους αναφέρθηκα. 
Για ποιο θαύμα μπορούμε να μιλάμε; 'Οτι το μεγάλο ψάρι τρώει το μικρό; 'Οτι διευκολύνονται ορισμένες επιχειρήσεις, οι πιο ισχυρές, να επικρατήσουν σε βάρος των άλλων; Το ότι παίρνουν φθηνό χρήμα; 'Οτι στην πραγματικότητα οι μετοχές είναι υπερτιμημένες και στην Ελλάδα και σε άλλα χρηματιστήρια και αντί να δανειστούν από τράπεζες, βρίσκουν τον εύκολο τρόπο να παίρνουν χρήματα από τον κοσμάκη, από τους εκατοντάδες χιλιάδες και οι επιχειρηματίες να διευκολύνονται; 
Μήπως κάνουν επενδύσεις; Ας μας πει ο κύριος Υπουργός από τα δεκαοκτώ τρισεκατομμύρια που λέει ο κ.  Αλογοσκούφης ή από τα έξι τρισεκατομμύρια ή δεν ξέρω πόσα τρισεκατομμύρια παίχτηκαν τα τελευταία χρόνια, πόσα έγιναν επενδύσεις και γιατί δεν τις βλέπουμε αυτές τις επενδύσεις; 
Και εδώ υπάρχουν βαρύτατες ευθύνες, ιδιαίτερα στην Κυβέρνηση, αλλά και στη Νέα Δημοκρατία. Με αυτήν τη λογική να εμφανίζει η Κυβέρνηση ότι πάει καλά η οικονομία ή ότι ο θεσμός του χρηματιστηρίου είναι προς το συμφέρον του ελληνικού λαού και της οικονομίας μας, όπως λέει η Νέα Δημοκρατία, ενθαρρύνθηκαν εκατοντάδες χιλιάδες κόσμος που έχασε τα χρήματά του. 
Και συνεχίζετε προς την ίδια κατεύθυνση. Δεν υπάρχει μέρα που στα ραδιόφωνα και σήμερα στη Βουλή να μην ξεκινάει η Κυβέρνηση ότι η πτώση των τιμών στο χρηματιστήριο είναι περιστασιακή ότι όλα θα πάνε καλά επειδή μπήκαμε στην Ο.Ν.Ε., άρα " παίξτε στο χρηματιστήριο, θα ανεβούν οι τιμές μεσομακροπρόθεσμα". Αυτό λέει η Κυβέρνηση, ό,τι λένε, δηλαδή, και οι χρηματιστηριακές εταιρείες που είναι όμως δικαιολογημένες, γιατί είναι το ψωμί τους. 
Και από την άλλη πλευρά η Νέα Δημοκρατία που μέσα στις επτά-οκτώ προτάσεις που άκουσα λέει: " ακόμα περισσότερο χρηματιστήριο".  'Οχι μόνο οι τετρακόσιες- πεντακόσιες πόσες είναι, να μπουν και οι υπόλοιπες που βρίσκονται σε αναμονή. Απεριόριστο όριο δανεισμού για να παίξει ο κόσμος στο χρηματιστήριο, ελεύθερη διακύμανση των τιμών με μεγαλύτερους κινδύνους, ιδιαίτερα για τους μικροεπενδυτές. 
Εμείς δεν μπορούμε να συμφωνήσουμε με αυτήν τη λογική. Και μόνο το ότι αυτή η λογική υπάρχει στην Κυβέρνηση είναι αρκετό για να καταψηφίσουμε οποιοδήποτε νομοσχέδιο εμφανίζεται ότι θα εκσυγχρονίσει το όλο σύστημα του χρηματιστηρίου. 
Αλλά να έρθω και στο συγκεκριμένο νομοσχέδιο. Υπάρχουν προτάσεις, κανονισμός χρηματιστηριακής συμπεριφοράς των εταιρειών, όροι και υποχρεώσεις εταιρειών, προστασία και διαδικασία πιστοποίησης στελεχών και δίνετε εξουσίες έξω από τα όρια του Συντάγματος στην Επιτροπή Κεφαλαιαγοράς. Θα αλλάξει η κατάσταση; 
Εγώ λέω ότι ακόμα και θεωρητικά να το πάρουμε ότι γίνονται κάποια βήματα διαφάνειας -να το δεχθώ αυτό- υπάρχει ή δεν υπάρχει αρνητική πείρα για το πώς η Κυβέρνηση συμπεριφέρεται γενικά στο χρηματιστήριο, που φθάσαμε εδώ που φθάσαμε; 
Δεύτερον, η Επιτροπή Κεφαλαιαγοράς δεν είχε καμία αρμοδιότητα, καμία εξουσία μέχρι σήμερα; Υπήρχαν ρυθμίσεις σε μία σειρά από νόμους και είχε δικαίωμα να παρέμβει. Πού παρενέβη η Επιτροπή Κεφαλαιαγοράς μέχρι σήμερα να σταματήσει κάποια εταιρεία ή κάποιες εταιρείες, να σταματήσει αυτό το κακό; Δεν μας εξηγείτε. Για ποιο λόγο, λοιπόν, να πούμε ότι με αυτές τις οριακές ρυθμίσεις δήθεν διαφάνειας, θα έχουμε αλλαγή της κατάστασης; Πολύ περισσότερο που η σύνθεση της Επιτροπής Κεφαλαιαγοράς είναι τέτοια και όχι μόνο γιατί είναι της επιλογής της Κυβέρνησης τα πρόσωπα, αλλά διότι ο πίνακας των προσώπων από τον οποίο θα διαλέξετε το συγκεκριμένο αριθμό είναι προτάσεις εκείνων των φορέων που πρέπει να ελεγχθούν, των επιχειρηματιών. Λοιπόν, αυτοί που ελέγχονται σας προτείνουν τα πρόσωπα. Διαλέγετε αυτούς που θεωρείτε πιο κατάλληλους για να ελέγξουν τους ελεγχόμενους. Οι ίδιοι ελέγχουν τον εαυτό τους. Αυτή είναι η ουσία του ζητήματος, γι' αυτό δεν μπορούμε να ψηφίσουμε. 
Και επειδή ακριβώς έτσι λειτουργεί το σύστημα -ίσως στην Ελλάδα ακόμα πιο άγρια απ' ό,τι σε άλλες χώρες- γι' αυτό δεν μπορούμε να έχουμε και αυταπάτες ότι με κάποιο καλύτερο νομοσχέδιο, με κάποιες θεσμικές παρεμβάσεις που ακούγονται και από κόμματα της Αντιπολίτευσης, πέρα από το ΠΑ.ΣΟ.Κ. και τη Νέα Δημοκρατία, θα σωθεί η κατάσταση. 
Λένε ότι υπάρχουν δρακόντεια μέτρα για το χρηματιστήριο της Νέας Υόρκης. Οι μεγαλύτεροι Αμερικάνοι οικονομολόγοι λένε ότι είναι υπερτιμημένο το χρηματιστήριο της Νέας Υόρκης. Δεν τα λέμε εμείς, το Κομμουνιστικό Κόμμα της Ελλάδος, οι ίδιοι τα λένε. Αν ξεσπάσει θύελλα και εκεί, θα συμπαρασύρει και εμάς και όλα τα χρηματιστήρια της Ευρώπης. 
'Ερχομαι και στο δεύτερο κεφάλαιο. 'Εχω σημειώσει έξι περιπτώσεις που ευνοούνται οι ισχυροί ιδιώτες ή βλάπτονται οι μικροί. Και θα ξεκινήσω: 
Η Κτηματική Εταιρεία του Δημοσίου κατανοώ να έχει χρήματα, κατανοώ να λειτουργήσει καλύτερα, τη βγάζετε εκτός δημοσίου τομέα και μετατρέπετε τις θυγατρικές ανώνυμες εταιρείες για να έχει ευελιξία, κατά τη γνώμη μας να μην ελέγχονται οι αποφάσεις από το Ελεγκτικό Συνέδριο. 
Αλλά ας τα αφήσουμε αυτά. Θέλετε να λειτουργήσει καλύτερα. Για ποιο λόγο, ακόμα κι αν είναι ανώνυμες εταιρείες, πρέπει να μπουν ιδιώτες μέσα και να μη διατηρήσετε τουλάχιστον την πλειοψηφία του 50%; Για ποιο λόγο αφήνετε περιθώριο την πλειοψηφία να την πάρουν οι ιδιώτες; Καλύτερα θα διαχειρισθούν; Δηλαδή, παραχωρείτε τη διαχείριση του δημοσίου σε εταιρείες που είναι έτοιμες να ιδρυθούν και να λειτουργήσουν και που πιθανόν αύριο-μεθαύριο η πλειοψηφία να ανήκει στους ιδιώτες να διαχειρίζονται περιουσία του δημοσίου. Για ποιο λόγο το κάνετε αυτό; Να μας εξηγήσετε. 
'Αλλα ζητήματα. Συναλλαγές για τον επενδυτικό χρυσό, φοροαπαλλαγές, φοροελαφρύνσεις. Στην ΟLYMPIC CATERING για να την ιδιωτικοποιήσετε κάνετε φοροελαφρύνσεις, σε ευνοϊκότερο καθεστώς από ό,τι ήταν. 
Πετρέλαιο θέρμανσης, ξενοδοχεία, ακόμα και ιδιωτικές επιχειρήσεις υγείας ή αθλητισμού. Πού θα πάει αυτή η υπόθεση; Με τις παρατάσεις θέλετε να τους αθωώσετε. Φέρτε μια διάταξη να τελειώνουμε. Δεν μπορεί να σέρνεται αυτή η υπόθεση. Είναι υπέρ των ιδιωτών που παρανόμησαν. 
Ξένες εταιρείες, παραρτήματα ξένων εταιρειών με χαμηλότερο φορολογικό συντελεστή και ακόμα μία διάταξη της κατ' αποκοπή φορολόγησης μιας σειράς επαγγελμάτων, μικρών και μεσαίων επαγγελματιών, που ουσιαστικά πάμε πάλι στη λογική των αντικειμενικών κριτηρίων και στη λογική του κεφαλικού φόρου -έτσι είναι- και άλλοι θα χάσουν, άλλοι μπορεί να κερδίσουν. Οι περισσότεροι όμως θα χάσουν απ' αυτήν την υπόθεση. Οδηγούμαστε σε φορομπηχτική πολιτική σ' αυτά τα επαγγέλματα, με πρόσχημα ότι δεν μπορεί με άλλον τρόπο να προσδιορίζεται ακριβώς ο ΦΠΑ που πρέπει να παραδώσουν στις εφορίες. 
Για όλους αυτούς τους λόγους και στο πρώτο και στο δεύτερο κεφάλαιο, εμείς καταψηφίζουμε το νομοσχέδιο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο. 
ΑΔΑΜ ΡΕΓΚΟΥΖΑΣ: Κύριε Πρόεδρε, κυρίες και κύριοι συνάδελφοι, όταν κατατίθετο στη Διαρκή Επιτροπή Οικονομικών της Βουλής αυτό το νομοσχέδιο, την ίδια ώρα ακριβώς, μέσα από τις εφημερίδες, διοχετεύετο ότι και νέο νομοσχέδιο του Υπουργείου Εθνικής Οικονομίας, που θα αφορά στη λειτουργία της Κεφαλαιαγοράς, πρόκειται να έλθει πολύ σύντομα στη Βουλή. 
Αυτό δείχνει βέβαια την προχειρότητα με την οποία λειτουργεί η Κυβέρνηση, αλλά και ταυτόχρονα το χάος και τη σύγχυση που επικρατεί γενικότερα στη λειτουργία του χρηματιστηρίου. Από την άλλη πλευρά δείχνει την προσπάθεια της Κυβέρνησης να αποποιηθεί τις όποιες ευθύνες υπάρχουν, σχετικά με την ελλειμματική θεσμικά διαδικασία που υπάρχει σήμερα στην Κεφαλαιαγορά. 
Την ίδια ώρα που το χρηματιστήριο συνεχίζει την κατωφερική του πορεία, αντί η Κυβέρνηση να αναζητήσει τρόπους να σταματήσει αυτήν την καθοδική πορεία, την ίδια ώρα που οι μικροεπενδυτές συνεχίζουν να χάνουν τα λεφτά τους, την ίδια ώρα που οι θεσμικοί επενδυτές διστάζουν να επενδύσουν στο Χρηματιστήριο Αξιών Αθηνών, η Κυβέρνηση ασχολείται με διθυράμβους για την είσοδό μας στην ΟΝΕ. Θα έπρεπε, λοιπόν να αναζητήσει τις αιτίες που υπάρχουν ούτως ή άλλως από την πτωτική πορεία του χρηματιστηρίου, που ενώ κάποιες από τις προϋποθέσεις τις συντεταγμένες θα μπορούσαν να επηρεάσουν ανοδικά το χρηματιστήριο, εν τούτοις δεν πραγματοποιείται αυτή η άνοδος. 
Η απάντηση είναι απλή. Η πραγματική οικονομία δεν έχει διορθωθεί. Το ομολογεί και η ίδια η Κυβέρνηση, το ομολογεί και ο Πρωθυπουργός. Πριν από μερικές ημέρες είπε ότι για την πραγματική σύγκλιση της οικονομίας θα χρειαστεί να περάσουν επτά χρόνια. Δηλαδή τη μια στιγμή η Κυβέρνηση μιλάει για το επίτευγμα και ασχολείται με διθυράμβους, για την είσοδό μας στην ΟΝΕ και από την άλλη μεριά ο Πρωθυπουργός λέει ότι θα συνεχιστεί η προσπάθεια. Τώρα το λέει όμως, προεκλογικά έλεγε άλλα πράγματα. 
Από την άλλη πλευρά, η θεσμική ενίσχυση του χρηματιστηρίου επαφίεται στη λογική της θεραπείας μόνο μέσα από την Επιτροπή Κεφαλαιαγοράς. Δηλαδή και αυτό το νομοσχέδιο που ήλθε, το υπέδειξε η Επιτροπή Κεφαλαιαγοράς. Αυτός είναι ο μηχανισμός που θα έπρεπε να ασκεί στο χρηματιστήριο, αλλά όμως θα έπρεπε να είχε τελείως απεξαρτητοποιηθεί από την κρατική εξουσία, δηλαδή, από την Κυβέρνηση. Θα έπρεπε να λειτουργεί μέσα από δικούς της κανόνες, μέσα από μια ανεξάρτητη διαδικασία ελέγχου και όχι βέβαια, καθ' υπόδειξη της σημερινής Κυβέρνησης. Η Κυβέρνηση δεν διστάζει να προχωρήσει. Εμείς θέσαμε θέμα συνταγματικότητας του νομοσχεδίου. Υπάρχει ούτως ή άλλως. 
Η δεδηλωμένη της Κυβέρνησης δεν προσδιορίζει καμία τύχη, ακόμη και για την ένσταση συνταγματικότητας. Τελικά μια πολιτική πράξη καταλήγει να είναι αυτή η ένσταση. Ωστόσο, όμως, οι αρμοδιότητες δεν μπορούν να εκχωρούνται στην Επιτροπή Κεφαλαιαγοράς, εις βάρος του νομοθετικού σώματος που είναι η Βουλή των Ελλήνων. Γιατί τεχνικά θέματα δεν είναι μόνο τα θέματα τα τεχνικά ή τα γεωγραφικού χαρακτήρα, όπως ακριβώς προβλέπονται από το Σύνταγμα γι' αυτές τις εξουσιοδοτήσεις.  Υπάρχει ουσιαστική αρμοδιότητα που εκχωρεί το νομοθετικό σώμα με αυτό το νομοσχέδιο στην Επιτροπή Κεφαλαιαγοράς. 
Πέραν αυτών, η Κυβέρνηση δεν εννοεί  να καταλάβει μερικά βασικά πράγματα στη λειτουργία του χρηματιστηρίου. Ο Κοινοβουλευτικός Εκπρόσωπος  του ΠΑΣΟΚ πριν απο λίγο ουσιαστικά αντιπολιτευόταν τη Νέα Δημοκρατία.               Λες και είναι η Νέα Δημοκρατία κυβέρνηση, το ΠΑΣΟΚ βρίσκεται στην αντιπολίτευση και αντιπολιτεύεται τη Νέα Δημοκρατία. Επιτέλους, δεν θα πρέπει κάποτε σε αυτόν τον τόπο η Κυβέρνηση να αναλάβει τις ευθύνες της, όπως αναλαμβάνει και το μερίδιο  των θετικών της πολιτικής της; Πότε θα το πράξει αυτό; Πότε θα δούμε αυτήν τη λεβεντιά από τη μεριά της Κυβέρνησης να αναλάβει τις ευθύνες της; Να προσδιορίζει, ακόμη και να επικυρώνει τα όποια λάθη καταγράφονται, όχι βεβαίως εσκεμμένως και τελικά να αλλάζει ακόμη και πορεία. 
Κυρίες και κύριοι συνάδελφοι, είναι βέβαιο ότι η Κυβέρνηση δεν θέλει να κάνει εκείνες τις θεσμικές παρεμβάσεις που θα οδηγήσουν κατ' αρχήν το χρηματιστήριο στη σωστή του πορεία. Δεν εννοεί να καταλάβει ότι πρέπει να προχωρήσουν με γοργότατους ρυθμούς οι παρεμβάσεις, οι βαθιές τομές, όπως λέμε, στη λειτουργία του κράτους, όπου μέσα σε αυτό βρίσκεται η Επιτροπή Κεφαλαιαγοράς, αλλά κυρίως εκείνες οι παρεμβάσεις, όπως είναι το φορολογικό σύστημα και η επιτάχυνση της πολιτικής των ιδιωτικοποιήσεων, γιατί ακριβώς αυτές οι προϋποθέσεις είναι εκείνες που θα οδηγήσουν την εισροή κεφαλαίων, μέσω των θεσμικών επενδυτών στο χρηματιστήριο. Θα δημιουργήσουν προϋποθέσεις ανοδικής τάσης του  δείκτη του χρηματιστηρίου και θα απεγκλωβίσουν τους  εγκλωβισμένους, που εδώ και δέκα μήνες, με δική της ευθύνη και με ανοχή κερδοσκόπων που δρουν γύρω από την Κυβέρνηση έχει φθάσει στα σημερινά σημεία το χρηματιστήριο. 
Εμείς βεβαίως το λέμε με παρρησία  ότι ο θεσμός του χρηματιστηρίου είναι ένας υγιής θεσμός στην ελεύθερη οικονομία. Καλώς ή κακώς για ελεύθερη οικονομία μιλάμε, σε αυτήν έχει προσχωρήσει και η Κυβέρνηση, σε αυτήν έχει προσχωρήσει η συντριπτική πλειοψηφία όλου του κόσμου. Πάνω στον άξονα του φιλελευθερισμού κινούνται όλα τα κράτη πλέον, ακόμη και εκείνοι που πριν από λίγα χρόνια ήταν οι πολέμιοι του φιλελευθερισμού αυτόν αποδέχονται. 
Πριν από λίγα χρόνια, όταν μιλούσαμε για ιδιωτικοποιήσεις -θα μου επιτρέψετε τη φράση- τα κυβερνητικά στελέχη έβγαζαν σπυράκια μόνο από το άκουσμα αυτής της πολιτικής. Σήμερα έρχονται και πλειοδοτούν. Και μάλιστα ο Κοινοβουλευτικός Εκπρόσωπος του ΠΑΣΟΚ, σήμερα μας έλεγε ότι επιταχύνονται οι ιδιωτικοποιήσεις και γίνονται οι τομές. Ποιες τομές; Μήπως ζούμε σε άλλο πλανήτη;  Μήπως εμείς ζούμε σε άλλο κράτος; Αυτές τις τομές επισημαίνουμε ότι πρέπει να προχωρήσει η Κυβέρνηση με ταχύτατους ρυθμούς. 
Η  Επιτροπή Κεφαλαιαγοράς με αυτό το νομοσχέδιο καθίσταται πανίσχυρη. Δεν μπορεί παραδείγματος χάρη η Επιτροπή Κεφαλαιαγοράς, όπως είπε και ο κ.  Αλογοσκούφης, να λέει γιατί γίνονται πωλήσεις μετοχών και να θέλει να είναι ο καθ' ύλην αρμόδιος μηχανισμός ελέγχου  της κεφαλαιαγοράς. Εκείνες οι πράξεις και οι παρεμβάσεις που πρέπει να κάνει η Επιτροπή Κεφαλαιαγοράς είναι στη διασφάλιση των μικροεπενδυτών, στον έλεγχο άντλησης του χρήματος, αλλά και διοχέτευσης του χρήματος από την επιχειρηματική δραστηριότητα, γιατί εμείς δεν πιστεύουμε απλά και μόνο στο θεσμό του χρηματιστηρίου. Πρέπει τα χρήματα που αντλούνται μέσω του χρηματιστηρίου, να διοχετεύονται κιόλας στην ελεύθερη οικονομία και στην ελεύθερη αγορά που μέσα από εκεί θα έρθει η λογική της ανάπτυξης, το μεγάλωμα της πίτας και επομένως σιγά-σιγά και η θεραπεία του κοινωνικού φαινομένου της ανεργίας που έχει τέτοια έξαρση σήμερα. 
'Ομως, αντί να απολογείται η Κυβέρνηση για ορισμένα πράγματα, άρχισε ο κύριος Υφυπουργός να λέει τι γινόταν το 1993. 
Επιτέλους, κύριε Υφυπουργέ, το 1993 αυτή η κολυμβήθρα του Σιλωάμ έχει στερέψει. 'Εχει φύγει όλο το ζουμί. Βρέστε κάτι άλλο να πείτε. Και στο κάτω-κάτω ακόμα και τότε αν δεν γινόντουσαν καλά, κανένας δεν σας νομιμοποιεί με τους συμψηφισμούς αυτού του είδους να δικαιολογείτε τη σημερινή αδυναμία της πολιτικής σας. Τελείωσαν αυτά. Φρέσκα κουλούρια, όπως λέει ο λαός. Απολογηθείτε εσείς για την ολιγωρία και για την αδυναμία της πολιτικής σας. 
Τέλος, με αυτό το νομοσχέδιο ρυθμίζονται και άλλα θέματα. Ρυθμίζονται παραδείγματος χάριν θέματα πετρελαίου καύσεως που χρησιμοποιήθηκε ως  πετρέλαιο κίνησης. Και θα έλεγα ότι καλώς κάνετε ως ένα βαθμό.                      Παρατείνετε παραδείγματος χάριν για τις ξενοδοχειακές επιχειρήσεις, νοσηλευτικά ιδρύματα, αθλητικές εγκαταστάσεις. Μα, γιατί δεν το κάνετε για τους αγρότες; Υπάρχουν, όπως γνωρίζετε αγρότες, που μιμήθηκαν όλους αυτούς τους επιχειρηματίες, πήραν επειδή ακριβώς καθυστερεί η μείωση του κόστους παραγωγής με δική σας ευθύνη, εσείς κυβερνάτε, πέρνουν, λοιπόν,  το πετρέλαιο καύσεως και εκείνοι και το μετατρέπουν σε πετρέλαιο κίνησης.  Βάλτε, λοιπόν, μέσα στις ρυθμίσεις που κάνατε και τους αγρότες. Αυτοί έχουν μεγάλο πρόβλημα. Βάλτε τους αγρότες για διαπιστωμένες παραβάσεις από τα φορολογικά όργανα, να τους δοθεί η δυνατότητα να πληρώσουν τη διαφορά του φόρου μεταξύ πετρελαίου κίνησης και καύσεως και αποποινικοποιήσετε και τα αδικήματα -γιατί είναι και ποινικοποιημένο το αδίκημα- για να ελαφρύνετε, εκεί πραγματικά χρειάζεται μια παλικαριά, θα έλεγε κανείς, για τους αγρότες. 
Δεύτερον, βάζετε το Νομό Πιερίας για τα κίνητρα από τις συνέπειες του πολέμου του Κοσσυφοπεδίου και της Γιουγκοσλαβίας. Πολύ καλά κάνετε.       
'Ομως, κύριε Υπουργέ, δεν αντιμετωπίζουν τα ίδια και χειρότερα προβλήματα οι περιοχές του Στρυμωνικού Κόλπου, δηλαδή Ασπροβάλτος, Σταυρός και οι γύρω περιοχές που ουσιαστικά ζουν από τον τουρισμό; Τι διαφορά έχει η μια περιοχή από την άλλη; Από την ίδια αιτία δεν έχουν υποστεί όλοι την ίδια ζημιά; Γιατί δεν επεκτείνετε, λοιπόν, και σ'αυτήν την περιοχή; Και δεν γενικεύω, γιατί με το ένα θα χάσουμε το σύνολο. Γιατί δεν βάζετε, λοιπόν, και την περιοχή του Στρυμωνικού Κόλπου για να τύχουν αυτής της επιδότησης που καλώς δίνετε στο Νομό Πιερίας. Για να μη  σας κατηγορούν στο τέλος-τέλος  ότι αυτή η πράξη είναι μια πράξη δώρο προς την εισηγήτρια του ΠΑ.ΣΟ.Κ. σ'αυτό το νομοσχέδιο. Επεκτείνετέ το λοιπόν και σ'αυτούς τους ανθρώπους γιατί είναι ένα δίκαιο αίτημα το οποίο θα σας το αναγνωρίζουν και πολιτικά. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κυρία και κύριοι συνάδελφοι, είναι γεγονός ότι το νομοσχέδιο όπως ακούστηκε από πολλούς συναδέλφους έχει μια προχειρότητα. Και βεβαίως χαρατηρίζεται από το αντισυνταγματικό  του στοιχείο ασχέτως αν στην ψηφοφορία έτυχε αυτής της επιδοκιμασίας.               Αποδοκιμασία ήταν, διότι και έγκριτοι νομικοί του ΠΑ.ΣΟ.Κ. που συζητήσαμε έξω της Αιθούσης έχουν την εντύπωση και την άποψη τη νομική ότι πραγματικά το νομοσχέδιο έχει αντισυνταγματικό καθαρά χαρακτήρα και στο Συμβούλιο της Επικρατείας θα εμφανιστεί σε όλο του το μέγεθος. 
Για τη Νέα Δημοκρατία είναι γεγονός ότι το χρηματιστήριο είναι ένας μοχλός ανάπτυξης, είναι μια μεγάλη δεξαμενή χρήματος και πλούτου. Χρήμα ζεστό που μπορεί να αντληθεί από υγιείς εταιρείες, επιχειρήσεις, για να μπορέσουν να κάνουν επενδύσεις, ανάπτυξη, θέσεις εργασίας, να μειωθεί η ανεργία, ένα τόσο μεγάλο θέμα που απασχολεί την πατρίδα μας και πραγματικά το έχουμε όλοι ανάγκη. 
Πρέπει να πούμε λίγο την ιστορία για να τοποθετηθούμε και εδώ στην Αίθουσα. Δεν θα ξεχάσω ότι πέρυσι τον Απρίλιο που άρχισε αυτή η ανωδική πορεία του χρηματιστηρίου δεν ήταν τίποτε άλλο, παρά ένας στόχος για τις ευρωεκλογές. Να δώσουμε μια ελπίδα στον 'Ελληνα, να του δημιουργήσουμε μια ευφορία, διότι η οικονομία μας πάει καλά, εμείς είμαστε αυτοί που θα οδηγήσουμε την Ελλάδα στην ΟΝΕ, άρα λοιπόν 'Ελληνα μπορείς και εσύ να ανοίξεις έναν κωδικό, μπες μέσα στο χρηματιστήριο, μπες μέσα στο ναό της Σοφοκλέους, όπως λέγεται, για να σου δοθεί η ευκαιρία του πλουτισμού, και παράλληλα να γίνει και η υποκλοπή της ψήφου. 
Nα όμως που τα αποτελέσματα στις ευρωεκλογές, παρά τις προσπάθειες που καταβάλατε, ήταν αρνητικά. Και βεβαίως τότε μπαίνετε σε έναν άλλο πειρασμό, στον πειρασμό τοποθετήσεως του πήχη πολύ ψηλά στο χρηματιστήριο για να ελέγξετε τις εθνικές εκλογές, που τις τοποθετούσατε γύρω στο φθινόπωρο, όποτε θα μπορούσε να σας ταιριάξει καλύτερα. Αγρότες, εργάτες, υπάλληλοι, μικρομεσαίοι, άνθρωποι μεροκαματιάρηδες ανοίγουν κωδικούς, ξεφυτρώνουν σε όλες τις επαρχιακές πόλεις, ακόμα και στις μικρές κομοπώλεις ΕΛΔΕ με πολύχρωμες εικόνες και πολύχρωμες επιγραφές, χρηματιστηριακές εταιρείες καινούριες για να δώσουν και αυτές μια καινούρια ώθηση στην προσπάθεια που καταβάλετε εσείς, με στόχο βέβαια τις εκλογές, για να ελέγξετε το εκλογικό αποτέλεσμα. 
Θα ήθελα να σας ρωτήσω, κύριε Υφυπουργέ, αν μπορείτε να μας πείτε για παράδειγμα όταν αρχίζει αυτή η χρηματιστηριακή υστερία τον Αύγουστο, που όλος ο κόσμος έκανε τα μπάνια του και κάθε ημέρα έβλεπε ότι το χρηματιστήριο ανέβαινε και κάθε μέρα γινόταν στρατολόγηση καινούριων μέσα στο χρηματιστήριο, τι συνέβη στην Ελλάδα; Βρήκαμε τίποτα κοιτάσματα πετρελαίου; Στείλαμε κανένα διαστημόπλοιο στον Κρόνο και βρήκε τίποτα κοιτάσματα πλουτωνίου και κατ' αυτόν τον τρόπο δημιουργήθηκαν οι προϋποθέσεις για να έχουμε αυτήν τη χρηματιστηριακή ευεξία; 
Δεν συνέβη τίποτα. 'Ηταν απλώς οι γνωστοί κύκλοι που ελέγθησαν από τους προλαλήσαντες και θα σας πω και κάποια στοιχεία για να τα έχετε υπόψη σας για το πώς έγινε όλη αυτή η κατάσταση. 
Ανεβαίνει το χρηματιστήριο, αλλά όμως τα πράγματα δεν σας ταίριαξαν.  'Ηλθαν οι σεισμοί του Σεπτεμβρίου. Πού να πάτε για εκλογές; Τολμούσατε να πάτε για εκλογές; Τι έπρεπε να γίνει τότε; Θα έπρεπε το δείκτη από τις έξι χιλιάδες μονάδες να τον κατεβάσετε κάτω. Και εμφανίζονται κυβερνητικά στελέχη, όπως ο κ. Παπαντωνίου ο οποίος όταν ανέβαινε το χρηματιστήριο -και διαθέτει το καλύτερο χαμόγελο- χαιρόταν και έλεγε ότι ο δείκτης της οικονομίας είναι η ανάπτυξη του χρηματιστηρίου. Τώρα όμως, που το χρηματιστήριο πέφτει πού είναι η οικονομία; 
Εσείς υποστηρίζετε ότι η οικονομία μας στέκεται σε γερά πόδια, ασχέτως βέβαια αν στέκεται σε πήλινα πόδια. Εσείς όμως εκεί, έχετε το χαβά σας. 
'Ερχονται, λοιπόν, το Σεπτέμβριο οι σεισμοί και έπρεπε να γίνει η ποδηγέτηση ακριβώς του χρηματιστηρίου. Και εμφανίζεται ο κ. Παπαντωνίου, εμφανίζεται ο κ. Παπαδήμας, ο κ. Καρατζάς και άλλοι. Στρατολογούνται όλοι οι επιφανείς σας για να πουν τι; Να πουν ότι υπάρχουν φούσκες; Και ποιος είναι υπεύθυνος για τις "φούσκες" εμείς ή εσείς; 
Ο κ. Θωμαδάκης που ήταν ο εκλεκτός σας τι έκανε; Δεν μπορούσε να ελέγξει ποιες ήταν οι "φούσκες" και ποιες δεν  ήταν και να τις  πετάξει έξω από το χρηματιστήριο για να σωθούν κάποιοι 'Ελληνες, που αυτήν τη στιγμή πρέπει να τους ζητήσετε συγγνώμη, διότι έχασαν τις οικονομίες τους; Και εσείς τους οδηγήσατε εκεί ... 
ΠΡΟΕΔΡΕΥΩΝ (Παναγιώτης Σγουρίδης): Θα γέμιζε ο ουρανός μπαλόνια αν γινόταν αυτό. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Γιατί δεν βγάλατε έξω αυτές τις "φούσκες"; Ο κ. Καρατζάς κράτησε τις δικές του "φούσκες". Κράτησε τις Γενικές Αποθήκες και το Λάμψα μέσα. Πού ήταν η μετοχή του Λάμψα και πού είναι τώρα, που χωρίς να έχει πλειοψηφικό πακέτο μαζεύει τώρα φθηνά τις μετοχές για να μπορέσει να κάνει γενική συνέλευση; Και δεν είναι μόνο αυτές. Είναι πάρα πολλές οι εταιρείες που μπήκαν στο χρηματιστήριο, δεν διαθέτουν πλειοψηφικά πακέτα, δεν μπορούν να κάνουν γενικές συνελεύσεις και έπρεπε να κάνουν όλα αυτά τα κόλπα, τα τερτίπια τα οποία έκαναν και τα "λαμπρόχαρτα", τα γνωστά που παίζονται και παίζονται μάλιστα σε γνωστό μαγαζάκι στο Κολωνάκι, που εμφανίζονται όλοι οι τύποι οι γνωστοί σας, τα παλικάρια της Χαριλάου Τρικούπη. 
'Ετσι είναι αγαπητοί συνάδελφοι. Και εμφανιζόμαστε τώρα να λέμε πού είναι το χρηματιστήριο. 'Οταν το χρηματιστήριο ανέβαινε, αντλούσε δύναμη το ΠΑ.ΣΟ.Κ., λέγοντας ότι εμείς ανεβάζουμε το χρηματιστήριο. Κάναμε κριτική εμείς για να μη φθάσουμε σε αυτήν την τραγικότητα ώστε να  μη χάσει τις οικονομίες του, αυτός ο μικροεπενδυτής. Εμείς τον λέμε επενδυτή.  Δεν τον λέμε τζογαδόρο. Τζογαδόρο τον λέτε εσείς για να τον σπηλώσετε και να τον πετάξετε στην κοινωνία μέσα και να πείτε "αφού έπαιζες τζόγο, άρα καλά να πάθεις". 
Αυτή είναι η δική σας πρόθεση. Θέλετε να δικαιολογήσετε τα αδικαιολόγητα. Ο μικροεπενδυτής, λοιπόν, ο φτωχός αυτός βιοπαλαιστής που έκανε οικονομίες, πιθανόν και να δανείστηκε, πιθανόν και να πούλησε και κάποια περιουσιακά στοιχεία, προκειμένου να αυξήσει το εισόδημά του για να μπορέσει να ζήσει, για να σπουδάσει το παιδί του, να μπορέσει να πάρει ένα μηχάνημα καλλιεργητικό για να τον βοηθήσει στις καλλιέργειές του, τα έχει χάσει όλα. Και όχι μόνο αυτό. Τον αναγκάσατε και να τον παροτρύνατε να δανειστεί. Ο κ. Παπαδήμος έλεγε ότι μπορείτε να πάρετε δάνεια δεκαπέντε εκατομμυρίων, για να παίξετε. Και κατ' αυτόν τον τρόπο τι έγινε; 'Εχουν εγκλωβιστεί τώρα όλοι οι 'Ελληνες μέσα σ' αυτό το πλαίσιο -χρηματιστήριο, που δεν είναι τίποτε άλλο από πυραμίδες. Είναι πυραμίδες του ΠΑΣΟΚ. Ομοιάζει η πυραμίδα του Μπερίσα με την πυραμίδα του Σημίτη. Το ίδιο ακριβώς είναι. 'Ετσι είναι, κύριοι. Πρέπει να το ομολογήσουμε.  Τραυματισμένοι είναι όλοι οι 'Ελληνες. 
Υπήρχαν μάλιστα και στοιχεία που πάρα πολλοί Υπουργοί που παίζανε στο χρηματιστήριο, έδιναν πληροφορίες τηλεφωνικά. Οι οδηγοί και οι αστυνομικοί παίρναν τις πληροφορίες και τις μετέδιδαν. 'Ηταν τα παπαγαλάκια, οι ψιττακοί που έβγαιναν έξω και λέγανε πάρτε αυτά. 'Οταν βέβαια ακούς από κάποιον Υπουργό ότι παίζει, σημαίνει ότι παίζουν όλοι.  Και όταν το ξέρουν δύο, το ξέρουν έντεκα. Και όταν το ξέρουν τρεις, το ξέρουν εκατόν έντεκα. 'Ετσι ακριβώς συνέβη αυτό το φαινόμενο, εξαιτίας του οποίου αυτήν τη στιγμή κλαίει κόσμος. 
Κι εσείς τι απαντάτε; Φέρνετε ένα νομοσχέδιο εδώ, εκχωρείτε αρμοδιότητες νομοθετικής εξουσίας στην Επιτροπή Κεφαλαιαγοράς, με αποτέλεσμα να βρεθούμε σ' αυτό το χάλι. 
Ποιες εταιρίες μπήκαν στο χρηματιστήριο, κύριε Υπουργέ; Τις ελέγξατε; Η Επιτροπή Κεφαλαιαγοράς ήλεγξε αυτές τις εταιρίες, που υπέβαλαν φάκελο; 'Ηταν πολλές εταιρίες που δεν είχαν τίποτα. Είχαν ένα σφυρί, ένα σκεπάρνι και έναν υπολογιστή. Μπαίνανε μέσα, γινόντουσαν μάλιστα και χορηγοί στο Μέγαρο-Μέλαθρο Μουσικής, βάζανε αυτά τα πολύχρωμα λάβαρα, στη συνέχεια χρεοκόπησαν, πήραν όμως μεγάλα πακέτα κατασκευών, ειδικά στην ΠΑΘΕ, εγκατέλειψαν τα κομμάτια αυτά, έκλεψαν τον ιδρώτα του ελληνικού λαού και όλα είναι καλά καμωμένα. Κι εσείς τώρα μας λέτε ότι θα κάνετε ένα θεσμικό πλαίσιο να κατοχυρώσετε το χρηματιστήριο, για να μπορέσουν κατ' αυτόν τον τρόπο να γίνουν επενδύσεις κλπ. Σε ποιον τα λέτε αυτά; Αυτούς όλους τους τύπους που εσείς τους χειροκροτήσατε και είναι παιδιά της Χαριλάου Τρικούπη, τι τους κάνατε; Και ποιος έχει ευθύνη; Δεν έχει ευθύνη ο κ.  Θωμαδάκης; Και έχει την παλικαριά να λέει ότι εμένα με στηρίζει η Κυβέρνηση; 
Αν είχε ίχνος ευθιξίας ο κ. Θωμαδάκης -δεν θα έλεγα ότι θα έπρεπε να κάνει χαρακίρι, διότι δεν έχει δείξει τέτοια δείγματα γραφής κάποιος από το χώρο σας- τουλάχιστον στοιχειωδώς θα έπρεπε να έχει παραιτηθεί, όταν αυτήν τη στιγμή είναι υπόδικος. Αυτή είναι η απάντηση, την οποία δίνω στον κύριο Κοινοβουλευτικό Εκπρόσωπο του ΠΑΣΟΚ για τον κ. Θωμαδάκη. 
Κύριε Κοινοβουλευτικέ Εκπρόσωπε, ο κ. Θωμαδάκης αν έχει ανδρισμό, αν έχει παλικαριά, αν σέβεται τον 'Ελληνα μικροκαταθέτη, αν σέβεται τον εαυτό του πρέπει να παραιτηθεί. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κύριοι συνάδελφοι, ακούστηκαν πολλά σ' αυτήν την Αίθουσα από τον εισηγητή της Πλειοψηφίας, τον Κοινοβουλευτικό Εκπρόσωπο, αλλά και από τον κύριο Υφυπουργό. 
Μου έκανε εντύπωση το πάθος και η δύναμη, με την οποία ο Κοινοβουλευτικός Εκπρόσωπος της Πλειοψηφίας υποστήριξε την οικονομική θέση της χώρας, οικονομική θέση,  η  οποία, όπως την υποστήριξε, φαίνεται ότι είναι επίτευγμα των κυβερνήσεων που έχουν αρχίσει τη θητεία τους από το 1993 μέχρι σήμερα, ξεχνώντας και αγνοώντας την άλλη περίοδο 1981 έως 1990. 
'Εχει αποκοπεί, δηλαδή, το ΠΑΣΟΚ από το προηγούμενο ΠΑΣΟΚ. Και το εκσυγχρονιστικό ΠΑΣΟΚ από το 1993 και μετά δημιούργησε το λεγόμενο οικονομικό θαύμα στη χώρα. 'Ενα οικονομικό θαύμα, κύριοι συνάδελφοι, το οποίο μόνο στη φαντασία σας υπάρχει. 
Το ότι μπήκαμε στην ΟΝΕ είναι μία εθνική επιλογή, στην οποία ήρθατε με μεγάλη καθυστέρηση να γίνετε τιμητές. Μια επιλογή -και πρέπει να το ακούσετε- που την πολεμήσατε για πολλά χρόνια. Και έρχεστε σήμερα και επαίρεστε και ξεπερνάτε και τα όρια εκείνων που είχαν προσηλώσει την πολιτική τους και τις επιλογές τους πάνω σε θέματα που αφορούσαν  την πατρίδα και που θα την οδηγούσαν στη μεγάλη οικογένεια της Ευρώπης. 
Και πρέπει να σας πω, κύριοι συνάδελφοι, ότι η ένταξή μας στην ΟΝΕ είναι μία επιτυχία, η οποία όμως ήρθε με μεγάλη καθυστέρηση. Και αυτό δεν το λέτε.  Και το ότι μπήκαμε στην ΟΝΕ η θέση της Ελλάδας δεν έχει αλλάξει. Μπήκαμε τελευταίοι και είμαστε τελευταίοι μεταξύ των άλλων χωρών της Ενωμένης Ευρώπης. Αυτό πρέπει να το συνειδητοποιήσετε. Και από εδώ και πέρα θα φανεί εάν η ένταξή μας στηρίζεται σε πήλινα πόδια ή σε μία ισχυρή οικονομία. 
Μια ισχυρή οικονομία που όπως είπα στην αρχή μόνο στη φαντασία σας υπάρχει γιατί δεν βλέπετε σε τι κατάσταση βρίσκεται ο λαός; Δεν βλέπετε ότι οι αγρότες έχουν φθάσει σε κατάσταση απελπισίας; Δεν βλέπετε τις μικρομεσαίες επιχειρήσεις που η μια μετά την άλλη καθημερινά κλείνουν. Βλέπετε μια ισχυρή οικονομία, η οποία προκύπτει από κάποιους δείκτες που βγαίνουν από ισχυρά οικονομικά κέντρα τα οποία εσείς δημιουργήσατε. 
Μία στρεβλή, ισχυρή οικονομία, κύριοι συνάδελφοι, και αυτό το πρόβλημα πρέπει να το δείτε στην πραγματική του διάσταση. Οι 'Ελληνες πολίτες υποφέρουν. Οι αγρότες, οι εργαζόμενοι, οι υπάλληλοι, οι στρατιές των ανέργων, η δυστυχία, επιβεβαιώνουν αυτόν τον ισχυρισμό μου.  Και βεβαίως δεν επιβεβαιώνουν τον ισχυρισμό σας για ισχυρή οικονομία γιατί σε μια ισχυρή οικονομία ευημερούν όλοι. Στρεβλή, ισχυρή οικονομία δημιουργήσατε. Και έχετε μεγάλη ευθύνη γι' αυτό. 
'Ερχομαι τώρα στο υπό συζήτηση νομοσχέδιο. Το χαρακτηρίσαμε αντισυνταγματικό και βεβαίως δεν το χαρακτηρίσαμε τυχαία. Το μελετήσαμε και συμβουλευτήκαμε τους ειδικούς. Με έκπληξη είδα ότι η συνταγματικότητα του νομοσχεδίου αυτού επιβεβαιώθηκε από την έγερση ή τη μη έγερση των συμμετοχόντων στην αίθουσα αυτή. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πώς αλλιώς μπορούσε να γίνει; 
ΘΕΟΔΩΡΟΣ ΣΚΡΕΚΑΣ: Κύριε Υπουργέ, αυτό το νομοσχέδιο έπρεπε να το παραπέμψετε στους συνταγματολόγους και να έρθετε εδώ με συγκεκριμένη πρόταση και εισήγηση των ειδικών για τη συνταγματικότητα του νομοσχεδίου και όχι με αυτήν την προχειρότητα της έγερσης ή της μη έγερσης. 
'Ενα χρηματιστήριο που κατά την άποψή σας με το νομοσχέδιο αυτό έρχεσθε και το θωρακίζετε ακόμα πιο πολύ. 
Χαρακτηρίζουμε το νομοσχέδιο πρόχειρο, φτωχό, αποσπασματικό, αλλά και αντισυνταγματικό. Και αυτό επιβεβαιώνεται από την πράξη, επιβεβαιώνεται από την εικόνα που βλέπουμε σήμερα στην αγορά, στο χρηματιστήριο. 
Το διαφημίσατε αυτό το νομοσχέδιο πολύ πριν και αρκετά ελπίζοντας ότι θα αποτελέσει ένα μοχλό ο οποίος θα άλλαζε το κλίμα της αγοράς. Αντίθετα, βλέπουμε ότι το χρηματιστήριο αντί να ανέβει με την κατάθεσή του, το οποίο υποτίθεται ότι θωρακίζει το θεσμό, πάει από το κακό στο χειρότερο. Και αυτό είναι μία επιβεβαίωση του ότι δεν πείθει την αγορά ότι το νομοσχέδιο αυτό μπορεί να προστατεύσει το επενδυτικό κοινό, ένα επενδυτικό κοινό που υπέστη τη σκληρή αφαίμαξη ιδρώτα και κόπων πολλών χρόνων των φτωχών ανθρώπων, των μικροεπενδυτών, χρήματα τα οποία όπως ο Κοινοβουλευτικός Εκπρόσωπός μας ανέφερε ανέρχονται στο αστρονομικό ποσό των δεκαοχτώ τρισεκατομμυρίων δραχμών, του μισού, δηλαδή, του Ακαθάριστου Εθνικού Προϊόντος. 
Το ερώτημα που τίθεται είναι το εξής: Οι άνθρωποι που έχασαν τα χρήματα είναι συγκεκριμένοι, είναι οι πολλοί. Ποιοι τα κέρδισαν; Και βέβαια τα κέρδισαν εκείνοι που έχουν τον τρόπο να εκμεταλλευτούν το χρηματιστήριο με τις αδυναμίες τις οποίες έχει. 
Θα ήθελα, κύριε Υπουργέ, να ζητήσω να μας καταθέσετε στοιχεία των εταιρειών που έχουν εισαχθεί στο χρηματιστήριο, όταν εισήχθησαν σε τι οικονομική κατάσταση βρίσκονταν. Διότι υπάρχει διάχυτη η εντύπωση ότι υπάρχουν πολλές εταιρείες που μπήκαν στο χρηματιστήριο, οι οποίες δεν είχαν δραστηριότητα, ήταν κλειστές. 
Το δεύτερο που θέλουμε να καταθέσετε είναι οι εταιρείες οι οποίες ζήτησαν -και εγκρίθηκε- αύξηση κεφαλαίου τι έκαναν αυτά τα χρήματα.  Επενδύθηκαν ή χρησιμοποιήθηκαν για άλλους σκοπούς; 
Η Νέα Δημοκρατία κατά τον Κοινοβουλευτικό Εκπρόσωπο της Πλειοψηφίας φάσκει και αντιφάσκει πάνω στο υπό συζήτηση νομοσχέδιο, κατηγορώντας τον εισηγητή μας ακριβώς γι' αυτόν το λόγο. Φαίνεται, κύριε Κοινοβουλευτικέ Εκπρόσωπε της Πλειοψηφίας, ότι δεν αντιληφθήκατε ή δεν παρακολουθήσατε τον εισηγητή μας. 
ΙΩΑΝΝΗΣ ΜΑΓΚΡΙΩΤΗΣ: Με ευλάβεια. 
ΘΕΟΔΩΡΟΣ ΣΚΡΕΚΑΣ: Διότι εάν πραγματικά τον είχατε παρακολουθήσει, θα είχατε διαπιστώσει ότι αυτά που είπε είναι ακριβώς αυτά που χρειάζεται σήμερα το χρηματιστήριο για να θωρακιστεί. Και είναι συγκεκριμένες οι προτάσεις της Νέας Δημοκρατίας. 
Αντί αυτών εσείς έρχεσθε και ισχυροποιείτε την Επιτροπή δίνοντάς της εξουσιοδότηση να νομοθετεί για λογαριασμό μας. Αυτό κάνετε. Και βεβαίως σε αυτό δεν μπορείτε να μας βρείτε σύμφωνους. Και δεν είναι αυτό που χρειάζεται το χρηματιστήριο για να ισχυροποιηθεί και να θωρακιστεί ώστε ο κάθε επενδυτής, μικρός ή μεγάλος, με σιγουριά να επενδύει τα χρήματά του σε αυτόν το θεσμό, σε αυτό το οικονομικό κύτταρο, το οποίο τόσο πολύ ανάγκη έχει η εθνική μας οικονομία. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Επιτρέψτε μου ένα λεπτό ακόμα, κύριε Πρόεδρε, για να πω κάτι συμπληρωματικό. 
Ο Κοινοβουλευτικός σας Εκπρόσωπος μίλησε για μια ισχυρή οικονομία. Η ισχυρή οικονομία, κύριε συνάδελφε, είναι προϊόν ανάπτυξης. Οι ρυθμοί ανάπτυξης τους οποίους έχει γνωρίσει τα τελευταία χρόνια η Ελλάδα είναι της τάξεως, όπως εσείς λέτε, του 3,5%. Και είναι πιο πάνω από το 3% που είναι ο  μέσος όρος των άλλων χωρών της Ενωμένης Ευρώπης. 
Τη μισή μονάδα επιπλέον τη θεωρείτε επιτυχία, που θα βγάλει την Ελλάδα από τα αδιέξοδα; 
ΙΩΑΝΝΗΣ ΜΑΓΚΡΙΩΤΗΣ: Δεν είναι έτσι. 
ΘΕΟΔΩΡΟΣ ΣΚΡΕΚΑΣ: Θέλω όμως, να σας πω και κάτι που δεν γνωρίζετε. Μόνο με το πρώτο, δεύτερο και τρίτο Κοινοτικό Πλαίσιο Στήριξης, οι ετήσιες δεσμεύσεις έπρεπε να δίνουν μόνο με τα χρήματα αυτά ρυθμούς ανάπτυξης της τάξεως του 4,5%. 
Υπολείπεσθε αυτής της ανάπτυξης που έπρεπε να είχε η χώρα μόνο με αυτούς τους πόρους, γιατί η Κυβέρνησή  σας είναι ανίκανη να αξιοποιήσει και να εκμεταλλευτεί όπως πρέπει ακόμα και τους κοινοτικούς πόρους. 
Κλείνοντας, θέλω να πω ότι το δεύτερο Κοινοτικό Πλαίσιο Στήριξης έπρεπε να είχε απορροφηθεί στις 31.12.99.  Γνωρίζετε καλά ότι απορροφήθηκε μόνο το 60% και το υπόλοιπο 40% μένει για τα επόμενα χρόνια. 
Ευχαριστώ, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Η κ. Αρσένη έχει το λόγο για να δευτερολογήσει. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, λόγω του προκεχωρημένου της ώρας και επειδή οι δευτερολογίες θα πάρουν αρκετή ώρα, έχουμε αύριο την άνεση να δευτερολογήσουμε. 
ΠΡΟΕΔΡΕΥΩΝ (Παναγιώτης Σγουρίδης): Συμφωνείτε, κύριοι συνάδελφοι; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς έχουν ολοκληρωθεί οι πρωτολογίες επί της αρχής του σχεδίου νόμου "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις" και θα διακόψουμε τη συνεδρίαση επ'ολίγον. 
( ΔΙΑΚΟΠΗ ) 
( ΜΕΤΑ ΤΗ ΔΙΑΚΟΠΗ ) 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
'Εχω την τιμή να ανακοινώσω στο Τμήμα ότι οι Υπουργοί Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου: "Αναβολή διαγωνισμού του ΑΣΕΠ. Δοκιμασία δεξιοτήτων αποφοίτων Ενιαίου Λυκείου". 
Παραπέμπεται στην αρμόδια Διαρκή Επιτροπή. 
'Εχουν διανεμηθεί τα Πρακτικά της Δευτέρας 12 Ioυνίου 2000, της Τρίτης 13 Ιουνίου 2000 και της Τετάρτης 14 Ιουνίου 2000 και ερωτάται το Τμήμα αν τα επικυρώνει. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης  Σγουρίδης): Συνεπώς  τα Πρακτικά της Δευτέρας 12 Ιουνίου 2000, της Τρίτης 13 Ιουνίου 2000 και της Τετάρτης 14 Ιουνίου 2000, επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη  συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 23.22' λύεται η συνεδρίαση για αύριο Τετάρτη 28 Ιουνίου 2000 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις", σύμφωνα με την ημερήσια διάταξη. 
Ο ΠΡΟΕΔΡΟΣ                  ΟΙ ΓΡΑΜΜΑΤΕΙΣ 
  


