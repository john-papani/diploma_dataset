






ΣΥΝΕΔΡΙΑΣΗ ΡΚΘ΄
Πέμπτη, 25 Απριλίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων: α) Προς τον Υπουργό Γεωργίας, σχετικά με τις παραβάσεις στη διαδικασία παράδοσης του βαμβακιού, την παραπομπή των υπαιτίων στη Δικαιοσύνη κλπ., σελ.
β) Προς τον Υπουργό Πολιτισμού, σχετικά με δημοσιεύματα του Τύπου, αναφερόμενα στην πλημμελή υπεράσπιση των συμφερόντων του δημοσίου στη διεξαγόμενη ποινική δίκη του Οργανισμού Προγνωστικών Αγώνων Ποδοσφαίρου (ΟΠΑΠ) και της εταιρείας ΙΝΤΡΑΛΟΤ, σελ.
γ) Προς τον Υπουργό Δημόσιας Τάξης, σχετικά με την παρουσία αστυνομικών εν υπηρεσία στο κτίριο του Εργατικού Κέντρου της Αθήνας τη διάλυση του μηχανισμού παρακολούθησης του συνδικαλιστικού κινήματος κλπ., σελ.
δ) Προς τον Υπουργό Εμπορικής Ναυτιλίας, σχετικά με την ακτοπλοϊκή σύνδεση του Πειραιά με τα νησιά Κύθηρα με Αντικύθηρα, σελ.
ε) Προς τον Υπουργό Ανάπτυξης σχετικά με την εκ νέου πώληση της Χαρτοβιομηχανίας SOFTEX, τη διασφάλιση των θέσεων εργασίας κλπ., σελ.
στ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πειραματική καλλιέργεια γενετικά τροποποιημένου ρυζιού στην περιοχή της Θεσσαλονίκης, σελ.
ΟΜΙΛΗΤΕΣ
Α. Επί των επικαίρων ερωτήσεων.
ΑΝΘΟΠΟΥΛΟΣ Ι., σελ.
ΑΝΩΜΕΡΙΤΗΣ Γ., σελ.
ΑΡΓΥΡΗΣ Ε., σελ.
ΖΗΣΗ Ρ., σελ.
ΚΑΛΑΦΑΤΗΣ Α., σελ.
ΚΟΛΟΖΩΦ Ο., σελ.
ΚΟΥΡΑΚΗΣ Ι., σελ.
ΞΗΡΟΤΥΡΗ ΑΙΚ., σελ.
ΜΑΛΕΣΙΟΣ Ε., σελ.
ΜΙΧΑΛΟΛΙΑΚΟΣ Β., σελ.
ΠΑΠΑΛΗΓΟΥΡΑΣ Α., σελ.
ΤΣΙΟΓΚΑΣ Δ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΘ΄
Πέμπτη 25 Απριλίου 2002


Αθήνα, σήμερα στις 25 Απριλίου 2002, ημέρα Πέμπτη και ώρα 11.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 24/4/2002 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΚΗ΄ συνεδριάσεώς του, της 24ης Απριλίου 2002 σε ό,τι αφορά στην ψήφιση στο σύνολο του σχεδίου νόμου: "Αναβάθμιση της πολιτικής προστασίας και λοιπές διατάξεις").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ με αναφορά του καταγγέλλει παρανομίες και ατασθαλίες στην οικονομική διαχείριση του Φιλανθρωπικού Σωματείου - Κέντρου Ειδικής Αγωγής που λειτουργεί στη Θεσσαλονίκη.
2) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Γεωργικός και Κτηνοτροφικός Συνεταιρισμός, ο Πολιτιστικός Σύλλογος και άλλοι φορείς της νήσου Σαμοθράκης ζητούν επιδότηση του δρομολογίου Καβάλα - Σαμοθράκη - Καβάλα.
3) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δικηγορικός Σύλλογος Χίου διαμαρτύρεται για την επιβολή προστίμων σε μέλη του για εργασίες που παρασχέθηκαν δωρεάν σε μετανάστες.
4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αριστείδης Σίσκος, Αντισυνταγματάρχης ε.α. ζητεί επίλυση συνταξιοδοτικού του προβλήματος.
5) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Οπτικών και Οπτομετρών Βορείου Ελλάδος διαμαρτύρεται για την παράνομη λειτουργία καταστημάτων οπτικών ειδών.
6) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πανελλήνια Συνομοσπονδία Ενώσεων Γεωργικών Συνεταιρισμών διαμαρτύρεται για την κατάργηση της επιστροφής του ΦΠΑ στους αγρότες.
7) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας το οποίο αναφέρεται στις πειραματικές καλλιέργειες γενετικά τροποποιημένου ρυζιού στο Καλοχώρι Θεσσαλονίκης.
8) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία το Βιοτεχνικό Επιμελητήριο Πειραιά διατυπώνει απόψεις του για τη ναυπηγοεπισκευαστική ζώνη.
9) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία η Εθνική Συνομοσπονδία Ελληνικού Εμπορίου ζητεί τη ρύθμιση θεμάτων των μικρομεσαίων επιχειρήσεων.
10) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την επίλυση μισθολογικών προβλημάτων των μελών της.
11) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την επίλυση μισθολογικών προβλημάτων των μελών της.
12) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμαρχος Μενηίδος Πέλλας ζητεί την παράταση της προθεσμίας υποβολής δηλώσεων ζημιάς στη φυτική παραγωγή από τον πρόσφατο παγετό.
13) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμαρχος Σπάρτης διαμαρτύρεται για τη μη λειτουργία της παλαιάς γέφυρας του Ευρώτα.
14) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία οι Αγροτικοί Συνεταιρισμοί Φυτειών Αιτωλ/νίας διαμαρτύρονται για την περικοπή του ΦΠΑ στους καπνοπαραγωγούς.
15) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Επιμελητήριο Καρδίτσας ζητεί την παράταση της υποβολής δηλώσεων συνάφειας βιβλίων και φορολογικών συντελεστών μέχρι 30/6/2002.
16) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την εγκατάλειψη του ιστορικού μνημείου των σκαλών της οδού Φιλοποίμενος στο Αίγιο.
18) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην υποδοχή ασθενών από ιατρούς του Π.Π.Ν.Π. σε πρωινές ώρες εργασίας μετά αμοιβής χωρίς την απόδοση των οφειλομένων στο Νοσοκομείο.
17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην απόφαση της διοίκησης της ΔΕΗ να καταβληθούν έξοδα εκτός έδρας σε υπάλληλο του οποίου οι μετακινήσεις γίνονταν για συνδικαλιστικούς λόγους.
19) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αδυναμία των πατρινών να πουλήσουν την ιδιοκτησία τους που προορίζεται για πλατεία σύμφωνα με υπόσχεση της προηγούμενης Δημοτικής Αρχής.
20) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση του νέου νατοϊκού όπλου "5,56" από την ΕΒΟ Αιγίου καθώς και στην έλλειψη τεχνογνωσίας των εργατοτεχνιτών αυτής.
21) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την απαράδεκτη κατάσταση των ασθενοφόρων του νοσοκομείου Πατρών "Ο 'Αγιος Ανδρέας".
22) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αναποτελεσματικότητα του Βιολογικού Καθαρισμού της ΒΙΠΕ Πατρών.
23) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την επικινδυνότητα της διασταύρωσης των οδών Τερψιθέας - Ηρώων Πολυτεχνείου στην Πάτρα.
24) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην απόφαση της Δημοτικής Αρχής Πατρών για την δημιουργία υπεραγοράς "Καρφούρ" στην Πάτρα.
25) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έλλειψη στοιχειώδους τηλεφωνικής επικοινωνίας στα δημοτικά διαμερίσματα της ορεινής Αχαϊας.
26) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την άσκοπη παραμονή θέσεων ταξί σε ορισμένα σημεία στην Πάτρα.
27) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την αδυναμία προμήθειας του νοσοκομείου Πατρών "Ο 'Αγιος Ανδρέας" άλλης γάζας πλην αυτής του μέτρου.
28) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία τα 15/μελή Συμβούλια 1ου, 2ου, 3ου ΤΕΕ Αγρινίου ζητούν ως προϋπηρεσία των αποφοίτων ΤΕΕ να αναγνωρίζεται η πρακτική τους άσκηση.
29) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η 'Ενωση Αστυνομικών Υπαλλήλων Κεντρικής Μακεδονίας διαμαρτύρεται για τη συνεχιζόμενη παρουσία των αστυνομικών δυνάμεων στη Στρατονίκη Χαλκιδικής.
30) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Μακεδόνων Καστοριάς ζητεί την τοποθέτηση φωτεινού σηματοδότη στον κόμβο της περιοχής Τελωνείου του δημοτικού διαμερίσματος Δισπηλιού της περιοχής του.
31) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Πυλαίας Θεσσαλονίκης ζητεί να του παραχωρηθεί από την ΚΕΔ το ανταλλάξιμο ακίνητο ΑΚ 5343.
32) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Αγροτικοί Συνεταιρισμοί Φυτειών ζητούν την αύξηση του συντελεστή της επιστροφής του ΦΠΑ στους αγρότες.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Παγκρήτιος Παραθεριστικός Οικοδομικός Συνεταιρισμός "Ο ΜΙΝΩΣ" ζητεί την επίλυση του οικιστικού του προβλήματος.
34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία πρώην υπάλληλοι του Υπ. Εσωτερικών που υπηρετούν στη Δ/νση Τοπικής Αυτοδιοίκησης και Δ/νσης Νομού Δράμας ζητούν να τους χορηγηθεί ειδική πρόσθετη αμοιβή.
35) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά σχετικά με το περιεχόμενο της ιστοσελίδας της οργάνωσης "ΒΟΥΛΓΑΡΙΚΑ ΑΝΘΡΩΠΙΝΑ ΔΙΚΑΙΩΜΑΤΑ".
36) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Διευθυντής και οι καθηγητές του 2ου ΤΕΕ Αλιβερίου Εύβοιας ζητούν να συνεχιστεί η λειτουργία του σχολείου.
37) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Αγώνα Συλλόγων και Πολιτών Σεπολίων ζητούν την υπογειοποίηση του προαστιακού σιδηροδρόμου καθ' όλο του το μήκος.
38) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Μεταναστευτικών Κοινοτήτων Ελλάδας ζητεί την απλοποίηση των διαδικασιών για την έκδοση των αδειών παραμονής των μεταναστών.
39) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η 'Ενωση Πυροσβεστών - Αρχιπυροσβεστών - Πυρονόμων Αττικής ζητεί την κάλυψη των κενών θέσεων από τους ήδη υπηρετούντες στο Π.Σ. πριν την όποια πρόσληψη νέου προσωπικού.
40) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Αδελφότητα Βροσινιωτών Ιωαννίνων "Ο Αγ. Γεώργιος" καταγγέλλει τη γενοκτονία του παλαιστινιακού λαού από τον ισραηλινό στρατό και την κυβέρνηση του Ισραήλ.
41) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Πρόεδρος της Πανελλήνιας 'Ενωσης Μηχανικών Ε.Ν. καταγγέλλει την πλοιοκτήτρια εταιρεία του Φ/Γ πλοίου "ΛΙΤΡΟΤΗΣ" Ν.Πειραιά για οφειλές προς το ΝΑΤ και τα άλλα ασφαλιστικά ταμεία των ναυτεργατών.
42) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμαρχος Λαρισαίων ζητεί την κατασκευή έργων υποδομής στην ευρύτερη περιοχή του Δήμου Λάρισας.
43) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Πυροσβεστών - Αρχιπυροσβεστών - Πυρονόμων Αττικής ζητεί οι κενές θέσεις να καλύπτονται από το προσωπικό που ήδη υπηρετεί στο Πυροσβεστικό Σώμα, αφού υποβάλλει αίτηση μετάθεσης.
44) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η 'Ενωση Πυροσβεστών - Αρχιπυροσβεστών - Πυρονόμων Αττικής ζητεί οι κενές θέσεις να καλύπτονται από το προσωπικό που ήδη υπηρετεί στο Πυροσβεστικό Σώμα, αφού υποβάλλει αίτηση μετάθεσης.
45) Ο Βουλευτής Ξάνθης κ. ΣΩΤΗΡΗΣ ΣΤΟΛΙΔΗΣ κατέθεσε αναφορά με την οποία η Πανελλήνια Συνομοσπονδία Ενώσεων Γεωργικών Συνεταιρισμών υποβάλλει προτάσεις για την εξειδίκευση των οικονομικών όρων και προϋπηρεσιών για την τελική εξαγορά των εταιρειών μετοχικού ενδιαφέροντος της ΑΤΕ.
46) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος των παιδιών στην Ελλάδα και στην Κύπρο "Το Χαμόγελο του Παιδιού" ζητεί την παρέμβαση της πολιτείας για την απαγόρευση προμήθειας εκρηκτικών από τα περίπτερα και ψιλικατζίδικα στα παιδιά λόγω του ότι θέτουν σε κίνδυνο τη σωματική τους ακεραιότητα.
47) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για το πρόβλημα της εγκατάστασης αποθηκών μαζούτ και άλλων ασφαλτικών προϊόντων στη Σαγιάδα του Νομού Κέρκυρας.
48) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Εξωραϊστικός - Πολιτιστικός Σύλλογος Λ.Υ.Β. Καστοριάς ζητεί οικονομική ενίσχυση για τον εμπλουτισμό της βιβλιοθήκης στην περιοχή του.
49) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί παράταση για την υποβολή δηλώσεων για τον έλεγχο της συνάφειας των οικονομικών μεγεθών των επιχειρήσεων για την τριετία 1999-2001.
50) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία το Επαγγελματικό Επιμελητήριο Θεσσαλονίκης ζητεί την παράταση της προθεσμίας υποβολής των δηλώσεων συνάφειας και φόρου εισοδήματος μέχρι τις 30 Ιουνίου 2002.
51) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ομοσπονδία Επαγγελματιών Βιοτεχνών και Εμπόρων Αιτωλ/νίας ζητεί την παράταση της υποβολής δηλώσεων συνάφειας έως τις 30-6-2002.
52) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Ξεναγών ζητεί να μην τροποποιηθεί το πρόγραμμα εκπαίδευσης των Σχολών Ξεναγών.
53) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Ιδιοκτητών Εφημερίδων ζητεί την επιδότηση της τιμής του ναύλου, για τη μεταφορά του Αθηναϊκού Τύπου.
54) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας και η 'Ενωση Αξιωματικών Πυροσβεστικού Σώματος ζητούν τη χορήγηση αυξήσεων στις αποδοχές των εργαζομένων στα Σώματα Ασφαλείας.
55) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Ελευθερίου - Κορδελιού Θεσσαλονίκης καταγγέλλει ως παράνομες τις άδειες λειτουργίας βιομηχανικών εγκαταστάσεων στην περιοχή του.
56) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται ότι οι αγρότες ζημιώνονται οικονομικά επειδή δεν επιστρέφεται ο ΦΠΑ στο τμήμα της αξίας των προϊόντων τους.
57) Ο Βουλευτής Τρικάλων κ. ΣΩΤΗΡΗΣ ΧΑΤΖΗΓΑΚΗΣ κατέθεσε αναφορά με την οποία το Επιμελητήριο Τρικάλων ζητεί την ένταξη του Νομού Τρικάλων στη Δ' Ζώνη Κινήτρων του Αναπτυξιακού Νόμου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1560/21-9-01 ερώτηση δόθηκε με το υπ' αριθμ. 14821/15-10-01 έγγραφο από τον Υφυπουργό Οικονομικών η ακόλουθη απάντηση:
"Απαντούμε στην ερώτηση 1560/21-9-01, που κατέθεσε στη Βουλή ο Βουλευτής κ. Σάββας Τσιτουρίδης και σας πληροφορούμε ότι το αίτημα του προσωπικού του Ταμείου Εθνικής Οδοποιίας (Τ.Ε.Ο.) να διατηρήσουν το ασφαλιστικό - συνταξιοδοτικό καθεστώς κύριας, επικουρικής ασφάλισης, πρόνοιας και υγειονομικής περίθαλψης που είχε πριν τη μετατροπή του σε Ανώνυμη Εταιρεία τελεί υπόψη του Υπουργείου Οικονομικών και μελετάται η αντιμετώπισή του.
Ο Υφυπουργός
ΓΕΩΡΓΙΟΣ ΔΡΥΣ"
2. Στην με αριθμό 1562/21-9-01 ερώτηση δόθηκε με το υπ΄ αριθμ. 8132/16-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 1562/21-9-01 ερώτηση και 6250/19-9-01 αναφορά που κατατέθηκε στη Βουλή από τους Βουλευτές κύριοι Νικόλαο Κατσαρό και Γεώργιο Γαρουφαλιά σχετικά με τη λειτουργία του Περιφερειακού ιατρείου Λειβαδίου (Ελασσόνα Λάρισας), σας πληροφορούμε τα εξής:
Το ΠΙ Λειβαδίου είναι διθέσιο. Στη μία θέση υπηρετούσε ο Ιατρός Κ. Αλκιβιάδης Μανώλης, του οποίου η θητεία έληγε στις 15-11-01, πλην όμως ο εν λόγω γιατρός παραιτήθηκε στις 9-8-01. Η Υπηρεσία του Νοσοκομείου με το αριθ. Πρωτ. 7439/13-8-01 έγγραφο της υπέβαλλε στο Υπουργείου σχετικό έγγραφο για να προκηρυχθεί η θέση εκ νέου.
Από το Υπουργείου μας έχει προκηρυχθεί η θέση έγκαιρα, όπως ορίζουν οι κείμενες διατάξεις. Μέχρι στιγμής δεν έχει εκδηλωθεί ενδιαφέρον από υποψηφίους αγροτικούς γιατρούς και θα προκηρύσσεται μέχρι κάλυψης του. Στο εν λόγω ΠΙ δεν μπορεί να προκηρυχθεί θέση με θητεία διότι αυτές οι θέσεις προκηρύσσονται σε κενά μονοθέσια Περ. Ιατρεία.
'Οσον αφορά τη δεύτερη θέση, υπηρετεί από 30-4-01 η ιατρός κ. Ελπινίκη Μπακόλα, η οποία κατέχει τίτλο ειδικότητας Ακτινοδιαγνωστικής και βρίσκεται αποσπασμένη με την αριθμ. Υ10γ/29904/7-8-01 Απόφαση του Υπουργείου στο Νοσοκομείο για κάλυψη άμεσων και έκτακτων αναγκών του Αξονικού - Μαγνητικού Τομογράφου.
Μέχρι την κάλυψη της θέσης με γιατρό ο Δ/ντής του Κ. Υ. Ελασσόνας καλύπτει καθημερινά το ΠΙ Λειβαδίου με γιατρό Ευθύνης του Κ. Υ. Ελασσόνας.
Η Υφυπουργός
Χ. ΣΠΥΡΑΚΗ"
3. Στην με αριθμό 1571/21-9-2001 ερώτηση δόθηκε με το υπ' αριθμ. 8133/18-10-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην 1571/21-9-2001 ερώτηση που κατατέθηκε στη Βουλή από το Βουλευτή κ. Σ. Δήμα σχετικά με τη Μονάδα Τεχνητού Νεφρού στο Νοσοκομείο Κορίνθου σας πληροφορούμε τα εξής:
Η παλαιά Μονάδα Τεχνητού Νεφρού του Νοσοκομείου Κορίνθου λειτουργεί εξυπηρετώντας 30 ασθενείς.
Η λειτουργία της νέας Μονάδας δυναμικότητας 78 περίπου ασθενών, σε πλήρη ανάπτυξη (3 βάρδιες), συνδέεται με την ολοκλήρωση των νέων πτερύγων του Νοσοκομείου.
Για το έργο αυτό έχουν ολοκληρωθεί οι απαλλοτριώσεις, μέσα στις οποίες θα κατασκευαστούν οι υποδομές (αποχέτευση, όμβρια, δεξαμενές νερού - καυσίμων, νέα είσοδος εκτάκτων κλπ). Το έργο εντάσσεται στο Γ' ΚΠΣ από την Περιφέρεια Πελοποννήσου με ποσό 500 εκατ. δρχ., για εκτέλεση των έργων και συμπληρωματικό εξοπλισμό.
Επίσης δόθηκαν από το Υπουργείο μας 30.000.000 δρχ. (10.000.000 δρχ για καθαριότητα και 20.000.000 δρχ. για συμπληρωματικό εξοπλισμό ΜΕΘ, για μεταφορά του ακτινολογικού τμήματος, λειτουργία του αξονικού και λειτουργία τεσσάρων (4) κρεβατιών ΜΕΘ στη Νέα πτέρυγα), που θα λειτουργήσει μέχρι τέλους του 2001.
Από το Νοσοκομείο καταβάλλονται προσπάθειες λειτουργίες της Μονάδας Τεχνητού Νεφρού σε τμήμα του ισογείου των νέων πτερύγων, εντός του Νοεμβρίου, με προσωρινές λύσεις και παρεμβάσεις, ώστε να εξασφαλιστούν οι προϋποθέσεις λειτουργίας. Υπάρχει ο απαραίτητος εξοπλισμός και το αναγκαίο προσωπικό.
Η Υφυπουργός
Χ. ΣΠΥΡΑΚΗ"
4. Στις με αριθμό 1587/25-9-2001, 1702/28-9-2001 ερωτήσεις δόθηκε με το υπ' αριθμ. 39737/16-10-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση των 1587/25-9-2001 και 1702/28-9-2001 ερωτήσεων και της αριθμ. 26/2-10-2001 ΠΑΒ, που κατέθεσαν, αντίστοιχα, οι Βουλευτές κα Ελπίδα Τσουρή και οι κύριοι Ηλίας Καλλιώρας και Νικόλαος Γκελεστάθης, αναφορικά με τη ρύθμιση παλαιών χρεών των Ο.Τ.Α., που προέρχονται από δάνεια για εκτέλεση έργων από τα Νομαρχιακά Ταμεία, σας πληροφορούμε ότι το Υπουργείο μας γνωρίζει το πρόβλημα που έχει ανακύψει και μελετά τρόπους επίλυσής του, σε συνεργασία με τα συναρμόδια Υπουργεία Εθνικής Οικονομίας και Οικονομικών.
Ο Υφυπουργός
Κ. ΚΑΪΣΕΡΛΗΣ"
5. Στην με αριθμό 1594/25.9.01 ερώτηση δόθηκε με το υπ' αριθμ. 27950/18.10.01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1594/25.9.2001 που κατέθεσε ο Βουλευτής κ. Βύρων Πολύδωρας, σας γνωρίζουμε τα ακόλουθα:
Η δημοτολογική τακτοποίηση των ομογενών από χώρες της πρώην Σοβιετικής Ένωσης, με απόφαση των κατά τόπο αρμοδίων Γενικών Γραμματέων των Περιφερειών, κατόπιν γνώμης των Επιτροπών που προβλέπονται από τον ν. 2790/2000, έχει αριθμητικά ως εξής:
ΠΕΡΙΦΕΡΕΙΑ ΑΠΟΦΑΣΕΙΣ
Αττικής 38
Πελοποννήσου 0
Δυτικής Ελλάδος 1
Στερεάς Ελλάδος……………………………1
Κεντρικής Μακεδονίας 57
Δυτικής Μακεδονίας 25
Ανατολικής Μακεδονίας και Θράκης………34
Βορείου Αιγαίου 0
Νοτίου Αιγαίου 0
Ιονίων Νήσων 0
Κρήτης 0
Ηπείρου 0
Θεσσαλίας 3
Σύνολο 159

Ο Υφυπουργός
ΚΩΝΣΤΑΝΤΙΝΟΣ ΚΑΙΣΕΡΛΗΣ"
6. Στην με αριθμό 1595/25.9.01 ερώτηση δόθηκε με το υπ' αριθμ. 28055/16.10.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1595/25.9.01 που κατέθεσε στη Βουλή των Ελλήνων ο Βουλευτής . Βύρων Πολύδωρας, σας επισυνάπτουμε πίνακα όπου εμφανίζεται αναλυτικά ο αριθμός αιτήσεων αλλοδαπών ανά Περιφέρεια και Νομό.
Ο Υφυπουργός
Κ. ΚΑΙΣΕΡΛΗΣ"
Τα συνημμένα σχετικά έγγραφα ευρίσκονται στα αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
7. Στην με αριθμό 1597/25-9-01 ερώτηση δόθηκε με το υπ' αριθμ. 10569/17-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
Οι αμοιβές της εφημεριακής αποζημίωσης καταβάλλονται δεδουλευμένα και για την εκκαθάριση αυτών εφαρμόζονται οι δημοσιολογικές διατάξεις.
"Απαντώντας στην με αριθμό 1597/25-9-2001 ερώτηση που κατατέθηκε στη Βουλή από το Βουλευτή κ. Θ. Νάκο σχετικά με τις εφημερίες των γιατρών του Γενικού Νοσοκομείου Ν. Μαγνησίας σας πληροφορούμε τα εξής:
Η διαδικασία που ακολουθείται είναι:
Συγκέντρωση των δικαιολογητικών και αποστολή αυτών στο ΚΗΥΚΥ για την έκδοση των μισθοδοτικών καταστάσεων.
Αποστολή των μισθολογικών στους φορείς από το ΚΗΥΚΥ, έλεγχος από τους φορείς και υποβολή αυτών στην Υ.Δ.Ε. Στην Υ.Δ.Ε. γίνεται ο απαραίτητος έλεγχος και η έκδοση των σχετικών ενταλμάτων πληρωμής.
Ακολουθεί η θεώρηση των ενταλμάτων από τον επίτροπο του Ελεγκτικού Συνεδρίου και στη συνέχεια υποβάλλονται στη Δ.Ο.Υ. για τη λήψη χρημάτων. Για την ανωτέρω διαδικασία καταβάλλεται προσπάθεια από όλους τους φορείς ώστε να περιοριστεί ο χρόνος στο ελάχιστο δυνατό.
Η Υφυπουργός
ΧΡΙΣΤΙΝΑ ΣΠΥΡΑΚΗ"
8. Στην με αριθμό 1600/2-9-01 ερώτηση δόθηκε με το υπ' αριθμ. 10570/17-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1600/2-9-01 ερώτηση που κατατέθηκε στη Βουλή από το Βουλευτή κ. Ε. Κοντομάρη σχετικά με τη λειτουργία δομών Ατόμων με Ειδικές Ανάγκες στην Κέρκυρα σας πληροφορούμε τα εξής:
Το Υπουργείο Υγείας και Πρόνοιας μέσω του Π.Δ.Ε. έχει χρηματοδοτήσει την ανέγερση του Ιδρύματος Χρόνιων Παθήσεων "Η ΠΛΑΤΥΤΕΡΑ" της Ιεράς Μητρόπολης Κέρκυρας (συνολικού ύψους περίπου 1 δις δρχ.) Το τρέχον έτος επιχορηγήθηκε η Ιερά Μητρόπολις Κέρκυρας από τον προϊόν του Ε.Κ.Λ. με το ποσό των 4.000.000 δρχ. για λειτουργικές δαπάνες του Κέντρου Εκπαίδευσης Ειδικών Παιδιών.
Επίσης έχει ενισχυθεί ο Σύλλογος Γονέων - Κηδεμόνων και Φίλων Ατόμων με Ειδικές Ανάγκες Κέρκυρας από το προϊόν του Ε.Κ.Λ. για την αγορά τον εξοπλισμό κτιρίου στο οποίο λειτουργεί το Κέντρο Ειδικής Αγωγής και Επαγγελματικής Κατάρτισης "ΜΕΛΙΣΣΑ" με το ποσό των 30.000.000 δρχ. το έτος 2000 και 12.000.000 δρχ. το έτος 2001.
Επιπλέον σας γνωρίζουμε ότι στο πλαίσιο των Περιφερειακών Επιχειρησιακών Προγραμμάτων (ΠΕΠ) του Γ΄ ΚΠΣ περιλαμβάνονται και ενέργειες που αναφέρονται στη λειτουργία Κέντρων Δημιουργικής Απασχόλησης για παιδιά με αναπηρία από επιχειρήσεις των Οργανισμών Τοπικής Αυτοδιοίκησης.
Ο Υφυπουργός
Δ. ΘΑΝΟΣ"
9. Στην με αριθμό 1603/25-9-01 ερώτηση δόθηκε με το υπ' αριθμ. 39811/17-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1603/25-9-01 των Βουλευτών κυρίων Ν. Γκατζή και Τ. Τσιόγκα, αναφορικά με την ένταξη του έργου "Βιολογικός Καθαρισμός Σκοπέλου - Κλήματος" στο Ταμείο Συνοχής και στα πλαίσια των αρμοδιοτήτων μας, σας πληροφορούμε ότι στο Δήμο Σκοπέλου έχει χρηματοδοτηθεί από το ΕΠΤΑ για το βιολογικό καθαρισμό (αγορά οικοπέδου - εξοπλισμός) με το ποσό των 100.000.000 δρχ.
Η ένταξη του έργου στο Ταμείο Συνοχής θα εξετασθεί θα εξετασθεί στο νέο κύκλο υποβολής των σχετικών προτάσεων των ΟΤΑ, εφόσον πλέον το έργο θα έχει την ωριμότητα που προβλέπεται από το σχετικό κανονισμό της Ευρωπαϊκής 'Ενωσης.
Ο Υφυπουργός
Κ. ΚΑΪΣΕΡΛΗΣ"
10. Στην με αριθμό 1654/27-9-01 ερώτηση δόθηκε με το υπ' αριθμ. 10583/17-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1654/27-9-01 που κατατέθηκε στη Βουλή από τους Βουλευτές κυρίους Ν. Τσιαρτσιώνη, Γ. Καρασμάνη και Ν. Κακλαμάνη με θέμα: "οι 3000 "παράνομοι" Καμποτζιανοί εργάτες, σας πληροφορούμε ότι κατ' αρχήν αρμόδια να σας απαντήσουν είναι τα συνερωτώμενα Υπουργεία, καθώς και το Υπουργείο Δημόσιας Τάξης, προς το οποίο διαβιβάζεται η ερώτηση.
'Οσον αφορά το Υπουργείο Υγείας και Πρόνοιας, σας γνωρίζουμε ότι για την έκδοση άδειας παραμονής απαιτείται χορήγηση πιστοποιητικού υγείας μετά από προληπτικό έλεγχο, το οποίο βεβαιώνει ότι ο αλλοδαπός δεν πάσχει από νόσημα το οποίο, σύμφωνα με τα διεθνή δεδομένα και τον Παγκόσμιο Οργανισμό Υγείας (ΠΟΥ), δύναται να αποτελέσει κίνδυνο για τη δημόσια υγεία.
Επιπλέον οι Διευθύνσεις Υγιεινής των Νομαρχιακών Αυτοδιοικήσεων της χώρας επιλαμβάνονται άμεσα των όποιων προβλημάτων ανακύπτουν από πλευράς Δημόσιας Υγείας (εμβολιαστικική κάλυψη του μετακινούμενου πληθυσμού, υποδομές υγιεινής, έλεγχος λοιμωδών νοσημάτων, κλπ).
Ο Υφυπουργός
Δ. ΘΑΝΟΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 581/22-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ανθόπουλου προς τον Υπουργό Γεωργίας, σχετικώς με τις παραβάσεις στη διαδικασία παράδοσης του βαμβακιού, την παραπομπή των υπαιτίων στη δικαιοσύνη κλπ.
Η επίκαιρη ερώτηση του κ. Ανθόπουλου έχει ως εξής:
"Για την υπερβολική παραγωγή βάμβακος εσοδείας 2001 δόθηκαν δύο ερμηνείες. Αφ΄ ενός οφείλεται στις εξαιρετικές ευνοϊκές καιρικές συνθήκες, αφ΄ετέρου στις εξαιρετικά εκτεταμένες παραβάσεις στη διαδικασία παραγωγής, συγκέντρωσης, ζύγισης και παράδοσης του προϊόντος.
Η υπερβολική και εικονική ποσότητα, ως γνωστόν, επιδρά δυσμενώς στην τιμή και επιδότηση του βάμβακος. Θέτει σε κίνδυνο το εισόδημα του συνεπούς αγρότη. Δεν επιτρέπει τη βελτίωσή του. Όλοι οι συνεπείς αγρότες, αλλά και όλοι οι Έλληνες πολίτες που ταλαιπωρήθηκαν από τα μπλόκα στους δρόμους, απαιτούν οι παραβάτες -και οι συνεργάτες τους σε δεύτερη φάση- να γνωστοποιηθούν και να παραπεμφθούν στη δικαιοσύνη.
Ερωτάται ο κύριος Υπουργός Γεωργίας: 
Θα τηρήσει την υπόσχεσή του και θα δώσει στη δημοσιότητα τα ονόματα των παραβατών ικανοποιώντας το αίτημα των συνεπών αγροτών και το περί δικαίου αίσθημα του ελληνικού λαού;"
Θα απαντήσει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Αγαπητέ κύριε συνάδελφε, επαναλαμβάνοντας και πολλά αυτονόητα, θα πρέπει να πω ότι το σύστημα των ελλειμματικών πληρωμών, στο οποίο υπάγεται το βαμβάκι, είναι το καλύτερο και δίνει την ευκαιρία στους παραγωγούς να απολαμβάνουν υψηλές ενισχύσεις. 
Θέτει, όμως, ο κανονισμός την προϋπόθεση ότι η μέγιστη εγγυημένη ποσότητα, που δίνει αν θέλετε ένα υψηλό εισόδημα στον παραγωγό, δημιουργείται σε ένα ορισμένο ύψος παραγωγής, δηλαδή στο πλαφόν του ενός εκατομμυρίου εκατόν τριάντα επτά τόνων. Σύμφωνα με την έκταση που παραδοσιακά καλλιεργείται με βαμβάκι στη χώρα μας, η παραγωγή λογικά θα έπρεπε να είναι σε αυτά τα επίπεδα.
΄Εχοντας, λοιπόν, μία εικόνα από τα στατιστικά στοιχεία, αυτή θα έπρεπε να είναι περίπου και η παραγωγή στη χώρα μας. Παρατηρείται όμως το φαινόμενο να δηλώνονται ποσότητες, οι οποίες δεν δικαιολογούνται και ανεβάζουν την παραγωγή σε υψηλότερα των πραγματικών επίπεδα. Αυτό έχει σαν αποτέλεσμα τη λειτουργία του συντελεστή συνυπευθυνότητας και άρα τη μείωση του εισοδήματος των παραγωγών.
΄Εχοντας αυτά υπόψη το Υπουργείο Γεωργίας και ο ελεγκτικός μηχανισμός, ο ΟΠΕΚΕΠΕ, προέβησαν σε αυστηρούς ελέγχους με επιτόπιους ελέγχους, με ελέγχους κάνοντας χρήση δορυφόρων και το σύστημα της τηλεπισκόπησης, προκειμένου να ταυτοποιήσουν τα αγροτεμάχια και να διαπιστώσουν έτσι την καταγωγή των ποσοτήτων βάμβακος που έχει δηλωθεί προς ενίσχυση.
Από τους ελέγχους που έχουν πραγματοποιηθεί έχουν εντοπιστεί παραβάσεις και του κανονισμού και της κοινής υπουργικής απόφασης. Αναφέρω ορισμένες απ' αυτές τις παραβάσεις: Εξακόσιοι τρεις παραγωγοί δήλωσαν παραγωγή προς ενίσχυση από εξακόσια κιλά και πάνω, που πολλές φορές ξεπερνούσε και τα εννιακόσια κιλά. Εξακόσιοι είκοσι οκτώ παραγωγοί έχουν υπέρβαση σε ξένες ύλες και υγρασία, άρα εικονική ποσότητα, πάνω δηλαδή από 8% και 15% υγρασία. Επίσης, διακόσιοι είκοσι παραγωγοί δήλωσαν άλλη καλλιέργεια, ενώ καλλιέργησαν βαμβάκι.
Ο ΟΠΕΚΕΠΕ -και αναφέρομαι στην περιοχή σας, κύριε συνάδελφε- νωρίς το φθινόπωρο είχε εντοπίσει ένα χώρο συγκέντρωσης, αυτό που λέμε αλάνα, από τον εκεί ιδιοκτήτη αυτού του χώρου, τον Παρασκευά Μαράζογλου, ο οποίος αγόραζε αγροτικά προϊόντα για λογαριασμό της εταιρείας του Ιωάννη Μαλτεζόπουλου. Το ΣΔΟΕ την προηγούμενη εβδομάδα διαπίστωσε ότι ο εν λόγω κύριος λειτουργούσε την παράνομη αλάνα και εξέδιδε συρροή πλαστών τιμολογίων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Μισό λεπτό, κύριε Πρόεδρε.
Θα πρέπει να σας πω ότι από τη λίστα των εβδομήντα ατόμων που κατέσχεσε την ποσότητα τότε ο ΟΠΕΚΕΠΕ εννέα απ' αυτούς δεν είναι καν παραγωγοί. Αυτό δείχνει το μέγεθος του συστήματος, το πώς, δηλαδή, λειτουργεί αυτή η παρανομία.
Ο ΟΠΕΚΕΠΕ και το Υπουργείο Γεωργίας κατ' αρχήν θα απορρίψει όλες τις ενστάσεις αυτών των παραγωγών για ποσότητες πέραν της ηρτημένης και θα αμφισβητήσει και τις ποσότητες που είναι εντός της ηρτημένης απ' αυτούς τους παραγωγούς. Αυτή η προσπάθεια ξεκίνησε φέτος και θα επιμείνουμε και θα συνεχιστεί και του χρόνου κατά τη νέα περίοδο. 
Τα ονομαστικά στοιχεία, τα οποία ζητάτε, θα δοθούν στα Πρακτικά της Βουλής.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. Θα συνεχίσετε στη δευτερολογία σας.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει να είναι μόνο για τη χρήση του κοινοβουλευτικού ελέγχου. Θα καταθέσω εδώ τα χίλια διακόσια περίπου ονόματα που ανέφερα πριν για τις παραβάσεις και πιστεύω ότι αυτά θα παραμείνουν μόνο για τον κοινοβουλευτικό έλεγχο και όχι για τη δημοσιοποίηση μέχρι να ολοκληρωθεί όλη η διαδικασία και να κατατεθεί πλήρης φάκελος στον εισαγγελέα, γιατί ορισμένα απ΄ αυτά έχουν πάει στον εισαγγελέα. Θέλουμε να καταθέσουμε έναν πλήρη φάκελο. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, δεν είμαι πλήρως ικανοποιημένος από την απάντηση του αγαπητού Υφυπουργού, όχι όσον αφορά στις έρευνες και στους ελέγχους που διεξάγει το Υπουργείο και οι αρμόδιες υπηρεσίες, αλλά όσον αφορά στη δημοσιοποίηση ή όχι των ονομάτων. Θα έλεγα κι εγώ όχι όλων. ΄Οσων οι υποθέσεις θα παραπεμφθούν στη δικαιοσύνη, πρέπει να αναμένουμε το αποτέλεσμα της δίκης. Διότι τότε δεν θα έχουμε μόνον ένα βασικό υπαίτιο, αλλά θα έχουμε και τους συνεργάτες. 
Υπάρχει διάχυτη η εντύπωση ότι η Κυβέρνηση υπαναχωρεί από τη δημοσιοποίηση των ονομάτων των παραβατών της ευρωπαϊκής και ελληνικής νομοθεσίας, αλλά και όλης της διαδικασίας από την παραγωγή έως και την παράδοση βάμβακος, γιατί ενδεχομένως υπάρχουν και κάποιοι άνθρωποι οι οποίοι κινούνται και στα κρατικά γρανάζια. Είναι μια διάχυτη εντύπωση σε όλον τον αγροτικό κόσμο.
Επίσης, θα ήθελα να τονίσω ότι έχει συμφέρον ο αγρότης από τη δημοσιοποίηση των ονομάτων των παραβατών γιατί αυτοί είναι λίγοι. Και αυτοί οι λίγοι δημιουργούν πρόβλημα στην εισοδηματική απόδοση των καλλιεργειών τους. Ξέρουμε ότι είναι αντιστρόφως ανάλογα τα μεγέθη αφ΄ ενός της ποσότητας της παραγωγής και αφ΄ετέρου της τιμής του προϊόντος. ΄Αρα, λοιπόν, αυτός, ο οποίος παραβιάζει τη νομοθεσία και διογκώνει τεχνηέντως την ποσότητα του βάμβακος υπονομεύει τα συμφέροντα των άλλων.
Και οι άλλοι απαιτούν αυτός ο υπαίτιος να ονοματιστεί. Γιατί όλες οι πράξεις και οι δίκαιες και οι άδικες έχουν υποκείμενο και πρέπει να το γνωρίζει η κοινωνία, διότι η κοινωνία μας δεν δέχεται καμία διάκριση σήμερα. Είμαστε εναντίον όλων των διακρίσεων, των πολιτικών, των κοινωνικών, των οικονομικών, αλλά απαιτεί μια και μόνο διάκριση: Μεταξύ των δικαίων και αδίκων. Δεν μπορεί να αμαυρώνεται η εικόνα του αγρότη και δεν μπορεί η ηγεσία του αγροτικού κόσμου να στριμώχνεται στη γωνία με καταγγελίες και χωρίς ονοματισμό των παραβατών.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ κύριε συνάδελφε, είπα και πριν ότι έχω μαζί μου χίλια τετρακόσια πενήντα ένα ονόματα για παραβάσεις της κοινής υπουργικής απόφασης και του κανονισμού. Ζήτησα να κρατηθούν εδώ για κοινοβουλευτικό έλεγχο όπως ορίζει ο Κανονισμός και είναι υποχρέωσή μου μετά τη δική σας απαίτηση να δημοσιοποιηθούν τα ονόματα.
Είπα ότι υπάρχει ένας πλήρης φάκελος και θα κατατεθεί στο σύνολό του, στον εισαγγελέα. Ορισμένες από τις παραβάσεις έχουν πάει ήδη στον εισαγγελέα. Ορισμένα απ' αυτά είναι και ποινικά αδικήματα. Μιλάμε καθαρά για τις παραβάσεις που έχουν γίνει από την υπουργική απόφαση που είναι εναρμονισμένη με τον κανονισμό για το βαμβάκι. Έχω εδώ χίλια τετρακόσια πενήντα ένα ονόματα και θα τα καταθέσω για τα Πρακτικά.
(Στο σημείο αυτό ο Υφυπουργός Γεωργίας κ. Ευάγγελος Αργύρης, καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δώσατε έναν κατάλογο. Εάν κατατεθεί θα πρέπει να έχετε υπόψη σας ότι θα είναι πλέον στη διάθεση του οποιουδήποτε τα ζητήσει. Απλώς σας το λέω γιατί άκουσα να λέτε κάτι περί "κλειστού", για τον Κοινοβουλευτικό Έλεγχο μόνο, καταλόγου. Εφόσον κατατεθεί στη Βουλή είναι στη διάθεση όλων. Απλώς σας το επισημαίνω αυτό για να δώσω εντολή να καταχωρισθεί, εάν επιμένετε να κατατεθούν.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όχι εμείς θέλουμε να καταχωρηθούν στα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): Πολύ καλά, δεν έχω καμία αντίρρηση. Απλώς κάνω την επισήμανση σε σχέση με την παρατήρησή σας. 
ΙΩΑΝΝΗΣ ΑΝΘΟΠΟΥΛΟΣ: Τότε ικανοποιείται και το αίτημά μου, κύριε Πρόεδρε. Ευχαριστώ τον κύριο Υφυπουργό και ανακαλώ την πρώτη φράση μου.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εμείς είπαμε από την αρχή ότι θα καταθέσουμε στο πιο αρμόδιο για έλεγχο όργανο τα στοιχεία, στην Εθνική Αντιπροσωπεία. Καταθέτουμε τα ονόματα. Αυτές είναι παραβάσεις της κοινής υπουργικής απόφασης. Υπάρχουν όμως και άλλες παραβάσεις οι οποίες θα δημοσιοποιηθούν στη συνέχεια, για αυτό και στην ιστοσελίδα του Υπουργείου Γεωργίας και του ΟΠΕΚΕΠΕ έχουμε ανακοινώσει τις παραβάσεις. Δεν έχουμε δώσει ονόματα στη δημοσιότητα. Τώρα στη Βουλή καταθέτουμε στα Πρακτικά αυτά τα συγκεκριμένα ονόματα. 
Πιστεύουμε απόλυτα ότι αυτή η υπόθεση πρέπει να φθάσει μέχρι το τέλος, γιατί δεν ταλαιπωρεί μόνο τους παραγωγούς που έχουν πρόβλημα με την τιμή του βάμβακος, αλλά νομίζω ότι έχει ταλαιπωρηθεί το σύνολο της χώρας από μια κατάσταση η οποία κανείς δεν θα ήθελε να συνεχιστεί. 
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η υπ' αριθμ. 582/22.4.2002 δεύτερη επίκαιρη ερώτηση του Βουλευτή της Νέας Δημοκρατίας κ. Αναστάσιου Παπαληγούρα προς τους Υπουργούς Οικονομίας και Οικονομικών, Δικαιοσύνης, σχετικώς με δημοσιεύματα του Τύπου, αναφερόμενα στην πλημμελή υπεράσπιση των συμφερόντων του δημοσίου στη διεξαγόμενη ποινική δίκη στελεχών του Οργανισμού Προγνωστικών Αγώνων Ποδοσφαίρου (ΟΠΑΠ) και της εταιρείας ΙΝΤΡΑΛΟΤ.
Η επίκαιρη ερώτηση του κ. Παπαληγούρα έχει ως εξής. 
"Σύμφωνα με καταγγελίες που είδαν το φως της δημοσιότητας διά του Τύπου και όχι μόνο, το δημόσιο υπερασπίζεται πλημμελώς και συγκεκριμένα χωρίς την αξιοποίηση όλων των οικείων διατάξεων, ουσιαστικών και δικονομικών, τα συμφέροντά του κατά την ενώπιον του αρμοδίου Τριμελούς Εφετείου διεξαγόμενη ποινική δίκη, με κατηγορουμένους μέλη των διοικητικών συμβουλίων αλλά και στελεχών αφ' ενός του "ΟΠΑΠ" και αφ' ετέρου της ανώνυμης εταιρείας "ΙΝΤΡΑΛΟΤ". Η δίκη αυτή αφορά τους όρους διαφάνειας της σύμβασης, σχετικά με το παιχνίδι "Πάμε Στοίχημα".
Κατόπιν τούτου, ερωτώνται οι Υπουργοί Οικονομίας και Οικονομικών και Δικαιοσύνης:
Αληθεύουν οι καταγγελίες αυτές και σε ποιο βαθμό;
Εφόσον αληθεύουν οι καταγγελίες αυτές, ποιοι ευθύνονται για την πλημμελή υπεράσπιση των συμφερόντων του δημοσίου στη σχετική δίκη και ποια μέτρα προτίθενται να πάρουν αμέσως οι αρμόδιοι Υπουργοί για να διασφαλιστεί η αποτελεσματική υπεράσπιση των ως άνω συμφερόντων του δημοσίου;".
Θα απαντήσει ο Υφυπουργός Πολιτισμού αρμόδιος για θέματα αθλητισμού ο κ. Κουράκης. 
Ορίστε, κύριε Κουράκη, έχετε το λόγο.
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Αγαπητέ συνάδελφε, θα μου επιτρέψετε να κάνω μια σύντομη αναδρομή για το ιστορικό της υπόθεσης. 
Τον Ιούνιο του 1998 μετά από δημοσιεύματα του Τύπου για τη νομιμότητα των όρων διακήρυξης του δημόσιου διεθνούς διαγωνισμού για την οργάνωση και λειτουργία του προκαθορισμένου στοιχήματος ο οποίος διενεργήθηκε από την ΟΠΑΠ Α.Ε. η τότε διοίκηση του οργανισμού μετά απ' αυτά τα δημοσιεύματα, απέστειλε στον Εισαγγελέα Πρωτοδικών πλήρη φάκελο με όλα τα στοιχεία του διαγωνισμού για δικαστικό έλεγχο.
Η εισαγγελική έρευνα διενεργήθηκε. Θεώρησε ότι όλες οι διαδικασίες του διαγωνισμού ήταν νόμιμες και ο φάκελος μπήκε στο αρχείο. 
Το καλοκαίρι του 1999 συνάδελφος Βουλευτής της Νέας Δημοκρατίας κατέθεσε αναφορά στον προϊστάμενο της Εισαγγελίας Εφετών, προκειμένου να γίνει εκ νέου έρευνα για τη νομιμότητα των όρων του διαγωνισμού. Εν τω μεταξύ είχε υπογραφεί η σύμβαση με την ανάδοχο εταιρεία στις 29.3.1999. Την ίδια περίοδο του 1999, εστάλη ανώνυμη επιστολή προς την Εισαγγελία Εφετών για το ίδιο θέμα, δηλαδή τη νομιμότητα των όρων του διαγωνισμού. 
Μετά την εισαγγελική έρευνα που διενεργήθηκε τότε, ασκήθηκε δίωξη εναντίον του Διοικητικού Συμβουλίου της "Ο.Π.Α.Π. Α.Ε." της περιόδου 1997-1999 αλλά και δίωξη εναντίον στελεχών του Ο.Π.Α.Π. Η δίκη αυτή διεξήχθη προχθές στις 17.4.2002 και διεξήχθη μάλιστα στο Τριμελές Εφετείο επειδή δύο από τους κατηγορουμένους είχαν την ιδιότητα του δικηγόρου. Γνωρίζετε και εσείς ότι οι δικηγόροι για όποιες παραβάσεις παραπέμπονται στο Εφετείο. Το αποτέλεσμα της δίκης μετά από δύο μέρες ακροαματικής διαδικασίας ήταν η αθώωση όλων των κατηγορουμένων. 
Πρέπει επίσης να τονίσω ότι για όλα τα θέματα της διακήρυξης και της διαδικασίας του διαγωνισμού είχε επιληφθεί η Επιτροπή Μορφωτικών Υποθέσεων της Βουλής το καλοκαίρι του 1998, μάλιστα είχαν οριστεί ειδικοί πραγματογνώμονες προκειμένου να απαντήσουν σε όλα τα κρίσιμα θέματα, τα οποία έθεσαν οι αγαπητοί συνάδελφοι Βουλευτές. Με τις εκθέσεις τους οι πραγματογνώμονες έκριναν ότι είχαν τηρηθεί όλες οι νόμιμες διαδικασίες και δεν υπήρχε για κανέναν ή για καμιά εταιρεία που είχε συμμετάσχει στο διαγωνισμό, προβάδισμα.
Συνεπώς μετά από ακροαματική διαδικασία δύο ημερών το δικαστήριο κήρυξε αθώους όλους τους κατηγορούμενους, αφού κρίθηκαν τόσο η διακήρυξη όσο και η σύμβαση ότι είναι νόμιμη ως προς όλους τους όρους. Η δε διαδικασία του διαγωνισμού ήταν καθ' όλα νόμιμη και επίσης δεν επέφερε καμία ζημία για την "Ο.Π.Α.Π. Α.Ε." και το ελληνικό δημόσιο, αλλά αντίθετα κρίθηκε επωφελής και για τους δύο. 
Είναι, επομένως, προφανές και επιβεβαιώνεται πανηγυρικά ότι και μετά την αθωωτική απόφαση του δικαστηρίου ουδεμία ζημία υπήρξε για την "Ο.Π.Α.Π. Α.Ε." και το ελληνικό δημόσιο. Συνεπώς δεν μπορεί κανείς να ισχυρισθεί σοβαρά ότι υπάρχουν ευθύνες για πλημμελή υπεράσπιση των συμφερόντων του δημοσίου στη συγκεκριμένη δίκη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Ο συλλογισμός σας θα ευσταθούσε, κύριε Υφυπουργέ, μόνο αν γνωρίζατε εκ των προτέρων την έκβαση της δίκης και ελπίζω να μην την γνωρίζατε! Είναι απόλυτα αβάσιμος ο ισχυρισμός -και νομικά και πολιτικά- που ήδη από προχθές προέβαλε εκπρόσωπος της Κυβέρνησης, ότι τάχα δεν υπήρχε λόγος το δημόσιο να παραστεί ως πολιτική αγωγή σε ποινική δίκη. Και είναι αβάσιμος για τον απλούστατο λόγο ότι η στήριξη της ποινικής κατηγορίας και ενδεχόμενη σχετική καταδίκη αυτονόητα καθιστούν ευχερέστερη τη διεκδίκηση οποιασδήποτε απαίτησης σε κατοπινή αστική δίκη. Και αντίστροφα, απαλλαγή κατά την ποινική δίκη είναι πρόδηλο ότι μάλλον αποτρέπει αστική αγωγή, αγωγή αποζημίωσης.
Στην υπό συζήτηση δίκη μεταξύ άλλων κατηγορείται σύσσωμο το Διοικητικό Συμβούλιο του Ο.Π.Α.Π. για απιστία. Σε τέτοιες περιπτώσεις η Δικονομία επιβάλλει σύγκλιση γενικής συνέλευσης, διορισμό προσωρινής διοίκησης, η οποία πλέον να εξουσιοδοτήσει την παράσταση πολιτική αγωγής.
Πράγματι, όπως είπατε, οι κατηγορούμενοι προχθές απηλλάγησαν. Αλλά υπάρχει πάντοτε η πιθανότητα -και εδώ είναι το δεύτερο βαρύτατο λάθος που κάνατε, κύριε Υφυπουργέ- να ασκηθεί έφεση. Το τραγικό είναι ότι η απαράδεκτη παράλειψη της Κυβέρνησης να παραστεί στην ποινική δίκη έχει αυτήν την ώρα επιπτώσεις και στην περίπτωση άσκησης της έφεσης.
Και αυτό γιατί δεν μπορεί πια ούτε στην έφεση να εμφανιστεί το δημόσιο ως πολιτική αγωγή βάσει της αρχής η οποία διέπει το δικαιακό μας σύστημα, σύμφωνα με την οποία δεν μπορεί στο δεύτερο βαθμό η θέση του κατηγορουμένου να γίνει δυσμενέστερη. Δύο πράγματα καταδεικνύει η στάση της Κυβέρνησης. ΄Ενα ότι εκπροσωπείτε ένα αυτοπαραιτημένο κράτος. Η Κυβέρνηση δεν διοικεί αλλά έχει καταστεί αλαζονικός παρατηρητής της ίδιας της της παραλυσίας; 
Και δεύτερο, ότι η Κυβέρνηση είναι ικανότερη στην προάσπιση ιδιωτικών συμφερόντων, στην προάσπιση της διαπλοκής παρά στην προάσπιση του δημοσίου συμφέροντος.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Κύριε συνάδελφε, νομίζω ότι κάνετε ένα σοβαρό λάθος. Σας εκτιμώ για τη σεμνότητά σας και το ήθος σας αλλά πρέπει να τονίσω ότι έχουν τηρηθεί όλες οι νομικές διαδικασίες. Είχε γίνει και συζήτηση στην Επιτροπή Μορφωτικών Υποθέσεων της Βουλής και εξουσιοδοτήθηκαν ειδικοί εμπειρογνώμονες. Τα αποτελέσματα αυτής της έρευνας έδειξαν ότι δεν υπήρχε κανένα προβάδισμα ως προς την ανάδοχο εταιρεία "ΙΝΤΡΑΛΟΤ".
Δεύτερον, η άσκηση της δίωξης από τον εισαγγελέα αφορούσε άτομα και όχι τη διοίκηση του ΟΠΑΠ.
Τρίτον, όταν υπεγράφη αυτή η σύμβαση, η "ΟΠΑΠ Α.Ε." την υπέγραψε γιατί ισχυριζόταν και έτσι είναι ότι το ελληνικό δημόσιο έχει συμφέρον απ' αυτήν τη σύμβαση. Αυτό αποδεικνύεται από τα οικονομικά αποτελέσματα της "ΟΠΑΠ Α.Ε". 
Είναι βάναυση και αντιδημοκρατική η λογική που ισχυρίζεται πως όταν έχουν ακολουθηθεί όλες αυτές οι διαδικασίες νομικές και πολιτικές και έχουμε και μία ομόφωνη απόφαση ελληνικού δικαστηρίου, έχει υποστεί ζημιά το δημόσιο, ενώ έχει αποδειχθεί ότι η σύμβαση αυτή ήταν επωφελής.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 587/22.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Δημόσιας Τάξης, σχετικώς με την παρουσία αστυνομικών εν υπηρεσία στο κτίριο του Εργατικού Κέντρου της Αθήνας, τη διάλυση του μηχανισμού παρακολούθησης του συνδικαλιστικού κινήματος κλπ.
Η επίκαιρη ερώτηση του κ. Κολοζώφ έχει ως εξής:
"Ο εντοπισμός και νέου κρούσματος παρουσίας αστυνομικού εν υπηρεσία την Τετάρτη 10.4.2002, στο κτίριο του Εργατικού Κέντρου Αθήνας (ΕΚΑ) επιβεβαιώνει την ύπαρξη και λειτουργία στα πλαίσια της Ελληνικής Αστυνομίας (ΕΛΑΣ) στεγανών μηχανισμών που έχουν ως διατεταγμένη υπηρεσία την παρακολούθηση και καταγραφή των συνδικαλιστικών δραστηριοτήτων των εργαζομένων, των προσώπων που συμμετέχουν, των απόψεων που εκφράζουν και με σκοπό την υπονόμευση των αγώνων και την τρομοκράτηση των εργαζομένων.
Τα επαναλαμβανόμενα αυτά κρούσματα καταρρίπτουν τους ισχυρισμούς του Υπουργείου Δημόσιας Τάξης σε πολλές ερωτήσεις και επίκαιρες ερωτήσεις του Κομμουνιστικού Κόμματος Ελλάδος ότι η παρακολούθηση των συνδικαλιστικών και άλλων πολιτικών δραστηριοτήτων δεν είναι αντικείμενο της ΕΛΑΣ, τις διαβεβαιώσεις του ότι δεν πρόκειται να επαναληφθούν τέτοια φαινόμενα, όπως επίσης και ότι θα διενεργηθούν έρευνες και θα αποδοθούν τυχον ευθύνες στους "παρανομούντες" αστυνομικούς.
Τα γεγονότα αυτά δείχνουν τις τεράστιες πολιτικές ευθύνες τόσο του ίδιου του Υπουργού Δημόσιας Τάξης όσο και της Κυβέρνησης συνολικά. Εξάλλου εγείρεται σοβαρό πολιτικό ζήτημα, αφού παραπλανάται η Εθνική Αντιπροσωπεία και αποκρύπτεται από τη Βουλή η ύπαρξη και λειτουργία σκοτεινών μηχανισμών που δρουν υπονομευτικά και πέρα από κάθε νομιμότητα σε βάρος των συνικαλιστικών, δημοκρατικών και λαϊκών ελευθεριών των εργαζομένου και ολόκληρου του λαού.
Ερωτάται ο κύριος Υπουργός, ποια μέτρα πρόκειται να πάρει η Κυβέρνηση και πότε για τη διάλυση των μηχανισμών παρακολούθησης και υπονόμευσης του συνδικαλιστικού και λαϊκού κινήματος που υπάρχουν και δρουν στα πλαίσια της ΕΛΑΣ ή και των άλλων κατασταλτικών μηχανισμών και τη διάθεση του συνόλου της αστυνομικής δραστηριότητας για την αντιμετώπιση της αυξανόμενης εγκληματικότητος;"
Το λόγο έχει ο Υφυπουργός Δημόσιας Τάξης ο κ. Μαλέσιος.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, η πολιτική του Υπουργείου Δημόσιας Τάξης, στα πλαίσια της οποίας δραστηριοποιείται η Ελληνική Αστυνομία, βασίζεται στην τήρηση του Συντάγματος και νόμων. Η Ελληνική Αστυνομία σήμερα έχει ως καθημερινό της έργο την προάσπιση των ανθρωπίνων δικαιωμάτων των πολιτών, των ελευθεριών τους και των δημοκρατικών τους δικαιωμάτων. 
Σε καμιά περίπτωση δεν λειτουργούν σήμερα, όπως καταγγέλλεται στην επίκαιρη ερώτηση του εκλεκτού συναδέλφου, σκοτεινοί μηχανισμοί οι οποίοι παρακολουθούν τους πολίτες, τη δραστηριότητά τους, τη συνδικαλιστική, την πολιτική ή οποιαδήποτε άλλη δραστηριότητα.
Το συγκεκριμένο περιστατικό το έλεγξε λεπτομερειακά η Γενική Αστυνομική Διεύθυνση Αττικής και θα ήθελα να ενημερώσω τον εκλεκτό συνάδελφο. Στις 10 Απριλίου, στις 8.30΄ το πρωί θα γινόταν πράγματι συγκέντρωση απεργών στο Εργατικό Κέντρο και ως εκ τούτου, στο πλαίσιο της μόνιμης λήψης μέτρων από το Υπουργείο Δημόσιας Τάξης και την Ελληνική Αστυνομία, υπήρχε μία διμοιρία μέτρων τάξης, η επονομαζόμενη Δ/ΜΕΤ, σε κάποια απόσταση από το Εργατικό Κέντρο, προκειμένου η όποια συγκέντρωση απεργών να διεξαχθεί χωρίς να υπάρξουν έκνομες ενέργειες. Αυτή είναι μία πάγια τακτική της Ελληνικής Αστυνομίας όπου με ορατή αστυνόμευση ένστολοι αστυνομικοί σε απόσταση διακριτική παρακολουθούν αυτές τις συγκεντρώσεις.
Ταυτόχρονα μία περιπολία από τις πεζές περιπολίες, που καθημερινά κινούνται στην Αθήνα και επιτηρούν διάφορους χώρους, κινούνταν στη διασταύρωση της 3ης Σεπτεμβρίου και Μάρνη και ο ανθυπαστυνόμος Ηλίας Γεωργίου, υπεύθυνος από το Τμήμα της Ομόνοιας για τις πεζές περιπολίες και όχι ανήκων σε κάποια υπηρεσία σκοτεινού μηχανισμού -στο Αστυνομικό Τμήμα Ομόνοιας ανήκει αυτός ο Ανθυπαστυνόμος- μαζί με κάποιον άλλον ένστολο περνούσαν μπροστά από την πόρτα του Εργατικού Κέντρου. Ο ανθυπαστυνόμος αυτός μόνιμα λειτουργεί σε αυτήν την υπηρεσία του Τμήματος Ομονοίας, είναι υπεύθυνος για τις πεζές περιπολίες, γνωρίζει την περιοχή, περνάει μπροστά από τη ΓΣΕΕ, από τα δημόσια κτίρια που υπάρχουν εκεί, μπροστά από το Εργατικό Κέντρο περνάει καθημερινά και αυτό είναι το δρομολόγιό του. Γνωρίζει μέχρι και το θυρωρό της πολυκατοικίας.
Εκεί λοιπόν ο θυρωρός, λέγοντάς του καλημέρα, του είπε ότι εκείνη την ημέρα θα έρχονταν κάποιες αποκλειστικές νοσοκόμες από τη Μυτιλήνη, όπως μας αναφέρει λεπτομερειακά η Υπηρεσία. Εκεί κοντοστάθηκε, όπως λέμε, λιγάκι να πουν δυο κουβέντες, άκουσε κάποιος διερχόμενος -συνδικαλιστής προφανώς- τη συζήτηση αυτή και τους ώθησε από το πλατύσκαλο όπου κουβέντιαζαν προς το εσωτερικό του κτιρίου, έκλεισε την πόρτα και απαίτησε από τον αστυνομικό να φύγουν και οι διμοιρίες, να φύγει και αυτός, να φύγουν όλοι από την περιοχή εκείνη. 
Τελειώνω την ενημέρωση. Διεξήχθη ένας διάλογος λίγων λεπτών, κάποιος -ενδεχομένως ανώτερο συνδικαλιστικό στέλεχος- κατέβηκε από τα γραφεία, άκουσε, και έγινε η διευθέτηση του όλου περιστατικού και έτσι τελείωσε. 
Το όλο περιστατικό επομένως δεν έχει σχέση με εντολές αστυνόμευσης, με εντολές μυστικής παρακολούθησης αυτών των συγκεντρώσεων. Δεν έχει σχέση με εντολές μυστικής παρακολούθησης του Εργατικού Κέντρου, δεν έχει σχέση με σκοτεινούς μηχανισμούς -θέλω να διαβεβαιώσω τον εκπρόσωπο του Κομμουνιστικού Κόμματος- που δήθεν υπάρχουν σήμερα και λειτουργούν για να παρακολουθούν είτε συνδικαλιστές είτε κόμματα είτε σπουδαστές.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, δεν είναι η πρώτη φορά που έχουμε τέτοια κρούσματα παρακολούθησης δραστηριοτήτων συνδικαλιστικών ή κομματικών οργανώσεων από όργανα της Αστυνομίας. Θα καταθέσω στη Βουλή ένα πρόχειρο σημείωμα που έκανα εγώ, όπου καταγράφονται δεκαεννέα τέτοιες περιπτώσεις, τις οποίες εμείς έχουμε επισημάνει. 
Πολλές απ' αυτές έχουν έρθει για συζήτηση εδώ στη Βουλή και η απάντηση ήταν σταθερά η ίδια, κύριε Υφυπουργέ: Περνούσαν απ' έξω οι αστυνομικοί, είδαν φως και μπήκαν μέσα. 
Επιτέλους, να σταματήσει αυτός ο εμπαιγμός και θα σας έλεγα να ελέγξετε καλύτερα τους υφισταμένους σας και το τι γίνεται εκεί πέρα!
Και αν εσείς δεν μπορείτε να τους ελέγξετε, σημαίνει ότι αυτά τα κέντρα που μαζεύουν αυτές τις πληροφορίες -γιατί δεν δικαιολογούνται τόσα κρούσματα αν δεν υπάρχει ένα κέντρο να μαζευτούν αυτές οι πληροφορίες- τότε είναι έξω από τον έλεγχό σας και έχουμε δίκιο να ανησυχούμε. Εάν έχετε τον έλεγχο θα έπρεπε να ξέρετε τι ακριβώς συμβαίνει σε αυτές τις περιπτώσεις και όχι να έρχεστε να μας λέτε περνούσε από εκεί περιπολία, άπειρος ο αστυνομικός, έτυχε και πέρασε. Δείτε όλες τις απαντήσεις που δίνετε κατά καιρούς. Είναι όλες ίδιες, τυποποιημένες. Να τις δείτε και να τις ελέγξετε. 
Θα σας δέσουν, κύριε Υφυπουργέ. Θα ξυπνήσετε ένα πρωί και θα σας δέσουν αν δεν κάνετε τους ελέγχους που πρέπει να κάνετε. Γι' αυτό ανησυχούμε και μη γελάτε καθόλου. Και άλλοι γελούσαν στη θέση σας και βρέθηκαν δεμένοι. Κάντε σοβαρό έλεγχο γύρω από αυτό το ζήτημα. Ή το ελέγχετε και είναι κατεύθυνση της πολιτικής εξουσίας η παρακολούθηση των συνδικαλιστικών δραστηριοτήτων με κέντρο συνδικαλιστικού ελέγχου ή γενικότερα λαϊκών κινητοποιήσεων ή υπάρχει αυτό το κέντρο έξω από το δικό σας έλεγχο. Ελέγξτε το, γιατί είναι πολύ σοβαρό το ζήτημα και δεν είμαστε συνηθισμένοι να κάνουμε τέτοιου είδους καταγγελίες εάν δεν ανησυχούμε πραγματικά. Και ανησυχούμε, κύριε Υφυπουργέ. 
Τέλος, κύριε Πρόεδρε, θα ήθελα να επισημάνω το γεγονός ότι έχει γίνει μια πάγια τακτική στον έλεγχο που γίνεται από τη Βουλή να έρχονται οι Υφυπουργοί. Εμείς τους τιμούμε, βγάζουν τα κάστανα από τη φωτιά. Αλλά, εν πάση περιπτώσει, σε ορισμένες επίκαιρες ερωτήσεις που κάνουμε αναφέρεται και προσωπικά -και γι' αυτό γίνεται- το όνομα του Υπουργού, ο οποίος πρέπει να έλθει να λογοδοτήσει εδώ στη Βουλή, να δώσει εξηγήσεις να πει τι συμβαίνει. Εγώ παρακαλώ το Προεδρείο να κάνει μια συζήτηση με την Κυβέρνηση πάνω σε αυτό το ζήτημα. Δεν μπορεί έτσι η Βουλή των Ελλήνων να υποτιμάται με την τακτική αυτής της Κυβέρνησης. 
(Στο σημείο αυτό ο Βουλευτής κ. Ορέστης Κολοζώφ καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Έχει επανειλημμένα τοποθετηθεί ο Πρόεδρος της Βουλής κ. Κακλαμάνης πάνω σε αυτό το ζήτημα, κύριε Κολοζώφ.
Ορίστε, κύριε Υφυπουργέ, έχετε το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, πράγματι δεν το κρύβω ότι μειδίασα όταν ο εκλεκτός συνάδελφος είπε ότι "θα μας δέσουν" οι αστυνομικοί, γιατί δεν παρακολουθούμε καλά και δεν κάνουμε καλά τη δουλειά μας. 
ΟΡΕΣΤΗΣ ΚΟΛΟΖΩΦ: Δεν ξέρω αν είναι οι αστυνομικοί ή άλλοι.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Πράγματι μειδίασα και θα συνεχίζω, εάν το επαναλαμβάνετε, να μειδιώ, κύριε συνάδελφε, ότι η Ελληνική Αστυνομία υπάρχει ενδεχόμενο σήμερα στις σημερινές συνθήκες να στραφεί και να καταλύσει το δημοκρατικό πολίτευμα αυτής της χώρας και να μας δέσει. Δεν υπάρχει ούτε ίχνος τέτοιας υποψίας αυτήν τη στιγμή για την Ελληνική Αστυνομία και για όλα τα Σώματα Ασφαλείας κατά τη γνώμη μου και από την κατάσταση που επικρατεί σήμερα. Η Ελληνική Αστυνομία λειτουργεί όπως σας είπα, κύριε συνάδελφε, στα πλαίσια του Συντάγματος και των νόμων. 
Θα ήθελα όμως και κάτι ακόμα να παρατηρήσω. Δεν καταλαβαίνω για ποιους λόγους διαρκώς και μονίμως κάποια περιστατικά εντελώς μικρής εμβέλειας, θα έλεγα ανούσια περιστατικά τα διογκώνετε με αυτόν τον τρόπο και τα προεκτείνετε προκειμένου να δημιουργήσετε φοβίες ότι τάχα τελείτε σε παρανομία, ότι τάχα τα μέλη σας οι συνδικαλιστές ή οι σπουδαστές ενδεχομένως τελούν σε παρανομία.
ΟΡΕΣΤΗΣ ΚΟΛΟΖΩΦ: Δεν είναι τυχαίο αυτά τα δεκαεννέα περιστατικά ότι έγιναν σε τόσο μικρό χρονικό διάστημα.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Αυτός ο φόβος τον οποίο εσείς οι ίδιοι θέλετε να αναδείξετε προκειμένου να δημιουργήσετε ένα τέτοιο κλίμα φοβίας ότι ζείτε σε μια παρανομία, δεν καταλαβαίνω γιατί το κάνετε. Ή μάλλον η μόνη ερμηνεία που θα μπορούσα να δώσω ιδιαίτερα αυτές τις ημέρες είναι μόνο μία: Ότι θεωρείτε πως αυτή η Κυβέρνηση είναι μια αυταρχική κυβέρνηση και έχετε εκμηδενίσει από το νου σας όλα τα δημοκρατικά επιτεύγματα που έγιναν στην Ελληνική Αστυνομία επί των ημερών της Κυβέρνησης του ΠΑΣΟΚ.
Ο συνδικαλισμός, τα ανθρώπινα δικαιώματα και οι ελευθερίες διδάσκονται στην Αστυνομία και όλοι οι σκοτεινοί μηχανισμοί που είχαν συνδικαλιστικά και σπουδαστικά έχουν καταργηθεί και το γνωρίζετε. Επιμένετε, όμως, να δημιουργείτε κλίμα φοβίας και αυτό λέω το κάνετε και το αναδεικνύετε πολύ καλά αυτές τις ημέρες, κύριε συνάδελφε, διότι έχετε προχωρήσει οριστικά και λύσατε και το δίλημμα "τι Πλαστήρας, τι Παπάγος, τι Μητσοτάκης, Καραμανλής". Το λύσατε πλέον υπέρ του Καραμανλή. Με γεια σας, με χαρά σας.
ΟΡΕΣΤΗΣ ΚΟΛΟΖΩΦ: Πρέπει να ντρέπεστε γι' αυτά που λέτε. Ντροπή!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, μη διακόπτετε.
Κύριε Υφυπουργέ, ολοκληρώστε. 
ΟΡΕΣΤΗΣ ΚΟΛΟΖΩΦ: Ντροπή σας!
ΠΡΟΕΔΡΕΥΩΝ (Κωνσταντίνος Γείτονας): Κύριε Κολοζώφ, δεν έχετε το λόγο. Είπατε βαριές κουβέντες, ότι "θα μας δέσουν" οι αστυνομικοί. Παίρνετε απάντηση από τον Υπουργό. Γιατί διαμαρτύρεστε για πολιτικά ζητήματα;
ΟΡΕΣΤΗΣ ΚΟΛΟΖΩΦ: Είστε στην Κυβέρνηση, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Όχι εγώ Προεδρεύων είμαι. Γίνεται στη Βουλή λόγος και αντίλογος και πρέπει να το διασφαλίζω. 
ΟΡΕΣΤΗΣ ΚΟΛΟΖΩΦ: Αυτούς θα δέσουν. 
ΠΡΟΕΔΡΕΥΩΝ (Κωνσταντίνος Γείτονας): Δεν σας διέκοψε κανένας. Να μη διακόπτετε. Εγώ διέκοψα τον Υπουργό, ως έχω δικαίωμα και είπα να σταματήσει την ομιλία του. 
ΟΡΕΣΤΗΣ ΚΟΛΟΖΩΦ: Δεν είπα να δέσουν εσάς. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κολοζώφ, όλοι εννοήσαμε εδώ τι είπατε που αφορά όλο τον πολιτικό κόσμο.
Τέταρτη είναι η με αριθμό 583/22.4.2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Πολιτισμού και Ανάπτυξης, σχετικώς με την αναθεώρηση της απόφασης για την κατασκευή Κέντρου Διανομής της Δημόσιας Επιχείρησης Ηλεκτρισμού, εντός της οικιστικής ζώνης του Δήμου Κορυδαλλού κλπ.
Δεν θα συζητηθεί λόγω κωλύματος του Υπουργού και διαγράφεται.
Επίκαιρες ερωτήσεις δεύτερου κύκλου:
Πρώτη είναι η με αριθμό 577/22.4.2002 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ευαγγελίας Σχοινάκη-Ηλιάκη προς τον Υπουργό Εθνικής Παιδείας και Θρησκευμάτων, σχετικώς με την έκδοση του αναγκαίου προεδρικού διατάγματος που θα αφορά τη σύνταξη κανονισμού λειτουργίας των σχολείων κλπ.
Δεν θα συζητηθεί λόγω κωλύματος του Υπουργού και της Βουλευτού και διαγράφεται. 
Δεύτερη είναι η με αριθμό 578/22.4.2002 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με την ακτοπλοϊκή σύνδεση του Πειραιά με τα νησιά Κύθηρα και Αντικύθηρα.
Η επίκαιρη ερώτηση του κ. Μιχαλολιάκου έχει ως εξής:
"Από την αρχή της χειμερινής περιόδου μέχρι και σήμερα τα Κύθηρα αντιμετωπίζουν οξύτατο συγκοινωνιακό πρόβλημα. Το Ο/Γ "ΜΥΡΤΙΔΙΩΤΙΣΣΑ" από τον Οκτώβριο μέχρι και σήμερα δεν εκτελεί δρομολόγια ως θα όφειλε. Το Ο/Γ "ΝΗΣΟΣ ΚΥΘΗΡΑ", εξετέλεσε το τελευταίο δρομολόγιό του μεταξύ Νεαπόλεως Βοιών-Κυθήρων την 22α Μαρτίου και ώρα 11.00 π.μ. στο οποίο επέβαινε και ο ερωτών.
Όλο αυτό το διάστημα η συγκοινωνιακή κατάσταση ήταν επιεικώς απαράδεκτη. Από την 22.3.2002 το ΥΕΝ εμβαλωματικά επεχείρησε να εξυπηρετήσει τα Κύθηρα, αγνοώντας προκλητικά τα Αντικύθηρα, στα οποία αποστέλλονται εκτάκτως αλιευτικά ή και ένα φορτηγό.
Δρομολόγια με πλοία της ΑΝΕΚ πραγματοποιήθηκαν από την 25η Μαρτίου χωρίς να εξυπηρετούν πλήρως τα Κύθηρα παραλείποντας τα Αντικύθηρα. Επιπλέον, το Ο/Γ "ΠΡΕΒΕΛΗ" το οποίο ήταν έτοιμο να αποπλεύσει την Παρασκευή 12.4.2002 και ώρα 19.30' από Πειραιά για Κύθηρα και Ρέθυμνο δεν επέτρεπε στους 150 ταξιδεύοντες προς Κύθηρα να επιβιβασθούν. Υπέστησαν φοβερή ταλαιπωρία, ενώ μερικοί από αυτούς δέχθηκαν και χειροδικίες από λιμενικούς, οδηγούς που ταξίδευαν για Κρήτη και μέλη του πληρώματος όταν διαμαρτυρήθηκαν.
Η πλοιοκτήτρια εταιρεία επικαλείτο θαλασσοταραχή στα Κύθηρα, ενώ ο μετεωρολογικός σταθμός Κυθήρων έδινε μόλις 4-5 μποφόρ ένταση θαλάσσης.
Ο κύριος Υπουργός ερωτάται:
1.Πότε επιτέλους θα δοθεί μόνιμη και σταθερή λύση στο συγκοινωνιακό πρόβλημα των Κυθήρων και των Αντικυθήρων με επαρκή επιδότηση από Πειραιά και Πελοπόννησο;
2.Θα διατάξει 'Ενορκη Διοικητική Εξέταση για να αποδοθούν ευθύνες σε όλους αυτούς που ταλαιπώρησαν και βιοπράγησαν αναίτια στους έχοντες προορισμό τα Κύθηρα:"
Θα απαντήσει ο Υπουργός Εμπορικής Ναυτιλίας κ. Ανωμερίτης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, κύριοι συνάδελφοι, βασική πολιτική της Κυβέρνησης είναι από τη μια πλευρά να διατηρήσει ανοικτούς τους θαλάσσιους δρόμους σε όλα τα νησιά όσο απομακρυσμένα και αν είναι, όσο μικρά και αν είναι. Και φυσικά αυτό το κάνει γιατί θέλει να υπηρετήσει τόσο τα θέματα της περιφερειακής ανάπτυξης, όσο και τα θέματα της κοινωνικής συνοχής. Σίγουρα υπάρχουν προβλήματα και τεχνικές δυσκολίες σε πολλά ιδιαίτερα μικρά νησιά. Εξάλλου τα πολύ μικρά νησιά, όχι φυσικά τα Κύθηρα, τα Αντικύθηρα παραδείγματος χάριν, τα εντάξαμε σε ειδικό καθεστώς υποχρεωτικών εκπτώσεων, περίπου 81 νησιά, από τη νέα περίοδο, έτσι ώστε να βοηθήσουμε ακόμα περισσότερο και στο θέμα του ναύλου. 
Τα θέματα που έχουμε στην ελληνική ακτοπλοΐα είναι πράγματι και σημαντικά και σοβαρά, αλλά έχουμε να κάνουμε με μεγάλα μεγέθη. Εγώ έδωσα χθες στη δημοσιότητα έναν πίνακα από τον οποίο φαίνεται ότι μόνο φέτος το καλοκαίρι έχουμε εξήντα πέντε χιλιάδες προορισμούς από τα γνωστά μεγάλα λιμάνια. Αυτό σημαίνει εκατόν τριάντα χιλιάδες αφιξοαναχωρήσεις για τα νησιά μας. Μέσα, λοιπόν, σ' αυτά τα μεγέθη δεν μπορούμε παρά να κοιτάμε, όχι μόνο τις κύριες γραμμές αλλά και τις δευτερεύουσες και τις άγονες. Σ' αυτά τα μεγέθη που είπα δεν είναι μέσα ούτε οι άγονες γραμμές, ούτε του Υπουργείου Αιγαίου οι γραμμές ούτε φυσικά και οι τοπικές γραμμές, είναι μόνο οι κύριες και οι δευτερεύουσες γραμμές.
Ένα από τα ιστορικά, ιδιόμορφα προβλήματα της ελληνικής ακτοπλοΐας εδώ και δεκαετίες είναι σίγουρα η γραμμή στην οποία αναφέρεται ο αγαπητός συνάδελφος. Αναγνωρίζω ότι φέτος υπήρξαν προβλήματα από τη μη νόμιμη αποχώρηση του πλοίου, το οποίο είχε την υποχρέωση από το Δεκέμβρη να είναι σ΄ αυτήν τη γραμμή, για το οποίο κινήσαμε διοικητικές και ποινικές κυρώσεις παρ'ότι είναι πλοίο λαϊκής βάσης κι έχει ως πρόεδρο γνωστή και σημαντική προσωπικότητα, μητροπολίτη της Κρήτης.
Στα κύρια ερωτήματα που θέτει ο συνάδελφος θα ήθελα να πω ότι πρώτον, ήδη δρομολογήθηκε το "ΜΥΡΤΙΔΙΩΤΙΣΣΑ". Δεύτερον, έχουμε στείλει στο Υπουργείο Οικονομικών το αίτημα για την επιδότηση αυτής της γραμμής. Σημειώνω ότι κάθε ταξίδι κοστίζει οκτώμισι εκατομμύρια. Παρ' όλα αυτά το ζητήσαμε, γιατί δεν θέλουμε ούτε τα Αντικύθηρα να μείνουν χωρίς γραμμή, έστω από τον Πειραιά. Γιατί μιλάμε πάντα από τον Πειραιά, δεν μιλάμε για τα τοπικά από το Γύθειο ή τη Νεάπολη. 
Υπήρξε όμως ένα πρόβλημα. Πράγματι, όπως βλέπω κι εγώ από το φαξ της Μετεωρολογικής Υπηρεσίας, υπήρχαν οκτώ με εννιά μποφώρ και γι' αυτό δεν έγινε αυτό το ταξίδι. Παρ' όλα αυτά όμως την επόμενη μέρα στείλαμε το "Αρκάδι" που κι αυτό είναι ένα μεγάλο πλοίο.

Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, είναι η δεύτερη φορά που απασχολώ τον κύριο Υπουργό στη σύντομη θητεία του στο Υπουργείο Εμπορικής Ναυτιλίας για το ίδιο πρόβλημα. Και ασφαλώς και ο ίδιος θα συμφωνήσει μαζί μου ότι ούτε το κίνητρό μου είναι η αντιπολίτευση ούτε βεβαίως για να αναδείξω ότι εγώ έχω μεγαλύτερη ευαισθησία από τον Υπουργό για τη στοιχειώδη συγκοινωνιακή σύνδεση ενός νησιού της πατρίδας μας με τον Πειραιά και με την Πελοπόννησο. Όμως η πολιτική και η ζωή κρίνεται από τα αποτελέσματα. 
Στην προηγούμενη επίκαιρη ερώτηση, κύριε Υπουργέ, είχατε διαβεβαιώσει εμένα, αλλά κυρίως τους Κυθήριους ότι το πρόβλημα λύθηκε κατά τρόπο ασφαλή και ότι τα Κύθηρα θα έχουν συγκοινωνιακή σύνδεση με Πειραιά και με Πελοπόννησο, με το νότο της Πελοποννήσου, δώδεκα μήνες το χρόνο. Δυστυχώς, όμως, η αλήθεια διέψευσε κι εσάς και τη δική μου ευκολοπιστία, αν θέλετε. Τα Κύθηρα βρέθηκαν για άλλη μια φορά στην απομόνωση και οι κάτοικοί τους στην απόγνωση.
Τα Κύθηρα, κύριε Υπουργέ -θα χρησιμοποιήσω όσο μπορώ χαμηλότερους τόνους- είναι ένας όμορφος τόπος, που οι Έλληνες τον ανακάλυψαν και που θέλουν να τον επισκέπτονται συχνά και που οι κάτοικοί τους θέλουν να ζήσουν εκεί. Οι νέοι άνθρωποι θέλουν να ζήσουν εκεί και να αναπτύξουν τις δουλειές τους. Αντιλαμβάνεσθε όμως ότι αυτές οι προθέσεις εκμηδενίζονται, όταν προκύπτει συγκοινωνιακή απομόνωση. Βεβαίως η λύση δεν είναι να βάλουμε τους Κρητικούς επιβάτες του πλοίου να χειροδικούν και να τσακώνονται με τους Κυθήριους που θέλουν να πάνε, ούτε να βάζουμε τους επικεφαλής των μετεωρολογικών υπηρεσιών να τσακώνονται μεταξύ τους. Το τοπικό μετεωρολογικό δελτίο έλεγε ότι δεν θα έχουμε φουρτούνα, η κεντρική μετεωρολογική υπηρεσία έλεγε ότι θα έχουμε. Τελικά δεν είχαμε. 

Το "ΜΥΡΤΙΔΙΩΤΙΣΣΑ", όπως είπατε τώρα, άρχισε εκ νέου τα δρομολόγια. Σας βεβαιώ, κύριε Υπουργέ, για να μην αιφνιδιαστείτε, ότι μετά το Πάσχα θα διακόψει πάλι, γιατί η γραμμή -έτσι εκτιμάται τελικά- δεν είναι συμφέρουσα. Και αν δεν προκύψει μια πολιτική βούληση με γενναία επιδότηση, δεν πρόκειται να έχουμε συγκοινωνιακή σύνδεση δώδεκα μήνες το χρόνο. Ακούστε το, αν δεν σας το έχουν πει οι συνεργάτες σας, οι υπηρεσιακοί παράγοντες. Η πλοιοκτήτρια εταιρεία προτιμά να πληρώνει το πρόστιμο από το να υφίσταται το κόστος στους μη γόνιμους μήνες της συγκοινωνιακής σύνδεσης. Προτιμά να πληρώνει το πρόστιμο και να απολαμβάνει τα υπερκέρδη, ίσως, των δύο μηνών της έξαρσης των επισκέψεων στο νησί. 
Εν πάση περιπτώσει, -και κλείνω, κύριε Πρόεδρε- δεν αμφισβητώ τις προθέσεις σας, όμως το πρόβλημα παραμένει το ίδιο και έχει οξυνθεί. Έρχεται καλοκαίρι και ακυρώνονται η μία κράτηση μετά την άλλη ανθρώπων που θέλουν να επισκεφθούν το νησί, γιατί φοβούνται όλοι τον αποκλεισμό τους στο νησί.
Τι πρόκειται να κάνει τελικά η Κυβέρνηση; Και δεν μου απαντήσατε και στο δεύτερο ερώτημά μου. Υπέστησαν τον αποκλεισμό. Να υποστούν και την κακοποίηση; Την προστασία του κράτους θα τη δουν; Διατάχθηκε τουλάχιστον κάποια διοικητική έρευνα για τις κακοποιήσεις που δέχθηκαν οι άνθρωποι, που το ελάχιστο που ήθελαν ήταν να επισκεφτούν την πατρίδα τους και που αντί για θέση στο καράβι έτρωγαν ξύλο;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, εγώ μόλις πριν από λίγα λεπτά αναγνώρισα ότι ειδικά με αυτή τη γραμμή υπάρχει πρόβλημα. Το Υπουργείο Εμπορικής Ναυτιλίας έχει κάνει όλες τις προσπάθειες αλλά, δυστυχώς, αυτή η γραμμή που ιστορικά πάντα ήταν μια γραμμή με προβλήματα έχει γίνει ακόμα πιο δύσκολη, γιατί ένας μεγάλος αριθμός των διακινουμένων προς τα Κύθηρα προτιμά λόγω του πιο σύγχρονου εθνικού δικτύου να πηγαίνει από τη τοπική γραμμή, δηλαδή από τη Νεάπολη που έχει και αυτή προβλήματα ή από το Γύθειο. 
ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν μπορεί ούτε από κει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Εγώ θεωρώ ότι πρέπει να υπάρχει και αυτή η συγκοινωνία από τον Πειραιά.
Έχω δει και εγώ του Κυθήριους πάρα πολλές φορές και στο γραφείο μου και οι συνεργάτες μου κλπ. Από την άλλη πλευρά με το πλοίο "ΜΥΡΤΙΔΙΩΤΙΣΣΑ" είχαμε πράγματι προβλήματα. Αυθαίρετα σταμάτησε να κάνει τα δρομολόγιά του. Εμείς πιέσαμε όσο μπορούμε και εκτιμώ ότι μια και ξανακινήθηκε, μαζί και με την επιδότηση η οποία θα δοθεί θα διατηρήσουμε αυτήν τη γραμμή ανοικτή. 
Όσον αφορά το επεισόδιο που έγινε στο συγκεκριμένο δρομολόγιο με το "ΠΡΕΒΕΛΗ" θέλω να σας πω ότι καμιά καταγγελία δεν έχει υπάρξει από κανένα αλλά ακριβώς λόγω της επίκαιρης ερώτησης που καταθέσατε διέταξα να γίνει διοικητική ανάκριση. Από πολίτη δεν έχει έρθει καμιά καταγγελία. Σκοπός μας δεν είναι φυσικά να βάζουμε τους κατοίκους κάποιων περιοχών να τσακώνονται, αλλά να εξυπηρετήσουμε αυτά τα νησιά τα οποία από πλευράς ακτοπλοϊκών συγκοινωνιών είχαν τη φετινή χρονιά προβλήματα. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η υπ' αριθμ. 586/22.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Ανάπτυξης σχετικώς με την εκ νέου πώληση της χαρτοβιομηχανίας SOFTEX, τη διασφάλιση των θέσεων εργασίας κλπ. 
Η ερώτηση του κ. Τσιόγκα έχει ως εξής:
"Το τελευταίο διάστημα υπάρχουν νέες αρνητικές εξελίξεις στην Αθηναϊκή Χαρτοποιία (ΣΟΦΤΕΞ). Όπως καταγγέλλουν οι εργαζόμενοι έχει υπογραφεί προσύμφωνο μεταβίβασης των μετοχών της εταιρείας. Προϋπόθεση προκειμένου να ολοκληρωθεί το δεύτερο ξεπούλημα είναι η απόλυση άλλων 580 εργαζομένων.
Το Υπουργείο και η εργοδοσία πιέζουν το σωματείο για αποδοχή των απολύσεων, αλλά και για την ενεργή συμμετοχή του στην όλη διαδικασία. Προκειμένου να περάσει ο εκβιασμός η εργοδοσία ανακοίνωσε ότι δεν θα πληρώσει τον Απρίλη και να βγάλει σε διαθεσιμότητα το σύνολο των εργαζομένων. 'Ηδη προχώρησε σε διαθεσιμότητα 70 εργαζομένων για δύο μήνες στο εργοστάσιο της Δράμας.
Για μια ακόμα φορά οι εργαζόμενοι καλούνται να πληρώσουν τις συνέπειες της κυβερνητικής πολιτικής. Οι εξαγγελίες της Κυβέρνησης, κατά την περίοδο της ιδιωτικοποίησης της εταιρείας ότι απολύοντας τότε τους 1.200 από τους 2.400 εργαζόμενους διασφαλίζονται οι υπόλοιποι καθώς και η αναπτυξιακή πορεία της εταιρείας, αποδεικνύονται μόνο λόγια.
Ερωτάται ο κύριος Υπουργός αν προτίθεται η Κυβέρνηση να σταματήσει το δεύτερο ξεπούλημα της εταιρείας και να περάσει η εταιρεία κάτω από δημόσιο έλεγχο καθώς και να εξασφαλιστεί η εργασία για όλους τους εργαζόμενους στη ΣΟΦΤΕΞ."
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, είναι γεγονός πως έχουμε μπροστά μας ένα πολύ δύσκολο πρόβλημα να επιλύσουμε, ένα πρόβλημα το οποίο απασχολεί την ελληνική κοινωνία για πάρα πολλά χρόνια, τουλάχιστον από το 1984 και οι συνεχείς προσπάθειες των κυβερνήσεων του ΠΑΣΟΚ ήταν να μπορέσουν να επιλύσουν αυτό το πρόβλημα με τρεις γραμμές. 
Οι γραμμές αυτές ήταν να διατηρηθεί η επιχείρηση να εξασφαλιστούν οι θέσεις εργασίας και να διατηρηθεί η περιφερειακή ανάπτυξη, η οποία επιτυγχάνονταν με τη δράση της SOFTEX κυρίως στο Νομό Δράμας. Εσείς, όμως, σήμερα ομιλείτε σαν η SOFTEX όλα αυτά τα χρόνια να ήταν μια ανθούσα επιχείρηση την οποία ήρθαν οι κυβερνήσεις του ΠΑΣΟΚ να καταστρέψουν. Όμως τα πράγματα δεν είναι έτσι και γνωρίζετε ότι η ιδιωτική αυτή επιχείρηση που είχε κατερρεύσει τα τελευταία χρόνια κυρίως το 1982, 1983, 1984 ήρθε η κυβέρνηση του ΠΑΣΟΚ και εντάσσοντάς την στο ΟΑΕ προσπάθησε να τη διατηρήσει εν ζωή. 
Τα τελευταία χρόνια όμως από το 1990 και μετά η εταιρεία αρχίζει και παρουσιάζει πάρα πολλά χρέη και όλα αυτά οδηγούσαν την εταιρεία σε νομοτελειακό κλείσιμο.
Γι αυτό ακριβώς ως μοναδική ελπίδα σωτηρίας, σύμφωνα με τη δική μας πολιτική, ήταν η ιδιωτικοποίηση, η οποία και έγινε το 1998. Προσπαθήσαμε με την ιδιωτικοποίηση αυτή να διατηρήσουμε τις θέσεις εργασίας, να περισώσουμε τις θέσεις εργασίας, να οδηγήσουμε στην επιβίωση αυτήν την εταιρεία και κυρίως να διατηρήσουμε την Ελληνική Βιομηχανία Χάρτου ανταγωνιστική. Είναι γεγονός, όμως, επίσης -και οφείλουμε να το παραδεχθούμε- ότι οι νέοι ιδιοκτήτες δεν αποδείχθηκαν αντάξιοι της δικής μας προσδοκίας. Και εμείς πρώτοι αυτό το καταγγείλαμε. 
Στην ερώτησή σας, όμως, αναφέρονται και ορισμένες ανακρίβειες, τις οποίες είμαι υποχρεωμένος να εντοπίσω. Γράφετε ότι το Υπουργείο Ανάπτυξης πιέζει το σωματείο για απολύσεις. Αυτό είναι ψευδές, δεν είναι αληθές. Γράφετε ότι υπάρχουν εβδομήντα άτομα σε διαθεσιμότητα. Και αυτό είναι αναληθές. Πρέπει να γνωρίζετε ότι με δική μας παρέμβαση αυτές οι διαθεσιμότητες από την πρώτη μέρα κιόλας ανακλήθηκαν. Επίσης, λέτε ότι πρόκειται να γίνει δεύτερο ξεπούλημα, όταν γνωρίζετε πολύ καλά ότι η εταιρεία σήμερα είναι ιδιωτική και δεν προχωρά σε δεύτερη πώληση το Υπουργείο Ανάπτυξης και η Κυβέρνηση. 
Ποια είναι τα δεδομένα σήμερα; Το πρώτο δεδομένο είναι ότι έχουμε μια ιδιωτική επιχείρηση, αυτό πρέπει να το κατανοήσουμε. Το δεύτερο είναι ότι η ιδιωτικοποίηση αυτή στηρίζεται σε μια συμφωνία μεταξύ της εταιρείας αυτής και του ελληνικού δημοσίου. Το τρίτο είναι ότι έχουμε όντως μια αναξιόπιστη διοίκηση και υπάρχει ο κίνδυνος, τον οποίο συμμεριζόμαστε, από τις 2 Ιουνίου να έχουμε ένα μέλλον αβέβαιο για τη "SOFTEX". Αυτή η κοινή αγωνία υπάρχει σε όλους μας. 
Εμείς προσπαθούμε να δράσουμε καταλυτικά σ΄ ένα διάδοχο σχήμα, αν αυτό υπάρξει. Είναι ευοίωνο το γεγονός ότι υπάρχει έντονο επιχειρηματικό ενδιαφέρον γύρω από το μέλλον της "SOFTEX"και το Υπουργείο Ανάπτυξης προσπαθεί να δράσει καταλυτικά, για να διατηρηθούν οι θέσεις εργασίας, να υπάρξει περιφερειακή ανάπτυξη και κυρίως η επιχείρηση να εξακολουθεί να υπάρχει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κύριε Υπουργέ, πρώτον, υπάρχει ρήτρα στη συμφωνία πώλησης από το δημόσιο στους σημερινούς ιδιοκτήτες ότι "αν δεν τηρήσετε τους όρους, η εταιρεία γυρίζει στο δημόσιο". Βεβαίως εσείς ο ίδιος δηλώσατε ότι αποδείχθηκαν αναξιόπιστοι οι εργοδότες, δεν τηρούν κανέναν όρο και βεβαίως "τσαλαπατούν" τη συμφωνία, την οποία έκαναν με το δημόσιο. Συνεπώς, λοιπόν, το δημόσιο πρέπει να πάρει τις αποφάσεις του, δηλαδή η Κυβέρνηση, για να ξαναπάρει την επιχείρηση. 
Εμείς σας είχαμε προειδοποιήσει, κύριε Υπουργέ, και με την υπογραφή της σύμβασης και με επερωτήσεις εδώ στη Βουλή. Μας λέγατε, όμως, ότι κινδυνολογούμε. Τα γεγονότα δυστυχώς μας δικαιώνουν. Η ιστορία με τον Οργανισμό Ανασυγκρότησης Επιχειρήσεων είναι γνωστή ανά την Ελλάδα σχετικά με το τι έγινε. 'Ο,τι λεηλάτησαν και έφαγαν και κατέστρεψαν οι βιομήχανοι της χώρας μας, τα πήρε το κράτος, τα εξυγίανε με τα χρήματα του ελληνικού λαού και τους τα έδωσε καθαρά πίσω.
Βεβαίως η πολιτική που εφαρμόζετε ως Κυβέρνηση για τη "SOFTEX", οδηγεί με το νέο ξεπούλημα σε άλλες πεντακόσιες ογδόντα απολύσεις, πέρα από τις χίλιες διακόσιες οι οποίες έγιναν για να "εξυγιανθεί" η επιχείρηση. Όχι μόνο δεν εξυγιάνθηκε με τις χίλιες διακόσιες απολύσεις από τους δύο χιλιάδες τετρακόσιες, που είχε ως προσωπικό, αλλά τώρα -από ό,τι μας λένε οι εργαζόμενοι και από ό,τι συζητούν στις γενικές τους συνελεύσεις- και η Κυβέρνηση, το Υπουργείο σας, εμπλέκεται και οι ιδιοκτήτες αλλά και οι επίδοξοι αγοραστές ακριβώς σε αυτό το παιχνίδι και στους εκβιασμούς, αφού λένε ότι θα τους βγάλουν όλους σε διαθεσιμότητα, ότι δεν θα τους πληρώσουν το μισθό του Απριλίου και ότι θα ξεκινήσουν με διαθεσιμότητα εβδομήντα ατόμων στη Δράμα. 
Συνεπώς, λοιπόν, αυτό το παιχνίδι σε βάρος των εργαζομένων έχει ακριβώς ένα στόχο, να προχωρήσει αυτή η διαδικασία σε βάρος των εργαζομένων, να οδηγήσει άλλους πεντακόσιους ογδόντα εργαζόμενους στις ουρές των ανέργων και βεβαίως τους ιδιοκτήτες, το μόνο που τους ενδιαφέρει είναι να οικονομάνε και να κερδίζουν. Ούτε καμία επένδυση έκαναν ούτε πρόκειται να κάνουν. Λεφτά από την τσέπη τους δεν βάζουν. Δεκάρα για τους εργαζόμενους δεν δίνουν και συνεπώς όλα αυτά πρέπει να τα πάρετε υπόψη σας και να τηρήσετε τις συμφωνίες που κάνατε, για να γυρίσει η επιχείρηση στο δημόσιο.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, μεταξύ των άλλων ανακριβειών που ανέφερε η δική σας ερώτηση προσθέσατε ορισμένες ακόμη στην ομιλία σας μεταξύ των οποίων η κυριότερη είναι, ότι προβλέπει η σύμβαση ότι, αν δεν τηρηθούν κάποιες υποχρεώσεις της εταιρείας, επανέρχεται αυτομάτως στο δημόσιο η εταιρεία. Αυτό είναι λάθος. Δεν ξέρω αν έχετε διαβάσει τη σύμβαση, αλλά αυτό είναι λάθος. Υπάρχουν άλλες ρήτρες…
ΔΗΜΗΤΡΙΟΣ ΤΣΙΟΓΚΑΣ: Αυτά συζητήσαμε στο Υπουργείο, κύριε Υπουργέ, όταν σας επισκεφθήκαμε με τους εργαζόμενους.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, όχι διακοπές.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, αν θέλετε να ακούσετε την απάντηση του Υπουργείου, ακούστε την. Αν δεν θέλετε να την ακούσετε, δεν θα έπρεπε να έχετε κάνει την ερώτησή σας.
Δεν υπάρχει τέτοια ρήτρα. Να είμαστε σαφείς και να μη λέμε και στους εργαζομένους πράγματα τα οποία δεν ισχύουν. 
Πρώτον, εγώ δεν είπα ότι δεν τηρεί τίποτα η εταιρεία. Εγώ είπα ότι η εταιρεία δεν ανταποκρίθηκε στις δικές μας προσδοκίες. Αυτό τι σημαίνει; Δεν έκανε τις επενδύσεις που θα έπρεπε να κάνει. Και γι'αυτό ακριβώς έχουμε βάλει τώρα ορκωτούς λογιστές με δική μας απόφαση να ελέγξουν τι επενδύσεις έχουν γίνει.
Δεύτερον, δεν προσαρμόστηκε στην ελληνική πραγματικότητα. 
Τρίτον, δεν μπόρεσε να δημιουργήσει ένα κλίμα αξιοπιστίας και συνεργασίας με τους εργαζομένους και άλλα πράγματα. Γι' αυτό μιλάμε ότι αυτή η εταιρεία δεν ανταποκρίθηκε στις δικές μας προσδοκίες. Δεν υπάρχει νέο ξεπούλημα γιατί δεν υπήρχε παλιό ξεπούλημα. Εμείς προσπαθήσαμε να διατηρήσουμε εν ζωή αυτήν την επιχείρηση. Να διατηρήσουμε τις θέσεις εργασίας. Αυτή ήταν η συνεχής προσπάθεια και η δική μας αγωνία και εν πολλοίς το έχουμε πετύχει γιατί, εάν δεν είχαμε προβεί σε αυτές τις ενέργειες και το 1984 εντάσσοντάς την στον ΟΑΕ, αλλά και το 1995 και το 1998, σήμερα η εταιρεία αυτή θα είχε κλείσει. Εκτός και αν είσθε της λογικής να έχουμε μία κρατική εταιρεία η οποία να σωρεύει ζημίες, να σωρεύει χρέη και εμείς να τη διατηρούμε και να την επιδοτούμε. Αλλά εμείς δεν είμαστε αυτής της λογικής. Εσείς αν έχετε αυτήν τη λογική, είναι δικό σας πρόβλημα.
Υπάρχει, αγαπητέ συνάδελφε -και το γνωρίζετε- συνεχής, αδιάλειπτη και ουσιαστική συνεργασία με τους εργαζομένους. Εμείς είμαστε αντίθετοι στο να γίνουν νέες θέσεις εργασίας. Εμείς λέμε, όμως, ότι είμαστε υποχρεωμένοι, σε συνεργασία με τους εργαζομένους και μ΄ ένα νέο πιθανό επιχειρηματικό σχήμα, να δούμε πώς αυτή η επιχείρηση θα διατηρηθεί εν ζωή και πιστεύουμε ότι η δική μας πολιτική με την καταλυτική της παρέμβαση είναι μία εγγύηση για να διατηρηθούν και οι θέσεις εργασίας αλλά και η επιχείρηση εν ζωή, να παράγει και να μην σπαταλά τους κρατικούς πόρους.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 588/22-4-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με την πειραματική καλλιέργεια γενετικά τροποποιημένου ρυζιού στην περιοχή της Θεσσαλονίκης.
Η επίκαιρη ερώτηση της κυρίας συναδέλφου έχει ως εξής:
"Σύμφωνα με το 36/10/1/2002 έγγραφο του ΕΘΙΑΓΕ προς το ΥΠΕΧΩΔΕ, γνωστοποιείται η πρόθεση του ινστιτούτου να εγκαταστήσει πειραματική καλλιέργεια γενετικά τροποποιημένου (Γ.Τ.) ρυζιού στο Καλοχώρι Θεσσαλονίκης στο πλαίσιο του ερευνητικού προγράμματος QLK5-1999-01484 της Ευρωπαϊκής Ένωσης.
Τον Ιούνιο του 1999 η Ελλάδα πρότεινε στο Συμβούλιο Υπουργών Περιβάλλοντος της Ευρωπαϊκής Ένωσης να απαγορευθεί επί διετία η διάθεση στην αγορά Γενετικά Τροποποιημένων Προϊόντων (Γ.Τ.Π.), προκειμένου να ολοκληρωθεί η διαδικασία της οδηγίας 90/220. Η πρόταση δεν υιοθετήθηκε από το συμβούλιο, όμως με μονομερή τους δήλωση πέντε χώρες της Ευρωπαϊκής Ένωσης (όπου πρωτοστάτησε η Ελλάδα) απαγόρευσαν την είσοδο Γενετικά Τροποποιημένων Προϊόντων. Στα πλαίσια αυτά η πολιτική του ΥΠΕΧΩΔΕ ήταν αρνητική και στη διεξαγωγή πειραμάτων Γενετικά Τροποποιημένων Προϊόντων, επειδή δεν υπάρχουν επιστημονικές εγγυήσεις για τις επιπτώσεις στο περιβάλλον. 'Όμως, στο διάστημα αυτό το ΥΠΕΧΩΔΕ και τα συναρμόδια Υπουργεία δεν έχουν ενεργοποιήσει κάποιους μηχανισμούς προκειμένου να προετοιμασθούν έγκαιρα και με επάρκεια για την αντιμετώπιση των επιπτώσεων των Γενετικά Τροποποιημένων Προϊόντων ακόμη και σε πειραματικές καλλιέργειες. Πέρσι κατά τη σχετική συζήτηση, τα μέλη της Ειδικής Επιτροπής Αποτίμησης Τεχνολογίας της Βουλής διατύπωσαν τις ίδιες ανησυχίες. 
Χωρίς μέχρι σήμερα να έχει προκύψει τίποτε νεότερο, ζητείται η άδεια από το ΥΠΕΧΩΔΕ να γίνουν πειράματα Γενετικά Τροποποιημένου Ρυζιού στην κατ' εξοχήν ρυζοπαραγωγική περιοχή της Θεσσαλονίκης. Και ενώ θα εξετασθούν τα αγρονομικά χαρακτηριστικά του φυτού δεν προβλέπεται να ερευνηθεί η επίπτωση των πειραμάτων στο περιβάλλον, αλλά και στην υγεία του ανθρώπου.
Μετά από αυτά, ερωτώνται οι κύριοι Υπουργοί:
1. Με βάση ποια νεότερα δεδομένα ζητά το ΕΘΙΑΓΕ τη διενέργεια τέτοιων πειραμάτων και πώς γι' αυτά επελέγη το Καλοχώρι;
2. Παρ' όλα αυτά θα εγκρίνουν τη διενέργεια των πειραμάτων και εάν ναι, μέσω ποιων διαδικασιών γνωμοδότησης τοπικών φορέων και ποια αρμόδια υπηρεσία των Υπουργείων θα αναλάβει την ευθύνη;"
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων.
Κυρία Υφυπουργέ, έχετε το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με την ερώτηση της συναδέλφου, μου δίνεται η ευκαιρία να απαντήσω και σε ανησυχίες πολιτών που είδαν το φως της δημοσιότητας και σε διάφορα άλλα δημοσιεύματα. Θέλω να απαντήσω ρητά, ότι η θέση της χώρας δεν έχει αλλάξει καθόλου απέναντι στους γενετικά τροποποιημένους οργανισμούς, σύμφωνα -όπως αναφέρετε, κυρία συνάδελφε, και στην ερώτησή σας, με το μορατόριουμ που το 1999 έθεσαν πέντε χώρες της Ευρωπαϊκής Ένωσης -πρωτοστατούσε βέβαια η Ελλάδα σε αυτό- και από τότε μέχρι σήμερα δεν έχει αλλάξει τίποτα.
Πρέπει να πω, όμως, ότι πρόκειται για μία αίτηση ερευνητικού προγράμματος, που το ΕΘΙΑΓΕ έθεσε στο ΥΠΕΧΩΔΕ, αφού δέχτηκε μία πρόταση συμμετοχής του σε αυτό το ερευνητικό ευρωπαϊκό πρόγραμμα, όπου συμμετέχουν εννέα χώρες και εννέα ερευνητικά ιδρύματα και ζήτησε από το ΥΠΕΧΩΔΕ αυτήν την έγκριση της συμμετοχής. Είναι μια διαδικασία η οποία προκύπτει και από την κοινή υπουργική απόφαση που συνοδεύει τη 220 οδηγία που εναρμονίζει το Εθνικό μας Δίκαιο με την αντίστοιχη οδηγία.
Όφειλε, λοιπόν, να ακολουθήσει αυτήν τη διαδικασία. Οι υπηρεσίες του ΥΠΕΧΩΔΕ σύμφωνα με την κοινή υπουργική απόφαση ζήτησαν από τους εκπροσώπους των αρμοδίων Υπουργείων που συνιστούν τη διϋπουργική Επιστημονική Επιτροπή -όρισε και ειδικούς επιστήμονες- να γνωμοδοτήσουν γι αυτό το πρόγραμμα. Και βεβαίως στη συνέχεια ζητήθηκε η γνωμοδότηση του νομαρχιακού συμβουλίου της περιοχής της Θεσσαλονίκης εν προκειμένω, γι αυτήν την έρευνα.
Από ό,τι γνωρίζω η επιτροπή είχε μια ομόφωνη εισήγηση. Ζητά τη γνώμη του κοινού. Μετά από αυτή την απόφαση πρέπει να απαντήσει το ΥΠΕΧΩΔΕ που είναι ο συντονιστής αυτής της προσπάθειας. Θέλω να πω, όμως, ότι το μορατόριουμ που κατατέθηκε αφορά την αναστολή εγκρίσεων νέων Γενετικά Τροποποιημένων Προϊόντων για εμπορικούς σκοπούς μέχρι να ολοκληρωθεί και να τεθεί σε εφαρμογή νομοθεσία που να καλύπτει τις απαιτήσεις για ετικετοθεσία και δυνατότητα ιχνηλασιμότητας που προκύπτουν από την ήδη τροποποιημένη οδηγία. 
Η πρακτική δεν εφαρμόζεται μέχρι τώρα για τις αιτήσεις που αφορούν τα πειράματα. Σχέδιο κανονισμού συζητείται αυτήν τη στιγμή για την ετικετοθεσία, για την ιχνηλασιμότητα στα όργανα του Συμβουλίου της Ευρωπαϊκής Ένωσης. Η υπηρεσία του ΥΠΕΧΩΔΕ απλώς ενήργησε σύμφωνα με τις δυνατότητες που της δίνει να δεχθεί αυτήν την αίτηση για πειραματικούς σκοπούς κοινή υπουργική απόφαση με το αιτιολογικό βεβαίως πάντα, όπως φαίνεται από αυτό, ότι η ελληνική επιστημονική κοινότητα συμμετέχει σε διεθνείς επιστημονικές εξελίξεις του τομέα αυτού, ώστε να υπάρχει αντίστοιχη τεχνογνωσία. 
Θέλω να τονίσω ότι σαφώς το πρόγραμμα αφορά, όπως το λέτε και σεις κυρία συνάδελφε, έρευνα για πειραματική καλλιέργεια, αλλά όσον αφορά τα αγρονομικά χαρακτηριστικά του φυτού και θα συμφωνήσω μαζί σας ότι δεν είναι πρόγραμμα που αφορά τις περιβαλλοντικές επιπτώσεις και τις επιπτώσεις για την υγεία. Ίσως εδώ να τίθεται ένα άλλο θέμα πως μπορεί και πρέπει κανείς να διεκδικήσει τη συμμετοχή σε τέτοιου είδους ευρωπαϊκά προγράμματα και να μπορέσουμε να έχουμε την πληρότητα της απάντησης και την ολοκληρωμένη θέση μας. 
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Πραγματικά ο πρώτος στόχος της ερώτησής μας είναι να δούμε την πολιτική μας απέναντι στα Γενετικά Τροποποιημένα Προϊόντα και στους τροποποιημένους σπόρους. Άκουσα με ευχαρίστηση ότι το ΥΠΕΧΩΔΕ δεν αλλάζει την πολιτική που ξεκίνησε το 1999 και η οποία έχει καταλήξει σε αυτό το μορατόριουμ που αφορά ακόμη και τις πειραματικές καλλιέργειες. 
Όμως, αυτή η απόφαση έχει λήξει, οι πιέσεις αρχίζουν να ασκούνται έντονα και θα πρέπει το κατ' εξοχήν αρμόδιο Υπουργείο σας, το Υπουργείο Δημοσίων Έργων και Περιβάλλοντος μέσα απ' αυτά τα στοιχεία τα οποία έχει να αναδιατυπώσει την ίδια του την απόφαση, δηλαδή να την κάνει πιο έγκαιρη και να έχει μία μεγαλύτερη χρονική διάρκεια, να μην φαίνεται ότι είμαστε σε μία περίοδο που δεν ξέρουμε τι ακριβώς θέλουμε.
Και βέβαια έχετε όλα τα στοιχεία για να επαναδιατυπώσετε ακριβώς την ίδια απόφαση, στοιχεία τα οποία προέρχονται από τον ελληνικό χώρο ότι δεν μας χρειάζονται, οι καλλιέργειές μας χρειάζονται βιολογική καλλιέργεια, χρειάζονται ολοκληρωμένη διαχείριση, σε τίποτα δεν συμφέρει στην Ελλάδα αυτή η καλλιέργεια, ότι τα πειράματα ακόμη και σε όλο τον κόσμο δεν έχουν αποδείξει αν είναι αρνητικές επιπτώσεις και δεν είναι εύκολο να το λέμε αυτό, να χρησιμοποιήσουμε την επιστήμη για να δούμε τις επιπτώσεις. Εδώ τα προβλήματα είναι πάρα πολύ δύσκολα και ενδεχομένως όταν θα διαπιστώσουμε τις επιπτώσεις η επιστήμη να μην μπορεί να κάνει τίποτα για να ανατρέψει την κατάσταση και να σας πληροφορήσω ότι χθες το Νομαρχιακό Συμβούλιο της Θεσσαλονίκης ομόφωνα πήρε την απόφαση να μην δεχθεί την πειραματική καλλιέργεια στο χώρο του Καλοχωρίου ακριβώς γιατί δεν υπάρχουν καθόλου διασφαλίσεις εάν το πείραμα αφορά και τα θέματα των επιπτώσεων στο περιβάλλον, στα θέματα των επιπτώσεων στην ίδια την καλλιέργεια του ρυζιού που σημειωτέον κατέχει το 54% της ρυζοπαραγωγής στη χώρα μας κ.ο.κ.
Θέλω δε να καταθέσω στα Πρακτικά ένα σχέδιο πορίσματος, που είχαμε υποβάλει πέρσι στην Επιτροπή Αποτίμησης της Τεχνολογίας και φαινόταν να έχει τη γενικότερη αποδοχή των συναδέλφων για να προχωρήσουμε αυτήν την υπόθεση, να ολοκληρώσουμε την απόφασή μας να μην υπάρχει χρήση ακόμα και για πειράματα μεταλλαγμένων προϊόντων στην Ελλάδα.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κυρία συνάδελφε, θέλω ειλικρινά να τονίσω ότι δεν με βρίσκει καθόλου αντίθετη η πρότασή σας αυτή και χρειάζονται όλα αυτά τα Πρακτικά να τα δούμε της επιτροπής Τεχνολογίας. Πρέπει να σας πω και την προσωπική μου άποψη. Παρ' ότι η κοινή υπουργική απόφαση έδινε τις δυνατότητες αυτής της Επιτροπής και της γνωμοδότησης θα μπορούσε κάλλιστα το ΥΠΕΧΩΔΕ να μην δεχθεί το αίτημα του ΕΘΙΑΓΕ να συμμετάσχει σ' αυτά τα ερευνητικά προγράμματα παρ' ότι υπάρχει αυτή η διαδικασία και είναι νόμιμη. Όμως το ΕΘΙΑΓΕ είναι ένα Ερευνητικό Ίδρυμα. Απ' ό,τι ξέρω ο Υφυπουργός Γεωργίας κ. Αργύρης σήμερα θα καλέσει την επιστημονική επιτροπή που πρέπει να σας πω, ότι σ' αυτήν συμμετέχουν, το Υπουργείο Ανάπτυξης, το Υπουργείο Γεωργίας, το Υπουργείο Υγείας και Πρόνοιας και βεβαίως καθηγητές Πανεπιστημίου οι οποίοι εισηγήθηκαν ομόφωνα, γνωμοδοτικά πάντα να γίνει πειραματική καλλιέργεια σαν έρευνα πάντα, στην περιοχή σας. Χαίρομαι ιδιαίτερα που είναι αυτή η απόφαση του Νομαρχιακού Συμβουλίου της Θεσσαλονίκης και βεβαίως πρέπει να σας πω ότι δεν υπάρχει καμία περίπτωση να γίνει δεκτή από την Υπουργό ΠΕΧΩΔΕ και το Υπουργείο γενικότερα, αυτή η αίτηση. Σε καμία περίπτωση, δηλαδή, δεν έχει αλλάξει μέχρι σήμερα η θέση μας, αυτή η θέση που ξεκίνησε από το 1999 με την Ελλάδα μπροστά, μια θέση, την οποία παλεύουμε, σύμφωνα βεβαίως και με τις κοινοτικές συνεργασίες, συνομιλίες και διεκδικήσεις από πλευράς της χώρας μας. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη της Νομοθετικής Εργασίας διακόπτουμε επ' ολίγον.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Κυρίες και κύριοι συνάδελφοι, η πρόταση νόμου του Υπουργείου Υγείας και Πρόνοιας "Τροποποίηση του ισχύοντος θεσμικού πλαισίου περί των ναρκωτικών ουσιών και κωδικοποίηση του συνόλου των νομικών διατάξεων που αφορούν στην πρόληψη της διάδοσης των ναρκωτικών, την καταπολέμηση του παράνομου εμπορίου, τη θεραπεία και την ένταξη στην κοινωνία εξαρτημένων από ναρκωτικά προσώπων", η οποία είναι προς συζήτηση, κατόπιν ομοθύμου αιτήματος προτεινόντων συναδέλφων και της κυρίας Υφυπουργού η οποία ήδη έχει απέλθει -προεξόφλησε την απόφασή μας- θα συζητηθεί την Πέμπτη μετά την Κυριακή του Θωμά, μετά το Πάσχα.
Σας εύχομαι Καλή Ανάσταση, Καλό Πάσχα, να ξεκουραστείτε διότι μετά το Πάσχα προσβλέπω σε μία Βουλή με πολιτικές αντιπαραθέσεις, γόνιμες και δημιουργικές.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.15', λύεται η συνεδρίαση για την Τρίτη 14 Μαΐου 2002 και ώρα 18.00', με αντικείμενο εργασιών του Σώματος κοινοβουλευτικό έλεγχο, σύμφωνα με την ημερήσια διάταξη που θα σας διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 


