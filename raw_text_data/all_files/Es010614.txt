
ΣΥΝΕΔΡΙΑΣΗ ΡƒΒ'
Πέμπτη 14 Ιουνίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας του Βουλευτή Ε. Χαϊτίδη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 15 Ιουνίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων, σχετικά με την καταβολή στους πολύτεκνους από τον ΟΓΑ των οικογενειακών επιδομάτων, των ισοβίων συντάξεων κλ.π., σελ.
β) Προς τον Υπουργό Πολιτισμού: i) σχετικά με τις προθέσεις του Υπουργείου για την αγορά, αναπαλαίωση και μετατροπή σε μουσείου του σπιτιού που γεννήθηκε ο Άγγελος Σικελιανός, σελ.
ii) σχετικά με τη λήψη των αναγκαίων μέτρων για τη διάσωση και ανάδειξη των αρχαιολογικών ευρημάτων που αποκαλύπτονται κατά την εκτέλεση των μεγάλων οδικών έργων κλπ.
γ) Προς τον Υπουργό Εθνικής 'Αμυνας, σχετικά με τις προθέσεις του Υπουργείου για την απομάκρυνση του πεδίου βολής Ασκού, του Νομού Θεσσαλονίκης, σελ.
δ) Προς τον Υπουργό Γεωργίας, σχετικά με την ανανέωση της θητείας του Γενικού Διευθυντή του Εθνικού Ιδρύματος Αγροτικής 'Ερευνας, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εμπορικής Ναυτιλίας: "Ελεύθερη παροχή υπηρεσιών στις θαλάσσιες ενδομεταφορές - Σύσταση Γενικής Γραμματείας Λιμένων και Λιμενικής Πολιτικής - Μετατροπή Λιμενικών Ταμείων σε Ανώνυμες Εταιρείες", σελ.
2. Κατάθεση εκθέσεων Διαρκών Επιτροπών
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις για τη χορήγηση ή μη άδειας δίωξης των Βουλευτών Λ. Κανέλλη, Θ. Σκρέκα και Ε. Χαϊτίδη, σελ.
β) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "ΕUTELSAT", σελ.
γ) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων 'Εργων: "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις", σελ.
Α. ΟΜΙΛΗΤΕΣ
Α. Επί των επικαίρων ερωτήσεων:
ΑΠΟΣΤΟΛΑΚΗΣ Δ., σελ.
ΒΕΝΙΖΕΛΟΣ Ε., σελ.
ΒΛΑΣΣΟΠΟΥΛΟΣ Ε., σελ.
ΓΡΗΓΟΡΑΚΟΣ Λ., σελ.
ΘΑΝΟΣ Δ., σελ.
ΤΖΕΚΗΣ Α., σελ.
ΤΣΙΠΛΑΚΗΣ Κ., σελ.
ΧΑΤΖΗΜΙΧΑΛΗΣ Φ., σελ.
ΧΟΥΡΜΟΥΖΙΑΔΗΣ Γ., σελ.
Β. Επί του σχεδίου νόμου του Υπουργείου Εμπορικής Ναυτιλίας:
ΑΝΘΟΠΟΥΛΟΣ Ι., σελ.
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΒΑΡΙΝΟΣ Α., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ
ΛΑΦΑΖΑΝΗΣ Π., σελ.
ΜΑΓΚΡΙΩΤΗΣ Ι., σελ.
ΜΗΤΣΟΤΑΚΗΣ Κ., σελ.
ΜΠΕΖΑΣ Α., σελ.
ΠΑΠΑΘΑΝΑΣΙΟΥ Ι., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΣΚΟΠΕΛΙΤΗΣ Σ., σελ.
ΣΠΥΡΟΥ Σ., σελ.
ΣΦΥΡΙΟΥ Κ., σελ.
ΦΛΩΡΟΣ Ν., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡƒΒ'
Πέμπτη 14 Ιουνίου 2001

Αθήνα, σήμερα στις 14 Ιουνίου 2001, ημέρα Πέμπτη και ώρα 10.43 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.6.2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Ρ Α' συνεδριάσεώς του, της 13ης Ιουνίου 2001 σε ό,τι αφορά την ψήφιση στο σύνολο των σχεδίων νόμων: 
1. "Κύρωση του Προσθέτου Πρωτοκόλλου για τα προνόμια και τις ασυλίες του Οργανισμού Οικονομικής Συνεργασίας του Ευξείνου Πόντου" και 
2. "Κύρωση του μνημονίου Ελληνο-Τσεχικής συνεργασίας για την οικονομική ανασυγκρότηση και ανάπτυξη της περιοχής της Νοτιοανατολικής Ευρώπης.")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Αστερ. Τζιουρτζιούμης ζητεί την επίλυση ασφαλιστικού του προβλήματος.
2) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Δήμος Πολυγύρου Χαλκιδικής ζητεί τους τόκους που δικαιούται από το κληροδότημα Τριανταφυλλιάς Παυλίδου - Κριεζή.
3) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ζητεί την αποκατάσταση των ατελειών κατασκευής στις κατοικίες του Οργανισμού Εργατικής Κατοικίας στο χωριό Ζωγράφου Χαλκιδικής.
4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Ελληνικών Συλλόγων Ουκρανίας ζητεί την εφαρμογή του Νόμου 2790/2000 για τους ΄Ελληνες της Ουκρανίας.
5) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Πρωτοβουλία Ελλήνων του εξωτερικού με στρατολογικές εκκρεμότητες "ΑΚΡΙΤΕΣ" ζητεί την ενοποίηση της νομοθεσίας περί μεταναστών και μονίμων κατοίκων του εξωτερικού.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Νομάρχης Χίου ζητεί την κατασκευή τριών υδατοαποταμιευτικών έργων στη νήσο Χίο.
7) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Νομάρχης Χίου υποβάλλει προτάσεις του για την οργάνωση των δημοσίων συγκοινωνιών που εκτελούνται με λεωφορεία στο Νομό Χίου.
8) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία οι αποκλεισμένοι από την ΚΑΒΑΛΑ ΟΙΛ ζητούν τον επαναδιορισμό τους.
9) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ομοσπονδία Εστιατορικών και Συναφών Επαγγελμάτων ζητεί οι επιχειρήσεις εστίασης να φορολογούνται βάσει των βιβλίων τους.
10) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία η Ομοσπονδία Ενοικιαζομένων Δωματίων Δαμ/των Νομού Δωδεκανήσου ζητεί την έκδοση ερμηνευτικής εγκυκλίου σχετικά με το νόμο "Σύνδεση έρευνας και τεχνολογίας με την παραγωγή κ.α. διατάξεις".
11) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Δήμος Σαμοθράκης ζητεί την παραμονή στη Σαμοθράκη των υπαλλήλων της ΔΕΗ του τοπικού σταθμού παραγωγής που καταργήθηκε λόγω της υποβρύχιας καλωδιακής διασύνδεσης του νησιού.
12) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Σύλλογος Μηχανικών Νομού Χαλκιδικής επισημαίνει τα προβλήματα λειτουργίας του υποκαταστήματος ΙΚΑ Πολυγύρου Χαλκιδικής και ζητεί άμεση επίλυση.
13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύνδεσμος Βελανιδιωτών Λακωνίας "Η Μυρτιδιώτισσα" ζητεί την επίλυση του προβλήματος υδροδότησης των Βελανιδιών Λακωνίας και την ένταξη του έργου του Αλιευτικού Καταφυγίου Βελανιδιών στο Γ' ΚΠΣ.
14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο η Ομοσπονδία Παμμακεδονικών Ενώσεων Αυστραλίας ζητεί να μην επιτραπεί στα Σκόπια να φέρει το όνομα Μακεδονία.
15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα καλλιέργειας του βάμβακα.
16) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε δημοσίευμα εφημερίδας στο οποίο ζητείται η άμεση λήψη μέτρων για την εξόντωση των ποντικιών στην περιοχή των Καστανεών ΄Εβρου.
17) Ο Βουλευτής Αχαΐας κ. ΘΕΟΦΙΛΟΣ ΒΑΣΙΛΕΙΟΥ κατέθεσε αναφορά με την οποία ο Πανελλήνιος Σύλλογος Διδακτικού Προσωπικού των ΚΕΝΕ του Οργανισμού Εργατικής Εστίας ζητεί τη συνέχιση της λειτουργίας όλων των ΚΕΝΕ του ΟΕΕ.
18) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Καταστημ. Κρεοπωλών ζητεί να μην ισχύσει το μέτρο τήρησης βιβλίων αφίξεων και αναχωρήσεων κρέατος για τους κρεοπώλες που πωλούν λιανικά.
19) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Υπαλλήλων Πυροσβεστικού Σώματος ζητεί την αναδιοργάνωση του Πυροσβεστικού Σώματος.
20) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Συντονιστικό ΄Οργανο Υπαλλήλων υποχρεωτικά μεταταγμένων στη Ν.Α. Ηρακλείου ζητεί την επίλυση προβλημάτων που προκύπτουν από τις υποχρεωτικές μετατάξεις.
21) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί τη μείωση των ημερών εργασίας για τα μέλη του ως όριο για να δικαιούνται τις παροχές του ΟΕΕ.
22) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων "Η ΕΝΟΤΗΤΑ" ζητεί την επιδότηση της μεταφοράς των αγροτικών κρητικών προϊόντων.
23) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Ενώσεις Αστυνομικών Υπαλλήλων Περιφέρειας Στερεάς Ελλάδας, Εύβοιας, Βοιωτίας, Φθιώτιδας, Φωκίδας, Ευρυτανίας ζητούν την απεμπλοκή των αστυνομικών από τα ξένα προς την αποστολή τους έργα κ.λπ.
24) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί τη διάνοιξη του δρόμου Λιχάδας - Αιδηψού.
25) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η κυρία Βασιλική Αγιασοφίτη ζητεί το διορισμό των άνεργων παιδιών της στον ευρύτερο δημόσιο τομέα.
26) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Προστασίας Περιβάλλοντος Ληλαντίου Πεδίου υποβάλλει προτάσεις του για τη διάσωση και διατήρηση της φυσιογνωμίας του Ληλαντίου Πεδίου ως αγροτικής περιοχής εξαιρέτου φυσικού κάλλους.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας στο οποίο ζητείται η επίλυση του στεγαστικού προβλήματος για τα Σχολεία του Νομού Σερρών.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πρωτοβουλία Ελλήνων του εξωτερικού με στρατολογικές εκκρεμότητες "ΑΚΡΙΤΕΣ" ζητεί την ενοποίηση της νομοθεσίας περί μεταναστών και μονίμων κατοίκων του εξωτερικού.
29) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύλλογος Διδακτικού Προσωπικού των ΚΕΝΕ του ΟΕΕ ζητεί τη συνέχιση της λειτουργίας όλων των ΚΕΝΕ του ΟΕΕ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 3590/2-11-2000 ερώτηση/ΑΚΕ 418 δόθηκε με το υπ' αριθμ. 240/23-11-2000 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της με αριθμό 3590/418/2-11-00 ερώτησης και αίτησης κατάθεσης εγγράφων που κατέθεσαν στη Βουλή των Ελλήνων οι Βουλευτές κύριοι Α. Παπαληγούρας, Μ. Κεφαλογιάννης, Στ. Καλογιάννης σχετικά με τις δραστηριότητες του ΟΤΕ και των θυγατρικών του εταιριών στο εξωτερικό σας πληροφορούμε ότι αρμόδιο να απαντήσει είναι το Υπουργείο Μεταφορών και Επικοινωνιών. Όσον αφορά το υπό στοιχείο 5 ερώτημα διαβιβάσαμε την ερώτηση στον αρμόδιο Εισαγγελέα προκειμένου να μας πληροφορήσει σχετικά με την πορεία της δικαστικής διαδικασίας και θα σας ενημερώσουμε.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
2. Στην με αριθμό 3605/2-11-2000 ερώτηση δόθηκε με το υπ' αριθμ. 1206/23-11-2000 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3605/2-11-2000 την οποία κατέθεσε ο Βουλευτής κ. Σωτ. Κούβελας και η οποία αναφέρεται στη Σχολική Στέγη της Κοινότητας Πεύκων Ν. Θεσσαλονίκης, σας γνωρίζουμε τα ακόλουθα:
Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις το ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Το ΥΠ.Ε.Π.Θ. επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε., συνολικά, για οικόπεδα, κατασκευές και τους Ο.Τ.Α. για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Επίσης, οι Νομαρχιακές Αυτοδιοικήσεις επιχορηγούνται για σχολικά κτίρια και από τα Π.Ε.Π.
Η Νομαρχιακή Αυτοδιοίκηση Θεσ/νίκης στην τριετία 1998-2000 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
1998
Για οικόπεδα- κατασκευές 4.000.000.000 δρχ. 
Για επισκευές 532.000.000 δρχ.
1999
Για οικόπεδα- κατασκευές 6.200.000.000 δρχ.
Για επισκευές 700.000.000 δρχ.
2000
Για οικόπεδα- κατασκευές 3.000.000.000 δρχ.
Για επισκευές 480.000.000 δρχ.
Το ΥΠΕΠΘ στο πλαίσιο της προσπάθειας να υποβοηθήσει την Ν.Α. Θεσ/νίκης στον ορθολογικό προγραμματισμό των έργων σχολικής στέγης του Νομού συγκρότησε ομάδα εργασίας αποτελούμενη από εκπροσώπους του ΟΣΚ Α.Ε. και του ΥΠΕΠΘ. (Δ/νση προγραμμάτων Β' Επιχειρησιακών Ερευνών). Η εν λόγω ομάδα μετέβη επί τόπου και εξέτασε διεξοδικά το όλο θέμα σε συνεργασία με την Υπηρεσία Προγραμματισμού της Ν.Α. Θεσ/νίκης, τους Δημάρχους και τους Προϊσταμένους των Δ/νσεων Α/θμιας και Δ/θμιας Εκπ/σης.
Σκοπός της συνεργασίας αυτής ήταν:
1) Να αντιμετωπισθούν τα προβλήματα στέγασης, μεσοπρόθεσμα.
2) Να μελετηθεί λεπτομερώς η κατάσταση, να γίνει ένας σαφής προγραμματισμός οριστικής επίλυσης του προβλήματος σε προοπτική 6ετίας ώστε όλα τα σχολεία να λειτουργήσουν σε πρωινή βάρδια και τέλος να υπολογισθούν τα απαιτούμενα κονδύλια που θα χρειασθούν να διατεθούν για τον σκοπό αυτό.
Το κόστος του παραπάνω ειδικού προγράμματος υπολογίζεται ότι ανέρχεται στο ποσό των 60.000.000.000 δρχ.
Σε συνεργασία με την περιφέρεια Κεντρικής Μακεδονίας έχει αποφασισθεί ότι από τις χρηματοδοτήσεις που θα γίνουν από το Γ' Κοινοτικό Πλαίσιο Στήριξης να διατεθούν 18.000.000.000 δρχ. στα επόμενα χρόνια.
Το υπόλοιπο ποσόν χρηματοδότησης θα διατεθεί από τους εθνικούς πόρους και από τα τομεακά προγράμματα του ΥΠ.Ε.Π.Θ.
Επίσης, όπως ανακοίνωσα προσωπικά κατά την παρουσίαση του ειδικού αυτού προγράμματος στη Θεσσαλονίκη, η Ν.Α. Θεσσαλονίκης επιχορηγείται εφέτος επιπρόσθετα με 1.000.000.000 δρχ. για την αντιμετώπιση του θέματος της σχολικής στέγης.
Με βάση την εκπόνηση του προαναφερόμενου ειδικού προγράμματος το ΥΠ.Ε.Π.Θ. θα είναι σε θέση στην επόμενη πενταετία να προχωρήσει πολύ συγκεκριμένα στην εφαρμογή ενός πλήρους προγράμματος εκσυγχρονισμού και απόκτησης σύγχρονης σχολικής στέγης.
Σχετικά με την ίδρυση και λειτουργία του Γυμνασίου Πεύκων σας γνωρίζουμε ότι με την αριθμ. Δ4/584/26-8-1997 κοινή απόφαση των Υφυπουργών Παιδείας και Οικονομικών το Γυμνάσιο Πεύκων.
Όπως μας πληροφόρησε ο Προϊστάμενος της Β' Δ/νσης Δευτ/θμιας Εκπ/σης Ν. Θεσ/νίκης, το Γυμνάσιο Πεύκων άρχισε να λειτουργεί από το σχολικό έτος 2000-2001 επειδή μέχρι τότε δεν συμπλήρωνε ικανό αριθμό μαθητών.
Συγκεκριμένα λειτουργούν οι Α' και Β' τάξεις και από το επόμενο έτος 2001-2002 θα λειτουργήσει και η Γ' τάξη.
Το Γυμνάσιο Πεύκων προσωρινά συστεγάζεται με το Δημοτικό Σχολείο της Κοινότητας (και ως εκ τούτου λειτουργεί σε απογευματινό κύκλο) και ήδη μετασκευάζεται κτίριο ώστε να μεταφερθεί εκεί περίπου τον Ιανουάριο του 2001 με μόνιμη πρωινή λειτουργία.
Όσον αφορά στο Ενιαίο Λύκειο Πεύκων αναμένεται σχετική πρόταση ίδρυσής του για το σχολικό έτος 2002-2003. Το εν λόγω Λύκειο θα συστεγαστεί με το Γυμνάσιο σε κτίριο η ανέγερσή του οποίου θα ξεκινήσει τον Φεβρουάριο του 2001.
Τέλος σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Θεσσαλονίκης, ύστερα από Τεχνικό Έλεγχο που διενήργησε η Τεχνική Υπηρεσία στο κτίριο όπου στεγάζεται το 5ο Λύκειο παρ' όλο ότι δε διεπιστώθη άμεση στατική επικινδυνότητα - πέρα από βλάβες εσωτερικών και εξωτερικών επιχρισμάτων, οι οποίες και αποκαταστάθηκαν, απεφασίσθη σε συνεργασία με την Α' Δ/νση Β/θμιας Εκπ/σης η μεταστέγαση των μαθητών του 5ου Λυκείου σε παρακείμενο λυόμενο κτίριο.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
3. Στην με αριθμό 3609/2-11-00 ερώτηση ΑΚΕ 421 δόθηκε με το υπ' αριθμ. 1096/24-11-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης/ΑΚΕ με αριθμό 3609/421/2-11-2000 που κατέθεσε στη Βουλή ο Βουλευτής κ. Στ. Μάνος σχετικά με το σύνολο των κάθε είδους υποχρεώσεων της Ολυμπιακής Αεροπορίας, σύμφωνα με το αριθμ. 1778/20-11-2000 της Ολυμπιακής Αεροπορίας σας πληροφορούμε τα παρακάτω:
1. Αυτήν τη στιγμή, οι υποχρεώσεις της Ολυμπιακής Αεροπορίας προς τρίτους, ανέρχονται στο ύψος των 203 δις δρχ. που αφορούν στο ανοιχτό lease αγοράς και ενοικίασης 23 αεροσκαφών.
2. Το ανεξόφλητο υπόλοιπο των δανείων που συνήψε η ΟΑ από τις Τράπεζες Sanwa Bank και Atlantic Bank New York για κεφάλαιο κίνησης, ανήρχετο στις 30/09/00 στο ποσό των USS 6 εκατ. και USS 10 εκατ. αντίστοιχα.
Σήμερα, 20/11/00, από μεν το δάνειο με την Sanwa Bank έχει ήδη αποπληρωθεί ποσό 1.600.000.000 δρχ., το δε υπόλοιπο 2.400.000.000 δρχ. θα αποπληρωθεί μέχρι 6 Δεκεμβρίου τρέχοντος έτους. Από δε το δάνειο της Atlantik Bank,, έχουν ήδη ολοκληρωθεί οι σχετικές διαδικασίες μεταβίβασης του ακινήτου στο Ελληνικό Δημόσιο και είναι θέμα ημερών η ρύθμιση αυτού του δανείου.
3. Οι διαφορές απόδοσης Τ.Ε.Α.Α. περιόδου 1994- 1998, για την ύπαρξη των οποίων η Ο.Α. ενημερώθηκε επισήμως τον Μάρτιο του 2000, ανέρχονται στο ποσό των 2,2 δις δρχ., ενώ οι προσαυξήσεις μέχρι σήμερα, σε 4,7 δις δρχ. Σημειώνεται ότι η Ο.Α. από τον Οκτώβριο 1994, καταβάλλει ανελλιπώς κάθε μήνα το οφειλόμενο Τ.Ε.Α.Α. και μέχρι 30/06/00 έχει καταβάλλει ποσό 88,5 δις δρχ.
Το θέμα των διαφορών απόδοσης Τ.Ε.Α.Α. απαιτεί θεσμική ρύθμιση διότι παρατηρούνται διαφορές ποσών σε επίσημα έγγραφα του Ελληνικού Δημοσίου, όπως το Γενικό Δηλωτικό ΥΠΑ, το οποίο τη στιγμή που κατατίθεται στο αεροδρόμιο υπογράφεται από τον αρμόδιο υπάλληλο του αεροδρομίου.
Επίσης, συνδεόμενο με αυτό το πρόβλημα, είναι και το εξής:
Ο μεγάλος χρόνος που απαιτείται στην ΥΠΑ να ελέγξει τις μηνιαίες καταστάσεις σπατοσήμου. Με αποτέλεσμα, να αυξάνουν υπέρμετρα και μονομερώς οι όποιες προσαυξήσεις, χωρίς δικαίωμα ένστασης από πλευράς αεροπορικών εταιριών και διακανονισμού.
Επίσης καταθέτουμε το αιτηθέν σχετικό έγγραφο με αριθμ. 1287/29-9-2000 του Δ/ντος Συμβούλου της Ολυμπιακής Αεροπορίας.
Ο Υπουργός
ΧΡΙΣΤΟΣ ΒΕΡΕΛΗΣ"
Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 3614/3-11-00 ερώτηση δόθηκε με το υπ' αριθμ. 243/23-11-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμόν 3614/3-11-00 ερώτησης που κατέθεσε στη Βουλή των Ελλήνων ο Βουλευτής κ. Καλλιώρας, σας γνωρίζουμε τα εξής:
Η νέα νομοθετική ρύθμιση ως προς την ποινική ευθύνη των εργολάβων -κατασκευαστών κτιρίων δεν μπορεί, σύμφωνα με το άρθρο 7 του Συντάγματος, να έχει αναδρομική ισχύ και να αφορά πράξεις που είχαν τελεστεί πριν από την δημοσίευσή της, Επομένως, ο καταλογισμός ευθυνών σχετικά με την κατάρρευση των κτιρίων κατά το σεισμό της 7/9/00 θα γίνει σύμφωνα με την νομοθεσία που ίσχυε ήδη κατά το χρόνο αυτό.
Σε ό,τι αφορά την ταχύτητα απονομής της Δικαιοσύνης στις εν λόγω υποθέσεις, οι σχετικές δίκες θα διεξαχθούν κατά προτεραιότητα, σύμφωνα με το άρθρο 6 του νόμου 2854/00, που ψηφίστηκε με πρωτοβουλία του Υπουργείου Δικαιοσύνης και που θα αρχίσει να εφαρμόζεται 2 μήνες μετά τη δημοσίευσή του στην Εφημερίδα της Κυβερνήσεως (δηλ. από 7 Ιανουαρίου 2001).
Ο Υπουργός
ΜΙΧ. Π. ΣΤΑΘΟΠΟΥΛΟΣ"
5. Στην με αριθμό 3617/3-11-00 ερώτηση ΑΚΕ 424 δόθηκε με το υπ' αριθμ. 17183/24-11-00 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της 3617/424/3.11.00 Ερώτησης και Αίτησης Κατάθεσης Εγγράφων που κατατέθηκε στη Βουλή των Ελλήνων από τον Βουλευτή κ. Δ. Κωστόπουλο, σας διαβιβάζουμε, συνημμένα το υπ' αριθμ. ΓΓΔ/3206/22.11.00 έγγραφο της ΔΕΗ, το οποίο καλύπτει το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στις με αριθμό 3622/3-11-00, 3709/7-11-00 ερωτήσεις δόθηκε με το υπ' αριθμό 1209/23-11-00 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 3622/3-11-00 και 3709/7-11-00 τις οποίες κατέθεσε ο Βουλευτής κ. Γιωργ. Ψαχαρόπουλος, και αφορά μαθητικές διαρροές από τη δημόσια εκπαίδευση, σας γνωρίζουμε τα ακόλουθα:
Το ΥΠΕΠΘ με το Ν.1566/85, άρθρο 2, παράγρ. 3 έχει θεσπίσει ως υποχρεωτική τη φοίτηση στο Δημοτικό Σχολείο και στο Γυμνάσιο, εφόσον ο μαθητής δεν έχει υπερβεί το 16ο έτος της ηλικίας του. Επιπλέον όποιος έχει την επιμέλεια του προσώπου του ανήλικου και παραλείπει την εγγραφή ή την εποπτεία του ως προς τη φοίτηση τιμωρείται σύμφωνα με το άρθρο 458 του Ποινικού Κώδικα.
Το ΥΠΕΠΘ με πνεύμα κοινωνικής ευαισθησίας και με στόχο να συμμετέχουν όλοι οι μαθητές στη δημόσια δωρεάν παρεχόμενη εκπαίδευση, θέσπισε με τον ίδιο Νόμο (άρθρο 5, παράγρ. 8 και άρθρο 6, παράγρ. 4) τα Εσπερινά Γυμνάσια και Λύκεια, στα οποία γίνονται δεκτοί εργαζόμενοι μαθητές.
Από στοιχεία απογραφικής έρευνας, η οποία διεξήχθη το 1994 από ερευνητική ομάδα του Παιδαγωγικού Ινστιτούτου (Π.Ι.), η μαθητική διαρροή για τους μαθητές που γράφτηκαν στην Α' Γυμνασίου τα σχολικά έτη 1987/88, 1989/90 και 1991/92 ήταν 12,60%, 11,55% και 9,60% αντίστοιχα, ενώ η μαθητική διαρροή στο σύνολο της υποχρεωτικής εκπαίδευσης (Δημοτικό - Γυμνάσιο) εκτιμήθηκε για το σχολικό έτος 1991 -92 γύρω στο 12%. Τα ποσοστά αυτά κρίνονται ευνοϊκά σε σχέση με τη μέση μαθητική διαρροή στις χώρες της Ευρωπαϊκής Ένωσης. Πρέπει όμως να τονιστεί ότι τόσο τα στοιχεία της ΕΕ όσο και η η σύγκρισή τους με τα αντίστοιχα της χώρας μας έχουν ενδεικτικό μόνο χαρακτήρα. Κι αυτό διότι δεν υπάρχει ομοιομορφία ανάμεσα στις χώρες ως προς τη διάρθρωση των εκπαιδευτικών συστημάτων (εύρος υποχρεωτικής εκπαίδευσης), ως προς τη σημασία που κάθε κοινωνία αποδίδει στις βαθμίδες εκπαίδευσης και ως προς τον τρόπο υπολογισμού των μαθητών που εγκαταλείπουν την υποχρεωτική εκπαίδευση.
Με τη δημοσίευση της προαναφερόμενης μελέτης επισημάνθηκε η μεγάλη ανάγκη να εφοδιαστούν οι νέοι που εγκαταλείπουν πρόωρα την υποχρεωτική εκπαίδευση με τα απαραίτητα ουσιαστικά προσόντα για την επιτυχή εγκατάστασή τους στην αγορά εργασίας, μέσα από προγράμματα άτυπης επαγγελματικής εκπαίδευσης και κατάρτισης. Στην πρόσκληση αυτή ανταποκρίθηκαν με ανάλογα πιλοτικά προγράμματα που χρηματοδοτήθηκαν από το Ευρωπαϊκό Κοινοτικό Ταμείο ο ΟΑΕΔ με το ΙΕΚΕΠ στο ΚΕΤΕΚ Αεξανδρούπολης και η Εργατική Εστία με το Κέντρο Νεότητας Ελευσίνας. Η προσπάθεια αυτή στοχεύει στον εφοδιασμό των νέων όχι μόνο με ουσιαστικά αλλά και με τυπικά προσόντα (πτυχίο ισότιμο του απολυτηρίου Γυμνασίου) αποτελεί το "Σχολείο Δεύτερης Ευκαιρίας" (διάρκειας 18 μηνών) που οργανώνεται από το ΙΔΕΚΕ και λειτουργεί φέτος για πρώτη φορά στο Δήμο Περιστερίου.
Επίσης σας πληροφορούμε ότι φέτος διεξάγεται στο Π.Ι. νέα απογραφική έρευνα, για τη μέτρηση της μαθητικής διαρροής των μαθητών που γράφτηκαν στο Γυμνάσιο το σχολικό έτος 1997/98. Από επεξεργασία των στοιχείων που συγκεντρώθηκαν μέχρι στιγμής και που αφορούν το 20% του απογραφόμενου πληθυσμού, η μαθητική διαρροή στο Γυμνάσιο εμφανίζεται να είναι περίπου 6%. το μέγεθος αυτό του δείγματος (20%) μας επιτρέπει με σχετική βεβαιότητα να συμπεράνουμε ότι η τελική εκτίμηση της μαθητικής διαρροής θα κυμανθεί στο παραπάνω επίπεδο, γεγονός που υποδεικνύει ότι τα τελευταία χρόνια η μαθητική διαρροή στο Γυμνάσιο παρουσιάζει συνεχή μείωση.
Σας διαβιβάζουμε επίσης:
α) Πίνακα του ποσοστού των νέων που έχουν ολοκληρώσει το Ανώτερο Δευτεροβάθμιο επίπεδο της Εκπαίδευσης το 1995 (από την μελέτη: οι αριθμοί κλειδιά της εκπαίδευσης στην Ευρωπαϊκή Ένωση-έκδοση 1997).
β) Πίνακα του ποσοστού των νέων Που έχουν ολοκληρώσει το Ανώτερο Δευτεροβάθμιο επίπεδο της Εκπαίδευσης το 1997 (από την μελέτη: οι αριθμοί κλειδιά της εκπαίδευσης στην Ευρωπαϊκή Ένωση-έκδοση 1999).
γ) το ποσοστό συμμετοχής αγοριών και κοριτσιών μετά το τέλος της Υποχρεωτικής Εκπαίδευσης για τα έτη 1996197 (από τη μελέτη Key Data on education in Europe έκδοση 1999).
Συμπληρωματικά σας γνωρίζουμε τα ακόλουθα:
Στο πλαίσιο της μεταγυμνασιακής εκπ/σης και σε ό,τι αφορά τα ΤΕΕ στόχος μας είναι η σταθερή αναβάθμιση της Τεχνικής Επαγγελματικής Εκπαίδευσης, προσεγγίζοντας σύγχρονους γνωστικούς τομείς, καλλιεργώντας τόσο τη γενική παιδεία, όσο και την επαγγελματική δεξιότητα.
Το ΥΠΕΠΘ καταβάλλει μια επίπονη προσττάθεια να αναπτύξει, να εκσυγχρονίσει και να βελτιώσει την Τεχνική Επαγγελματική Εκπαίδευση έτσι, ώστε οι απόφοιτοί της και αυριανοί επαγγελματίες να βρίσκονται σε επίπεδο εφάμιλλο με εκείνο των προηγμένων χωρών.
Επιπλέον, διαρκής μας προσπάθεια είναι η αδιάλειπτη στήριξη και ανάπτυξη των ΤΕΕ με παρεμβάσεις συνεχείς και ουσιαστικές, στην υποδομή, τον εξοπλισμό, τα εργαστήρια, το προσωπικό, προκειμένου η Τεχνική Επαγγελματική εκπαίδευση που παρέχεται να βρίσκεται πάντοτε σε αντιστοιχία με τη δυναμική των εποχών και να συμβάλλει στην ανάπτυξη της χώρας.
Α. Ο Οργανισμός Επαγγελματικής Εκπαίδευσης και Κατάρτισης (Ο.Ε.Ε.Κ.) είναι ο φορέας που σχεδιάζει, οργανώνει, κατευθύνει και υποστηρίζει το Εθνικό Σύστημα Επαγγελματικής Εκπαίδευσης και Κατάρτισης (Ε.Σ.Ε.Ε.Κ.) στην Ελλάδα. Έχει διοικητική και οικονομική αυτοτέλεια, εποπτεύεται από το ΥΠΕΠΘ και, μεταξύ άλλων, οργανώνει, ελέγχει ή εποπτεύει τα Ινστιτούτα Επαγγελματικής Κατάρτισης (Ι.Ε.Κ.). Ο Ο.Ε.Ε.Κ. δραστηριοποιείται στο επίπεδο της Αρχικής Επαγγελματικής Κατάρτισης, με στόχους.
Ι. Την παροχή στους νέους, μέσω των Ι.Ε.Κ. μεταδευτεροβάθμιας επαγγελματικής κατάρτισης, σύγχρονων επαγγελματικών κατάρτισης σύγχρονων επαγγελματικών γνώσεων και δεξιοτήτων, ώστε να μπορούν να διεκδικήσουν, με αξιώσεις, θέσεις στην παραγωγική διαδικασία.
ΙΙ. Την αύξηση της ανταγωνιστικότητας της ελληνικής οικονομίας.
ΙΙΙ. Τη μείωση της ανεργίας των νέων.
Β. Ο Ο.Ε.Ε.Κ. ανταποκρινόμενος στις ανάγκες που προκύπτουν τόσο από τις τεχνολογικές εξελίξεις όσο και από τις επιπτώσεις αυτών σε παραγωγικό, οικονομικό και κοινωνικό επίπεδο.
Ι. Αναβαθμίζει την Αρχή Επαγγελματική Κατάρτιση.
ΙΙ. Εισάγει σύγχρονες ειδικότητες που θα εφαρμοστούν από το 2001.
ΙΙΙ. Αναμορφώνει τα Προγράμματα Σπουδών με τη δημιουργία Οδηγών Κατάρτισης, που αποτελούν ολοκληρωμένα Προγράμματα Σπουδών και Τεχνικά Εγχειρίδια, το συνοδευτικό δηλαδή εκπαιδευτικό υλικό.
ΙV. Καθορίζει τα επαγγελματικά δικαιώματα, με τη σύσταση Διεύθυνσης Επαγγελματικών Δικαιωμάτων και την προώθηση προεδρικών διαταγμάτων.
V. Επιμορφώνει τους εκπαιδευτές των Ι.Ε.Κ. και το διοικητικό προσωπικό.
VI. Υλοποιεί το πρόγραμμα υποδομών της Αρχής Επαγγελματικής Κατάρτισης, με τη δημιουργία σύγχρονου εργαστηριακού εξοπλισμού.
Επίσης με βάση το ισχύον κανονιστικό πλαίσιο, οι απόφοιτοι των Τ.Ε.Ε. Β΄ κύκλου συγκεκριμένων ειδικοτήτων έχουν το δικαίωμα εγγραφής και παρακολούθησης στο Γ΄ εξάμηνο σπουδών των αντίστοιχων ειδικοτήτων που λειτουργούν στα Ι.Ε.Κ. Η χάραξη κοινής πολιτικής Τ.Ε.Ε. και Ι.Ε.Κ. που αφορά στο σχεδιασμό και τον προγραμματισμό της επαγγελματικής εκπαίδευσης και κατάρτισης αποτελεί πάγια θέση του ΟΕΚ και άμεση προτεραιότητά του για την υλοποίηση των στόχων του.
Τέλος επισυνάπτουμε πίνακα ο οποίος αφορά στον αριθμό εισαγωγής υποψηφίων στο Ανοικτό Πανεπιστήμιο.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 3625/3-11-00 ερώτηση δόθηκε με το υπ' αριθμ. 4589/23-11-00 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 3625/3-11-2000 που κατατέθηκε στη Βουλή από το βουλευτή κ. Λ. Παπανικολάου σχετικά με προετοιμασία αθλητών σε αθλητικές εγκαταστάσεις στην περιοχή της Καλαμάτας, σας γνωρίζουμε τα εξής:
Οι ανάγκες προετοιμασίας των αθλητών, εν όψει των Ολυμπιακών, αλλά και μετέπειτα διεθνών αγώνων, δημιουργούν μία ζήτηση στο χώρο του τουρισμού με ειδικά ενδιαφέροντα, η ικανοποίηση των οποίων απαιτεί τη δημιουργία της κατάλληλης υποδομής. Ο ΕΟΤ είχε προβλέψει την εκδήλωση της συγκεκριμένης ζήτησης γι' αυτό και συμπεριελήφθησαν στον αναπτυξιακό νόμο 2601/98 κίνητρα ενίσχυσης κέντρων αθλητικού-προπονητικού τουρισμού, ως τουριστικών επενδύσεων. Οι προδιαγραφές αυτών των εγκαταστάσεων ολοκληρώνονται στο τέλος του έτους και από τις αρχές του 2001 θα είναι δυνατή η έγκρισή τους από τον ΕΟΤ και η υπαγωγή τους στις διατάξεις του αναπτυξιακού νόμου. Κατά συνέπεια ως τουριστικές επενδύσεις τα αθλητικά αυτά κέντρα θα τύχουν και της ανάλογης προβολής τόσο στην κεντρική καμπάνια του ΕΟΤ όσο και στα διαφημιστικά των τοπικών δημόσιων και ιδιωτικών φορέων του Τουρισμού.
Τέλος σας γνωρίζουμε ότι η εταιρεία CRECOTEL δεν έχει ενημερώσει μέχρι σήμερα τις αρμόδιες Δ/νσεις ΕΟΤ Διαφήμισης και Δημοσίων Σχέσεων για την πρωτοβουλία δημιουργίας "πακέτου προετοιμασίας αθλητών" στην Ελλάδα και συγκεκριμένα στην Καλαμάτα, ούτε έχει ζητήσει από τις ίδιες υπηρεσίες να προβούν σε ενέργειες προβολής αυτής της πρωτοβουλίας.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
8. Στην με αριθμό 3625/3.11.00 ερώτηση δόθηκε με το υπ' αριθμ.1519/23.11.00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 3625/3.11.2000 ερώτησης του Βουλευτή Λ. Παπανικολάου και στο μέρος που μας αφορά, σας γνωρίζουμε ότι σας έχουμε απαντήσει με το υπ' αριθ. 1520/23.11.2000 έγγραφό μας.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
9. Στην με αριθμό 3638/3.11.00 ερώτηση δόθηκε με το υπ' αριθμ. 1210/23.11.00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3638/3.11.2000 την οποία κατέθεσε ο Βουλευτής κ. Γ. Καλός, και η οποία αναφέρεται στο Ειδικό Σχολείο Σπετσών, σας γνωρίζουμε τα ακόλουθα:
Σύμφωνα με την παράγραφο 18 του άρθρου 1 του ν.2817/2000, η ίδρυση των σχολείων Ειδικής Αγωγής της παραγράφου 13 και των Τμημάτων ένταξης του εδαφίου Β΄ της παραγράφου 11 του άρθρου 1 του ίδιου νόμου γίνεται με απόφαση το Υπουργού Εθνικής Παιδείας και Θρησκευμάτων, που εκδίδεται ύστερα από εισήγηση των Οικείων Κ.Δ.Α.Υ. και των οργάνων του άρθρου 49 του ν. 1566/1985.
Επομένως για τη θεσμοθέτηση και λειτουργία ειδικής τάξης (τμήματος ένταξης) στο Δημοτικό Σχολείο Σπετσών, θα πρέπει να υποβληθεί προς τη Διεύθυνση Ειδικής Αγωγής του ΥΠ.Ε.Π.Θ. τεκμηριωμένη εισήγηση από το Νομαρχιακό Συμβούλιο της Νομαρχιακής Αυτοδιοίκησης Πειραιά, και η οποία θα προωθηθεί προς έγκριση.
Εάν η ίδρυση του εν λόγω Τμήματος ένταξης εγκριθεί, τότε αυτό θα στελεχωθεί κατάλληλα και θα λειτουργήσει από το επόμενο σχολικό έτος 2001-2002.
Όπως μας ενημέρωσε η Ν.Α. Πειραιώς για το τρέχον διδακτικό έτος θα λειτουργήσει άτυπα πρόγραμμα συνεκπαίδευσης. Για το σκοπό αυτό έχει διατεθεί ειδικά μετεκπαιδευμένος δάσκαλος.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
10. Στην με αριθμό 3645/6.11.00 ερώτηση δόθηκε με το υπ' αριθμ. 2011/23.11.00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 3645/6.11.00 που κατατέθηκε στη Βουλή από το Βουλευτή κ. Σωτήρη Κούβελα σχετικά με τα προβλήματα που δημιουργούνται από την υποχρέωση προσκόμισης ασφαλιστικής ενημερότητας για τη μεταβίβαση ακινήτων, σας πληροφορούμε τα εξής:
Με τη διάταξη του άρθρου 2 παρ.5 του ν.2556/97 παρέχεται η δυνατότητα επέκτασης το μέτρου της προσκόμισης ασφαλιστικής ενημερότητας προς το ΙΚΑ και σε άλλες κατηγορίες πράξεων και συναλλαγών, με αναλογική εφαρμογή των διατάξεων που ισχύουν για το Δημόσιο, με την έκδοση σχετικής Υπουργικής Απόφασης.
Στα πλαίσια της συγκεκριμένης εξουσιοδότησης και με γνώμονα τη σύγκλιση των περιπτώσεων, προϋποθέσεων και διαδικασιών έκδοσης των αποδεικτικών ασφαλιστικής ενημερότητας εκδόθηκε η αρ. Φ21/116 4.7.2000 Υπουργική απόφαση με την οποία καθιερώθηκε μεταξύ των άλλων περιπτώσεων και η υποχρέωση προσκόμισης αποδεικτικού ασφαλιστικής ενημερότητας από τον μεταβιβάζοντα για τη μεταβίβαση ακινήτων και από τον παρέχοντα τη γονική παροχή ή δωρεά για τις μεταβιβάσεις λόγω γονικής παροχής ή δωρεάς.
Στόχος της διάταξης ήταν η διασφάλιση των συμφερόντων του Ιδρύματος, ιδιαίτερα όμως των συμφερόντων των οικοπεδούχων, δεδομένου ότι οι οικοπεδούχοι μεταβιβάζουν το εργολαβικό αντάλλαγμα με οριστικούς τίτλους στους κατασκευαστές ή σε τρίτα πρόσωπα, χωρίς να ελέγχουν εάν έχουν καταβληθεί οι εισφορές υπέρ ΙΚΑ, τις οποίες βάσει ιδιωτικού συμφωνητικού αναλαμβάνουν να καταβάλλουν οι κατασκευαστές.
Στις περιπτώσεις που οι κατασκευαστές δεν ήταν συνεπείς στις υποχρεώσεις τους οι υπηρεσίες του ΙΚΑ καταλόγιζαν τις εισφορές σε βάρος των αρχικών οικοπεδούχων και προέβαιναν σε κατασχέσεις διαμερισμάτων τους, εφόσον δεν είναι δυνατή η κατάσχεση ακινήτου, το οποίο έχει μεταβιβαστεί σε νέο αγοραστή. Ιδιαίτερα προβλήματα είχαν δημιουργηθεί στην περιοχή Λάρισας, Σερρών κ.λπ.
Από έγγραφα και διαμαρτυρίες φορέων (Συμβολαιογραφικοί Σύλλογοι, Ενώσεις Κατασκευαστών κ.λπ) διαπιστώνονται διάφορα προβλήματα κατά την εφαρμογή της συγκεκριμένης διάταξης. Η αρμόδια υπηρεσία του ΙΚΑ καταγράφει αυτά τα προβλήματα από την εξέταση των οποίων ενδεχομένως να υπάρξει ανάγκη παροχής συμπληρωματικών ή διευκρινιστικών οδηγιών προς τα Υποκ/τα του ΙΚΑ.
Ο Υφυπουργός
ΝΙΚΟΣ ΦΑΡΜΑΚΗΣ"
11. Στην με αριθμό 3647/6.11.00 ερώτηση δόθηκε με το υπ' αριθμ. 991/23.11.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμ. 3647/6.11.2000 που κατέθεσε στη Βουλή ο Βουλευτής κ. Κων/νος Σπηλιόπουλος σχετικά με χορήγηση άδειας κυκλοφορίας βάρους μέχρι 2.500 χιλιόγραμμα, στους μη κατά κύριο επάγγελμα αγρότες, σας πληροφορούμε ότι για το ίδιο θέμα έχουμε απαντήσει στο Σώμα, με το υπ' αριθμ. Β-980/16.11.200 έγγραφό μας, αντίγραφο του οποίου επισυνάπτουμε.
Ο Υπουργός
ΧΡΙΣΤΟΣ ΒΕΡΕΛΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
12. Στην με αριθμό 3677/6-11-00 ερώτηση δόθηκε με το υπ' αριθμ. 747/22-11-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 3677/6-11-00 που κατέθεσε ο Βουλευτής κ. Ι Λαμπρόπουλος, σας πληροφορούμε τα εξής:
Το θέμα της "ειδικής" προκαταβολής που χορηγήθηκε στους ελαιοπαραγωγούς για την ελαιοκομική περίοδο 1998-99 αποτέλεσε αντικείμενο συζήτησης του κ. Υπουργού στη Βουλή στις 25-10-2000 με αφορμή την με αριθμ. 172/19-10-2000 Επίκαιρη Ερώτηση και στα Πρακτικά Συνεδρίασης της ίδιας μέρας περιέχεται και η σχετική απάντηση. Επισυνάπτεται η από 1-11-1999 δανειστική σύμβαση καθώς και οι από 4-4-2000 και 18-10-2000 Πρόσθετες Πράξεις αυτής, που υπογράφηκαν από την ΑΤΕ και το Δημόσιο ( Υπουργεία Οικονομικών και Γεωργίας).
Όσον αφορά την κατά δένδρο απόδοση βάσει των Ομοιογενών Ελαιοκομικών Ζωνών (ΟΕΖ) περιόδων 1998-1999 και 1999-2000, αυτές κατατίθενται συνημμένα.
Ο Υπουργός
Γ. ΑΝΩΜΕΡΙΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
13. Στην με αριθμό 3683/7-11-00 ερώτηση δόθηκε με το υπ' αριθμ. 749/22-11-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 3683/7-11-00 που κατέθεσε ο Βουλευτής κ. Λ. Γρ. Λυμπερακίδης, για τα θέματα της αρμοδιότητάς μας, σας πληροφορούμε τα εξής:
Όπως πληροφορήθηκε το Υπ. Γεωργίας (Δ/νση ΠΣΕΑ) από τη Δ/νση Αγροτικής Ανάπτυξης Έβρου, οι ζημιές που προκλήθηκαν στη γεωργία της νήσου Σαμοθράκης από βροχοπτώσεις - πλημμύρες στις 7 και 8 Οκτωβρίου 2000 δεν ήσαν σοβαρές.
Στον Οργανισμό ΕΛΓΑ μετά τις πλημμύρες που έπληξαν το νησί της Σαμοθράκης στις 7 και 8/10/2000 υποβλήθηκαν δηλώσεις ζημιάς στο ζωικό κεφάλαιο. 
Μετά την επίσκεψη κτηνιάτρου του Οργανισμού στην πληγείσα περιοχή διεπιστώθη η αδυναμία πραγματοποίησης εκτίμησης οπότε σύμφωνα με το άρθρο 15 παρ 4 του Κανονισμού Ασφάλισης του Ζωικού Κεφαλαίου από τον οργανισμό ΕΛΓΑ, η πραγματογνωμοσύνη (εκτίμηση) διενεργείται από Επιτροπή τριών πραγματογνωμόνων (εκτιμητών) που ορίζονται από τον Οργανισμό.
Η ανωτέρω επιτροπή θα προβεί σε εκτίμηση των ζημιών που αναγγέλθηκαν και αφορούν κυρίως σε 40 περίπου αιγοπρόβατα 
Από τον Οργανισμό, μετά την εκτίμηση της ζημιάς και εφόσον οι ζημιές είναι αποζημιώσιμες, θα καταβληθεί κάθε προσπάθεια για την όσο το δυνατό συντομότερη καταβολή των αποζημιώσεων στους δικαιούχους.
Τέλος επισημαίνουμε ότι η αρμόδια Διεύθυνση Δασών Έβρου θα εξετάσει τις λεκάνες απορροής των ρευμάτων που προκάλεσαν τις πλημμύρες και αν απαιτούνται Ορεινά Υδρονομικά. Έργα, θα τα εντάξει στο σχετικό πρόγραμμα για μελέτη και κατασκευή.
Ο Υπουργός
Γ. ΑΝΩΜΕΡΙΤΗΣ"
14. Στην με αριθμό 3688/7-11-00 ερώτηση δόθηκε με το υπ'αριθμ. 367/23-11-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθ. πρωτ. 3688/7-11-2000 εγγράφου σας, με το οποίο μας διαβιβάσθηκε ερώτηση του Βουλευτή κ. ΤΡΥΦΩΝΙΔΗ Γ., σας πληροφορούμε τα ακόλουθα:
1.Σε περιπτώσεις εκδήλωσης περιστατικού ρύπανσης ή ενδεχόμενου κινδύνου διαφυγής πετρελαίου/ επιβλαβών ουσιών στο θαλάσσιο περιβάλλον, από το ΥΕΝ εφαρμόζεται σε Εθνική κλίμακα το Σχέδιο "ΡΥΠΑΝΣΗ", το "ΕΓΧΕΙΡΙΔΙΟ ΚΑΤΑΠΟΛΕΜΗΣΗΣ ΡΥΠΑΝΣΗΣ" και το "Μνημόνιο Ενεργειών Πρόληψης/ Αντιμετώπισης της Ρύπανσης της Θάλασσας και των Ακτών" από τις κεντρικές και περιφερειακές υπηρεσίες του, ενώ καθήκοντα Εθνικού Συντονιστή αναλαμβάνει το Ενιαίο Κέντρο Συντονισμού Έρευνας και Διάσωσης (ΕΚΣΕΔ).
2. Πρόσφατα αναμορφώθηκε το εθνικό σύστημα αντιμετώπισης ρύπανσης της θάλασσας από πετρέλαιο και άλλες επιβλαβείς ουσίες και καταρτίστηκε το νέο Εθνικό Σχέδιο Έκτακτης Ανάγκης (Νational Contingency Plan) βάσει της Δ.Σ OPRC 90 (Ν.2252/94) και των σχετικών οδηγιών του Δ.Ν.Ο (ΙΜΟ), το οποίο μετά την υπογραφή του προωθήθηκε στα συναρμόδια Υπουργεία και φορείς (17-10-2000) για έκφραση απόψεων.
3. Από την αρμόδια Υπηρεσία του ΥΕΝ καταρτίστηκε πρότυπο Τοπικό Σχέδιο Έκτακτης Ανάγκης (LOCAL CONTINGENCY PLAN) για την αντιμετώπιση περιστατικών ρύπανσης της θάλασσας και των ακτών από διαφυγή πετρελαίου στο περιβάλλον και εστάλη στις Λιμενικές Αρχές (30-5-2000) για να αποτελέσει υπόδειγμα προς σύνταξη των Local Contingency Plans προσαρμοσμένων στις τοπικές ιδιαιτερότητες.
Τα σχέδια αυτά ελέγχονται σταδιακά και μετά την τελική έγκρισή τους θα κοινοποιηθούν στους εμπλεκόμενους φορείς διοίκησης λιμένων, παράκτιες εγκαταστάσεις, διυλιστήρια, βιομηχανικές μονάδες, παράκτιους ΟΤΑ, Νομαρχιακές Αυτοδιοικήσεις, Ένοπλες Δυνάμεις και Σώματα Ασφαλείας για διασφάλιση των όρων άρτιας συνεργασίας που προβλέπει ο σχεδιασμός.
4. στη Λιμενική Αρχή Πρέβεζας αλλά και σ' αυτές της ευρύτερης θαλάσσιας περιοχής των Ιονίων, έχει διατεθεί επαρκής εξοπλισμός - υλικά και μέσα για την αντιμετώπιση περιστατικών ρύπανσης της θάλασσας.
5. Για την ευαίσθητη τουριστικά και οικολογικά θαλάσσια περιοχή του Ιονίου Πελάγους και του Αμβρακικού Κόλπου, το ΥΕΝ στο πλαίσιο του Διασυνοριακού Προγράμματος ΙΝΤΕRREG III - αναμένεται από το ΥΠΕΘΟ ο καθορισμός του συνολικού προϋπολογισμού για το μέτρο "ΠΕΡΙΒΑΛΛΟΝ", σε σχέση με τις κοινές δράσεις που μπορούν να αναπτυχθούν μεταξύ Ελλάδος και Ιταλίας στο Ιόνιο - έχει προτείνει την προμήθεια δύο αντιρρυπαντικών σκαφών πολλαπλής χρησιμότητας και στο πλαίσιο του Γ. ΚΠΣ την ίδρυση και τον εξοπλισμό τριών Περιφερειακών Σταθμών Καταπολέμησης Ρύπανσης (ΠΣΚΡ) σε Κέρκυρα, Ζάκυνθο και Πρέβεζα.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
15. Στην με αριθμό 3689/7-11-00 ερώτηση ΑΚΕ 444 δόθηκε με το υπ'αριθμ. 368/23-11-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθμό κατάθεσης 3689/444/7-11-00 εγγράφου σας, με το οποίο μας διαβιβάστηκε ερώτηση και αίτηση κατάθεσης εγγράφων του Βουλευτή κ. Γ. Τρυφωνίδη, και όσον αφορά τα θέματα της αρμοδιότητάς μας, σας γνωρίζουμε τα ακόλουθα:
Με την κοπή και έναρξη βύθισης του Φ/Γ "ΕUROBULKER X" σημαίας Καμπότζης στην περιοχή Λευκαντί Χαλκίδας, άμεση ήταν από το ΥΕΝ η κινητοποίηση για την αντιμετώπιση του προβλήματος ρύπανσης της θάλασσας και των ακτών, και πιο συγκεκριμένα:
- για την έγκαιρη τοποθέτηση πλωτών φραγμάτων γύρω από το βυθιζόμενο πλοίο και περιορισμό θαλάσσιας ρύπανσης
- για τη μεταφορά στο χώρο του συμβάντος από άλλες περιοχές κατάλληλων απορρυπαντικών σκαφών, εξοπλισμού και υλικών απορρύπανσης.
- για την ενεργοποίηση της πλοιοκτήτριας του πλοίου εταιρείας βάση διατάξεων ισχύουσας νομοθεσίας για ανάθεση σε ιδιωτική εταιρεία απορρύπανσης των σχετικών εργασιών
-γ ια την ενημέρωση των Τοπικών Αρχών για διάθεση τυχόν συμπληρωματικών μέσων και προσωπικού, προς αντιμετώπιση του προβλήματος.
2. Ανεξάρτητα από τα ανωτέρω να ληφθούν υπόψη και τα ακόλουθα:
οι μεγάλες ποσότητες μαζούτ, που υπήρχαν στο πλοίο "EUROBULKER X" (680 τόνοι).
- η μη δυνατότητα έγκαιρης σφράγισης των εξαεριστικών των δεξαμενών, λόγω καθυστέρησης βύθισης του πρυμναίου τμήματος (περί τις 24 ώρες) και του πρωραίου τμήματος του πλοίου (πάνω από 48 ώρες) λόγω του επικινδύνου ανάληψης οποιωνδήποτε μέτρων - πρωτοβουλιών από δύτες, δεδομένου ότι η συνεχής μεταβολή της διαγωγής του πλοίου καθιστούσε επισφαλή την εργασία τους.
- η θραύση του κεντρικού αγωγού μεταφοράς καυσίμων από τις πρωραίες δεξαμενές, που ήταν κοντά στο σημείο κοπής του πλοίου και η μη δυνατότητα σφράγισής του λόγω καθυστέρησης βύθισης (48 και πλέον ώρες) του πρωραίου τμήματος και του επικινδύνου ανάληψης μέτρων - πρωτοβουλιών από δύτες, καθόλη την προαναφερθείσα χρονική διάρκεια βύθισης.
- η αντιμετώπιση ανάλογου συμβάντος την ίδια χρονική περίοδο σε άλλη περιοχή (προσάραξη γερμανικού πλοίου στα Κύθηρα και διαρροή στη θάλασσα 280 τόνων μαζούτ από πρωραίες δεξαμενές του) και η ανάληψη πρωτοβουλιών με μέσα - πλωτά και εξοπλισμό για την περισυλλογή και αποτροπή ρύπανσης παρακείμενων ακτών, γεγονός που είχε σαν αποτέλεσμα την μη άμεση χρησιμοποίηση και των σχετικών πλωτών απορρύπανσης για ενίσχυση, μια και οι ταχύτητες αυτών είναι περιορισμένες (5 - 6 ναυτικά μίλια).
- Οι μεταβαλλόμενες ιδία τις απογευματινές και νυκτερινές ώρες καιρικές συνθήκες.
- Οι συνεχείς εναλλαγές των υπογείων ισχυρών ρευμάτων της περιοχής, που καθιστούσαν σε αρκετές περιπτώσεις την επιχείρηση δυσχερή και προβληματική την ανάληψη πρωτοβουλιών για την περισυλλογή πετρελαιοειδών μειγμάτων.
3. Λαμβανομένου υπόψη όλων των ανωτέρω δεδομένων, οι ενέργειες ήταν άμεσες με τη χρησιμοποίηση όλων των διαθέσιμων μέσων - πλωτών (ιδιωτικών, Λιμενικού Σώματος, εταιρείας απορρύπανσης - χρησιμοποιήθηκαν συνολικά 19 σκάφη από τα οποία 7 απορρυπαντικά) με όλο το προσωπικό τους (πέραν των 120 ατόμων) τα οποία νυχθημερόν εργάσθηκαν για την περισυλλογή πετρελαιοειδών μειγμάτων στη θάλασσα, αλλά και ικανού αριθμού προσωπικού περί τα 450 άτομα (170 Λιμενοφύλακες, 150 Δήμων και Κοινοτήτων, 120 Ναυπηγείων Χαλκίδας και Τσιμέντων και 20 της εταιρείας απορρύπανσης), τα οποία και ανέλαβαν επί καθημερινής βάσης τον καθαρισμό των ακτών και πιστεύουμε ότι η προσπάθειά τους είχε σημαντικά αποτελέσματα.
Πρέπει να σημειωθεί, ότι το Λιμενικό Σώμα, παρότι από τη νομοθεσία έχει τον εποπτικό - συντονιστικό ρόλο, με την παρουσία του Αρχηγού - Αντιναυάρχου Λ.Σ. ΣΥΡΙΓΟΥ Α., ο οποίος ανέλαβε το γενικό συντονισμό, τη διάθεση ικανού αριθμού μέσων, εξοπλισμού, υλικών και προσωπικού, συνέβαλε καθοριστικά στην επιτυχή έκβαση της όλης επιχείρησης στη θάλασσα και στον καθαρισμό των ακτών με τη συνεργασία όπως προαναφέρθηκε και των τοπικών και ιδιωτικών φορέων, με αποτέλεσμα οι τοπικοί φορείς να διατυπώσουν ιδιαίτερα ευμενή σχόλια και να εκφράσουν δημόσια την ικανοποίησή τους.
Για την ταχεία και συντονισμένη χρησιμοποίηση των δυνάμεων Πολιτικής Προστασίας της χώρας για τον περιορισμό και την καταπολέμηση της ρύπανσης της θάλασσας και των ακτών από πετρέλαιο και άλλες επιβλαβείς ουσίες, από το ΥΕΝ έχει εκπονηθεί και εφαρμόζεται το σχέδιο αντιμετώπισης περιστατικών (επικίνδυνης ρύπανσης της θάλασσας) και συγκεκριμένα η προσθήκη (19) στο Παράρτημα "Α" του Γενικού Σχεδίου Πολιτικής και Προστασίας (17-12-1997).
Στο ανωτέρω σχέδιο καθώς και στο Σχέδιο "ΡΥΠΑΝΣΗ" της παραγράφου 5, φωτοαντίγραφα των οποίων επισυνάπτονται, προβλέπονται οι ενέργειες των συναρμόδιων υπηρεσιών (Γενικών Επιτελείων, Υπουργείων και άλλων φορέων), σε περίπτωση που απαιτηθεί η εφαρμογή του.
5. Σε περιπτώσεις εκδήλωσης περιστατικού ρύπανσης ή ενδεχόμενου κινδύνου διαφυγής πετρελαίου/επιβλαβών ουσιών στο θαλάσσιο περιβάλλον, από το ΥΕΝ εφαρμόζεται σε εθνική κλίμακα το Σχέδιο "ΡΥΠΑΝΣΗ", το "ΕΓΧΕΙΡΙΔΙΟ ΚΑΤΑΠΟΛΕΜΗΣΗΣ ΡΥΠΑΝΣΗΣ" και το "Μνημόνιο Ενεργειών Πρόληψης/Αντιμετώπισης της Ρύπανσης της θάλασσας και των Ακτών" από τις κεντρικές και περιφερειακές υπηρεσίες του, ενώ καθήκοντα Εθνικού Συντονιστή αναλαμβάνει το Ενιαίο Κέντρο Συντονισμού 'Ερευνας και Διάσωσης (ΕΚΣΕΔ) σύμφωνα με το ΄Αρθρο τέταρτο του ν. 2252/94, το οποίο δρα και παρέχει οδηγίες βάσει των προαναφερθέντων.
Σημειώνεται ότι, πρόσφατα αναμορφώθηκε το εθνικό σύστημα αντιμετώπισης ρύπανσης της θάλασσας από πετρέλαιο και άλλες επιβλαβείς ουσίες και καταρτίστηκε το νέο Εθνικό Σχέδιο ΄Εκτακτης Ανάγκης (National Congingency Plan) βάσει της Δ.Σ. ΟΡRC 90 (ν. 2252/94) και των σχετικών οδηγιών του Δ.Ν.Ο. (ΙΜΟ), το οποίο μετά την υπογραφή του προωθήθηκε στα συναρμόδια Υπουργεία και φορείς (17-10-00) για έκφραση απόψεων και ενσωμάτωση ενδεχόμενων προτάσεών τους στο οριστικό σχέδιο Π.Δ.
6. 'Ηδη πριν από το περιστατικό, από την αρμόδια Υπηρεσία του ΥΕΝ καταρτίστηκε πρότυπο Τοπικό Σχέδιο ΄Εκτακτης Ανάγκης (LOCAL CONTINGENCY PLAN) για την αντιμετώπιση περιστατικών ρύπανσης της θάλασσας και των ακτών από διαφυγή πετρελαίου στο περιβάλλον και εστάλη στις Λιμενικές Αρχές (30-5-00) για να αποτελέσει υπόδειγμα προς σύνταξη των Local Contingency Plans προσαρμοσμένων στις τοπικές ιδιαιτερότητες.
Τα σχέδια αυτά ελέγχονται σταδιακά και μετά την τελική έγκρισή τους θα κοινοποιηθούν στους εμπλεκόμενους φορείς διοίκησης λιμένων, παράκτιες εγκαταστάσεις, διυλιστήρια, βιομηχανικές μονάδες, παράκτιους ΟΤΑ, Νομαρχιακές Αυτοδιοικήσεις, 'Ενοπλες Δυνάμεις και Σώματα Ασφαλείας για διασφάλιση των όρων άρτιας συνεργασίας που προβλέπει ο σχεδιασμός.
7. Με δεδομένη την γεωγραφική και διοικητική διαίρεση της χερσαίας και της νησιωτικής Ελλάδος, η θαλάσσια περιοχή ευθύνης της χώρας μας στον τομέα προστασίας του θαλάσσιου περιβάλλοντος έχει κατανεμηθεί μεταξύ των Λιμενικών Αρχών, οι οποίες φέρουν το βάρος του ελέγχου, της επιτήρησης και της προστασίας των περιοχών δικαιοδοσίας τους.
Με γνώμονα την αρτιότερη δυνατή γεωγραφική κάλυψη της επικράτειας, το ΥΕΝ έχει ιδρύσει 15 Περιφερειακούς Σταθμούς Καταπολέμησης Ρύπανσης (ΠΣΚΡ) με στόχο την άμεση αντιμετώπιση της ρύπανσης στις περισσότερο ευαίσθητες περιοχές. Οι Σταθμοί έχουν επανδρωθεί με εκπαιδευμένο προσωπικό και είναι εφοδιασμένοι με τα απαραίτητα μέσα και υλικά ώστε να είναι δυνατή η άμεση επέμβαση και η αντιμετώπιση ενός περιστατικού ρύπανσης της θάλασσας.
Οι Σταθμοί αυτοί είναι: ΠΕΙΡΑΙΑ - ΣΥΡΟΥ - ΠΑΤΡΑΣ - ΝΕΑΠΟΛΗΣ ΒΟΙΩΝ - ΕΛΕΥΣΙΝΑΣ - ΒΟΛΟΥ - ΘΕΣΣΑΛΟΝΙΚΗΣ - ΠΥΛΟΥ - ΚΑΒΑΛΑΣ - ΙΣΘΜΙΑΣ - ΧΑΝΙΩΝ - ΑΛΕΞΑΝΔΡΟΥΠΟΛΗΣ - ΛΗΜΝΟΥ - ΧΙΟΥ - ΡΟΔΟΥ.
Το εξειδικευμένο προσωπικό και ο εξοπλισμός πρόληψης και καταπολέμησης της ρύπανσης στους ανωτέρω Σταθμούς έχει κατανεμηθεί ανάλογα με τις ειδικές ανάγκες και τις ιδιαιτερότητες της κάθε περιοχής. Με ικανή ποσότητα από εύχρηστα υλικά καταπολέμησης μικρών περιστατικών ρύπανσης (π.χ. απορροφητικά κ.λπ.) έχει εφοδιαστεί μεγάλος αριθμός Λιμενικών Αρχών, ενώ στην Κεντρική Αποθήκη Υλικών Απορρύπανσης (ΚΑΥΑ ΕΛΕΥΣΙΝΑΣ) παραμένουν σε ετοιμότητα αποθέματα για να αποσταλούν ταχύτατα και οποτεδήποτε χρειασθεί.
Για την πρόληψη και καταπολέμηση της ρύπανσης της θάλασσας και των ακτών, το ΥΕΝ σήμερα διαθέτει:
Ειδικευμένο και έμπειρο προσωπικό (Χημικούς, Χημικούς Μηχανικούς, Ναυπηγούς, Μηχανολόγους, Ηλεκτρολόγους, Πλοιάρχους και Μηχανικούς Ε.Ν. κλπ.).
Πλωτά, χερσαία και εναέρια μέσα επιτήρησης
Τον ακόλουθο εξοπλισμό καταπολέμησης ρύπανσης:
Πλωτά φράγματα
Απορρυπαντικά σκάφη διαφόρων τύπων
Αντλητικό συγκρότημα για απάντληση πετρελαιοειδών.
Ειδικές συσκευές παραγωγής ζεστού νερού για πλύσιμο του εξοπλισμού και των ακτών.
Πλαστικές δεξαμενές αποθήκευσης πετρ/δών.
Συσκευές εκτόξευσης χημικών διασκορπιστικών ουσιών.
Χημικές διασκορπιστικές ουσίες.
Ειδικές συσκευές και αντλίες περισυλλογής πετρελαίου από την επιφάνεια της θάλασσας (SKIMMERS)
Απορροφητικά και προσροφητικά υλικά.
Βοηθητικά οχήματα (γερανοφόρα, κλαρκ).
Ειδικές στολές προστασίας προσωπικού.
Πλωτήρες εντοπισμού πετρελαιοκηλίδων
Σημειώνεται ότι ο εξοπλισμός και τα μέσα της αρμόδιας Διεύθυνσης του Υπουργείου Εμπορικής Ναυτιλίας (ΥΕΝ/ΔΠΘΠ) χρησιμοποιούνται στο βαθμό που είναι αναγκαίο για την πρόληψη και την καταπολέμηση της ρύπανσης, αφού κατά το νόμο υπεύθυνος για την καταπολέμηση αυτής είναι ο υπαίτιος πρόκλησής της. Στην περίπτωση αδυναμίας αντιμετώπισης ο υπαίτιος υποχρεούται να προσλαμβάνει και να χρησιμοποιεί εξειδικευμένα συνεργεία που διαθέτουν τα αναγκαία μέσα - εξοπλισμό καθώς και έμπειρο προσωπικό. 'Ολες οι εργασίες καταπολέμησης της ρύπανσης όμως εκτελούνται πάντα υπό την άμεση εποπτεία και καθοδήγηση της Λιμενικής Αρχής και του ΥΕΝ/ΔΠΘΠ.
Υπόψη ότι, όλες οι εγκαταστάσεις που βρίσκονται κοντά στις ακτές και οπωσδήποτε χρησιμοποιούν αυτές για τις λειτουργικές τους ανάγκες, ή έχουν σοβαρή και άμεση επίδραση στο θαλάσσιο περιβάλλον από τη διακίνηση πετρελαιοειδών, (διυλιστήρια, εταιρίες πετρελαιοειδών, ναυπηγεία, επισκευαστικές βάσεις πλοίων κλπ.), έχουν υποχρεωθεί με Μόνιμο Εγκύκλιό μας, να συμμορφώνονται στις απαιτήσεις της Νομοθεσίας που ισχύει σχετικά με τον εφοδιασμό τους με υλικά και μέσα καθώς και τη "Σχεδίαση" που πρέπει να εφαρμόζουν για την προστασία του Θαλάσσιου περιβάλλοντος.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Παρασκευής 15 Ιουνίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής) 
1. Η με αριθμό 1048/13.6.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Οικονομικών, Υγείας και Πρόνοιας, σχετικώς με την καταβολή από τον Οργανισμό Γεωργικών Ασφαλίσεων, του επιδόματος και της σύνταξης στις πολύτεκνες μητέρες, ανεξάρτητα από το εισόδημά τους.
2. Η με αριθμό 1043/13.6.2001 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Γεωργίας, Ανάπτυξης, σχετικώς με την αντιμετώπιση του προβλήματος άρδευσης στο Νομό Δράμας, λόγω διακοπής της ηλεκτροδότησης του αρδευτικού δικτύου, για οφειλές προς τη Δημόσια Επιχείρηση Ηλεκτρισμού.
3. Η με αριθμό 1041/13.6.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Ανάπτυξης, σχετικώς με την αντιμετώπιση του προβλήματος της ηλεκτροδότησης των καταυλισμών των σεισμοπλήκτων της Αττικής.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 1047/13.6.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Μεταφορών και Επικοινωνιών, Περιβάλλοντος, Χωροταξίας και Δημοσίων Έργων, σχετικώς με τις περιβαλλοντικές επιπτώσεις στην περιοχή "Στενά Νέστου", από την κατασκευή έργων του Οργανισμού Σιδηροδρόμων Ελλάδος.
2. Η με αριθμό 1042/13.6.2001 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Γεωργίας, σχετικώς με τη ρύθμιση των χρεών της Γεωργικής Ένωσης Οπωροκηπευτικών Καστοριάς.
3. Η με αριθμό 1040/13.6.2001 επίκαιρη ερώτηση της Βουλευτή του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Δικαιοσύνης, Εξωτερικών σχετικώς με τις γερμανικές πολεμικές επανορθώσεις.
4. Η με αριθμό 1044/13.6.2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εξωτερικών, σχετικώς με δημοσιεύματα του Τύπου, αναφερόμενα σε αναδιάταξη των συνόρων στα Βαλκάνια, εις βάρος της χώρας μας.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Πρώτη είναι η με αριθμό 1036/11.6.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με την καταβολή στους πολύτεκνους από τον Οργανισμό Γεωργικών Ασφαλίσεων των οικογενειακών επιδομάτων, των ισοβίων συντάξεων κλπ.
Η επίκαιρη ερώτηση θα κρατηθεί για λίγο μέχρι να έλθει ο κύριος Υπουργός.
Δεύτερη είναι η με αριθμό 1022/11.6.2001 επίκαιρη ερώτηση του Βουλευτή της Νέας Δημοκρατίας κ. Αναστάσιου Λιάσκου προς τον Υπουργό Δημόσιας Τάξης, σχετικώς με τις διώξεις αστυνομικών υπαλλήλων για τη συνδικαλιστική τους δράση κλπ.
Η επίκαιρη ερώτηση διαγράφεται λόγω κωλύματος του κυρίου Υπουργού.
Τρίτη είναι η με αριθμό 1024/11.6.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικώς με τη λήψη των αναγκαίων μέτρων για τη διάσωση και ανάδειξη των αρχαιολογικών ευρημάτων που αποκαλύπτονται κατά την εκτέλεση των μεγάλων οδικών έργων κλπ.
Η επίκαιρη ερώτηση του κυρίου συναδέλφου έχει ως εξής:
"Τα τελευταία χρόνια οι εργασίες σε πολλά από τα μεγάλα δημόσια έργα φέρνουν στο φως σημαντικές αρχαιότητες. Ιδιαίτερα η κατασκευή της Εγνατίας Οδού, των "καθέτων" της και του άξονα Πάτρα-Αθήνα-Θεσσαλονίκη-Εύζωνοι (ΠΑΘΕ) έχει αποκαλύψει πολλούς σημαντικούς προϊστορικούς οικισμούς, η διάσωση και η ανάδειξη των οποίων απαιτεί την επείγουσα πραγματοποίηση αρχαιολογικών ανασκαφών. Δυστυχώς οι ανασκαφές αυτές δεν διενεργούνται σε όλες τις περιπτώσεις με τον ορθό τρόπο επειδή ο ρυθμός εργασίας είναι απαράδεκτα ταχύς σε συνδυασμό και με την έλλειψη του κατάλληλου και εξειδικευμένου προσωπικού. Έτσι οι αποκαλυπτόμενες αρχαιότητες, οι οποίες συνήθως είναι μοναδικές, συλλέγονται και αποθηκεύονται χωρίς να παίρνονται τα αναγκαία μέτρα για τη σωστή αποθήκευση, συντήρηση και μελέτη. 
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε η "ενοδία" αρχαιολογική έρευνα να διεξάγεται με σωστό τρόπο και οι αποκαλυπτόμενες αρχαιότητες να διασφαλίζονται, να συντηρούνται και να μελετώνται, πολύ περισσότερο μάλιστα που λόγω του επικείμενου θέρους οι εργασίες επιταχύνονται ακόμη περισσότερο;" 
Ο Υπουργός Πολιτισμού κ. Ευάγγελος Βενιζέλος έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, με πολύ μεγάλο ενδιαφέρον μελετήσαμε και εγώ και οι υπηρεσίες του Υπουργείου Πολιτισμού την επίκαιρη ερώτηση του κ. Χουρμουζιάδη, γιατί ο ερωτών, πέραν της βουλευτικής του ιδιότητας, που είναι βεβαίως η προέχουσα, είναι καταξιωμένος και έγκυρος καθηγητής της Προϊστορικής Αρχαιολογίας στο Πανεπιστήμιο Θεσσαλονίκης και η γνώμη του ενδιαφέρει ιδιαιτέρως το Υπουργείο και την Αρχαιολογική Υπηρεσία. 
Φοβούμαι όμως ότι υπάρχει κάποιο μικρό έλλειμμα ενημέρωσης. Τα τελευταία χρόνια τα μεγάλα έργα, όχι μόνο αυτά που μνημονεύει ο κύριος συνάδελφος, δηλαδή η Εγνατία, η ΠΑΘΕ, τα έργα του ΟΣΕ, της ΕΡΓΟΣΕ, αλλά επιπλέον και άλλα έργα πολύ πιο γνωστά στη Βουλή -τα ίδια τα έργα της Βουλής για το σταθμό αυτοκινήτων, τα έργα του μετρό της Αθήνας- υποχρέωσαν την Αρχαιολογική Υπηρεσία να κινηθεί με πάρα πολύ γρήγορους ρυθμούς, να εντάξει στο πρόγραμμα δράσης της ανασκαφικό έργο, το οποίο η ίδια δεν είχε σχεδιάσει και δεν είχε προγραμματίσει, και να αξιοποιήσει δεκάδες νέων αρχαιολόγων, οι οποίοι προσφέρουν τις υπηρεσίες τους είτε ως ωρομίσθιοι υπάλληλοι του Υπουργείου Πολιτισμού, των Εφορειών Αρχαιοτήτων είτε ως υπάλληλοι των αναδόχων, οι οποίοι έχουν την υποχρέωση να εκτελέσουν και το ανασκαφικό έργο υπό την εποπτεία όμως και τη συνεχή παρακολούθηση της Αρχαιολογικής Υπηρεσίας. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Έχει συντελεστεί ένα τεράστιο έργο, ένα έργο που δεν είναι μόνο ανασκαφικό με τη στενή έννοια του όρου, αλλά κι ένα έργο μελέτης, παρουσίασης σε επιστημονικά συνέδρια, έκδοσης του υλικού αυτού. Και είμαι βέβαιος ότι ο κ. Χουρμουζιάδης, επειδή τα παρακολουθεί όλα αυτά, πάρα πολύ στενά, αν μη τι άλλο θα έχει ενημερωθεί για τη διαρκή συνεργασία που υπάρχει με το κέντρο ερευνών "ΔΗΜΟΚΡΙΤΟΣ" για τις αρχαιομετρικές έρευνες, θα έχει ενημερωθεί για το τι έχει γίνει στις ανασκαφές αυτές στα ετήσια συνέδρια και για το αρχαιολογικό έργο του Υπουργείου Πολιτισμού, το οποίο παρουσιάζεται κάθε χρόνο από το 1997 και εγγράφως και με τη μορφή συνεδρίου και για το αρχαιολογικό έργο στη Μακεδονία και τη Θράκη -συνέδριο που οργανώνεται από το Πανεπιστήμιο Θεσσαλονίκης- και για το αρχαιολογικό έργο σε άλλες περιοχές, όπως η Αιτωλοακαρνανία κ.ο.κ. 
Για να διευκολύνω μάλιστα τον κύριο συνάδελφο, έτσι ώστε να μπορέσει να μας κάνει τις δικές του επιστημονικές παρατηρήσεις, τις οποίες θα λάβουμε πάρα πολύ σοβαρά υπόψη, θα καταθέσω στα Πρακτικά της Βουλής σημείωμα της αρμόδιας Διεύθυνσης Προϊστορικών και Κλασικών Αρχαιοτήτων, στο οποίο φαίνονται όλες οι προϊστορικές θέσεις, που ανακαλύφθηκαν κατά τη διάρκεια των μεγάλων έργων. Στο σημείωμα αυτό ανά νομό υπάρχουν οι προϊστορικές θέσεις και ό,τι έχει γίνει σε σχέση με την ανασκαφική έρευνα και στη συνέχεια τη συλλογή, τη συντήρηση, την αποθήκευση, την προβολή των ευρημάτων. 
Δεν θέλω να κουράσω το Σώμα. Θα αναφέρω όμως ότι οι θέσεις αυτές είναι περίπου είκοσι, για να μην πω παραπάνω από είκοσι, κι έχουν αλλάξει ουσιαστικά τον αρχαιολογικό χάρτη στο επίπεδο της γνώσης που είχαμε για πάρα πολλά από τα θέματα αυτά. Θα καταθέσω, λοιπόν, προς διευκόλυνση και του επιστήμονα κ. Χουρμουζιάδη, αλλά και της Βουλής το σημείωμα αυτό και φυσικά είμαστε πάντα στη διάθεση όλων των συναδέλφων, εάν έχουν να κάνουν συγκεκριμένες υποδείξεις. 
Είναι τιτάνιο το έργο, το οποίο έχει επιτελέσει η Αρχαιολογική Υπηρεσία. Η Ελλάδα είναι μία χώρα στην οποία η κατασκευή ενός μεγάλου τεχνικού έργου πρέπει να αντιμετωπίσει πάντα μια σειρά από προκαταρκτικά προβλήματα, τα οποία είναι προβλήματα συνταγματικά, προβλήματα περιβαλλοντικά και βεβαίως προβλήματα αρχαιολογικά. Διότι δεν είμαστε μία χώρα, η οποία κινείται σ΄ ένα παρθένο έδαφος. Το έδαφός μας είναι έδαφος με πολύ μεγάλη ιστορική μνήμη και ιστορική αξία και αυτό το σεβόμαστε κατ' εξοχήν.
(Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά το προαναφερθέν σημείωμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Ομολογώ ότι μπορεί να έχω κάποιο έλλειμμα. Είναι διοικητικής, όμως, φύσης. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σίγουρα διοικητικής.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Έχω, όμως, άμεση επαφή με όλα αυτά τα πράγματα.
Κύριε Υπουργέ, το έργο ναι, είναι τιτάνιο. Οι συνάδελφοι αρχαιολόγοι πραγματικά βρίσκονται με πόνο, μόχθο και αίμα πάνω στους δρόμους, ώστε να προστατεύσουν τα αρχαία που έρχονται στο φως.
Στο σημείο αυτό, όμως, υπάρχουν δύο παρατηρήσεις. 
Η πρώτη παρατήρηση αφορά ότι το αποτέλεσμα αυτής της προσπάθειας -επιτρέψτε μου, πάλι θα χρησιμοποιήσω την ίδια λέξη- είναι άρτιο και αξιόπιστο, όσον αφορά τη διοικητική του πραγματοποίηση. Γίνονται οι ανασκαφές κανονικά, τα αρχαία συλλέγονται, κατατίθενται και αποθηκεύονται. Εάν, όμως, λίγο σηκώσετε αυτήν την επιφάνεια της διοικητικής αρτιότητας, θα δείτε ότι στο επιστημονικό μέρος υπάρχουν πολλά κενά. 
Η δεύτερη παρατήρησή μου αφορά την εργασιακή σχέση αυτών των αρχαιολόγων, που κάνουν τις ανασκαφές, που δεν τους επιτρέπει πραγματικά να δουλέψουν με τον τρόπο και με την ηρεμία που χρειάζεται, γιατί και η θέση τους η εργασιακή είναι επισφαλής, οι συμβάσεις είναι πάρα πολύ μικρές, αλλά και ο ρυθμός. Ιδιαίτερα σ' αυτά τα δύο θα πρέπει, κύριε Υπουργέ, να επιμείνετε. Ο ρυθμός, που επιβάλλουν κυρίως οι αρχαιολόγοι και όχι η επιστημονική δεοντολογία, είναι εντελώς αρνητικός. Δηλαδή πολλές ανασκαφές μπορεί να τελειώσουν όχι τότε που τελειώνει το αρχαιολογικό, το επιστημονικό ζητούμενο, αλλά εκεί που τελικά τελειώνει η υπομονή του εργολάβου. 
Δείξτε λίγη ιδιαίτερη προσοχή και θα δείτε ότι -επιτρέψτε μου- ίσως έχετε και εσείς ένα μικρό έλλειμμα ενημέρωσης, ως προς τον τρόπο που γίνονται οι ανασκαφές.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Είμαστε γενικώς στην εποχή των ελλειμμάτων, κύριε Χουρμουζιάδη... 
Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ευχαριστώ τον κ. Χουρμουζιάδη, γιατί πάντα με πολύ μετριοπαθή και ευγενικό τρόπο υποδεικνύει διάφορα ζητήματα, τα οποία πρέπει να προσέξουμε. Θα τον παρακαλέσω πολύ σύντομα να πάρει μέρος σε μία σύσκεψη της ειδικής επιτροπής που λειτουργεί από το 1997 στο Υπουργείο Πολιτισμού για την πορεία των ανασκαφών στα μεγάλα τεχνικά έργα, έτσι ώστε να μπορέσει να κάνει και τις επιστημονικές παρατηρήσεις που πρέπει.
Για τις εργασιακές σχέσεις των αρχαιολόγων, συνομολογώ ότι υπάρχει πολύ μεγάλο πρόβλημα. Τα παιδιά αυτά που συνεχώς βεβαίως εργάζονται και μας προσφέρουν τις υπηρεσίες τους και παύουν να είναι νέα παιδιά και γηράσκουν και αυτά σιγά-σιγά, δεν έχουν διασφαλισμένη εργασιακή σχέση. Συνδέονται με συμβάσεις εργασίας είτε με το Υπουργείο Πολιτισμού είτε με τους αναδόχους. 
Και βεβαίως αυτό είναι ένα πολύ μεγάλο κώλυμα, που το ξέρει η Κυβέρνηση. Και το Υπουργείο Πολιτισμού ασκεί εσωτερικές πιέσεις προκειμένου να βρεθεί μία λύση. Και μάλιστα στο ν. 2557/97 έχω προβλέψει ότι η προϋπηρεσία αυτή λαμβάνεται υπόψη για τη διαδικασία πρόσληψής τους αργότερα στην Αρχαιολογική Υπηρεσία.
Για τους ρυθμούς σίγουρα ασκούνται πιέσεις από τους αναδόχους, από τα ενδιαφερόμενα Υπουργεία, από τους πάντες. Η Αρχαιολογική Υπηρεσία, όμως, ξέρει να ανθίσταται και δεν ενδίδει παρά μόνο εάν ξέρει ότι μπορεί να κάνει lege artis τη δουλειά της. Και οι οδηγίες που έχω δώσει εγώ και οι διάδοχοί μου και προκάτοχοί μου στο Υπουργείο Πολιτισμού είναι πάντα αυτή.
Φυσικά τα δεδομένα των ανασκαφικών συνεργείων είναι τελείως διαφορετικά από τα συνήθη. Μιλάμε για συνεργεία, τα οποία είναι πολυπρόσωπα και τα οποία έχουν μεγάλα οικονομικά και τεχνικά μέσα στη διάθεσή τους. Δεν είναι συνήθη ανασκαφικά συνεργεία, όπως αυτά των εκπαιδευτικών πανεπιστημιακών ανασκαφών ή των συστηματικών ανασκαφών του Υπουργείου Πολιτισμού. Πρόκειται για συνεργεία στα οποία μπορεί να δουλεύουν και τριακόσιοι άνθρωποι.
Αντιλαμβάνεσθε, λοιπόν, ότι αυτό φυσικά οδηγεί και σε μία επιτάχυνση των ρυθμών όχι εις βάρος του επιστημονικού αντικειμένου ή της μεθοδολογίας και της δεοντολογίας αλλά είναι πια πραγματικά άλλες οι τεχνικές και οι ανθρώπινες δυνατότητες όταν έχουμε τέτοια αφθονία χρημάτων. 
Αρκεί να σας πω ότι μόνο για την αρμοδιότητα της ΙΣΤ' Εφορείας Προϊστορικών και Κλασικών Αρχαιοτήτων στην ευρύτερη περιοχή της κεντρικής Μακεδονίας για τα έργα του ΟΣΕ έχουν διατεθεί για το ανασκαφικό έργο περισσότερα από δυόμισι δισεκατομμύρια (2.500.000.000) δραχμές.
Είναι ιλιγγιώδη ποσά για αρχαιολογική έρευνα, όπως γνωρίζει ο κ. Χουρμουζιάδης, ο οποίος με πενιχρά μέσα τόσα χρόνια προσπαθεί να επιτελέσει το έργο του και στην περιοχή της Μαγνησίας και στην περιοχή της Καστοριάς και στη Θεσσαλονίκη. 
ΠΡΟΕΔΡΕΥΩΝ (Κωνσταντίνος Γείτονας): Η τέταρτη επίκαιρη ερώτηση υπ' αριθμ. 1037/11-6-2001 της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Δημόσιας Τάξης, σχετικώς με τις προτάσεις της υπηρεσίας διώξεως ναρκωτικών της Ελληνικής Αστυνομίας για την αντιμετώπιση του προβλήματος των ναρκωτικών δεν θα συζητηθεί λόγω κωλύματος του ερωτωμένου κυρίου Υπουργού και συνεπώς διαγράφεται.
Επίκαιρες ερωτήσεις δευτέρου κύκλου:
Θα συζητηθεί η με αριθμό 1028/11-6-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Πολιτισμού, σχετικώς με τις προθέσεις του Υπουργείου για την αγορά, αναπαλαίωση και μετατροπή σε μουσείο του σπιτιού που γεννήθηκε ο Άγγελος Σικελιανός. 
Η επίκαιρη ερώτηση του κ. Βλασσόπουλου έχει ως εξής:
"Συμπληρώνονται πενήντα (50) χρόνια από το θάνατο του μεγάλου ποιητή και οραματιστή της Δελφικής Ιδέας Άγγελου Σικελιανού.
Η Πολιτεία, πριν κάποιες δεκαετίες, αρνήθηκε δόλια και σκόπιμα να τον τιμήσει και η σημερινή δεν αξιώθηκε, ως εξ άλλου όφειλε, να κηρύξει το 2001, έτος Σικελιανού και να φέρει το μεγάλο μας ποιητή σε γνωριμία με τον ελληνικό λαό, και κυρίως με τους νέους.
Η επίσημη Πολιτεία επίσης λησμόνησε να εκπληρώσει και ένα άλλο μεγάλο χρέος απέναντι στον Ποιητή, την πατρίδα που γεννήθηκε και τον Ελληνικό λαό.
Λησμόνησε να αγοράσει, να επισκευάσει και να αξιοποιήσει το σπίτι που γεννήθηκε ο Ποιητής.
Βέβαια το γιορτασμό των πενηντάχρονων από το θάνατό του και την απόδοση των οφειλόμενων τιμών ανέλαβαν να πραγματώσουν, με τις πενιχρές τους δυνατότητες, ο Δήμος Λευκάδας και τα Πολιτιστικά Σωματεία του Νομού (Εταιρεία Λευκαδικών Μελετών, Σύλλογος Λευκαδίων Πάτρας "η Φανερωμένη" και Σύλλογος Λευκαδίων Αττικής "η Αγία Μαύρα" κλπ.)
Μένει όμως ανεκπλήρωτο το χρέος της αγοράς, συντήρησης και μετατροπής σε Μουσείο του σπιτιού που γεννήθηκε, για το οποίο ο υπογραφόμενος έχει υποβάλει επανειλημμένες επίκαιρες ερωτήσεις και 
Επανέρχομαι, λοιπόν, 
Ερωτώ τον αρμόδιο Υπουργό
Αν προτίθεται να διαθέσει, άμεσα, στο Δήμο Λευκάδας το αναγκαίο χρηματικό κονδύλιο για την αγορά, αναπαλαίωση και μετατροπή του σπιτιού που γεννήθηκε ο Σικελιανός σε Μουσείο, εκπληρώνοντας έτσι το χρέος της Πολιτείας σε μια από τις πλέον σημαντικές πνευματικές προσωπικότητες της μεταπολεμικής Ελλάδας."
Ο κύριος Υπουργός Πολιτισμού έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, χαίρομαι όταν ο συνάδελφος από τη Λευκάδα κ. Βλασσόπουλος με οίστρο προωθεί τα θέματα του νησιού του. Το Υπουργείο Πολιτισμού πάντοτε βοηθά στην αντιμετώπισή τους. Σήμερα όμως με το κείμενο της επίκαιρης ερώτησης είναι λίγο άδικος, διότι το Υπουργείο Πολιτισμού και εγώ προσωπικά έχουμε ανακοινώσει από τον περασμένο Δεκέμβριο ότι το 2001 θα είναι ένα πολλαπλό επετειακό έτος στο χώρο της ελληνικής λογοτεχνίας εφόσον θα είναι έτος Εμπειρίκου, που ήδη είχε ανακοινωθεί από την αρχή του προηγούμενου έτους, έτος Παπαδιαμάντη, έτος Ξενόπουλου και φυσικά έτος Σικελιανού.
Έτσι ικανοποιούμε και πάρα πολλά νησιά όπως τη Λευκάδα με τον Σικελιανό, τη Ζάκυνθο με τον Ξενόπουλο, την Άνδρο με τον Εμπειρίκο και την Σκιάθο με τον Παπαδιαμάντη. Επειδή δε είναι και το έτος της ελληνικής παρουσίας στην διεθνή έκθεση βιβλίου της Φραγκφούρτης πηγαίνουμε εκεί πλησίστιοι με τον Παπαδιαμάντη επικεφαλής μεταξύ αυτού του ομίλου. Αλλά και τα άλλα μνημειακά ονόματα της ελληνικής λογοτεχνίας θα τιμηθούν. 
Το Υπουργείο Πολιτισμού με τη Διεύθυνση Γραμμάτων και με το Εθνικό Κέντρο Βιβλίου έχουν συστήσει προ πολλών μηνών επιτροπή εορτασμού υπό την προεδρία του καθηγητού του Πανεπιστημίου Αθηνών κ. Νάσου Βαγενά. Το πρόγραμμα αυτό είναι έτοιμο και ανακοινώνεται σταδιακά. Ήδη σε πολύ μεγάλο βαθμό έχουν γίνει οι εκδηλώσεις για τον Εμπειρίκο και έχουν προσδιοριστεί τα χρονικά διαστήματα για να τιμηθούν όλοι οι άλλοι. Μάλιστα από την προηγούμενη θητεία μου σε συνεργασία με τον εκδοτικό οίκο "ΙΚΑΡΟΣ" εκδώσαμε την αλληλογραφία Σικελιανού, η οποία ήταν ανέκδοτη.
Δεν θα σας ανακοινώσω όλο το πρόγραμμα του εορτασμού, το οποίο είναι πλούσιο εν όψει και της Φραγκφούρτης, αλλά ειδικά για το σπίτι του Σικελιανού στη Λευκάδα θέλω να πω ότι το ζήτημα είναι γνωστό στο Υπουργείο Πολιτισμού από το 1996. Το είχε θέσει με επιστολή του ο κ. Κτενάς ο τέως Υπουργός τότε και το επανέφερε πολλές φορές ο κ. Βλασσόπουλος, ο οποίος επιμένει όντως. Και οι θύρες είναι ανοικτές και δεν χρειάζεται να παραβιαστούν γιατί είναι ειλημμένη απόφασή μας να το αγοράσουμε και να το ανακαινίσουμε, γιατί είναι και κηρυγμένο μνημείο. Όμως από το Φεβρουάριο του 1997 οι αρμόδιες υπηρεσίες και η Διεύθυνση Νεοτέρων Κτιρίων και η Διεύθυνση Λαϊκού Πολιτισμού έχουν επικοινωνήσει με πολλαπλά έγγραφά τους με το Δήμο Λευκαδίων ζητώντας μελέτες, κτιριολογικό πρόγραμμα. Δεν έχουμε λάβει ποτέ συγκεκριμένη απάντηση. Λαμβάνουμε συνεχώς το αίτημα για χρηματοδότηση, αλλά χωρίς προϋποθέσεις.
Εν πάση περιπτώσει στο σημείο που έχουμε φτάσει ακόμη και αυτό είμαστε διατεθειμένοι να κάνουμε. Να δώσουμε τα χρήματα για την αγορά του κτιρίου, επειδή έχουμε διασφαλίσει ότι στη συνέχεια η ανακαίνιση του κτιρίου και η προσαρμογή του στις ανάγκες που έχει η περιοχή θα ενταχθούν στο περιφερειακό επιχειρησιακό πρόγραμμα των Ιονίων Νήσων μετά από συνεννόηση που κάναμε με τη γενική γραμματέα της περιφέρειας. 
Άρα και το έτος Σικελιανού με λαμπρό τρόπο θα εορταστεί και το σπίτι θα αγοραστεί -είναι κηρυγμένο μνημείο- και στο Γ' Κοινοτικό Πλαίσιο Στήριξης θα ενταχθεί η ανακαίνιση και η αναμόρφωση της οικίας Σικελιανού.
ΠΡΟΕΔΡΕΥΩΝ (Κωνσταντίνος Γείτονας): Καλές ειδήσεις, κύριε Βλασσόπουλε.
Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε ευχαριστώ πραγματικά τον κύριο Υπουργό. Με ικανοποίηση άκουσα την απάντησή του και τον βεβαιώνω ότι την ίδια ικανοποίηση θα αισθανθούν όλοι οι Λευκαδίτες, αλλά και όλοι οι μύστες, οι λάτρεις και οι θαυμαστές του μεγάλου οραματιστή και ποιητή του Άγγελου Σικελιανού.
Δεν πρέπει όμως με την ευκαιρία το λέω, να μας διαφεύγει πως ο μεγάλος ποιητής που στις 19 Ιουνίου αυτού του χρόνου συμπληρώνονται πενήντα χρόνια από το θάνατό του, έφυγε πικραμένος από την άδικη μεταχείριση της πολιτείας. Και αναφέρομαι στο γεγονός ότι η πολιτεία του "έκλεισε" τις πόρτες να μπει στην Ακαδημία το 1945 και βεβαίως η πολιτεία ήταν αυτή που τορπίλισε την υποψηφιότητά του για το βραβείο Νόμπελ το 1946. 
Δεν πρέπει επίσης να ξεχνάμε -και χαίρομαι πάρα πολύ που ο Υπουργός έδωσε διευκρίνιση στο θέμα αυτό- ότι μέχρι τώρα υπήρχε μια μικρόψυχη αντιμετώπιση για το Σικελιανό. Δεν ξέρω αν συνετέλεσαν οι διαρκείς και οι συνεχείς οχλήσεις μου, ώστε το 2001 να εορταστεί ως έτος Σικελιανού. 
Επίσης μέχρι τώρα δεν είχαμε σαφείς απαντήσεις και χαίρομαι που ο Υπουργός δίνει απάντηση σαφή για την αγορά, την ανακαίνιση και τη μετατροπή του σπιτιού, που γεννήθηκε ο Σικελιανός σε μουσείο. 
Θα κλείσω, κύριε Υπουργέ, ευχαριστώντας σας για μια ακόμη φορά κάνοντας μια ευχή και λέγοντας ένα στίχο από το μεγάλο έργο του Σικελιανού. Κατ΄αρχάς εύχομαι να είστε εσείς που θα εγκαινιάσετε το σπίτι-μουσείο του Σικελιανού και ο στίχος είναι ο ακροτελεύτιος από το "ο θάνατος του Διγενή" και ο οποίος δείχνει τη δική σας ευαισθησία. Όταν οι σύντροφοί του τον μεταφέρουν στο νεκροκρέβατο ο χορός, ο λαός λέει "τόπο στη ζωή, τόπο στη ζωή δεν αποπέδησεν η πλάση". 
Κύριε Υπουργέ, είμαι βέβαιος πως η ευαισθησία σας θα γίνει πράξη. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο για να δευτερολογήσετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ πολύ το συνάδελφο κ. Βλασσόπουλο και για την ευχή του και για τα καλά του λόγια. Θα κινηθούν οι διαδικασίες και ελπίζω και στη βοήθειά του και στην ανταπόκριση των τοπικών αρχών προκειμένου η Λευκάδα όχι μόνο να αποκτήσει ένα μνημείο -το διαθέτει, αλλά να το αποκτήσει ως λειτουργικό κτίριο- αλλά να συμμετάσχει στον εορτασμό και εκτός Λευκάδος για το έτος Σικελιανού. Το αξίζει γιατί είναι ένας τόπος με μεγάλο πολιτιστικό απόθεμα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι θα συζητηθεί η πρώτη επίκαιρη ερώτηση πρώτου κύκλου με αριθμό 1036/11.6.2001 του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με την καταβολή στους πολύτεκνους από τον Οργανισμό Γεωργικών Ασφαλίσεων των οικογενειακών επιδομάτων, των ισοβίων συντάξεων κλπ.
Η επίκαιρη ερώτηση του κ. Γρηγοράκου έχει ως εξής:
"Αναντίρρητα, υπογεννητικότητα στην Ελλάδα αποτελεί θλιβερή πραγματικότητα, γι' αυτό και οι ειδικοί διακηρύσσουν την αναγκαιότητα απόκτησης πολλών παιδιών. Ωστόσο οι πολύτεκνοι δεν χαίρουν της αρωγής της Πολιτείας.
Στη Λακωνία, επί παραδείγματι, πολύτεκνες οικογένειες έπαψαν να λαμβάνουν από τον ΟΓΑ οικογενειακά επιδόματα και ισόβιες συντάξεις, λόγω υπέρβασης του ορίου των τριών εκατομμυρίων (3.000.000) δραχμών που έχει θέσει ο εν λόγω οργανισμός.
Αν αναλογιστεί, όμως, κανείς ότι τα περισσότερα μέλη των οικογενειών αυτών είναι ανήλικα και άνεργα, εύκολα αντιλαμβάνεται ότι είναι ανεπίτρεπτο και άδικο να θεωρούνται πλούσιοι, καθώς το ποσό αυτό δεν επαρκεί για την κάλυψη στοιχειωδών αναγκών τους. 
Συνακόλουθα, η ανάγκη άρσης του ορίου είναι καταφανής και η Πολιτεία επιβάλλεται να εγκύψει πάνω στα προβλήματα των πολύτεκνων, που πρέπει να επιβραβεύονται και όχι να αποθαρρύνονται.
Ερωτάται ο αρμόδιος Υπουργός:
Προτίθεται να άρει τον περιοριστικό όρο του ποσού των τριών εκατομμυρίων (3.000.000) δραχμών;
Τι άλλο προτίθεται να κάνει γι' αυτήν την πολύπαθη κοινωνική ομάδα;"
Θα απαντήσει ο Υφυπουργός Υγείας και Πρόνοιας, κ. Θάνος.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Για την άμβλυνση του δημογραφικού προβλήματος και την υποβοήθηση στην αντιμετώπιση των οικονομικών προβλημάτων των πολύτεκνων οικογενειών, χορηγούνται ορισμένα επιδόματα, στα οποία θα ήθελα να αναφερθώ για την καλύτερη ενημέρωση του συναδέλφου, ο οποίος συνδέει όλα τα επιδόματα και τις συντάξεις με το εισοδηματικό όριο των τριών εκατομμυρίων (3.000.000), πράγμα που δεν είναι σωστό.
Πιο συγκεκριμένα, πρώτον, χορηγείται επίδομα τρίτου παιδιού στη μητέρα που αποκτά τρίτο παιδί μέχρι την ηλικία των έξι ετών. Το ύψος του επιδόματος ανέρχεται σήμερα σε σαράντα έξι χιλιάδες (46.000) δραχμές. 
Δεύτερον, χορηγείται πολυτεκνικό επίδομα στις μητέρες, που θεωρούνται βεβαίως πολύτεκνες και καταβάλλεται μηνιαία το επίδομα που ανέρχεται σε έντεκα χιλιάδες (11.000) δραχμές για κάθε παιδί μέχρι συμπληρώσεως του εικοστού τρίτου έτους της ηλικίας του.
Τρίτον, χορηγείται ισόβια πολυτεκνική σύνταξη στις μητέρες που τα παιδιά τους έχουν συμπληρώσει το εικοστό τρίτο έτος της ηλικίας τους. Το ποσό της σύνταξης ανέρχεται σήμερα στις είκοσι έξι χιλιάδες (26.000) δραχμές.
Τα επιδόματα αυτά αναπροσαρμόζονται κάθε χρόνο σύμφωνα με το Δείκτη Τιμών Καταναλωτή.
Τώρα, η χορήγηση και η συνέχιση καταβολής αυτών των επιδομάτων συνδέονται με το ετήσιο οικογενειακό εισόδημα. Αυτό γίνεται στα πλαίσια μιας αναδιανεμητικής λογικής και για την ενίσχυση των πραγματικά ασθενέστερων οικονομικά οικογενειών.
Πιο συγκεκριμένα: Για την καταβολή του επιδόματος τρίτου παιδιού, το εισοδηματικό όριο είναι σήμερα οκτώ εκατομμύρια (8.000.000). 
Για το πολυτεκνικό επίδομα το εισοδηματικό όριο είναι δέκα εκατομμύρια (10.000.000) δραχμές, προσαυξανόμενο κατά ένα εκατομμύριο (1.000.000) δραχμές για κάθε παιδί πέραν του τετάρτου.
Για την πολυτεκνική σύνταξη το εισοδηματικό όριο είναι τριάμισι εκατομμύρια (3.500.000) δραχμές.
Πέραν αυτών, το δημογραφικό πρόβλημα είναι βέβαιο ότι μας απασχολεί και πρέπει να μας απασχολεί όλους. Πρέπει να αναφέρουμε ότι δεν το αντιμετωπίζει μόνο η χώρα μας, αλλά είναι κοινό ευρωπαϊκό πρόβλημα. Υλοποιούνται πολιτικές σε όλες τις χώρες σήμερα. Εκείνο που έχει σημασία είναι μέσα από την αξιοποίηση και της διεθνούς εμπειρίας και την εξειδικευμένη έρευνα σε εθνικό και διεθνές επίπεδο, να έχουμε εκείνα τα χρήσιμα εργαλεία, ώστε να καταλήξουμε σε πολιτικές, οι οποίες θα έχουν πραγματικά αποτελέσματα.
Θα ήθελα ενδεικτικά να σας πω ότι, σύμφωνα με τις γενικότερες εκτιμήσεις, φαίνεται ότι τα οικονομικά πακέτα παροχών δεν επηρεάζουν ιδιαίτερα τη γονιμότητα. Αντιθέτως την επηρεάζουν η επάρκεια και η ποιότητα του δικτύου υπηρεσιών φροντίδας παιδιών και άλλων εξαρτημένων μελών, ο διαθέσιμος χρόνος και οι διευκολύνσεις για την ανατροφή των παιδιών, η ύπαρξη, η σταθερότητα, αλλά και η ευελιξία του εργασιακού πλαισίου, αλλά κυρίως οι θετικές στάσεις του ζευγαριού ως προς την απόκτηση παιδιών.
Λαμβάνοντας υπόψη όλα αυτά τα δεδομένα, φυσικά και συνεχίζουμε το σχεδιασμό των πολιτικών μας για την αντιμετώπιση του δημογραφικού προβλήματος.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, πολύ ωραία τα είπε ο κύριος Υφυπουργός. Συμφωνώ απόλυτα μαζί του στους νέους καιρούς, όμως πέρυσι ο κύριος Πρωθυπουργός είχε πει: "Πρώτα ο άνθρωπος, πρώτα ο πολίτης".
Σήμερα, όσο ποτέ άλλοτε, οι πολίτες της Ευρωπαϊκής Ένωσης έχουν ανάγκη από αυτά τα επιδόματα. Και τα έχουν ανάγκη, διότι υπάρχει ένα πολύπλοκο σύστημα, που συνδέει την εργασία, την απασχόληση, τα επιδόματα, τη μητέρα.
Και το λέω αυτό, γιατί νομίζω ότι όλα αυτά που είπε ο κύριος Υφυπουργός ήταν πολύ σωστά, αλλά ξέχασε να πει ότι και αυτήν τη μητέρα με τα πέντε, τα έξι ή τα επτά παιδιά θα πρέπει σήμερα πια η κοινωνία να την ανταμείψει, γιατί είναι μία ηρωίδα.
Βλέπω όμως ότι έχει υποβληθεί για αύριο από τον κ. Παπαθεμελή η ίδια ερώτηση για σας και μάλιστα σχετικώς με την καταβολή από τον Οργανισμό Γεωργικών Ασφαλίσεων του επιδόματος και της σύνταξης στις πολύτεκνες μητέρες ανεξάρτητα από το εισόδημά τους. Αύριο και πάλι θα είναι η πρώτη επίκαιρη ερώτηση.
Θέλω, λοιπόν, να σας διαβάσω μόνο την επιστολή ενός δημοτικού υπαλλήλου με πέντε παιδιά, που τυχαίνει να είναι δημοτικός υπάλληλος και να έχει εισόδημα τριών εκατομμυρίων.
Δεν πρέπει να είμαστε πολύ σκληροί με τους ανθρώπους σήμερα. Πρέπει κάποια στιγμή να εξειδικεύουμε τα πράγματα, κύριε Υφυπουργέ. Δεν είναι όλα τα πράγματα μαύρο-άσπρο. Πιθανόν να υπάρχουν και ενδιάμεσες καταστάσεις και εμείς ως κόμμα, ως Κυβέρνηση, θα πρέπει να εγκύπτουμε στα προβλήματα των πολιτών και να τα αντιμετωπίζουμε με περισσότερη κατανόηση και αγάπη, να μην είμαστε μόνο γραφειοκράτες.
Σας διαβάζω, λοιπόν, μόνο στο τελευταίο και δεν σας λέω ότι αυτός ο άνθρωπος έχει πέντε παιδιά και είναι κοινοτικός υπάλληλος. Υπάρχουν πάρα πολλοί στην Ελλάδα, το έχουμε ελέγξει μέσω του Ο.Γ.Α. Καταλήγει στο γράμμα του ως εξής: "Θα σας παρακαλούσα, λοιπόν -γράφει αυτός ο άνθρωπος και πολίτης από τη Λακωνία- να ερευνήσετε και ζητήστε στατιστικά στοιχεία από τον Ο.Γ.Α. Ο αριθμός αυτών των πολυτέκνων μητέρων που έτυχε να έχουν πέντε παιδιά και να κοπεί αυτό το επίδομα είναι πάρα πολύ μικρός για την Ελλάδα. Ο κύριος Υπουργός να τροποποιήσει την υπάρχουσα απόφαση..."
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, εκ Λακωνίας το λακωνίζειν εστί φιλοσοφείν.
ΛΕΩΝΙΔΑΣ ΓΡΗΡΟΡΑΚΟΣ: Κύριε Πρόεδρε, το σέβομαι αυτό.
ΠΡΟΕΔΡΕΥΩΝ (Κωνσταντίνος Γείτονας): Δεν αντιλέγω. Οφείλετε να προβάλλετε εσείς οι Λάκωνες αυτήν την αρχή ιδιαίτερα στην εποχή της φλυαρίας και του βερμπαλισμού που ζούμε καθημερινά. Συνεχίστε, λοιπόν, και ολοκληρώστε.
ΛΕΩΝΙΔΑΣ ΓΡΗΓΟΡΑΚΟΣ: Θα είχα τελειώσει, κύριε Πρόεδρε.
Παρακαλώ, λοιπόν, να αρθεί αυτή η αδικία, την οποία εγώ ονομάζω τιμωρία. Θα σας παρακαλούσα πολύ να το δούμε εξειδικευμένα και όχι συνολικά το θέμα ως Κυβέρνηση και ως Υπουργείο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, η στήριξη των πολύτεκνων οικογενειών και η αντιμετώπιση του δημογραφικού προβλήματος είναι από τα πλέον σοβαρά και περίπλοκα προβλήματα, τα οποία αντιμετωπίζει, όπως είπα, όχι μόνο η χώρα μας, αλλά και άλλες χώρες της Ευρώπης. Και πιστεύω ότι στο πρόβλημα αυτό πρέπει να είμαστε όλοι σοβαροί και υπεύθυνοι, έστω και αν ορισμένες φορές δεν πρέπει και δεν μπορούμε να είμαστε δημοφιλείς και αρεστοί σε όλους.
Πρέπει να σας πω ότι η Κυβέρνηση, για την ακρίβεια όλες οι κυβερνήσεις, έχει πάρει σειρά μέτρων στη χώρα μας για την αντιμετώπιση του προβλήματος αυτού και την ενίσχυση των πολύτεκνων οικογενειών. Έχουμε ήδη καταθέσει στη Βουλή εξήντα δύο κατηγορίες μέτρων για τη στήριξη των πολυτέκνων, κύριε συνάδελφε, σε όλα σχεδόν τα Υπουργεία μέχρι σήμερα.
Τι πρέπει να κάνουμε σήμερα; Αν θέλουμε να έχουμε μία σοβαρή και υπεύθυνη μεσοπρόθεσμη και μακροπρόθεσμη πολιτική, θα πρέπει να εντάξουμε τα μέτρα αυτά κάτω από μία ομπρέλα. Και αυτό ακριβώς κάνουμε σήμερα με το Εθνικό Συμβούλιο Κοινωνικής Φροντίδας, το οποίο πολύ καλά γνωρίζετε, κύριε Πρόεδρε, με νόμο, τον οποίον ψηφίσαμε πριν από τρία χρόνια. Μέσα από το εθνικό σχέδιο για την οικογένεια, για το παιδί, τη νεότητα και το δημογραφικό, κάνουμε την αξιολόγηση όλων των μέτρων που μέχρι σήμερα υλοποιούνται, προσπαθούμε να στηρίξουμε και να επεκτείνουμε αυτά που αποδίδουν και ενδεχομένως να περιορίσουμε ή να σταματήσουμε άλλα που δεν έχουν αποτελέσματα.
Πιο συγκεκριμένα γι' αυτό το λόγο έχουμε ήδη ξεκινήσει με το Εθνικό Κέντρο Κοινωνικών Ερευνών μία μελέτη για τη συλλογή, επαλήθευση και αξιολόγηση όλων των πολιτικών, που ασκούνται σήμερα όχι μόνο σε εθνικό, αλλά και σε διεθνές επίπεδο, ώστε οι τελικές μας αποφάσεις, οι νέες προτάσεις, οι νέες πολιτικές να έχουν μετρήσιμα και θετικά αποτελέσματα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στη συζήτητη των επικαίρων ερωτήσεων δεύτερου κύκλου. Κύριοι συνάδελφοι, θα συζητηθεί η με αριθμό 1025/11-6-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικώς με τις προθέσεις του Υπουργείου για την απομάκρυνση του πεδίου βολής Ασκού, του Νομού Θεσσαλονίκης.
Η επίκαιρη ερώτηση του κ. Τζέκη έχει ως εξής:
"Στις 17 Μαΐου 2001 έληξε η άσκηση ΣΑΡΙΣΑ 2001 στα πλαίσια της οποίας χρησιμοποιήθηκε και το πεδίο βολής του Ασκού στο Νομό Θεσσαλονίκης. Λίγες μέρες μετά οι κάτοικοι της περιοχής βρίσκουν στα χωράφια τους διάσπαρτα βλήματα, γεγονός που τους προκαλεί φόβο. Εξάλλου πρόκειται για ένα φαινόμενο που το ζουν εδώ και πολλά χρόνια κάθε φορά που χρησιμοποιείται το συγκεκριμένο πεδίο βολής. Οι φόβοι τους εντείνονται από το γεγονός ότι το συγκεκριμένο πεδίο βολής χρησιμοποιήθηκε και κατά τη διάρκεια της ΝΑΤΟϊκής άσκησης DYNAMIC MIX. Οι κάτοικοι φοβούνται ότι στα πλαίσια της ΝΑΤΟϊκής άσκησης χρησιμοποιήθηκαν και βλήματα απεμπλουτισμένου ουρανίου.
Επίσης οι φόβοι εντείνονται από τα πολλαπλά κρούσματα λευχαιμίας που παρατηρούνται στην περιοχή.
Επειδή η συνεχής χρήση του συγκεκριμένου πεδίου βολής δημιουργεί σοβαρούς κινδύνους για την ασφάλεια της ζωής και της περιουσίας των κατοίκων της περιοχής.
Ερωτάται ο κύριος Υπουργός: Ποια μέτρα θα πάρει η Κυβέρνηση για την απομάκρυνση του πεδίου βολής Ασκού του Νομού Θεσσαλονίκης και ώσπου να γίνει αυτό, πώς θα διασφαλίσει την προστασία και την ασφάλεια της ζωής και της περιουσίας των κατοίκων της περιοχής;"
Ο Υφυπουργός Εθνικής Άμυνας κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Άμυνας): Κύριε Πρόεδρε, όπως είναι φυσικό και γνωστό, η αποστολή του Υπουργείου Εθνικής Άμυνας είναι η οργάνωση και η διατήρηση ενός αξιόμαχου στρατού και γενικότερα Ενόπλων Δυνάμεων, ικανών να αντιμετωπίσουν οποιαδήποτε επιβολή κατά της ακεραιότητας ή της ανεξαρτησίας της χώρας. Μέσα σ' αυτά τα πλαίσια, η εκπαίδευση των στελεχών των Ενόπλων Δυνάμεων είναι βασικό στοιχείο. Όμως τα υπερσύγχρονα οπλικά συστήματα είναι τόσο περίπλοκα που η απλή εκπαίδευση στη θεωρία, μέσα στην τάξη, δεν είναι αρκετή. Έτσι όλα τα στελέχη, γυναίκες και άνδρες, θα πρέπει να εκπαιδεύονται όσο γίνεται περισσότερο στην πράξη. Αυτό γίνεται και με τη διεξαγωγή στρατιωτικών ασκήσεων μετά στρατευμάτων όπως λέγονται και βεβαίως σ΄αυτές χρησιμοποιούνται ορισμένα πυρά, κυρίως όμως με αδρανή πυρομαχικά. Μια τέτοια άσκηση είναι και η άσκηση "ΣΑΡΙΣΑ 2001" που έγινε πράγματι στην περιοχή Ασκού του Νομού Θεσσαλονίκης. Ο χώρος αυτός θα πρέπει να διευκρινιστεί ότι είναι μόνιμο πεδίο βολής, είναι μια πολύ μεγάλη έκταση. 
Τυχόν κατάργηση ή απομάκρυνση του πεδίου βολής θα απομάκρυνε και τη δυνατότητα εκπαίδευσης κυρίως του τρίτου και του δεύτερου Σωμάτων Στρατού. 
Όσον αφορά τις ανησυχίες των κατοίκων, το πιο σαφές και ξεκάθαρο που πρέπει να πω είναι ότι πυρομαχικά με απεμπλουτισμένο ουράνιο δεν χρησιμοποιήθηκαν και δεν χρησιμοποιούνται ούτε από τον ελληνικό στρατό, από τις ελληνικές Ένοπλες Δυνάμεις, ούτε και από άλλες δυνάμεις, που τυχόν κάνουν ασκήσεις στην Ελλάδα, όπως σε μια ΝΑΤΟϊκή άσκηση. Επομένως η υγεία των κατοίκων της περιοχής δεν κινδυνεύει απ' αυτά τα περιστατικά, γιατί ουδέποτε στο παρελθόν, όπως είπα, δεν χρησιμοποιηθούν τέτοια πυρομαχικά.
Θέλω επίσης να πω ότι τα αδρανή πυρομαχικά, τα οποία χρησιμοποιούνται εκεί, δεν έχουν κανένα κίνδυνο για τους κατοίκους. Οι περιπτώσεις αυτά να βρεθούν εκτός του πεδίου βολής είναι σπάνιες. Πρέπει πάντως να σας πω ότι μετά από κάθε άσκηση, όπως έγινε και στη συγκεκριμένη, μεγάλες ομάδες του Τάγματος Εξουδετέρωσης Ναρκών Ξηράς -περίπου διακόσια άτομα ήταν την τελευταία φορά- ασχολούνται με την περισυλλογή και εξουδετέρωση όλων των βλημάτων, τα οποία πιθανόν να βρεθούν σ' αυτήν την περιοχή. 
Επομένως, δεν υπάρχει κανένας λόγος ανησυχίας των κατοίκων. Υπάρχει ένα πλέγμα διαταγών και οδηγιών για τη χρησιμοποίηση των πεδίων βολής, για τη χρησιμοποίηση των πυρομαχικών.
Πρέπει να σας πω λαμβανομένου υπόψη και της ανάγκης να εκπαιδεύονται οι Ένοπλες Δυνάμεις ότι το πεδίο βολής Ασκού είναι απαραίτητο για την καλή λειτουργία των ελληνικών Ενόπλων Δυνάμεων.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ κύριε Πρόεδρε.
Κανείς δεν αμφισβητεί ότι θα πρέπει οι Ένοπλες Δυνάμεις να είναι αξιόμαχες, να κάνουν τα γυμνάσιά τους κλπ. προκειμένου να αντιμετωπίσουν οποιαδήποτε επιβολή ενάντια της χώρας και προάσπισης εδαφικής ακεραιότητας και ανεξαρτησίας της. Όμως για το συγκεκριμένο πεδίο βολής του Ασκού με τα σημαντικά προβλήματα που έχουν συσσωρευτεί, είναι καταστροφικές και δραματικές οι συνέπειες. Το ξέρετε αυτό, κύριε Υπουργέ. Είπατε ότι δεν υπάρχει πρόβλημα. Υπάρχει πρόβλημα. Κάθε φορά που θα γίνει άσκηση έχουμε αν θέλετε και κτυπήματα σπιτιών. Έχουν πέσει βλήματα μέσα σε σπίτια καθώς και σε εκκλησίες. Αυτά είναι καταγραμμένα και από το δήμαρχο, τον οποίο επισκεφθήκαμε και μας τα ανέφερε.
Βέβαια ο ίδιος έχει στείλει και μια επιστολή προς την Ελληνική Επιτροπή Ατομικής Ενέργειας, που ζητά να γίνει εξέταση σε ολόκληρη την περιοχή, γιατί εκεί υπάρχει αύξηση της λευχαιμίας. 
Έχουν γίνει διαβήματα σε πολλά Υπουργεία Υγείας κλπ, προκειμένου να δουν από πού προέρχεται. 
Αλλά πέρα από αυτό, γνωρίζουμε όλοι ότι αυτό το πεδίο βολής χρησιμοποιείται και από ΝΑΤΟϊκά στρατεύματα και θα χρησιμοποιείται όσο διαρκεί αυτή η κατάσταση στην ευρύτερη περιοχή των Βαλκανίων. Αυτή είναι η δική μας εκτίμηση. Και βέβαια δεν μας καθησυχάζει το γεγονός ότι δεν χρησιμοποιείται εκεί και απεμπλουτισμένο ουράνιο. 
Πιστεύουμε ότι τα σημαντικά προβλήματα σε μία ορεινή περιοχή, όπως είναι η συγκεκριμένη περιοχή, είναι συσσωρευμένα. Ο πληθυσμός αναγκάζεται να φύγει. Αν θέλουμε, λοιπόν, να έχουμε ένα πεδίο βολής που θα απομακρύνει όλους τους κατοίκους της περιοχής, αυτό είναι πολιτική επιλογή.
Εμείς πιστεύουμε ότι ήλθε η ώρα να δει η Κυβέρνηση και το Υπουργείο σοβαρά την απομάκρυνση του συγκεκριμένου πεδίου βολής που συσσωρεύει όλα αυτά τα προβλήματα. Και μέχρι τότε πιστεύω ότι πρέπει να παρθούν όλα τα απαραίτητα μέτρα για την υγεία των κατοίκων της περιοχής, αλλά και για τις καταστροφές που παθαίνουν τα χωράφια τους. Διότι υπάρχει και η καταγγελία ότι όταν γίνεται η αποτίμηση της καταστροφής , δεν αποζημιώνονται παρά μόνο ύστερα από πολλά χρόνια. 
Θα πρέπει να συνειδητοποιήσει το Υπουργείο ότι το πεδίο βολής πλέον δεν είναι πρόσφορο για να είναι πεδίο βολής. Εκείνη η περιοχή έχει ενταχθεί και στα προγράμματα για αγροτοτουρισμό, επομένως δεν μπορεί να συνδυαστεί ο αγροτοτουρισμός με το να υπάρχει ένα πεδίο βολής, που εκεί οι κάτοικοι, αν θέλετε, λόγω του αγροτικού και κτηνοτροφικού χαρακτήρα που έχει η περιοχή πλήττονται πάρα πολύ και από άλλες πολιτικές επιλογές. Θα πρέπει δηλαδή η πολιτεία, η Κυβέρνηση, το Υπουργείο να σκύψουν σοβαρά και να δουν το πρόβλημα της απομάκρυνσης. 
Σας καταθέτω αυτό το έγγραφο. 
(Στο σημείο αυτό ο Βουλευτής κ. Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Άμυνας): Κύριε Πρόεδρε, κύριοι συνάδελφοι, πρέπει να σας πω ότι γνωρίζω την επιστολή του Προέδρου, ξέρω όμως ακόμα ότι ομάδες, οι οποίες πηγαίνουν να εξουδετερώσουν τα βλήματα και να αποκαταστήσουν τις ζημίες, είναι σε επαφή με τους κατοίκους και τους τοπικούς φορείς.
Μιλήσατε για καταστροφική παρουσία. Πιστεύω ότι ήταν λίγο υπερβολική η έκφραση την οποία χρησιμοποιήσατε. Πρέπει να σας πω ότι η Επιτροπή Ατομικής Ενέργειας έχει κάνει τις μετρήσεις στο συγκεκριμένο πεδίο βολής και τα επίπεδα ύπαρξης ραδιενέργειας είναι φυσιολογικά, όπως δηλαδή σε οποιοδήποτε τόπο στην ελληνική επικράτεια. 
Όσον αφορά τα περιστατικά λευχαιμίας, δεν μπορώ να σας αντικρούσω. Δεν γνωρίζω τέτοιο πράγμα. Αυτό είναι κάτι που πάρα πολλές φορές ακούγεται. Είναι αόριστο, διότι στην αρμόδια Διαρκή Επιτροπή...
ΑΓΓΕΛΟΣ ΤΖΕΚΗΣ: Μα, κύριε Υπουργέ, υπάρχει στο Υπουργείο Υγείας...
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, δεν έχετε χρόνο για άλλα "πυρά". Τώρα είναι "τα ανταποδοτικά πυρά" από τον κύριο Υπουργό. Εσείς εκτοξεύσατε τα δικά σας. Μην το κάνουμε εδώ πεδίο βολής χωρίς κανόνες!
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Άμυνας): Στο βαθμό που γνωρίζω και έχω ακούσει από ειδικούς -δεν είμαι ειδικός- για να αποφανθεί κανείς κατά πόσο τα περιστατικά λευχαιμίας είναι πολλά σ' έναν τόπο, πρέπει να πάει σε μεγάλο βάθος έρευνας, πράγμα που δεν ξέρω αν έχει γίνει στην περιοχή εκεί. Πρέπει πάντως να σας βεβαιώσω, για άλλη μια φορά, ότι βλήματα με απεμπλουτισμένο ουράνιο δεν έχουν χρησιμοποιηθεί καθόλου σε αυτήν την περιοχή. Δεν υπάρχει λόγος ανησυχίας. Οι αποζημιώσεις δίνονται κανονικά και οι αποκαταστάσεις των βλαβών γίνονται από τις Ένοπλες Δυνάμεις. Πολλές φορές οι δήμαρχοι, οι κοινοτάρχες της περιοχής ζητούν κάποια παραπάνω αποκατάσταση, που πράγματι είμαστε πρόθυμοι και την κάνουμε. 
Τα μέτρα δε, όπως σας είπα, τα οποία λαμβάνονται είναι πολύ αυστηρά. Όλα τα βλήματα είναι πολύ αδρανή, δεν εμπεριέχουν κίνδυνο για τους κατοίκους. Θα πρέπει να σας πω όμως γενικότερα ότι ερευνούμε όλα τα πεδία βολής, όπου και να βρίσκονται, ούτως ώστε να δούμε κατά πόσο ενοχλούν τις τοπικές κοινωνίες, κατά πόσο μπορούν να μεταφερθούν σε άλλους τόπους, πάντοτε μέσα στα πλαίσια που σας είπα της ανάγκης της εκπαίδευσης των Ενόπλων Δυνάμεων. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τελευταία επίκαιρη ερώτηση είναι η με αριθμό 1023/11.6.2001 του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Γεωργίας, σχετικώς με την ανανέωση της θητείας του Γενικού Διευθυντή του Εθνικού Ιδρύματος Αγροτικής Έρευνας. 
Η επίκαιρη ερώτηση του κ. Τσιπλάκη σε περίληψη έχει ως εξής:
"Εντός του Ιουλίου 2001 αναμένεται να ανανεωθεί η θητεία του Γενικού Διευθυντού του ΕΘΙΑΓΕ κ. Βυζαντινόπουλου και προς το σκοπό αυτό (όπως πληροφορήθηκα) ορίστηκε 3μελής επιτροπή, προκειμένου να εισηγηθεί επί του θέματος. Παρά την πληθώρα καταγγελιών για κακοδιαχείριση και διασπάθιση του Δημοσίου χρήματος, υπάρχει η πληροφορία ότι η συσταθείσα επιτροπή πρότεινε την ανανέωση της θητείας του κ. Βυζαντινόπουλου. Καθώς τα μέλη της 3μελούς επιτροπής φέρεται να έχουν άμεση σχέση (κυρίως οικονομική) με τον κρινόμενο, είναι προφανές ότι η κρίση της επιτροπής σε καμία περίπτωση δεν μπορεί να κριθεί ως αντικειμενική.
Ερωτάται ο Υπουργός: Αληθεύουν οι πληροφορίες που αναφέρονται στην σύσταση της επιτροπής και την πρότασή της για ανανέωση της θητείας του κ. Βυζαντινόπουλου; Αν οι πληροφορίες αληθεύουν: Γνωρίζατε, κύριε Υπουργέ, τη σχέση των μελών της συσταθείσας επιτροπής με τον κ. Βυζαντινόπουλο και αν ναι, πιστεύετε ότι η σχέση οικονομικής εξάρτησης που υπάρχει μεταξύ τους..." -αυτή είναι βαριά κατηγορία- "...δεν συνιστά αιτία για υποκειμενική κρίση; Τι προτίθεσθε να πράξετε, προκειμένου η επιλογή Γενικού Διευθυντού να καλυφθεί με αξιοκρατικά και αντικειμενικά κριτήρια;"
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Συζητάμε για την ανανέωση της θητείας του Γενικού Διευθυντή του ΕΘΙΑΓΕ, που προβλέπεται από το άρθρο 30 παράγραφος 8 του ν.2538/97. Το συγκεκριμένο άρθρο προβλέπει ότι η τριετής θητεία του διορισθέντος Γενικού Διευθυντή του ΕΘΙΑΓΕ μπορεί να ανανεωθεί μόνο για μια τριετία και αυτό με απόφαση του Υπουργού Γεωργίας. Για να εκδοθεί αυτή η απόφαση είναι απαραίτητη αίτηση του ενδιαφερομένου, η οποία έχει γίνει, κύριοι συνάδελφοι, και η απλή γνώμη είτε θετική είτε αρνητική της επιτροπής, που συγκροτείται γι' αυτό από τον Υπουργό Γεωργίας. Αυτό προβλέπει ο νόμος.
Αυτό ακριβώς και έγινε. Ο Γενικός Διευθυντής του ΕΘΙΑΓΕ μέχρι σήμερα κ. Βυζαντινόπουλος με αίτησή του ζήτησε την ανανέωση της θητείας και με απόφαση του Υπουργού Γεωργίας στις 12/3/2001 συγκροτήθηκε η προβλεπόμενη από το νόμο επιτροπή. Αυτή η προβλεπόμενη από το νόμο εισηγητική επιτροπή, είχε ως μέλη της αυτούς, που κατά τη γνώμη του Υπουργείου Γεωργίας ήταν οι καθ' ύλην, αλλά και αποκλειστικά θα έλεγα αρμόδιοι να εκφέρουν άποψη για το έργο που έχει συντονιστεί μέχρι τώρα. 
Ποια είναι τα μέλη αυτής της επιτροπής; Ο Πρόεδρος του Δ.Σ. του ΕΘΙΑΓΕ. Το Δ.Σ. του ΕΘΙΑΓΕ ελέγχει τον διευθύνοντα σύμβουλο. Το Δ.Σ., λοιπόν, οφείλει να εκφραστεί και την έκφραση γνώμης τη μεταφέρει ο Πρόεδρος του Δ.Σ. Στην επιτροπή συμμετέχει επίσης ο Πρόεδρος του Επιστημονικού Συμβουλίου του ΕΘΙΑΓΕ. Στο Επιστημονικό Συμβούλιο συμμετέχει ο γενικός διευθυντής χωρίς δικαίωμα ψήφου, με δικαίωμα λόγου, ως εισηγητής. Στη συνέχεια, στην ίδια επιτροπή συμμετέχει ο Γενικός Διευθυντής Διοικητικής Υποστήριξης του Υπουργείου Γεωργίας στην αρμοδιότητα του οποίου υπάγεται η εποπτεία της εν γένει διοικητικής λειτουργίας του ΕΘΙΑΓΕ.
Θεωρεί, λοιπόν, το Υπουργείο Γεωργίας ότι η επιτροπή αυτή είναι καθ'όλα άξια και ικανή να εκφέρει τη γνώμη της συνοψίζοντας τη δραστηριότητα, την επιστημονική αρτιότητα, τη δυνατότητα συνεργασίας του Γενικού Διευθυντή κατά τη διάρκεια των τριών χρόνων που πέρασαν. Σημειωτέον ότι η εισήγηση αυτής της επιτροπής θετική ή αρνητική, δεν είναι δεσμευτική για τον Υπουργό Γεωργίας, ο οποίος λαμβάνοντας υπόψη και την απόφαση ή την πρόταση ή την εισήγηση της επιτροπής κρίνει όπως αυτός εκτιμά και με βάση τα δεδομένα που έχει στη διάθεσή του. 
Θεωρώ ότι στοιχεία που αναφέρονται στην ερώτηση είναι λάθος. Δεν είναι σωστά τεκμηριωμένα και δεν νομίζω ότι μπορούν να αποτυπώσουν την κατάσταση που υπάρχει στο ίδρυμα. Γι' αυτό, όμως, θα δώσω κάποιο επιπλέον στοιχείο στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, για την πληρότητα της τοποθετήσεώς μου και στην εύλογη επισήμανσή σας και δικαιολογημένη, κύριε Πρόεδρε, θέλω να πω ότι επειδή ακριβολογώ, όταν επισημαίνω οικονομική εξάρτηση, μπορεί να το αναφέρω ως ιστορικό γεγονός, αλλά αυτό δεν σημαίνει ότι είναι και ποινικά κολάσιμο. Επίσης και αστικά ενδεχομένως να υπάρχουν επιδιώξιμες απαιτήσεις. Αυτό θα το κρίνουν άλλες αρχές. 
Πού θέλω να καταλήξω επί της ουσίας της επίκαιρης ερώτησής μου; Το ΕΘΙΑΓΕ είναι το Εθνικό Ινστιτούτο Αγροτικής, Γεωργικής Έρευνας και έχει ένα συγκεκριμένο σκοπό.
O σκοπός είναι ο εκσυγχρονισμός, η αναβάθμιση της αγροτικής έρευνας, της τεχνολογίας και συνακόλουθα της τεχνογνωσίας που θα προκύψει, η οποία θα αποτελεί κινητήρια δύναμη στην επιδιωκόμενη τουλάχιστον σε θεωρητικό επίπεδο διαρκή, διηνεκή, συνεχή αγροτική εξέλιξη, που είναι απαραίτητη για τη χώρα μας.
Αυτό είναι κυρίως και το υπόβαθρο της συγκεκριμένης επίκαιρης ερώτησής μου, γιατί αναφέρω συγκεκριμένα ζητήματα για πιθανολογούμενο τουλάχιστον, ως προκύπτει, μέχρι στιγμής διορισμό συγκεκριμένου προσώπου και επικαλούμαι συγκεκριμένα στοιχεία. Έχει συγκεκριμένες σχέσεις και συμπεριφορές κατά το παρελθόν. 
Γι' αυτόν τον πιθανολογούμενο διορισμό, επισημαίνω ότι πρέπει να προβληματιστεί ο Υπουργός, διότι το ΕΘΙΑΓΕ, που είναι το ινστιτούτο που πρέπει να συνεισφέρει στην αγροτική έρευνα, πρέπει πραγματικά να συνεισφέρει αφ΄ενός και αφ' ετέρου το εκπεμπόμενο από πλευράς πολιτικής εξουσίας μήνυμα, όταν τουλάχιστον έχουμε συγκεκριμένες καταγγελίες, θα πρέπει να είναι αξιόπιστο από πλευράς ήθους, χρηστής διοίκησης, συνετής διοίκησης, αξιοπρεπούς διοίκησης, διοίκησης μη διεφθαρμένης και θα πρέπει να περνάει καθημερινά όλο και περισσότερο στον κόσμο. Δυστυχώς φοβούμαι ότι δεν περνάει και γι' αυτό έφερα τη συγκεκριμένη υπόθεση.
Θέλω να σας πω γιατί την έφερα και ποια είναι τα συγκεκριμένα στοιχεία. Και αυτά έχουν δημοσιοποιηθεί. Υπάρχει ένα φύλλο ελέγχου μισθοδοσίας, το οποίο συνετάχθη από το Γενικό Λογιστήριο του Κράτους. Επισημαίνει πάρα πολλές παρατυπίες, αναπροσαρμογές υπερωριών, άλλες οικονομικές -αν θέλετε- παροχές, οι οποίες κρίνονται κατ' αρχάς ως παράνομες και παράτυπες. 
Αυτό το φύλλο έπρεπε να αποσταλεί αρμοδίως -και κατά τη δική μου νομική άποψη- στον αρμόδιο εισαγγελέα. Αντ' αυτού -έχω έγγραφα συγκεκριμένα και θα τα καταθέσω- τι γίνεται; Ανατίθεται με υπουργική απόφαση, που ως νομικός λέω πως φοβούμαι ότι πάσχει νομιμότητας, στο Ελεγκτικό Συνέδριο για να γίνει περαιτέρω έλεγχος για τον πιθανό καταλογισμό ευθυνών.
Γι' αυτή τη διαδικασία, ενόσω είναι εν εξελίξει, ζητείται μια συγκεκριμένη εισήγηση και θεωρητικά μπορεί αυτοί οι θεσμικοί φορείς που θα έρθουν να εισηγηθούν να είναι αντικειμενικοί, πρακτικά όμως λόγω αυτού του ιστορικού που είναι εν εξελίξει από πλευράς ελέγχου, θα πρέπει να οδηγήσει αυτό το ιστορικό τον Υπουργό στο να μη βιαστεί για το συγκεκριμένο διορισμό. Αν όμως συντρέχουν περιπτώσεις που μπορεί να υπάρχει διοίκηση πράγματι διαχρονική, άμεσος διορισμός, αν συντρέξει ανάγκη, οπωσδήποτε πρέπει να δείξετε κάποια επιφύλαξη, ενόσω βρίσκεται εν εξελίξει ο συγκεκριμένος έλεγχος...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ, κύριε Τσιπλάκη.
ΚΩΝΣΤΑΝΤΙΝΟΣ ΤΣΙΠΛΑΚΗΣ: ...ο οποίος είναι το πιθανότερο να καταλήξει σε συγκεκριμένες ευθύνες. Λοιπόν, είναι ζήτημα διαφάνειας, μη διαφθοράς και λειτουργίας της κρατικής μηχανής κατ΄ άλλο τρόπο. Έτσι τίθεται εκ μέρους μου το ζήτημα.
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θέλω να πω ότι δεν μπορούμε να αναφερόμαστε σε διαφορετικά πράγματα, γιατί δεν θα μπορέσουμε ποτέ να συνεννοηθούμε. 
Υπάρχει ένα πρόβλημα που αναφέρεται στις ανατιμολογήσεις -όπως είπατε- των μισθών, των παραστατικών κλπ. Είναι μια διαδικασία ελέγχου η οποία εξελίσσεται, όπως είπατε και σεις και στην οποία δεν θέλω να αναφερθώ, γιατί θέλω να σεβαστώ τη διαδικασία. Υπάρχει ο έλεγχος του Ελεγκτικού Συνεδρίου. Όταν ολοκληρωθεί και έχουμε συγκεκριμένα πορίσματα, θα έχουμε και συγκεκριμένες αποφάσεις.
Δεύτερον, δεν συνδέονται οι οποιεσδήποτε αποφάσεις αναπροσαρμογών με το γενικό διευθυντή, γιατί η διαδικασία προβλέπει, απόφαση του διοικητικού συμβουλίου και έγκριση από τον Υπουργό. 
Τρίτον, αναφέρεστε στο θέμα του ΕΘΙΑΓΕ και του ρόλου του. Έχει ένα συγκεκριμένο ρόλο το ΕΘΙΑΓΕ. Για να επιτελέσει αυτό το ρόλο, όπως γνωρίζετε πολύ καλά, υπάρχει έτοιμο σχέδιο νόμου, το οποίο πρόκειται άμεσα να κατατεθεί στη Βουλή και εκεί θα γίνει συζήτηση για το ρόλο του, για την αποκέντρωση των αρμοδιοτήτων του, για την αναδιοργάνωση συνολικά αυτού του ιδρύματος.
Επομένως σε ό,τι έχει σχέση με τη λειτουργία του ιδρύματος, θα απαντήσουμε με το νόμο. Σε ό,τι έχει σχέση με όλες τις άλλες αιτιάσεις, θα έχουμε τα πορίσματα του Ελεγκτικού Συνεδρίου. Σε ό,τι έχει σχέση με τη λειτουργία της Επιτροπής, αφορμή της οποίας είναι η ερώτησή σας, σας απαντώ ότι η επιτροπή συγκροτήθηκε με αυτά τα χαρακτηριστικά, δεν έχει καμία δεσμευτική γνώμη, αλλά έχει πρόταση εισήγησης στον Υπουργό, ο οποίος αποδέχεται τη θετική γνώμη της επιτροπής ή μπορεί να την απορρίψει. 
Ο Υπουργός την αποδέχεται, αλλά η διαδικασία για την οποία μας εγκαλείτε είναι συγκεκριμένη και η σύνθεση της επιτροπής δεν μπορούσε να είναι διαφορετική, γιατί έχει θεσμική έκφραση και καλύπτει πλήρως την αναγκαιότητα να γνωρίζουμε το έργο του γενικού διευθυντή, για να μπορέσουμε να τον κρίνουμε. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας "Ελεύθερη παροχή υπηρεσιών στις θαλάσσιες ενδομεταφορές-Σύσταση Γενικής Γραμματείας Λιμένων και Λιμενικής Πολιτικής- Μετατροπή Λιμενικών Ταμείων σε Ανώνυμες Εταιρείες".
Υπενθυμίζω στους κυρίους συναδέλφους ότι κατά τη χθεσινή συνεδρίαση συζητήθηκαν και ψηφίστηκαν τα άρθρα πρώτο έως και δέκατο έκτο. Απομένουν τα άρθρα δέκατο έβδομο έως και τριακοστό έβδομο, το ακροτελεύτιο, τα οποία είναι κατανεμημένα ως εξής: Το μέρος δεύτερο είναι τα άρθρα δέκατο έβδομο έως και εικοστό. Είναι η Γενική Γραμματεία Λιμένων και Λιμενικής Πολιτικής. Υπάρχει το μέρος τρίτο με τα άρθρα εικοστό πρώτο έως και εικοστό έβδομο. Είναι η Μετατροπή Λιμενικών Ταμείων σε Ανώνυμες Εταιρείες. Και υπάρχει και το μέρος τέταρτο με τα υπόλοιπα άρθρα, δηλαδή εικοστό όγδοο έως και τριακοστό έβδομο. Είναι οι Μεταβατικές Διατάξεις. Επίσης, υπάρχουν δύο τροπολογίες Υπουργών και δύο εμπρόθεσμες τροπολογίες Βουλευτών.
Προτείνω, αν δεν υπάρχει αντίρρηση, επειδή και χθες είδα ότι διεσπάσθη ουσιαστικά η συζήτηση μέσα από τις πολλές ενότητες, να συζητηθούν όλα τα άρθρα σε μια ενότητα, να υπάρχει άνεση χρόνου και στους εισηγητές και στους άλλους συναδέλφους και στη συνέχεια να συζητήσουμε τις τροπολογίες. Αν δεν υπάρχει αντίρρηση να προχωρήσουμε έτσι. 
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, η Βουλή ενέκρινε. 
Κύριε Υπουργέ, έχετε καμία παρατήρηση για τώρα;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το λόγο έχει ο εισηγητής του ΠΑ.ΣΟ.Κ., ο κ. Φλώρος. Κύριε συνάδελφε, θα έχετε άνεση χρόνου. Στους εισηγητές να δώσουμε δεκαπέντε λεπτά και να υπάρξει ανοχή.
ΝΙΚΟΛΑΟΣ ΦΛΩΡΟΣ: Κύριε Πρόεδρε, και πολλά είναι. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, για να μπορείτε να έχετε άνεση. 
ΝΙΚΟΛΑΟΣ ΦΛΩΡΟΣ: Κύριε Πρόεδρε, επιτρέψτε μου προτού μπω στο κύριο έργο της σημερινής συνεδρίασης, να πάρω θέση σε κάτι το οποίο έγινε και το οποίο πραγματικά με προβλημάτισε. Την ώρα που εμείς εδώ συζητάμε το νομοσχέδιο για την ακτοπλοΐα και ήδη βρισκόμαστε στην τρίτη ημέρα της συζήτησης η Ένωση Ακτοπλόων Εφοπλιστών με τον πρόεδρό της βγήκε και έκανε απαράδεκτες δηλώσεις, οι οποίες προσπαθούν να προκαταλάβουν τη συζήτηση εδώ στη Βουλή.
Δεν είχα την ευκαιρία να δω τις δηλώσεις λεπτομερώς γιατί έγιναν χθες, αλλά νομίζω ότι είναι κάτι το οποίο είναι άστοχο και ότι λειτούργησε έξω από το θεσμικό του ρόλο. Δεν ξέρω αν θα πρέπει όλοι να πάρουμε θέση σε αυτό και να το καταδικάσουμε, δεδομένου ότι είναι μία αήθης πρακτική, είναι κάτι το οποίο δεν συνηθίζεται και δεν θα έπρεπε να έχει γίνει.
Άλλωστε πρέπει να σας υπενθυμίσω ότι στη διάρκεια της συνεδρίασης της επιτροπής η Ένωση Ακτοπλόων δεν εκπροσωπήθηκε από τον πρόεδρό της, ο οποίος αν πραγματικά ήθελε θα μπορούσε να είχε έρθει, αν πραγματικά οι αντιρρήσεις τους ήταν τόσο μεγάλες θα έπρεπε να είχε παραστεί αυτοπροσώπως. Και από εκεί και πέρα προέβη σε αυτές τις χθεσινές δηλώσεις, στις οποίες αναφέρθηκα. Δεν ξέρω αν ίσως, μετά την ολοκλήρωση της εισήγησής μου, θα έπρεπε να πάρουν θέση και τα υπόλοιπα κόμματα ή και ο Υπουργός.
Μπαίνω τώρα στο δεύτερο μέρος του νομοσχεδίου. Έχουμε τη Σύσταση της Γενικής Γραμματείας Λιμένων και Λιμενικής Πολιτικής. Νομίζω ότι το θέμα το έχουμε εξαντλήσει στις προηγούμενες συνεδριάσεις και στη διάρκεια της συζήτησης στην επιτροπή. Θα πάω κατευθείαν στα άρθρα του δεύτερου μέρους.
Με το δέκατο έβδομο άρθρο συστήνεται στο Υπουργείο Εμπορικής Ναυτιλίας η Γενική Γραμματεία Λιμένων και Λιμενικής Πολιτικής, η οποία υπάγεται κατευθείαν στον Υπουργό Εμπορικής Ναυτιλίας και έχει ως σκοπό να υλοποιήσει το συνολικό σχεδιασμό και τη χάραξη της εθνικής λιμενικής πολιτικής για την ανάπτυξη των λιμανιών με σύγχρονη υποδομή, ώστε να ανταποκρίνονται στις ανάγκες της ναυτιλίας μας.
Με το άρθρο δέκατο όγδοο ρυθμίζονται οι αρμοδιότητες της Γενικής Γραμματείας Λιμένων και Λιμενικής Πολιτικής. Η Γενική Γραμματεία αναλαμβάνει επιτελικό και εποπτικό ρόλο, έτσι ώστε να συντονίζει τη δράση όλων των συναρμοδίων οργάνων της διοίκησης σε θέματα λιμένων και εισηγείται προτάσεις της χώρας μας στην πορεία διαμόρφωσης των ρυθμίσεων της Ευρωπαϊκής Ένωσης. 
Στην παράγραφο 5 ρυθμίζεται ο εποπτικός της ρόλος, παρακολούθηση της εφαρμογής της ισχύουσας νομοθεσίας. 
Στην παράγραφο 6 δίδεται η αρμοδιότητα της παρακολούθησης της εφαρμογής των αναπτυξιακών προγραμμάτων και μελετών διαχείρισης, των master plan των λιμένων που ενέκρινε η Επιτροπή Σχεδιασμού και Ανάπτυξης Λιμένων, είναι η επιτροπή που ρυθμίζεται στο άρθρο δέκατο ένατο του νομοσχεδίου. 
Με την παράγραφο 7 δημιουργούνται κίνητρα στον ιδιωτικό τομέα να επενδύει σε λιμενικές υποδομές. Εισηγείται προτάσεις η Γενική Γραμματεία για παραχώρηση της εκμετάλλευσης χώρων λιμένων σε ιδιώτες και διασφαλίζεται παράλληλα ο δημόσιος χαρακτήρας με τον έλεγχο των συμβάσεων. 
Στην παράγραφο 9 έχουμε τη μέριμνα της επιθεώρησης των λιμενικών υποδομών και εγκαταστάσεων, την έγκριση του προγραμματισμού συντήρησης αυτών καθώς επίσης και τη μέριμνα της υλοποίησης από τους αρμόδιους φορείς έργων για την ασφάλεια της ναυσιπλοΐας.
Στην παράγραφο 10 ανατίθεται στην Γενική Γραμματεία η μέριμνα για εξασφάλιση πόρων για την εκτέλεση έκτακτων επισκευαστικών αναγκών. Είναι κάτι το οποίο μέχρι τώρα ανήκε στην αρμοδιότητα του ΥΠΕΧΩΔΕ και τώρα αυτή η αρμοδιότητα περιέρχεται στη Γενική Γραμματεία.
Στην παράγραφο 12 έχουμε τη χρηματοδότηση έργων έρευνας για την υποστήριξη ενός ανταγωνιστικού συστήματος συνδυασμένων μεταφορών, έτσι ώστε να υπάρχει σύνδεση των λιμένων με δρόμους και με σιδηροδρόμους.
Στην παράγραφο 13 δίνεται η δυνατότητα στη Γενική Γραμματεία να προσλαμβάνει συμβούλους.
Τέλος στην παράγραφο 17 έχουμε μία πιο σωστή και αποτελεσματική αντιμετώπιση των προσφυγών μέσω της Γενικής Γραμματείας. Εξέταση προσφυγών για κάθε είδους θέματα, που έχουν να κάνουν με τις δραστηριότητες του ΥΕΝ. 
Στο άρθρο δέκατο ένατο συστήνεται Επιτροπή Σχεδιασμού και Ανάπτυξης Λιμένων, διυπηρεσιακή επιτροπή, η οποία έχει έντεκα μέλη. Έργο της επιτροπής είναι ο γενικός σχεδιασμός των προγραμμάτων, των μελετών και των έργων για τη δημιουργία και τη βελτίωση της λιμενικής υποδομής. Η επιτροπή είναι επωμισμένη με την ιεράρχηση των εκτελεστέων έργων και την κατανομή των πιστώσεων μεταξύ τους, καθορίζει τις προδιαγραφές, παρακολουθεί την εκτέλεση, εγκρίνει, αναθεωρεί ή επικαιροποιεί τα αναπτυξιακά προγράμματα μελετών διαχείρισης, τα master plan των λιμένων και είναι επωμισμένη με την ευθύνη να συζητάει και άλλα θέματα, τα οποία της αναθέτει ad hoc ο Υπουργός Εμπορικής Ναυτιλίας, όταν κρίνει ότι είναι αναγκαίο.
Στο άρθρο εικοστό συστήνονται θέσεις για τη Γενική Γραμματεία Λιμένων και Λιμενικής Πολιτικής. Στο άρθρο αυτό ρυθμίζεται η στελέχωση της Γενικής Γραμματείας.
Νομίζω ότι δεν έχω να πω τίποτα άλλο όσον αφορά το δεύτερο μέρος του νομοσχεδίου. Θα προχωρήσω στο τρίτο μέρος, που αφορά τη μετατροπή των λιμενικών ταμείων σε ανώνυμες εταιρείες. 
Πρόκειται για τη μετατροπή δέκα λιμενικών ταμείων σε ανώνυμες εταιρείες, σε λιμάνια μεγάλης οικονομικής στρατηγικής σημασίας. 
Ακολουθούν το δρόμο του Οργανισμού Λιμένος Πειραιώς και Θεσσαλονίκης. Τα δέκα αυτά λιμενικά ταμεία, τα νομικά πρόσωπα δημοσίου δικαίου, στα δέκα αυτά λιμάνια σήμερα μετατρέπονται σε ανώνυμες εταιρείες. 
Στο εικοστό πρώτο άρθρο αναφέρεται η έδρα και το όνομα των νομικών προσώπων, που μετατρέπονται σε ανώνυμες εταιρείες, καθορίζεται η έδρα των ανωνύμων αυτών εταιρειών και επίσης καθορίζεται ως καθολικός διάδοχος σε όλες τις δικαιοπραξίες νέα ανώνυμη εταιρεία. 
Στο ίδιο άρθρο γίνεται αναφορά για την έγκριση των έργων τα οποία θα αναλαμβάνουν οι ανώνυμες εταιρείες. Οι ανώνυμες αυτές εταιρείες ουσιαστικά ανήκουν στο δημόσιο, δεν αλλάζει ο δημόσιος χαρακτήρας των εταιρειών αυτών.
Στο εικοστό δεύτερο άρθρο εγκρίνεται το καταστατικό των οργανισμών λιμένων, προβλέπεται η σύσταση και η επωνυμία των δέκα ανωνύμων εταιρειών, η έδρα τους, ο σκοπός τους, η διάρκεια και το μετοχικό κεφάλαιο της εταιρείας, τα όργανα διοίκησης, η συγκρότηση, η λειτουργία και οι αρμοδιότητες του διοικητικού συμβουλίου, η ευθύνη των μελών του, η σύνθεση, οι αρμοδιότητες, η σύγκλιση και πρόσκληση της γενικής συνέλευσης, η εταιρική χρήση, οι ελεγκτές, επίσης οι λογαριασμοί λύσης και εκκαθάρισης της εταιρείας και τέλος το στρατηγικό και επιχειρησιακό σχέδιο και το συμβούλιο διαχείρισης.
Στο εικοστό τρίτο άρθρο αναφέρεται η εποπτεία των ανωνύμων εταιρειών και δίνεται η δυνατότητα με κοινή απόφαση των Υπουργών Εθνικής Οικονομίας, Οικονομικών και Εμπορικής Ναυτιλίας να ανατίθεται σε ελεγκτικές εταιρείες ο διαχειριστικός έλεγχος των ανωνύμων αυτών εταιρειών.
Στο εικοστό τέταρτο άρθρο ρυθμίζονται θέματα παραχώρησης του δικαιώματος χρήσης και εκμετάλλευσης των χώρων της ζώνης του λιμανιού.
Στο εικοστό πέμπτο άρθρο ρυθμίζονται θέματα του κανονισμού εσωτερικής οργάνωσης και λειτουργίας της εταιρείας και του γενικού κανονισμού προσωπικού.
Με το εικοστό έκτο άρθρο ρυθμίζονται θέματα του προσωπικού ανωνύμων εταιρειών.
Τέλος με το εικοστό έβδομο άρθρο δίνεται η δυνατότητα στις υφιστάμενες λιμενικές επιτροπές των λιμενικών ταμείων, που μετατρέπονται σε ανώνυμες εταιρείες να ασκούν τα καθήκοντά τους μέχρι τη συγκρότηση του διοικητικού συμβουλίου κάθε εταιρείας.
Περνάω τέλος στο τέταρτο μέρος, στο οποίο συμπεριλαμβάνονται οι τελικές και μεταβατικές διατάξεις του σχεδίου νόμου.
Εδώ έχουμε μια σειρά από τροπολογίες, οι οποίες στη συνέχεια μετετράπησαν σε άρθρα του νομοσχεδίου. 
Στο άρθρο 29 ρυθμίζονται θέματα του Ναυτικού Απομαχικού Ταμείου. Αναπροσαρμόζονται συντάξεις διαφόρων ειδικοτήτων στο 60% των αντιστοίχων βαθμών της συλλογικής συντάξεως. Είναι ένα μέτρο που αφορά δέκα επτά χιλιάδες (17.000) περίπου συνταξιούχους και θεσπίζονται δικαιότερες και ενιαίες προϋποθέσεις για υπαγωγή περισσότερων ναυτικών. 
Στην παράγραφο 6 του ιδίου άρθρου συστήνεται στο Ναυτικό Απομαχικό Ταμείο Διεύθυνση Αναλογιστικών Μελετών, Στατιστικής και Παραγωγικότητας. 
Στο τριακοστό πρώτο (31ο ) άρθρο ρυθμίζονται θέματα προσωπικού μελών του Ναυτικού Απομαχικού Ταμείου και του ΤΕΑΠΙΕΝ. Στα διοικητικά συμβούλια του Ναυτικού Απομαχικού Ταμείου και του ΤΕΑΠΙΕΝ συμμετέχουν αιρετοί εκπρόσωποι των εργαζομένων και αυτό αποτελεί υλοποίηση μιας συλλογικής συμφωνίας. 
Επίσης το μακροχρόνιο επίδομα πραγματικής θαλάσσιας υπηρεσίας δίνεται και στους μονίμους και στους ιδιωτικού δικαίου υπαλλήλους του Υπουργείου Εμπορικής Ναυτιλίας που είναι ασφαλισμένοι στο Ναυτικό Απομαχικό Ταμείο. 
Το τριακοστό δεύτερο (32ο )άρθρο ρυθμίζει θέματα στρατολογίας σπουδαστών Ακαδημίας Εμπορικού Ναυτικού. Παρέχονται κίνητρα με αυτό το άρθρο προσέλκυσης, αλλά και παραμονής στο ναυτικό επάγγελμα νέων ανθρώπων.
Στο τριακοστό τρίτο (33ο )άρθρο προβλέπεται η αύξηση οργανικών θέσεων προσωπικού του Λιμενικού Σώματος. Είναι ένα άρθρο το οποίο είναι ίσως κομμάτι του νομοσχεδίου το οποίο έχει καταθέσει στην Επιτροπή Παραγωγής και Εμπορίου το Υπουργείο Εμπορικής Ναυτιλίας και συζητείται. Αυξάνονται οι οργανικές θέσεις του Λιμενικού Σώματος, κάτι το οποίο είναι αναγκαίο για να ανταποκριθεί το Λιμενικό Σώμα στις νέες ανάγκες και στην αποστολή του.
Στο τριακοστό πέμπτο (35ο )άρθρο υπάρχει μία διάταξη για τον Οργανισμό Λιμένος Πειραιώς ανάλογη με αυτή που ψήφισε η Βουλή πριν από μερικούς μήνες για τον Οργανισμό Λιμένος Θεσσαλονίκης, για τη δυνατότητα σύμβασης για παραχώρηση δικαιώματος χρήσης και εκμετάλλευσης εγκαταστάσεων εντός της λιμενικής ζώνης.
Τέλος, στο τριακοστό έκτο (36ο )άρθρο έχουμε την κάλυψη ασφαλιστικών δαπανών του ΟΛΠ και του Οργανισμού Λιμένος Θεσσαλονίκης.
Αυτά, κύριε Πρόεδρε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Σερρών κ. Ευγένιος Χαϊτίδης ζητεί ολιγοήμερη άδεια απουσίας του εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Επίσης, έχω την τιμή να ανακοινώσω στο Σώμα τα εξής: 
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις αιτήσεις για τη χορήγηση ή μη άδειας δίωξης των Βουλευτών κυρίων Λιάνας Κανέλλη, Θεοδώρου Σκρέκα και Ευγένιου Χαϊτίδη.
Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "EUTELSAT".
Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, θα ξεκινήσω την τοποθέτησή μου προκαλούμενος από τον εισηγητή της Πλειοψηφίας, σχετικά με τις δηλώσεις της Ενώσεως Εφοπλιστών Ακτοπλοΐας και θα αναφερθώ και στις δηλώσεις του Υπουργού σήμερα το πρωί σε τηλεοπτικό σταθμό, διότι και οι μεν και οι δε δείχνουν πραγματικά ότι υπάρχει μία κορυφαία διάσταση απόψεων μεταξύ Υπουργείου και εφοπλιστών.
Ο κύριος Υπουργός ήλθε εδώ, εισηγήθηκε και πρότεινε στη Βουλή να ψηφιστεί αυτό το νομοσχέδιο λέγοντας ότι έχει τη συναίνεση όλων των φορέων. Φαίνεται όμως ότι ο κορυφαίος φορέας που θα κληθεί να υλοποιήσει τις διατάξεις που ψηφίζουμε, αντιδρά μ΄ έναν τρόπο, κύριε Υπουργέ, ο οποίος δεν νομίζω ότι δικαιολογεί τουλάχιστον αυτά που λέγατε περί συναινέσεως. Αντιδρά σε μία λογική την οποία σας ζητήσαμε εμείς από την αρχή να μας εξασφαλίσετε. Και αυτή η λογική είναι εάν πράγματι η Ευρωπαϊκή Ένωση -μας είπατε ότι δεν χρειάζεται γραπτή έγκριση της Ευρωπαϊκής Ένωσης, το δεχόμαστε ως προφορική διαβεβαίωσή σας- εγκρίνει, με έκφραση γνώμης, αυτήν την αλλαγή, που προσπαθούμε να κάνουμε στο ρυθμιστικό πλαίσιο της ακτοπλοΐας. Διότι θα είμαστε σε πάρα πολύ άσχημη κατάσταση σαν χώρα, σαν Βουλή, αν αύριο το πρωί έλθει ένα ευρωπαϊκό δικαστήριο και κρίνει ότι η νομοθετική μας παρέμβαση του 2001 δεν συνάδει με τον κανονισμό της Ευρωπαϊκής Ένωσης. 
Εμείς και ο Κοινοβουλευτικός μας Εκπρόσωπος έχει κατ΄ επανάληψη αναφερθεί σε αυτό το θέμα και έχει ζητήσει η Κυβέρνηση να εξασφαλίσει πρώτα απ' όλα της εγκυρότητας του ελληνικού Κοινοβουλίου. 
Όσον αφορά τώρα το εάν η στάση των εφοπλιστών ακτοπλοΐας είναι αήθης ή δεν είναι αήθης, όπως αναφέρθηκε ο εισηγητής της Πλειοψηφίας, νομίζω ότι ο καθένας -και είναι συνήθης πλέον πρακτική- ο κάθε θιγόμενος ή αντιδρών σε κάποιο νομοσχέδιο έρχεται και κατασκηνώνει εδώ στο Σύνταγμα. Ο κάθε θιγόμενος, από όποιο νομοσχέδιο και εάν συζητάμε, από όποιο νομοσχέδιο και εάν έχει περάσει από αυτήν τη Βουλή είτε αφορά λίγους είτε αφορά πολλούς, κατασκηνώνει εδώ απέξω κλείνει και το κέντρο της Αθήνας, δημιουργεί χίλιες παρεμβάσεις. Δεν νομίζω, λοιπόν, ότι θα πρέπει να στερήσουμε το δικαίωμα από μια επαγγελματική τάξη να κάνει τουλάχιστον μια συνέντευξη Τύπου. 
ΝΙΚΟΛΑΟΣ ΦΛΩΡΟΣ: Δηλαδή εσείς συμφωνείτε...
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν σας λέω ότι συμφωνούμε, γιατί εμείς έχουμε ξεκάθαρη θέση για τη μείωση των ορίων ηλικίας...
ΠΡΟΕΔΡΕΥΩΝ (Κωνσταντίνος Γείτονας): Μη δημιουργήσετε με τα λεγόμενά σας προσωπικό θέμα, κύριε συνάδελφε.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν δημιουργώ προσωπικό, κύριε Πρόεδρε, το χαρακτηρισμό απλώς σχολιάζω και σε καμιά περίπτωση το συνάδελφο, τον οποίο προσωπικά εκτιμώ. Σε καμιά όμως περίπτωση δεν μπορούμε να στερήσουμε το δικαίωμα από αυτήν την επαγγελματική τάξη να εκφράζει τις απόψεις της. Στο κάτω - κάτω, εάν ευσταθούν οι ισχυρισμοί τους ότι θα προσφύγουν στα ευρωπαϊκά δικαστήρια, θα περιμένουμε τις αποφάσεις και ελπίζουμε να βγει δικαιωμένη η ελληνική πολιτεία.
Μπαίνοντας στη συζήτηση των άρθρων θα ήθελα να αναφερθώ πρώτα απ΄ όλα στα άρθρα 17 και 18, άρθρα που συστήνουν τη Γενική Γραμματεία Λιμένων και Λιμενικής Πολιτικής και όσον αφορά ιδιαίτερα τις αρμοδιότητές τους. 
Πραγματικά οι αρμοδιότητες βρίσκονται σε επίπεδο νομοθετικού ευχολογίου. Βρίσκονται στη σφαίρα του τι θα θέλαμε να συμβεί σε αυτήν τη χώρα, χωρίς να δίνουμε πραγματικά σε αυτήν τη Γενική Γραμματεία, μια γενική γραμματεία που λείπει τόσα χρόνια, ένα φορέα διαχείρισης της λιμενικής πολιτικής που λείπει, που δεν έχει εμφανιστεί, που η απουσία του έχει δημιουργήσει όλες αυτές τις στρεβλώσεις στα λιμάνια, για τα λιμάνια που φτιάχνονται σε λάθος θέση, για τα λιμάνια που επεκτείνονται και δεν εξυπηρετούν τους καπεταναίους, που ιεραρχούνται σήμερα τα λιμενικά έργα με λάθος προοπτικές, που κατασκευάζονται από μηχανικούς ξηράς χωρίς την έγκριση πραγματικά αυτών των χρηστών και ιδιαίτερα των καπετάνιων, έρχεται στις αρμοδιότητες το στο δέκατο όγδοο (18ο )άρθρο και λέει ότι είναι η μελέτη και η εισήγηση προτάσεων και ο συντονισμός της δράσης.
Αυτά νομίζω ότι βρίσκονται στο επίπεδο του ευχολογίου και θα θέλαμε πραγματικά να είναι πιο σαφείς οι διατάξεις, ώστε πραγματικά η γενική γραμματεία να αναλάβει με στιβαρότητα τη διεύθυνση της λιμενικής πολιτικής. 
Το ίδιο θα έλεγα και για το δέκατο ένατο άρθρο στο οποίο συστήνεται αυτή η επιτροπή σχεδιασμού και ανάπτυξης των λιμένων, στις αρμοδιότητες της οποίας πάλι βρίσκεται ο γενικός σχεδιασμός των προγραμμάτων και μελετών και των έργων για τη δημιουργία, βελτίωση, αναβάθμιση της λιμενικής υποδομής και ο καθορισμός των προτεραιοτήτων ανάπτυξης του λιμενικού δυναμικού της χώρας. Δεν νομίζω ότι είναι δεσμευτική αυτή η διάταξη. Σε ευχολόγιο πάλι βρίσκεται.
Τα δύο θέματα αφορούν αρμοδιότητες της γενικής γραμματείας, αλλά και της επιτροπής σχεδιασμού. Η παράγραφος 16 του δεκάτου όγδοου άρθρου λέει για την παρακολούθηση των θεμάτων, που αφορούν πάσης φύσεως λιμενικά τιμολόγια. Δεν πρέπει να είναι μόνο η παρακολούθηση, κύριε Υπουργέ, θα πρέπει να είναι η έγκριση των τιμολογίων, διότι δεν μπορούμε να ζητάμε από τους εφοπλιστές, από τους πλοιοκτήτες να καταθέτουν τα τιμολόγιά τους για ένα χρόνο και να είναι επιβεβλημένη η τήρηση του τιμολογίου, το οποίο καταθέτουν ως τιμή που θα προσφέρουν στον καταναλωτή για ένα χρόνο και να μην υποχρεώνουμε παράλληλα τα λιμάνια να κρατήσουν σταθερά τα τιμολόγιά τους για τον ίδιο χρόνο.
Φαντασθείτε τι θα γίνει αν αύριο το πρωί αυξήσει τα λιμενικά του τέλη ο ΟΛΠ ή κάποιο άλλο λιμάνι κατά 70%. Δεν θα έχει κόστος επί του ναύλου; Δεν πρέπει, λοιπόν, να είναι μόνο η παρακολούθηση, αλλά και η έγκριση όλων των τιμολογίων τουλάχιστον για τα πλοία της ακτοπλοΐας, εκεί δηλαδή που το κράτος επεμβαίνει και υποχρεώνει την παρακολούθηση συγκεκριμένων τιμών, τις οποίες υποβάλλει ο πλοιοκτήτης.
ΑΡΙΣΤΟΤΕΛΗΣ ΠΑΥΛΙΔΗΣ: Εκεί υπάρχει "κεχαγιάς" που είναι πάνω από τον Υπουργό Ναυτιλίας.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Στο εικοστό άρθρο είναι γνωστή η θέση της Νέας Δημοκρατίας περί επεκτάσεως του δημοσίου τομέα. Συστήνουμε άλλη μία γενική γραμματεία και άλλες σαράντα θέσεις μόνιμου προσωπικού. Κύριε Υπουργέ, υπάρχει πλεονάζον προσωπικό στο δημόσιο τομέα, είναι κοινή διαπίστωση όλων, νομίζω ότι δεν χρειάζονται νέες προσλήψεις, χρειάζονται μετατάξεις, χρειάζεται στελέχωσή του από το ήδη άξιο και υπάρχον προσωπικό του Υπουργείου Εμπορικής Ναυτιλίας, το οποίοι έχει την ανάλογη εμπειρία. Άλλωστε και σε άλλα Υπουργεία υπάρχει ανάλογη εμπειρία, που ακολουθεί τις ιδιότητες των διαφόρων ανθρώπων που μετέχουν στην επιτροπή σχεδιασμού, οπωσδήποτε θα βρείτε και από το ΥΠΕΧΩΔΕ, από το Ανάπτυξης, από το Εθνικής Οικονομίας, από το Μεταφορών και άλλα Υπουργεία τα οποία συμμετέχουν στην επιτροπή σχεδιασμού, θα βρείτε προσωπικό, ώστε να έλθει να στελεχώσει αυτήν τη γραμματεία. 
Σε ό,τι αφορά στο μέρος τρίτο στη μετατροπή των λιμενικών ταμείων σε ανώνυμες εταιρείες, νομίζουμε ότι είναι ένα θετικό μέτρο, που θα πρέπει πραγματικά να δώσει στα λιμάνια τη δυνατότητα να αναπτυχθούν, να συμμετέχουν οι ιδιωτικοί φορείς. Κρατάτε το 51% για το κράτος σε δεύτερη φάση, γιατί σε πρώτη φάση κάνετε μονομετοχικές εταιρείες. Εμείς θα σας προτείναμε να πηγαίνατε σε εταιρείες που να έχουν πολλές μετοχές και ας τις κρατάει σήμερα το κράτος και κάποιες από αυτές τις εταιρείες θα μπορεί να τις διαθέσουν τις μετοχές, όπως υπάρχει το αίτημα από το Δήμο Ηγουμενίτσας για τη συμμετοχή σήμερα του Δήμου Ηγουμενίτσας με ένα ποσοστό μειοψηφίας στον Οργανισμό Λιμένος Ηγουμενίτσας. Θα πρέπει αυτά να εξετασθούν. Γιατί, λοιπόν, να μπαίνετε σε διαδικασίες αναθεώρησης, και αλλαγή καταστατικού επειδή σήμερα δώσατε πολλές μετοχές και ας τις κρατήσει όλες το κράτος και από εκεί και πέρα να μπορείτε να τις διαθέτετε.
Τα θέματα που θα ήθελα να σας επισημάνω είναι όσα αφορούν το δέκατο άρθρο του καταστατικού των εταιρειών για την τιμολογιακή πολιτική. Νομίζω ότι αυτή η τιμολογιακή πολιτική θα πρέπει να υπάγεται στην εθνική λιμενική πολιτική, λέτε να βρίσκεται σε συμφωνία με την ισχύουσα νομοθεσία, αλλά νομίζω ότι θα πρέπει να υποβάλλετε και προς έγκριση σ΄ ένα ανώτατο κρατικό όργανο ακριβώς με τον τρόπο που υποβάλλετε προς έγκριση τα τιμολόγια των ακτοπλοϊκών εταιρειών.
Στο ενδέκατο άρθρο θα ήθελα να αναφέρω ότι το διάστημα των πέντε ετών για τον διευθύνονται σύμβουλο είναι μεγάλο. Διότι σ΄ ένα καλό διευθύνοντα σύμβουλο τα πέντε χρόνια ίσως είναι λίγα, σε έναν κακό, όμως, είναι πάρα πολλά και καταστρεπτικά. Θα σας πρότεινα να ξεκινάει από τα τρία χρόνια και να μπορεί επεκταθεί ως τα πέντε χρόνια με μία ανανέωση σύμβασης, αλλά σε καμία περίπτωση να μη ξεκινήσουμε από τα πέντε χρόνια. Τρία χρόνια νομίζω ότι είναι καλός χρόνος.
Στο εικοστό τέταρτο άρθρο, στη σύμβαση παραχώρησης δικαιώματος χρήσης των χώρων της ζώνης λιμένα. Νομίζω ότι και εδώ αναφέρεται η τιμολογιακή πολιτική της ΑΕ, πάλι σύμφωνα με το στρατηγικό σχέδιο. Δεν ξεκαθαρίζει. Αναφέρεται η τιμολογιακή πολιτική σε τρία κομμάτια αυτού του νομοσχεδίου και δεν ξεκαθαρίζεται τελικά ποιος θα έχει το βάρος της απόφασης στον πρώτο φορέα, δηλαδή στη Γενική Γραμματεία Λιμένων για την τιμολογιακή πολιτική, τουλάχιστον όσον αφορά τα πλοία της ακτοπλοΐας.
Κύριε Υπουργέ, παρακαλώ να δώσετε διευκρινίσεις για το εικοστό έκτο άρθρο για τα θέματα προσωπικού. Ιδιαίτερα στην παράγραφο 5 όπου μετατάσσεται, -ενώ μεταβάλλεται σε συμβάσεις αορίστου χρόνου και δεν υπάρχει περίπτωση να προσβληθούν αυτές οι συμβάσεις αορίστου χρόνου- στο μόνιμο υπηρετούν προσωπικό στα λιμενικά ταμεία, δίνεται το δικαίωμα μεταταγής σε άλλες υπηρεσίες. Εδώ μόνος σας στην επιτροπή εκφραστήκατε με λόγια όχι κολακευτικά για τα λιμενικά ταμεία, για την έλλειψη επάνδρωσης, γιατί υπάρχουν ελάχιστοι άνθρωποι που τα υπηρετούν, ότι δεν μπορούν να εξυπηρετήσουν τις ανάγκες και ότι είναι πάρα πολύ λίγοι αυτοί που ξέρουν το έργο που παρέχουν τα λιμενικά ταμεία και ότι πολλές φορές του ψάχνουμε με το μικροσκόπιο να τους βρούμε, διότι δεν υπάρχει κόσμος. Αν είναι να τους μετατάξουμε κιόλας, τι κάνουμε; Φτιάχνουμε αυτές τις ανώνυμες εταιρείες. Υπάρχουν δύο άνθρωποι που υπηρετούν σ΄ ένα λιμενικό ταμείο και ξέρουν πως δουλεύει το λιμάνι και θα τους μετατάξουμε σε κάποιον ΟΤΑ ή σε κάποιο νομικό πρόσωπο δημοσίου δικαίου; Εφόσον εξασφαλίσουμε τις εργασιακές τους σχέσεις, νομίζω ότι θα πρέπει να εξασφαλίσουμε και στο κράτος την παροχή υπηρεσιών αυτού του εργαζόμενου, ώστε πραγματικά να αναπτυχθεί η εταιρεία και να υπάρχει κάποια συνέχεια. 
Το ίδιο ισχύει και για το άρθρο 6, που λέει ότι "σε περίπτωση διάλυσης των ανωνύμων εταιρειών" Μα, κάνουμε ανώνυμες εταιρείες, όχι για να προσλάβουμε μόνιμο προσωπικό στο δημόσιο, το προσωπικό το οποίο έχει ήδη προσληφθεί καλύπτεται από άλλες διατάξεις. Αυτό που θα προσληφθεί, δεν νομίζω ότι σε περίπτωση διάλυσης ή αλλαγής ή συγχώνευσης -μπορεί να μη ευδοκιμήσει η Α.Ε. να χρειάζεται να επανέλθει σ΄ ένα προηγούμενο καθεστώς- χρειάζεται άραγε το προσωπικό να το μετατάξουμε στο δημόσιο; Μη φορτώνουμε το δημόσιο έτσι εύκολα. Και νομίζω ότι η πρόσληψη του προσωπικού, εφόσον την αφήνετε στο διοικητικό συμβούλιο της ΑΕ, σε καμία περίπτωση δεν θα μπορεί μετά να μετατάσσεται στο δημόσιο.
Τέλος, θα ήθελα να εκφράσουμε τη συμφωνία μας στο τριακοστό άρθρο. Είναι μία πάγια ρύθμιση θεμάτων του ΝΑΤ, εξομοίωσης συντάξεων, υπάρχει και ο ειδικός από τη Νέα Δημοκρατία ο καπετάνιος κ. Βαρίνος, ο οποίος θα αναφερθεί ειδικότερα σε αυτό το θέμα, αλλά νομίζω ότι είναι ικανοποίηση πάγιων αιτημάτων, όπως και τα θέματα προσωπικού του ΤΕΑΠΥΕΝ το οποίο είναι πάρα πολύ σωστό. Στα θέματα που θίγει το εικοστό δεύτερο άρθρο, στη στρατολογία σπουδαστών των ακαδημιών Εμπορικού Ναυτικού, είναι σωστή η κατεύθυνση, όσο και αν απ'όλες τις πλευρές εκφράζεται η απαξίωση απέναντι στις σχολές.
Θα ήθελα για άλλη μια φορά να δηλώσω τη διάθεση της Νέας Δημοκρατίας να βρεθεί μαζί σας να συζητήσουμε πραγματικά τα θέματα της ναυτικής εκπαίδευσης, κάτι το οποίο σας καίει και μας καίει διότι δεν μπορεί να συζητάμε για ελληνική ναυτιλία χωρίς να συζητάμε για εκπαιδευμένο Έλληνα ναυτικό. 
Αναφορικά τώρα με το άρθρο 33 σας είχαμε επισημάνει και στην επιτροπή ότι είναι παράλογο να μπαίνει σ' αυτό το νομοσχέδιο. Έχετε ένα νομοσχέδιο, το οποίο ρυθμίζει όλα τα θέματα του Λιμενικού Σώματος. Αυτό είναι το κορυφαίο θέμα. Και το κορυφαίο θέμα είναι ότι έχετε το μισό προσωπικό απ' όσο χρειάζεσθε και ότι πρέπει να προσλάβετε όλο το υπόλοιπο. Υπάρχει έλλειψη δυνάμεων. Μην το υποβαθμίζετε. Εμείς θα το ψηφίσουμε. Αλλά μην το υποβαθμίζετε βάζοντάς το σ' αυτό το νομοσχέδιο. Βάλτε το στο νομοσχέδιο του Λιμενικού Σώματος, όπου πράγματι θα του προσδώσει και ένα αυξημένο κύρος και μια αυξημένη ώθηση ότι λύνεται δηλαδή και το πάγιο θέμα του Λιμενικού Σώματος. 
Αναφορικά τώρα με το άρθρο 34 σχετικά με τα σκάφη αναψυχής δεν έχουμε παρά να συμφωνήσουμε, όπως συμφωνούν και οι ειδήμονες νησιώτες Βουλευτές, δηλαδή ο κ. Σφυρίου και ο κ. Παυλίδης από τη Δωδεκάνησο, που έχουν αντιμετωπίσει αυτό το θέμα και έχουν δει την παραλογία του νόμου. 
Έρχομαι στο άρθρο 35. Εδώ θα ήθελα, κύριε Υπουργέ, την προφορική σας διαβεβαίωση. Την έλαβα στην επιτροπή, αλλά θα ήθελα να την επαναλάβετε με την ευκαιρία της συζήτησης αυτού του άρθρου, που αναφέρεται στις συμβάσεις παραχώρησης, που γίνονται μεταξύ του ελληνικού δημοσίου και των Οργανισμών Λιμένων και ιδιαίτερα του ΟΛΠ. Ο ΟΛΠ μέχρι τώρα δεν μπόρεσε να συμβληθεί με ιδιώτες για την κατασκευή ιδίων χώρων υποδοχής επιβατών ή εξυπηρέτησης επιβατών ή άλλους χώρους ιδίας εξυπηρέτησης ή άλλους χώρους κοινόχρηστης εξυπηρέτησης, αλλά να συμβληθούν οι ιδιώτες και να τους διαχειρίζονται οι ιδιώτες. Θα ήθελα, λοιπόν, να μας διευκρινίσετε αν με τις παραγράφους 1 και 2 πραγματικά επιλύεται αυτό το θέμα, γιατί είναι και δικό μας αίτημα και δικιά μας προτροπή προς την Κυβέρνηση να προχωρήσει και να επισπεύσει αυτές τις διαδικασίες. 
Θέλω επίσης μία διευκρίνιση στο άρθρο 36. Και η διευκρίνιση είναι η εξής. Δεν γνωρίζω το χρόνο μετατροπής του ΟΛΠ σε Α.Ε., αν πραγματικά έγινε την 1.5.1999. Διότι εάν ο ΟΛΠ έγινε Α.Ε. σε προηγούμενο χρόνο και ερχόμαστε να καλύψουμε τις αδυναμίες καταβολής των εισφορών στο ΙΚΑ του ΟΛΠ Α.Ε. από το δημόσιο κορβανά, τότε νομίζω ότι κάνουμε λάθος. Δεν κάνουμε ανώνυμες εταιρείες για να έρχεται πάλι το δημόσιο και να βάζει το χέρι του στην τσέπη και να αναλαμβάνει την υποχρέωση προς το ΙΚΑ καταβολής κάποιων εισφορών και συντάξεων, τις οποίες και ως γνωστόν ουδέποτε καταβάλλει. Γι' αυτό και το ΙΚΑ, έχει αυτές τις τεράστιες μαύρες τρύπες. Μην τα ρίχνουμε στο δημόσιο κορβανά. Η ανώνυμη εταιρεία ας αναλάβει τις ευθύνες της. Στο κάτω-κάτω η αύξηση των τιμολογίων από τον ΟΛΠ τα τελευταία χρόνια είναι συγκλονιστική. Δεν μπορεί, λοιπόν, να μας πει ο ΟΛΠ ότι δεν έχει τη δυνατότητα να καλύψει τις ανάγκες του. Αυτό βέβαια στην περίπτωση που η 1.5.1999 δεν ήταν ο χρόνος μετατροπής του σε Α.Ε. Εάν πράγματι ήταν αυτός ο χρόνος της μετατροπής του δεν έχουμε αντίρρηση και ας δώσουμε την ανώνυμη εταιρεία με ελαφρύτερες επιβαρύνσεις. Αυτά, κύριε Πρόεδρε, και επιφυλάσσομαι στη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Κ.Κ.Ε. κ. Σκοπελίτης.
ΣΤΑΥΡΟΣ ΣΚΟΠΕΛΙΤΗΣ: Θα ήθελα να πω κάτι για το θέμα που αναφέρθηκε ο εισηγητής της Πλειοψηφίας, βέβαια και ο εισηγητής της Αξιωματικής Αντιπολίτευσης και αφορά τις απαιτήσεις των εφοπλιστών μας. Εκείνο που θέλω να τονίσω εγώ είναι ότι τους ανοίξατε την όρεξη με το συγκεκριμένο νομοσχέδιο και αχόρταγοι όπως είναι αυτοί οι κύριοι όλο και ζητάνε περισσότερα πράγματα.
Και θα εξακολουθούν κατά την άποψή μας να τα ζητάνε αυτά, αφού βλέπουν τη μεν Κυβέρνηση να υποχωρεί, όπως υποχώρησε και με το συγκεκριμένο νομοσχέδιο, τη δε Αξιωματική Αντιπολίτευση να πιέζει προς μια τέτοια κατεύθυνση.
Όσων αφορά τώρα στη συζήτηση επί του δεύτερου και τρίτου μέρους: Κύριε Πρόεδρε, δεν έχω να προσθέσω τίποτα περισσότερο στα όσα είπα για τη γενική γραμματεία, που πάει να συστήσει με το δεύτερο μέρος το νομοσχέδιο, στην ομιλία μου επί της αρχής του νομοσχεδίου. Εκείνο όμως που θα ήθελα να τονίσω έχει σχέση με την άποψη που ακούστηκε στη συζήτηση ότι η γραμματεία αυτή με τον τρόπο που συστήνεται δεν έχει να παίξει κανένα ρόλο, άρα δεν χρειάζεται και η σύστασή της. 
Για μας η σύσταση αυτής της γραμματείας έχει και παραέχει αντικείμενο, έργο και ρόλο. Και ο ρόλος αυτός συνίσταται στο να προωθήσει, όπως τονίσαμε, την πολιτική της απελευθέρωσης των ακτοπλοϊκών συγκοινωνιών, την ένταξη των λιμανιών μας στα δυτικοευρωπαϊκά δίκτυα, το ξεπούλημα στους ιδιώτες χώρων της ζώνης των λιμένων, το χτύπημα του ναυτεργατικού μας κινήματος κλπ. Και με την έννοια αυτή εμείς καταψηφίζουμε αυτό το μέρος του νομοσχεδίου καθώς και το σύνολο των άρθρων που περιέχονται σ' αυτό και δεν μπαίνουμε στη συζήτηση επί των άρθρων αυτών. 
Όσον αφορά στο τρίτο μέρος, που αφορά στη μετατροπή λιμενικών ταμείων των συγκεκριμένων λιμανιών σε ανώνυμες εταιρείες: Θεωρούμε αυτήν την πρόταση για τη μετατροπή αυτών των συγκεκριμένων λιμανιών σαν επικίνδυνη εξέλιξη και το άνοιγμα του δρόμου που θα οδηγήσει στην ιδιωτικοποίηση των λιμανιών αυτών. Και λέμε επικίνδυνη εξέλιξη, κύριε Πρόεδρε, λαμβάνοντας υπόψη το σημαντικό ρόλο που παίζουν τα λιμάνια μας στην οικονομική και άλλη ανάπτυξη της χώρας μας και ιδιαίτερα των νησιών μας, αλλά κι εκείνους τους λόγους, που έχουν την αναφορά τους σε εθνικά θέματα. 
Τονίσαμε επίσης στην ομιλία μας στην επί της αρχής συζήτηση του νομοσχεδίου ότι εμείς θεωρούμε έγκλημα το να παραδώσουμε τις πύλες της χώρας μας, όπως πύλες της χώρας μας είναι τα λιμάνια, στο ιδιωτικό κεφάλαιο. Γιατί αυτό θα γίνει στο τέλος και δεν θα σταθεί εμπόδιο το 51%, όπως δεν στάθηκε -και το αναφέραμε με την ομιλία μας και στη συζήτηση επί της αρχής- και στις άλλες περιπτώσεις. Και αναφέραμε στη συγκεκριμένη περίπτωση τον ΟΤΕ.
Εξάλλου με το γεγονός ότι δίνετε τη δυνατότητα της δημιουργίας θυγατρικών εταιρειών ανοίγετε το δρόμο σ' αυτήν την κατεύθυνση και όταν ανοίξει ένας δρόμος κάπου θα φθάσει, κάπου θα οδηγήσει. Κι εμείς λέμε ότι εκεί που θα οδηγήσει θα είναι στην ιδιωτικοποίηση των λιμανιών. Εμείς, λοιπόν, καταψηφίζουμε αυτήν τη μετατροπή των λιμενικών ταμείων σε ανώνυμες εταιρείες, όπως είχαμε καταψηφίσει και πριν τη μετατροπή σε ανώνυμες εταιρείες των Λιμενικών Ταμείων Πειραιά και Θεσσαλονίκης. Κι εδώ πάλι δεν μπαίνουμε στη συζήτηση επί των άρθρων.
Όσον αφορά τις τροπολογίες που ενσωματώθηκαν κι έγιναν άρθρα στο νομοσχέδιο. Στο άρθρο 30 που αφορά στο ΝΑΤ: Συμφωνούμε με την παράγραφο 1, όπως και με την παράγραφο 2 του άρθρου, παρ' όλο που η παράγραφος 2 αφορά μονάχα σε πλοιάρχους και πρώτους μηχανικούς, ενώ εμείς θα λέγαμε να συμπεριλαμβάνονταν όλοι. 
ΑΘΑΝΑΣΙΟΣ ΒΑΡΙΝΟΣ: Κύριε συνάδελφε, όλοι.
ΣΤΑΥΡΟΣ ΣΚΟΠΕΛΙΤΗΣ: Όσον αφορά στην παράγραφο 3 θα θέλαμε να επισημάνουμε ότι το μόνο που θα δημιουργήσει είναι προβλήματα, αφού δεν θα μπορέσει να ανταποκριθεί κανένας στις υποχρεώσεις που αναφέρονται μέσα σ' αυτήν τη συγκεκριμένη παράγραφο.
Το πιο δίκαιο, κύριε Υπουργέ, θα ήταν να γίνει αυτή η ρύθμιση με βάση τις προτάσεις των ναυτεργατικών σωματείων, προτάσεις τις οποίες τις γνωρίζετε, σας τις έχουν κοινοποιήσει και εγώ βέβαια τις καταθέτω σήμερα στα Πρακτικά.
Παρά, όμως, τις παρατηρήσεις μας αυτές που έχουν σχέση με την παράγραφο 3 του συγκεκριμένου άρθρου, εμείς θα δώσουμε θετική ψήφο στο άρθρο αυτό.
Όσον αφορά το άρθρο τριακοστό πρώτο, "Θέματα προσωπικού", συμφωνούμε με αυτό το άρθρο παρά το ότι πιστεύουμε ότι οι λύσεις που δίνονται είναι αποσπασματικές και δεν δίνουν τη δυνατότητα ουσιαστικής συμμετοχής στους εργαζόμενους.
Το άρθρο τριακοστό δεύτερο αφορά θέματα στρατολογίας σπουδαστών Ακαδημιών Εμπορικού Ναυτικού. Εμείς δεν συμφωνούμε με το συγκεκριμένο άρθρο γιατί γίνονται διαχωρισμοί ανάμεσα στα Ελληνόπουλα και γιατί δημιουργεί ομήρους για το εφοπλιστικό κεφάλαιο.
Το άρθρο τριακοστό τρίτο αφορά την αύξηση των οργανικών θέσεων προσωπικού στο Λιμενικό Σώμα. Παρά το ότι έχουμε συζητήσει ένα νομοσχέδιο στην επιτροπή και θα έρθει στην Ολομέλεια και εκεί έπρεπε να το δούμε αυτό το θέμα, συμφωνούμε με την αύξηση αυτή. Θα θέλαμε, όμως, να επισημάνουμε για ακόμη μία φορά ότι συνάμα είναι ανάγκη να προχωρήσει ο εκδημοκρατισμός στο Λιμενικό Σώμα, η αποστρατικοποίησή του, να καταργηθούν τα στεγανά που υπάρχουν σε αυτό και να διαλυθούν εκείνες οι υπηρεσίες, που είναι άσχετες με την αποστολή του και οι οποίες κύρια κατευθύνονται στην καταστολή του ναυτεργατικού μας κινήματος.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Όσον αφορά το άρθρο τριακοστό τέταρτο, που αναφέρεσθε στη μείωση τελών ελλιμενισμού, συμφωνούμε και εμείς με αυτήν τη μείωση. Και δεν αναφέρω τους λόγους αυτής της συμφωνίας μας.
Όσον αφορά το άρθρο τριακοστό πέμπτο, που ρυθμίζει θέματα του "Οργανισμού Λιμένος Πειραιώς Ανώνυμος Εταιρεία", εμείς διαφωνούμε -το τονίζουμε- με την παραχώρηση από το δημόσιο στις ανώνυμες εταιρείες γηπέδων, κτιρίων ή όποιων άλλων εγκαταστάσεων. Είναι ένα άνοιγμα του δρόμου -επαναλαμβάνω- προς την κατεύθυνση αυτή που αναφέραμε προηγούμενα, την κατεύθυνση της ιδιωτικοποίησης των λιμανιών.
Επίσης δεν συμφωνούμε και με το άρθρο τριακοστό έκτο, γιατί αφορά εργοδοτικές εισφορές. Και εδώ πρέπει να τις πληρώσει ο εργοδότης. Με αυτήν την έννοια, λοιπόν, δεν συμφωνούμε.
Τελειώνοντας, κυρία Πρόεδρε, θα ήθελα να επισημάνω το εξής, γιατί έγινε αρκετή συζήτηση χθες. Μία κουβέντα, ένα λεπτό. Εμείς από το 1986, που διαμορφώθηκε η ναυτιλιακή πολιτική της Ευρωπαϊκής Ένωσης είχαμε διαφωνήσει. Συνάμα είχαμε επεξεργασθεί και είχαμε δώσει στη δημοσιότητα μία δική μας πρόταση -ολοκληρωμένη κατά τη δική μας άποψη- για τη ναυτιλία, μέσα στην οποία συμπεριλαμβανόταν και ο στρατηγικός τομέας, ο τομέας της ακτοπλοϊκής μας συγκοινωνίας. Και μιλούσαμε για τη συγκεκριμένη δική μας πρόταση.
Επίσης, δεν συμφωνήσαμε με τον κανονισμό 3577/1992 και βέβαια την προέκτασή της που έχει το σημερινό νομοσχέδιο.
Συνεχίζουμε εμείς στην κατεύθυνση της ανάπτυξης της ακτοπλοϊκής μας συγκοινωνίας για μία ναυτιλία που θα συγκροτείται, θα αποτελείται από ελληνικά καράβια με ελληνικό πλήρωμα, γιατί είναι η καλύτερη, η συμφέρουσα οικονομικά, κοινωνικά, εθνικά προοπτική γι' αυτόν το στρατηγικό -επαναλαμβάνω- χώρο, τον τομέα της ακτοπλοϊκής μας συγκοινωνίας.
Ευχαριστώ, κυρία Πρόεδρε.
(Στο σημείο αυτό ο Βουλευτής κ. Σταύρος Σκοπελίτης καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
Σχετικά με το μέρος, που αφορά τη συγκρότηση Γενικής Γραμματείας Λιμένων και Λιμενικής Πολιτικής και τη μετατροπή των λιμενικών ταμείων σε ανώνυμες εταιρείες, εμείς θα μπορούσαμε να έχουμε μια γενική συμφωνία σε αυτό το μέρος του νομοσχεδίου, αν και εφόσον θα απεκλείετο ο δρόμος της ιδιωτικοποίησης των λιμένων μας και των χώρων, που υπάρχουν σε αυτούς.
Είμαστε μια ναυτική χώρα. Οπωσδήποτε τα λιμάνια μας δεν βρίσκονται σε καλή κατάσταση. Μάλλον η κατάστασή τους είναι κακή. Χρειάζεται η αναβάθμισή τους, χρειάζεται ευελιξία στη διαχείρισή τους, χρειάζεται προγραμματισμός, χρειάζονται νέες επενδύσεις, έτσι ώστε να μπορέσουν τα λιμάνια μας να ανταποκριθούν σ΄ ένα σύγχρονο ρόλο. 
Ξέρουμε ότι η θάλασσα είναι ο μεγάλος πλούτος αυτής της χώρας. Δυστυχώς με την παραγωγική υποβάθμιση που υπάρχει και επιτείνεται τα τελευταία χρόνια, η θάλασσα και ο τουρισμός έχουν απομείνει ως κύρια, θα έλεγα, πηγή πλούτου και εσόδων γι' αυτήν τη χώρα. Επομένως η χάραξη μιας εθνικής στρατηγικής για την προστασία του θαλασσίου περιβάλλοντος, των ακτών, την αναβάθμιση των λιμένων, των αναβάθμιση της ακτοπλοΐας, την αναβάθμιση της νησιωτικής Ελλάδας, θα ήταν μια στρατηγική, η οποία θα υπηρετούσε το μέλλον αυτής της χώρας. 
Δυστυχώς, όμως, βλέπουμε ότι η κατεύθυνση, όσον αφορά το συγκεκριμένο θέμα της αναβάθμισης των λιμένων μας και του εκσυγχρονισμού τους, κινείται σε μια λογική ιδιωτικοποίησής τους. Με τη δυνατότητα που δίνεται, το 49% των λιμενικών ταμείων να περάσει σε ιδιώτες, πιστεύουμε ότι ανοίγεται ο δρόμος για την πλήρη ιδιωτικοποίηση των λιμενικών ταμείων. Το 49% στους ιδιώτες είναι το πρώτο βήμα και θα επακολουθήσει το δεύτερο για την εκχώρηση των λιμενικών ταμείων, των λιμένων σε ιδιωτικά χέρια. 
Ήδη αυτός ο δρόμος έχει ανοίξει, υπάρχει ένα ιδιωτικό λιμάνι στη χώρα μας, διαμορφώνεται άλλο ένα ιδιωτικό λιμάνι στο στόμιο των ισθμίων μ΄ ένα παράνομο τρόπο, που ανατέθηκε στην Sea Container και πολύ φοβάμαι ότι...
ΑΡΙΣΤΟΤΕΛΗΣ ΠΑΥΛΙΔΗΣ: Το πρώτο ιδιωτικό λιμάνι ποιο είναι;
ΠΑΝΑΓΙΩΤΗΣ ΛΑΦΑΖΑΝΗΣ: Αν δεν κάνω λάθος υπάρχει και ένα άλλο στον Αστακό.
Εν πάση περιπτώσει έχει ανοίξει αυτός ο δρόμος. Θεωρούμε ότι η απάντηση στην αναβάθμιση των λιμανιών μας δεν είναι η ιδιωτικοποίησή τους και πολύ περισσότερο η εκχώρησή τους σε μεγάλες πολυεθνικές εταιρείες εμπορευματοκιβωτίων. Δεν είναι αυτή η λύση και η απάντηση για την αναβάθμιση των λιμένων μας. Καταλαβαίνω ότι υπάρχει μια διαφορετική φιλοσοφία, αλλά θέλω να υπογραμμίσω ότι σε όλη την Ευρώπη όλα τα μεγάλα λιμάνια, τα βασικά λιμάνια δεν ανήκουν σε ιδιώτες. Τα βασικά ευρωπαϊκά λιμάνια που παίζουν και ένα διεθνή ρόλο είτε ανήκουν στην αποκλειστική χρήση του δημοσίου, είναι στην κυριότητα του δημοσίου, στην αξιοποίηση και διαχείρισή του, είτε κυρίως στην Τοπική Αυτοδιοίκηση. Αυτό που πάμε να κάνουμε εδώ, δηλαδή, να ανοίξει ο δρόμος σε ιδιωτικά λιμάνια και ιδιαίτερα να περάσουν σε ιδιωτικά χέρια το λιμάνι του Πειραιά, το λιμάνι της Θεσσαλονίκης και άλλοι βασικοί λιμένες, δεν πιστεύω ότι θα βοηθήσει στην αναβάθμιση των λιμανιών, αντίθετα θα είναι ένας μοχλός περαιτέρω υποβάθμισής τους και διαμόρφωσης στα λιμάνια μας μεγάλων κερδοσκοπικών κέντρων. 
Το λιμάνι δεν είναι χώρος όπου πρέπει να αντλούνται κέρδη. Το λιμάνι ασφαλώς πρέπει να δουλεύει παραγωγικά και αποτελεσματικά. Παίζει όμως και κυρίως ένα ρόλο εξυπηρέτησης, προσφοράς υπηρεσιών, οι οποίες παρέχονται για την ανάπτυξη της χώρας. Δεν είναι δυνατόν τα λιμάνια να γίνονται κέντρα, όπου οι ιδιώτες θα αποσκοπούν στην άντληση κερδών και ίσως υπερκερδών. Αυτό θα είναι προς ζημία συνολικότερα της ανάπτυξης της χώρας και θα πρόσθετα της παροχής καλών και φθηνών ναυτιλιακών και ακτοπλοϊκών υπηρεσιών. 
Επίσης παρέχεται η δυνατότητα μέσα από τις διατάξεις του παρόντος νομοσχεδίου να παραχωρούνται χώροι και δραστηριότητες των λιμανιών, πέρα από τη γενικότερη ιδιωτικοποίησή τους, σε ιδιώτες προς εκμετάλλευση. Και αυτό μας βρίσκει αντίθετους, διότι και αυτό συντείνει στην ιδιωτικοποίηση των λιμανιών και όχι στην αναβάθμισή τους ως δημόσιων κοινωνικών υπηρεσιών. 
Γι' αυτούς τους λόγους εμείς θα καταψηφίσουμε όλα τα σχετικά άρθρα, παρ' όλο που μερικά απ' αυτά ήταν και δικές μας ιδέες. Δυστυχώς βλέπουμε ότι και η Γενική Γραμματεία Λιμένων που συγκροτείται και η δυνατότητα που δίνεται αποτελεσματικότερης συνεργασίας των Υπουργείων για να εφαρμόζεται λιμενική πολιτική, δυστυχώς και αυτές οι δύο ιδέες εντάσσονται στη λογική που προανέφερα, της ιδιωτικοποίησης των λιμένων.
Όσον αφορά τα επιμέρους άρθρα, που έχουν κατατεθεί ως τροπολογίες, να αναφέρω τα εξής: 
Όσον αφορά το άρθρο 32, που αφορά θέματα στρατολογίας σπουδαστών των ακαδημιών Εμπορικού Ναυτικού, θα μπορούσαμε να το ψηφίσουμε, αν η δωδεκάμηνη θητεία την οποία αναφέρει, ήταν προαιρετική και όχι αναγκαστική, δηλαδή να επιβάλλεται. Αυτό αποκλείει τη δυνατότητα των αποφοίτων των σχολών αυτών να είναι αξιωματικοί. Γιατί αποκλείεται αυτή η δυνατότητα; Γιατί επιβάλλεται αυτή η λογική της δωδεκάμηνης θητείας ως ναύτης; Δεν νομίζω ότι αυτό βοηθάει την καλύτερη εκπαιδευτική τους διαδικασία καθώς και την απόκτηση εμπειρίας. Οι απόφοιτοι ακαδημιών Εμπορικού Ναυτικού περισσότερο αξιωματικοί θα έπρεπε να γίνονται, παρά ναύτες. Εν πάση περιπτώσει το κίνητρο που δίνεται δεν μπορεί να είναι υποχρεωτικό, πρέπει να είναι προαιρετικό, δηλαδή όσοι θέλουν. 
Όσον αφορά το άρθρο τριακοστό πρώτο, περιέχει θετικές διατάξεις και εμείς θα συμφωνήσουμε.
Όσον αφορά το άρθρο για την αύξηση των οργανικών θέσεων προσωπικού Λιμενικού Σώματος, δεν ξέρω αν είναι εδώ η θέση του ή θα έπρεπε να συνδεθεί με το νομοσχέδιο για το Λιμενικό Σώμα. Εν πάση περιπτώσει μας βρίσκει σύμφωνους σε γενικές γραμμές αυτό το άρθρο. Πιστεύουμε και εμείς ότι χρειάζεται και η αύξηση και η αναβάθμιση του προσωπικού του Λιμενικού Σώματος πέραν των άλλων διαφωνιών, που έχουμε με το συγκεκριμένο νομοσχέδιο.
Όσον αφορά τις διατάξεις που μειώνουν την καταβολή τέλους σε ιδιωτικά και επαγγελματικά πλοία αναψυχής και μάλιστα ανεξαρτήτως σημαίας, έχουμε επιφυλάξεις σοβαρές ιδιαίτερα για τα ιδιωτικά σκάφη αναψυχής και μάλιστα ξένης σημαίας.
Δεν καταλαβαίνω γιατί πρέπει να μειώσουμε τα τέλη ιδιαίτερα σε ιδιωτικά σκάφη αναψυχής, τα οποία φέρουν ξένη σημαία. Ξέρουμε πάρα πολλούς Έλληνες, μεγαλοσχήμονες, που έχουν ιδιωτικά σκάφη αναψυχής με ξένη σημαία. Ο κ. Λυμπέρης, ο οποίος ταξίδεψε πρόσφατα με το κρουαζιερόπλοιό του, έχει ξένη σημαία στο πλοίο του για ευνόητους λόγους παρ' όλο που είναι Έλληνας πολίτης και οφείλει να καταβάλλει και τους αντίστοιχους φόρους. Η ξένη σημαία τον διευκολύνει. Δεν μιλάω προσωπικά για τον άνθρωπο, δεν τον ξέρω. Επειδή όμως το θέμα αυτό ήρθε στη δημοσιότητα, το αναφέρω χαρακτηριστικά για να στηρίξω τη θέση μου.
Δεν καταλαβαίνω, λοιπόν, γιατί σε αυτούς τους πολίτες που διαθέτουν σκάφη αναψυχής, πάνω από επτά μέτρα και αντί να έχουν τουλάχιστον την ελληνική σημαία πάνω στο σκάφος τους, βάζουν μια ξένη σημαία για να έχουν αυτές τις ειδικές διευκολύνσεις και μεταχειρίσεις, που τους προσφέρει η ξένη σημαία, θα έρθουμε εμείς στο όνομα κινήτρων να τους πούμε: "Κοιτάξτε να δείτε, σας μειώνουμε τα τέλη". Εν πάση περιπτώσει τι κοστίζει σ' αυτούς τους ανθρώπους να πληρώσουν λίγο παραπάνω τέλη -τα ποσά δεν είναι μεγάλα- όταν έχουν τη δυνατότητα να αγοράζουν, να συντηρούν και να κάνουν αναψυχή με τέτοια πλοία, τα οποία είναι πανάκριβα, όπως ξέρετε. 
Δεν θα συμφωνήσουμε λοιπόν μ' αυτήν τη διάταξη, τουλάχιστον όσον αφορά στα ιδιωτικά σκάφη αναψυχής, πάνω από επτά μέτρα. Εδώ δεν πρόκειται για μικρά σκάφη. 
Βέβαια το επιχείρημα του ανταγωνισμού με την Τουρκία, το αντιλαμβάνομαι. Έχουμε ανταγωνισμό με την Τουρκία, αλλά εν πάση περιπτώσει, δεν είναι δυνατό στο όνομα αυτού του ανταγωνισμού να προσπαθούμε να έρθουμε στο επίπεδο των τουρκικών διευκολύνσεων, προκειμένου να προσελκύσουμε σκάφη και μάλιστα Ελλήνων πολιτών.
Επίσης με το άρθρο το οποίο αναφέρεται στην παραχώρηση χώρων και κτιρίων του δημοσίου στην ΟΛΠ Α.Ε., θα μπορούσαμε να συμφωνήσουμε, με την προϋπόθεση ότι η αξιοποίηση αυτών των κτιρίων και των εκτάσεων από την ΟΠΑ Α.Ε. δεν θα ανατεθεί σε τρίτους, όπως λέει το σχετικό άρθρο. 
Έχω υπόψη μου ότι στους χώρους του ΟΛΠ στον Πειραιά πρόκειται να κατασκευαστούν εν όψει και της Ολυμπιάδας κάποια ξενοδοχεία και να αναπτυχθούν και κάποιες άλλες δραστηριότητες. Το ερώτημα είναι: Δηλαδή ο ΟΛΠ θα αναθέσει την κατασκευή και τις δραστηριότητες σε ιδιώτες και γι' αυτό γίνεται και αυτή η παραχώρηση κτιρίων και χώρων από το δημόσιο στον ΟΛΠ, ο οποίος με τη σειρά του θα αναθέσει με αυτοχρηματοδότηση τη δημιουργία ξενοδοχείων και άλλων τυχόν υπηρεσιών στους χώρους του ΟΛΠ;
Εάν είναι έτσι και μάλλον έτσι είναι απ' ό,τι φαίνεται από το σχετικό άρθρο, εμείς δεν θα συμφωνήσουμε. 
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρούμε στον κατάλογο των εγγεγραμμένων Βουλευτών.
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, μήπως θέλει να μιλήσει ο κύριος Υπουργός;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εάν θέλει ο κύριος Υπουργός θα το πει.
Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κυρία Πρόεδρε, κύριε Υπουργέ, είμαι απ' αυτούς που πιστεύουν ότι όλα τα λιμάνια της χώρας έχουν εθνική σημασία, γιατί η θάλασσα για τη πατρίδα μας είναι ένα κατ' εξοχήν εθνικό μέγεθος, αλλά πιστεύω ότι και για τις συγκοινωνίες είναι το κυρίαρχο μέσο επικοινωνίας των πολιτών, όπως η ιστορία έχει αποδείξει. 
Οι προτεραιότητες βέβαια στην ανάπτυξη αυτών των λιμανιών, είναι αυτές, οι οποίες ίσως καθορίζουν διάφορες υποομάδες μέσα στην εθνική διάσταση. Έτσι λοιπόν, όσοι προερχόμαστε από περιοχές που έχουν αρκετά λιμάνια, τούτες τις μέρες έχουμε ιδιαίτερα προβλήματα, όσον α φορά στους χαρακτηρισμούς των λιμανιών και στην προσπάθεια υπαγωγής των λιμένων στην εθνική κατηγορία.
Πιστεύω ότι στο άρθρο 21 στη παράγραφο 16, όπου δίνεται η δυνατότητα με αποφάσεις των φορέων που διαχειρίζονται λιμάνια, όπως η Τοπική και η Νομαρχιακή Αυτοδιοίκηση, παρέχεται η δυνατότητα αργότερα να μετατρέπονται σε ανώνυμες εταιρείες. Εκεί θα πρέπει να μείνει ανοικτό το ενδεχόμενο κάποια απ' αυτά τα λιμάνια ίσως να χαρακτηριστούν εθνικής σημασίας μετά τη μετατροπή τους σε ανώνυμες εταιρείες. Βέβαια οι αποφάσεις αυτών των φορέων να έχουν έναν υποχρεωτικό χαρακτήρα για τη μετατροπή των λιμανιών σε ανώνυμες εταιρείες, διότι το "δύνανται να μετατρέπονται" σημαίνει ότι προφανώς τελούν οι αποφάσεις αυτές για να υλοποιηθούν στην διακριτική ευχέρεια της κεντρικής εξουσίας.
Όσον αφορά την Ηλεία, την πατρίδα μου, δύο λιμάνια με ιστορία της Κυλλήνης και του Κατακώλου, διαδραματίζουν έναν ουσιαστικό ρόλο ως πύλες εισόδου της Ευρώπης στη χώρα μας. Η κίνηση αγαθών και ανθρώπων είναι σημαντική. Έχει δε ένα δυναμικό χαρακτήρα με την προοπτική των Ολυμπιακών Αγώνων, αλλά και με τη σύνδεση των λιμανιών μέσα από τους μεγάλους οδικούς άξονες που αυτήν την ώρα διαμορφώνονται στην Πελοπόννησο, αλλάζοντας το χάρτη των κέντρων μεταφοράς. Όμως και ως διακομετακομιστικά κέντρα αυτά τα δύο λιμάνια συνεχώς αναβαθμίζουν το ρόλο τους. 
Ήδη δρομολογείται η γραμμή Κυλλήνης-Ιταλίας. Είναι γνωστό δε ότι στο Κατάκωλο αυξάνονται συνεχώς οι προσεγγίσεις από κρουαζιερόπλοια. Φέτος είχαμε διακόσιες πενήντα (250) κρουαζιερόπλοια. Τα κριτήρια με τα οποία κάποια λιμάνια χαρακτηρίστηκαν ως εθνικά, βρίσκουν απόλυτη εφαρμογή στα λιμάνια της Ηλείας. Έτσι το κριτήριο που η Πρόεδρος της Ευρωπαϊκής Επιτροπής Μεταφορών έχει θέσει, δηλαδή τους πεντακόσιες χιλιάδες (500.000) πολίτες, καλύπτεται από τα δύο λιμάνια. Έχουν κίνηση πάνω από πεντακόσιες χιλιάδες (500.000) Ευρωπαίων πολιτών το χρόνο. Με αυτό το κριτήριο χαρακτηρίζονται πλέον και ως κοινοτικά λιμάνια, εκτός από εθνικά.
Είναι γνωστό ότι η Κυλλήνη, είναι το λιμάνι της συγκοινωνίας, μεταξύ δυτικής Ελλάδας και Ζακύνθου-Κεφαλονιάς. Κάθε χρόνο σφύζει από ζωή, λόγω του εσωτερικού τουρισμού και του εξωτερικού τουρισμού. Είναι ένα λιμάνι στο οποίο εκτελούνται έργα άνω των πέντε δισεκατομμυρίων. Το ίδιο γίνεται και στο Κατάκωλο, όπου λόγω της προοπτικής τελέσεως των Ολυμπιακών Αγώνων η κίνηση αυξάνεται ραγδαία σε κρουαζιερόπλοια και ικανοποιείται το κριτήριων των 500.000 επιβατών. Και εκεί εκτελούνται έργα άνω των 5 δισεκατομμυρίων.
Η άποψη των φορέων του νομού, της Νομαρχιακής Αυτοδιοίκησης και των δήμων, αλλά και των λιμενικών ταμείων, είναι απόλυτα σύμφωνη ότι κάθε ένα λιμάνι ξεχωριστά αλλά και μαζί, μπορούν να αποτελέσουν έναν οργανισμό, μια ανώνυμη εταιρεία εθνικής σημασίας, αφού ο ρόλος τους στην οικονομική ζωή, αλλά και στον πολιτισμό και στον τουρισμό έχει καταγραφεί από το παρελθόν και προδιαγράφεται για το μέλλον ως εθνικής σημασίας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κυρία Πρόεδρε, θα αναφερθώ στα άρθρα 21 και 22, που ρυθμίζουν τα θέματα της μετατροπής των σημαντικών λιμένων της χώρας σε Α.Ε. Κατ΄αρχήν να ξεκαθαρίσω τη θέση μου, ότι η μετατροπή των συγκεκριμένων λιμενικών ταμείων σε Α.Ε. έστω και με τη μορφή που προβλέπεται στο σχέδιο νόμου, δηλαδή με τη μορφή της μονομετοχικής εταιρείας του δημοσίου, είναι μια θετική ρύθμιση, που αποτελούσε πάγιο αίτημα πολλών φορέων όλα αυτά τα χρόνια. Αυτή η ρύθμιση αποτελεί το πρώτο ουσιαστικό βήμα για την ιδιωτικοποίηση των λιμένων, αφού προβλέπεται στο νομοσχέδιο ότι με απόφαση της γενικής συνέλευσης μπορεί να αυξάνει το μετοχικό κεφάλαιο. 
Μόνο όταν ο φορέας λειτουργίας διοίκησης και εκμετάλλευσης τέτοιων σημαντικών λιμένων έχει την ευελιξία μιας ανώνυμης εταιρείας και λειτουργεί με ιδιωτικοοικονομικά κριτήρια, μπορούμε να οδηγηθούμε σε σύγχρονα λιμάνια, τα οποία μπορούν να επιβιώσουν στον ανταγωνισμό που αναπτύσσεται μεταξύ των λιμένων της νοτιοανατολικής Μεσογείου.
Αν, λοιπόν, αυτές οι σκέψεις ισχύουν γενικά, πολύ περισσότερο έχουν ισχύ και για το λιμάνι της Ηγουμενίτσας, της πρωτεύουσας του νομού που εκπροσωπώ. Είναι ένα λιμάνι που τα τελευταία χρόνια, λόγω της κομβικής γεωγραφικής του θέσεως, έχει αναδειχθεί ως η δυτική πύλη της χώρας προς τις υπόλοιπες χώρες της Ευρωπαϊκής Ένωσης και σε ένα από τα σημαντικότερα λιμάνια από άποψη διακίνησης επιβατών και οχημάτων.
Χρησιμοποιώντας ως παράδειγμα τη χαρακτηριστική περίπτωση της Ηγουμενίτσας, θα αναφερθώ σ' ένα ζήτημα που απασχολεί τις τοπικές κοινωνίες, ζήτημα που δεν έχει ληφθεί υπόψη στις ρυθμίσεις του συζητούμενου νομοσχεδίου. Η κατακόρυφη αύξηση της κίνησης επιβατών και οχημάτων που προκλήθηκε στο λιμάνι της Ηγουμενίτσας μετά τα γεγονότα της Γιουγκοσλαβίας, δημιούργησε αναστάτωση στο λιμάνι και στην πόλη, διότι η λειτουργία της πόλης δεν είναι ξεκομμένη από τη λειτουργία του λιμένος.
Έτσι ενδεικτικά σας αναφέρω ότι, ενώ πριν τα γεγονότα της διάλυσης της Γιουγκοσλαβίας, το 1985 διακινήθηκαν μέσω του λιμένος Ηγουμενίτσας τρεις χιλιάδες φορτηγά -μιλάω για αφίξεις και αναχωρήσεις εξωτερικού- το 2000 ο αριθμός αυτός έγινε εκατόν τριάντα χιλιάδες, δηλαδή σαράντα φορές μεγαλύτερος. Αν σ' αυτά τα νούμερα προστεθεί και η διακίνηση από το λιμάνι εσωτερικού, καταλαβαίνετε τα τεράστια προβλήματα, τα οποία ήρθε να αντιμετωπίσει και το λιμάνι και η πόλη της Ηγουμενίτσας. 
Μπροστά σ' αυτήν την κατάσταση, το Λιμενικό Ταμείο της Ηγουμενίτσας δεν μπόρεσε να ασκήσει ουσιαστικές αρμοδιότητες και παρεμβάσεις, διότι ακόμα μέχρι σήμερα λειτουργεί με βασιλικό διάταγμα του 1936 και έχει έναν κανονισμό, ένα οργανόγραμμα που καθορίστηκε με διάταγμα του 1971 και προβλέπει μόνο δύο θέσεις διοικητικών υπαλλήλων. Το αποτέλεσμα βέβαια είναι το λιμάνι παρά τις προσπάθειες που έχουν γίνει κατά καιρούς και τους πόρους που έχουν δαπανηθεί, να μη διαθέτει σήμερα σύγχρονες λιμενικές υποδομές, τριάμισι δισεκατομμύρια δραχμές να παραμένουν αναξιοποίητα στο αποθεματικό του Λιμενικού Ταμείου της Ηγουμενίτσας, όπως επίσης και να μην υπάρχουν σοβαρές υποδομές ασφάλειας της ναυσιπλοΐας και προστασίας του θαλάσσιου περιβάλλοντος. Είναι χαρακτηριστικό ότι ενώ μέσω του λιμένος διακινούνται το καλοκαίρι πάνω από πενήντα πλοία, της γραμμής Ηγουμενίτσας - Ιταλίας δεν υπάρχει λιμενικός πυροσβεστικός σταθμός. Και υπεύθυνοι προφανώς γι' αυτήν την κατάσταση, κύριε Υπουργέ, είσθε εσείς που οκτώ χρόνια δεν ασκείτε μια ξεκάθαρη λιμενική πολιτική και δεν δημιουργείτε ένα σύγχρονο φορέα οργάνωσης, λειτουργίας και εκμετάλλευσης του λιμένος. 
Πιο προβληματική όμως από την κατάσταση της λειτουργίας του λιμανιού, είναι η κατάσταση της λειτουργίας της ίδιας της πόλης, διότι η λειτουργία της πόλης όπως και προηγουμένως ανέφερα, δεν είναι ξεκομμένη από τη λειτουργία του λιμανιού. 
Με το νόμο 1828/86 θεσπίστηκε η δυνατότητα επιβολής τέλους επιβίβασης, δηλαδή πέρα από τα λιμενικά τέλη, για τα οχήματα του εξωτερικού. Με μία πρόσφατη όμως απόφαση του Συμβουλίου Επικρατείας, την 2227/2000 μετά από προσφυγή πλοιοκτητριών εταιρειών καταργήθηκε αυτή η είσπραξη τελών υπέρ του Δήμου. Έτσι, λοιπόν, έχουμε το παράλογο φαινόμενο ενώ η πόλη δέχεται τόσες σοβαρές επιπτώσεις, αφού δεν διαθέτει και τις αντίστοιχες υποδομές, από τη λειτουργία του λιμένος, ούτε μια δραχμή δεν εισρέει στα ταμεία του Δήμου για την δημιουργία υποδομών και για την επισκευή και συντήρηση των υποδομών που υπάρχουν. Επομένως, δεν αρκεί να συμμετέχει στο διοικητικό συμβούλιο της ανώνυμης εταιρείας απλά ένας εκπρόσωπος του Δήμου, της έδρας της ανώνυμης εταιρείας. Θα πρέπει μέρος των εσόδων, θεσμοθετημένα να πηγαίνει ως αντισταθμιστικά οφέλη προς το Δήμο της Ηγουμενίτσας συγκεκριμένα, αλλά και γενικότερα στους δήμους που φιλοξενούν τα μεγάλα λιμάνια. Ο καλύτερος τρόπος γι' αυτό είναι μέρος των μετοχών της ανώνυμης εταιρείας να παραχωρηθεί στην αυτοδιοίκηση πρώτου βαθμού. 
Επιπλέον θα πρέπει να προβλεφθεί θεσμοθετημένα η υποχρέωση της ανώνυμης εταιρείας του λιμένος να ζητάει τη γνώμη του δημοτικού συμβουλίου για την κατάρτιση του επιχειρησιακού σχεδίου αλλά και όλων γενικά των δραστηριοτήτων, έτσι ώστε μέρος των πόρων και των δραστηριοτήτων να κατευθύνεται προς την πόλη για την αντιμετώπιση των επιπτώσεων από τη λειτουργία του λιμένος. 
Κύριε Υπουργέ, πρέπει να σας αναφέρω ότι ο Δήμος Ηγουμενίτσας έχει συνεισφέρει, έχει παραχωρήσει, για την κατασκευή του νέου λιμένος έκταση τριάντα στρεμμάτων αξίας πολλών δισεκατομμυρίων και επομένως είναι σαφές ότι πρέπει να έχει ένα προτιμησιακό δικαίωμα για τη συμμετοχή του στην ανώνυμη εταιρεία του λιμένος. 
Τέλος, στην παράγραφο 15 του άρθρου 21 προβλέπεται ότι με απόφαση του Υπουργού Εμπορικής Ναυτιλίας μέσα σε ένα μήνα από την έναρξη ισχύος του νόμου μπορούν να προσδιοριστούν τα νέα όρια των λιμένων των νέων ανώνυμων εταιρειών που θα προκύψουν. 
Εδώ θα πρέπει να προστεθεί ότι ο καθορισμός αυτός θα πρέπει να γίνεται και μετά από γνώμη του οικείου δημοτικού συμβουλίου, του δήμου που φιλοξενεί την ανώνυμη εταιρεία και να περιλαμβάνει τους απολύτως αναγκαίους χώρους για τη λειτουργία του λιμένος και για την πιθανή μελλοντική επέκτασή του, για να μην οδηγηθούμε σε παράδοξα φαινόμενα σαν αυτό που συμβαίνει σήμερα στην Ηγουμενίτσα, όπου ζωτικοί χώροι της πόλης χώροι απαραίτητοι για τη λειτουργία και της πόλης και των κατοίκων, ανήκουν στη δικαιοδοσία του Λιμενικού Ταμείου και όχι στη δικαιοδοσία του δήμου. Στην ουσία έχουμε δύο αρχές μέσα στον ίδιο το δήμο.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, σχετικά με το άρθρο δέκατο έβδομο "Σύσταση γενικής γραμματείας λιμένων και λιμενικής πολιτικής" πιστεύω ότι είναι ένα βήμα θετικό προς τη σωστή κατεύθυνση η δημιουργία αυτής της γραμματείας για να μπορέσει να υπάρξει πράγματι ένα όργανο και από την πλευρά του Υπουργείου Εμπορικής Ναυτιλίας σε ό,τι αφορά τους λιμένες, δεδομένου ότι πολλά Υπουργεία επιλαμβάνονται του θέματος των λιμένων και κανένα δεν ήταν υπεύθυνο, με αποτέλεσμα να μην υπάρχει μία ολοκληρωμένη λιμενική πολιτική. 
Αυτό το γεγονός είχε αρνητικές επιπτώσεις στην ακτοπλοΐα μας και γενικότερα στις υπηρεσίες που προσφέρονται μέσα από τους λιμένες. Είναι γνωστό ότι ιδιαίτερα στη χώρα μας, που είναι μία τουριστική χώρα με το μεγάλο σύμπλεγμα νησιών της και τα πολλά λιμάνια, δεν υπάρχει λιμάνι που να μην έχει προβλήματα και ότι οι υπηρεσίες οι οποίες προσφέρονται είναι υποβαθμισμένες, παρ' ότι τα τέλη τα οποία εισπράττονται όφειλε να είναι ανταποδοτικά. Δεν χρησιμοποιούνται όμως και παρατηρείται αυτή η απαράδεκτη εικόνα στα λιμάνια μας, όπως τονίστηκε από πάρα πολλούς συναδέλφους, από όλες τις πτέρυγες της Βουλής.
Επομένως, η σύσταση της γραμματείας είναι πάρα πολύ σημαντική και σε ό,τι αφορά τις αρμοδιότητες είναι επίσης σημαντικές. Θα ήθελα να τονίσω ότι εν πολλοίς θα πρέπει να παραμείνει στον εποπτικό κυρίως χαρακτήρα, στον συντονισμό της δράσης και στη μελέτη και στις εισηγήσεις προτάσεων για τη διαμόρφωση και εφαρμογή της εθνικής λιμενικής πολιτικής. Γιατί διαπιστώνουμε ότι κάπου οι αρμοδιότητες αυτές με τις αρμοδιότητες του επόμενου άρθρου που αφορά τα λιμενικά ταμεία και τώρα ανώνυμες εταιρείες επικαλύπτονται.
Στην παράγραφο 10 του άρθρου δεκάτου ογδόου λέει ότι η Γενική Γραμματεία μεριμνά για την εξασφάλιση χρηματικών πόρων βελτίωσης, αναβάθμισης και ανάθεσης εκτέλεσης εκτάκτων επισκευαστικών αναγκών ή παρεμβάσεων στους λιμένες της χώρας. Διερωτάται κανείς όμως, αν αυτή την αρμοδιότητα οφείλει να την έχει η ανώνυμη εταιρεία ή λιμενικό ταμείο ή από τις εισπράξεις ή από τη μελέτη την οποία κάνει και κατά πόσο υπάρχουν ευθύνες για τις παραλείψεις.
Σε συζήτηση που είχα στο Υ.ΠΕ.ΧΩ.Δ.Ε. στην ανάλογη διεύθυνση, έμαθα ότι κάθε χρόνο τα λιμάνια, ιδιαίτερα τα μεγάλα, όφειλαν να βιντεοσκοπούνται για να διαπιστώνονται τα ρήγματα τα οποία υπάρχουν στα κρηπιδώματα. Χωρίς όμως να γίνεται αυτή η διαδικασία, βλέπουμε ζημιές, όπως η πρόσφατη μεγάλη πτώση του κρηπιδώματος στην Κέρκυρα, με αποτέλεσμα και να δημιουργηθούν καθυστερήσεις στην εξυπηρέτηση του λιμένος, αλλά και να χρειαστεί να επενδυθεί ένα τεράστιο ποσό χρημάτων για την επισκευή του. Επομένως, δεν υπάρχει πρόβλεψη.
Βέβαια, μπορεί να φτιάχνονται κάποια καινούρια λιμάνια -για να μην ισοπεδώνουμε την προσπάθεια που μπορεί να γίνεται- μικρά ή μεγάλα, πέρα από τις κακοτεχνίες ή όχι, αλλά η συντήρησή τους, η επίβλεψή τους και η ολοκλήρωσή τους δεν συνεχίζεται. 
Το αποτέλεσμα είναι στην Κέρκυρα εν προκειμένω, που είναι πύλη προς την Ευρώπη, η εικόνα να είναι απαράδεκτη. Υπάρχει ένα master plan, έχει μπει στο Γ΄ Κοινοτικό Πλαίσιο Στήριξης. Τώρα με την αλλαγή του καθεστώτος από λιμενικό ταμείο σε ανώνυμη εταιρεία πιστεύω ότι δεν θα επηρεαστεί η δυνατότητα απορρόφησης. Θα ήθελα, κύριε Υπουργέ, μία απάντηση για το αν η αλλαγή του καθεστώτος έχει επιπτώσεις στην είσπραξη των χρημάτων από τον προγραμματισμό που έχει γίνει για το Γ΄ Κοινοτικό Πλαίσιο Στήριξης.
Καθυστερούν όμως φοβερά τα έργα. Τον Ιούνιο με μία θαλασσοταραχή αναγκάστηκαν τα πλοία που φεύγουν για Ιταλία να μην μπορούν να μπουν στο λιμάνι της Κέρκυρας, ένα μεγάλο λιμάνι. Φαντάζομαι τέτοια ανάλογα προβλήματα θα έχουμε σε όλο το Αιγαίο Πέλαγος και στο Ιόνιο.
Ένα σημείο που θα ήθελα να αναφέρω είναι ότι κάνετε πολυπρόσωπες διοικήσεις και γραμματείες. Καλό είναι να μεταταγούν ή να αποσπαστούν από άλλες υπηρεσίες. Έτσι δίνεται η εντύπωση ότι μέχρι τώρα δεν υπήρχε τίποτε. Δεν είναι δυνατόν με πείρα και άτομα τα οποία υπηρετούν στο Υπουργείο Εμπορικής Ναυτιλίας και σε άλλες διευθύνσεις να χρειάζεται να διοριστούν νέα άτομα και να μη χρησιμοποιηθούν όσοι ήδη υπάρχουν.
Επίσης, όσον αφορά τα διοικητικά συμβούλια, ορίζεται ότι είναι για πέντε χρόνια. Εγώ πιστεύω ότι άτομα τα οποία διορίζονται από την Κυβέρνηση, από τον εκάστοτε Υπουργό, πρέπει να έχουν θητεία έξι μήνες τουλάχιστον μετά από τη διάλυση της Βουλής. Έτσι θα δίνεται η δυνατότητα στις νέες ηγεσίες να αλλάζουν τις διοικήσεις. Δεν μπορεί οι διοικήσεις να μπλοκάρονται για πέντε χρόνια, όταν το μέγιστο όριο λειτουργίας μιας Βουλής είναι τα τέσσερα. Επομένως και εκεί θα πρέπει να μπει μία τέτοια διάκριση ότι έξι μήνες μετά από τη διάλυση της Βουλής και την νέα κυβέρνηση να αλλάζει διοίκηση ο οργανισμός.
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, μπήκαμε στη συζήτηση επί ενός εκ των σημαντικοτέρων κεφαλαίων της ναυτιλιακής μας δραστηριότητας και εν πάση περιπτώσει της ναυτικής ζωής και της ζωής των νησιωτών μας. Λιμάνια, κυρία Πρόεδρε! 
Κύριε Υπουργέ, υποψιάζομαι ότι λόγω της καταγωγής σας δεν έχετε ζήσει το λιμάνι. Το λιμάνι είναι μεγάλη υπόθεση! Η ζωή του νησιού εξελίσσεται γύρω από το λιμάνι, της παράκτιας περιοχής το ίδιο. Γι' αυτό βλέπετε ότι και όλοι οι οικισμοί από αρχαιοτάτων χρόνων σ' αυτές τις περιπτώσεις γύρω από λιμάνια αναπτύχθηκαν. Εκεί είναι η ζωή μας. Η ρότα του έθνους ξεκινά από τα λιμάνια μας.
Κατά καιρούς έγιναν επεμβάσεις με ευγενή στόχο να βελτιώσουμε τη ζωή των κατοικούντων περί τα λιμάνια. Πύλες εισόδου-εξόδου για την καθημερινή ζωή και μετέπειτα έγιναν και πύλες εισόδου-εξόδου της χώρας μας, όταν η επικοινωνία με τον υπόλοιπο κόσμο έγινε πια εύκολη υπόθεση. 
Ιστορία των λιμανιών και ιστορία των λιμενικών ταμείων, για να κάμω συντομότερη την αναφορά μου στο κυρίως θέμα σας. Τα λιμάνια από ιδρύσεως, περίπου, του κράτους εδόθησαν στην Τοπική Αυτοδιοίκηση, στους δήμους. Πέρασαν χρόνια και όταν διεπιστώθη ότι αυτό δεν απέδωσε, υπό τις τότε συνθήκες, τότε κάποιοι μετέβαλαν το σχήμα και τα μετέφεραν σε μια κεντρική υπηρεσία και προϊόντος του χρόνου, αυτά άρχισαν να διοικούνται από τις λιμενικές επιτροπές οι οποίες διοικούσαν τα Λιμενικά Ταμεία τα οποία αρχικώς τα επόπτευε το Υπουργείο Συγκοινωνιών και έπειτα το Υπουργείο Δημοσίων Έργων. Στο ΥΕΝ υπήχθησαν το 1977 με το π.δ. 649, το οποίο ανέθεσε στο ΥΔΕΝ το μετέπειτα Υ.ΠΕ.ΧΩ.Δ.Ε. τις μελέτες και κατασκευές και φυσικά τη χρηματοδότηση.
Κύριοι συνάδελφοι, μια έκφραση της συμμετοχής της κοινωνίας στην αντιμετώπιση των τοπικών θεμάτων ήταν οι Λιμενικές Επιτροπές. Δεν είναι κάτι νέο αυτό που παρουσιάζουν τώρα όποιοι λέγουν ότι, επιτέλους, η Τοπική Αυτοδιοίκηση θα πάρει τα λιμάνια. στα χέρια της. Όχι. Η Τοπική Αυτοδιοίκηση ήταν μέσα στα λιμάνια. Οι λιμενικές επιτροπές, με εντυπωσιακό φάσμα εκπροσώπησης, όπως επίσης ήταν εντυπωσιακή η εκπροσώπηση σε παρόμοια περίπτωση στα νοσοκομεία μας. Κοινωνικό έργο, που το κάνει η κοινωνία. 
Έχετε δει τις επιτροπές των νοσοκομείων ποιες είναι, ποια τα διοικητικά συμβούλια; Το κράτος, δίδει το χρήμα μόνο. Κατά τα υπόλοιπα εσείς, κύριοι, εκπροσωπούντες την κοινωνία διοικείστε τα Νοσοκομεία. Το ίδιο και στα λιμάνια.
Κάποια στιγμή, κύριε Υπουργέ, τα πράγματα τι απέδειξαν; Ότι χρειάζεται μια συγκροτημένη και συντονισμένη παρακολούθηση της δραστηριότητος των λιμανιών της χώρας μας. Και τότε έγινε η Μελέτη της Σχεδιασμού Αναπτύξεως των λιμένων της χώρας. Ξεκίνησε στα 1977 σαν διαγωνισμός εθνικός και μετά την ένταξη στην Ευρωπαϊκή Ένωση, στην τότε ΕΟΚ, έγινε διεθνής διαγωνισμός. Ανεδείχθη, λοιπόν, ανάδοχος της μελέτης το γραφείο Δοξιάδη με τον οίκο BERTLIN, βρετανικός. 
Γιατί τα αναφέρω αυτά; Κύριε Υπουργέ και εγώ όταν πήγα στο Υπουργείο που σήμερα είσθε εσείς επικεφαλής, διδάχθηκα. Με δίδαξαν τα παλιά στελέχη του Υπουργείου, προπάντων αξιωματικοί του Λιμενικού Σώματος την ιστορία του. Βρήκα, κύριοι συνάδελφοι, μια περισπούδαστη μελέτη το "ευαγγέλιο" της λιμενικής μας πολιτικής με προοπτική τότε μέχρι το 2010, έργο το οποίο ολοκλήρωσε η Κυβέρνηση του ΠΑΣΟΚ το 1986. Δικό σας έργο είναι η ολοκλήρωσή του.
Αυτό αποτελούσε και τον μπούσουλα, κυρία Πρόεδρε -και χρησιμοποιώ θαλασσινές εκφράσεις τις οποίες και σεις κατέχετε απ΄ ό,τι γνωρίζω- για να πλεύσει η λιμενική μας πολιτική. Και ξαφνικά γίνονται από σας κύριε Υπουργέ, κινήσεις, κατά την κρίση μου, περιττές. Δημιουργείται Γενική Γραμματεία Λιμένων και Λιμενικής Πολιτικής πού κυρία Πρόεδρε; Στη μόνη χώρα που έχει Υπουργείο Εμπορικής Ναυτιλίας! Στη μόνη χώρα που έχει Διεύθυνση Λιμένων και Λιμενικών Έργων με αξιωματικούς του Λιμενικού Σώματος αλλά και ιδιώτες, οι οποίοι προσελήφθησαν γι' αυτό το λόγο, με ανώτατες σπουδές και εξειδίκευση. Και φαίνεται η αξία τους, γιατί σήμερα στον Οργανισμό Λιμένος Θεσσαλονίκης Α.Ε., αν δεν κάνω λάθος, γενικός διευθυντής είναι πρώην αξιωματικός του Λιμενικού Σώματος. Είναι ο Θεοφάνους, αν δεν κάνω λάθος;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, τι σχέση έχει αυτό.
ΑΡΙΣΤΟΤΕΛΗΣ ΠΑΥΛΙΔΗΣ: Έχει σχέση. Αποδεικνύει ότι το κράτος μας, εμείς οι φορολογούμενοι, επί χρόνια πληρώναμε γι' αυτόν το σκοπό και αναδείξαμε προσωπικότητες λιμενικής δραστηριότητος, και απέδειξε αυτό ότι μπορούμε να σχεδιάσουμε λιμενική πολιτική με το υπάρχον σχήμα. Τι να την κάνω εγώ τη Γενική Γραμματεία, όταν μάλιστα κάτι το ιδιαιτέρως σημαντικό δεν συμβαίνει; Δηλαδή οι συναρμοδιότητες των άλλων Υπουργείων, τα οποία δημιουργούν και ορισμένα προβλήματα στην ανάπτυξη λιμενικής πολιτικής καθόσον αφορά στο κατασκευαστικό μέρος των λιμένων, όχι στη διοίκηση, παραμένουν, είναι ισχυρές και συχνά το ΥΕΝ "ικετεύει" για να προχωρήσουν κάποια λιμενικά έργα.
Στη διοίκηση το μόνο πρόβλημα που έχουμε είναι τα τελωνεία, το Υπουργείο των Οικονομικών, που το έχουν όμως όλα τα κράτη, αλλά μειώνεται αυτό, λόγω τώρα της ενιαίας εσωτερικής αγοράς. Λοιπόν, αρμοδιότητες παίρνει αυτή η Γενική Γραμματεία; Δεν παίρνει. Αλλά τι παίρνει; Παίρνει πενήντα νέους υπαλλήλους, αμειβόμενους εκτός του μισθολογίου των Δημοσίων Υπαλλήλων . 
΄Εχω την άποψη, κυρία Πρόεδρε, πως αυτό η χώρα μας δεν το έχει ανάγκη. Τι έχει όμως ανάγκη; Έχει ανάγκη επιτέλους εφαρμογής συγκροτημένης λιμενικής πολιτικής -και για να μην μείνω δεμένος στη μελέτη Δοξιάδη- εκσυγχρονισμένης με βάση εκείνη τη μελέτη ή και με κάποια άλλη την οποία, πάντως, δεν έχετε. Τη μόνη που έχετε είναι αυτή που μνημονεύω. 
Επεμβάσεις, λοιπόν, τώρα. Ακούστε τι έχει η χώρα μας, μία μικρή χώρα. Έχει μεγάλα λιμάνια που είναι ανώνυμες εταιρείες οι δύο πρώην οργανισμοί. Έχει λιμενικά ταμεία που παραμένουν στο παλαιό στυλ. Έχει λιμενικά ταμεία που θα είναι στους δήμους και έχει και κάποια λιμενικά ταμεία αγνώστου ακόμη συνθέσεως. Το αντέχει αυτό ο τόπος μας, κύριε Υπουργέ; Ποιοι είμαστε εμείς; Δεν αναφέρομαι στην περίφημη ιδιωτικοποίηση την οποία και εδώ κακότεχνα την κάνετε. Κύριοι συνάδελφοι, τα λιμάνια παραμένουν κρατικά, όπως είναι στις περισσότερες χώρες του κόσμου, τολμώ να πω σε όλες. Η κυριότητα ανήκει στο κράτος. Η χρήση κάποιων χώρων μπορεί να δίνεται σε ιδιώτες. Και αν ήθελε να κάνει μία ουσιαστική επέμβαση ο κύριος Υπουργός Εμπορικής Ναυτιλίας, ας αντέγραφε. Εμείς θα εφεύρουμε; Ας παραχωρήσει επί παραδείγματι στο χώρο του λιμένος Πειραιώς τη φορτοεκφόρτωση σε κάποιο ιδιώτη. Δεν ήταν ανάγκη να την κάνει μετατρέποντας τον Πειραιά σε ανώνυμη εταιρεία. Δεν ήταν ανάγκη. Μπορούσε με το παλιό σχήμα να την κάνει. Είκοσι χρόνια Κυβέρνηση δεν το αποτολμήσατε. 
Πάμε, λοιπόν, τώρα στα σήμερον επιχειρούμενα. Επελέγησαν κάποια λιμάνια και έγιναν Α.Ε., κύριοι συνάδελφοι. Πώς επελέγησαν;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, το χρόνο σας τον παρακολουθείτε;
ΑΡΙΣΤΟΤΕΛΗΣ ΠΑΥΛΙΔΗΣ: Μάλιστα, κυρία Πρόεδρε, τελειώνω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει.
ΑΡΙΣΤΟΤΕΛΗΣ ΠΑΥΛΙΔΗΣ: Παίρνω λοιπόν, κυρία Πρόεδρε, σαν βάση την εισηγητική έκθεση, γιατί αυτός είναι ο μπούσουλας των Βουλευτών όταν μελετούν ένα νομοσχέδιο. Ένα από τα κριτήρια λοιπόν, ποιο είναι; Λέει ότι είναι η ανάπτυξη των λιμένων για την τουριστική εξυπηρέτηση, τουριστική τοπική ανάπτυξη των περιοχών σε συνδυασμό με τη ενίσχυση της περιφερειακής ανάπτυξης της χώρας. Αυτά τα κριτήρια δεν ίσχυσαν στη Ρόδο, κύριε Υπουργέ Εμπορικής Ναυτιλίας; Γιατί δεν έγινε Α.Ε. η Ρόδος; Εσείς χθες που μας κάματε ευαγγέλιο, οι πρώην σοσιαλιστές, τα περί ανταγωνισμού, μας είπατε ότι η σύμπτυξη των δυνάμεων θα βοηθήσει σ' αυτό. Όχι η γιγάντωση, η σύμπτυξη. Τι κάματε λοιπόν εσείς;
Στο νομό που εκπροσωπώ στο Κοινοβούλιο διασπάσατε το υπάρχον ΛΤΔ σε τέσσερα λιμενικά ταμεία, κύριοι συνάδελφοι. Η Πάτμος, λιμενικό ταμείο. Η Κάλυμνος, λιμενικό ταμείο. Η Κως με τον Υφυπουργό Εσωτερικών, πρώην Δήμαρχό της, άλλο λιμενικό ταμείο και η Ρόδος άλλο λιμενικό ταμείο. Είναι αυτή λιμενική πολιτική; Σήμερα δε μάλιστα αυτήν την ώρα γίνεται ειδική συνεδρίαση. Οι "Κεχαγιάδες" που είπα προηγουμένως, ο γενικός γραμματέας του κόμματός σας και ο συνάδελφός σας Υφυπουργός Εσωτερικών, συνεδριάζουν για το πώς θα μοιράσουν τα ιμάτια τελετήσαντος Λ.Τ.Δ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, σας παρακαλώ τελειώστε.
ΑΡΙΣΤΟΤΕΛΗΣ ΠΑΥΛΙΔΗΣ:Θέλω να σας πω ότι λιμενική πολιτική, κύριε Υπουργέ, δεν έχετε. Κάποιοι εισηγήθησαν αυτά τα οποία μάλλον εσείς απεδέχθητε ελαφρά τη συνειδήσει και δεν πιστεύω ότι θα οδηγήσουν σε αποφασιστική ανάπτυξη των λιμένων μας. Δεν θα οδηγήσουν. Στη δευτερολογία μου θα σας κάνω και προτάσεις τι δυνατόν γενέσθαι. Αλλά πάντως με όσα σήμερα μας εκθέτετε, ασήμαντες επεμβάσεις κάνετε. Πάντως δεν διαμορφώνουν λιμενική πολιτική και είσθε και τελείως εκτός αυτών που εσείς σαν επίτροπος σχεδιάσατε. Θα καταθέσω τις δικές σας ντιρεκτίβες για να δειτε τι έχετε υπογράψει σαν επίτροπος και τι υπογράφετε σαν Υπουργός Εμπορικής Ναυτιλίας.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν η δευτερολογία του κ. Παυλίδη είναι όση και η πρωτολογία του, δεν θα μιλήσει κανείς άλλος!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σφυρίου έχει το λόγο.
KOΣΜΑΣ ΣΦΥΡΙΟΥ: Κύριε Υπουργέ, κυρίες και κύριοι συνάδελφοι, θα ήθελα από τα άρθρα που περιλαμβάνει αυτή η ενότητα που συζητάμε, να καταπιαστώ ειδικά με τις διατάξεις που αφορούν τη Γενική Γραμματεία Λιμένων. 
Απ΄ ό,τι διαπίστωσα, όλα τα πολιτικά κόμματα χαρακτήρισαν σαν θετική τη δημιουργία Γενικής Γραμματείας Λιμένων στο Υπουργείο Εμπορικής Ναυτιλίας και συμφωνώ κι εγώ με αυτήν την άποψη. Ξεκινά με την πολιτική βούληση να συντονίσει και να οργανώσει καλύτερα την πολιτική της δημιουργίας των λιμενικών υποδομών. Υπάρχουν οι προϋποθέσεις να το πετύχει αυτό, μάλιστα σε μία περίοδο κατά την οποία μόλις πριν από δύο περίπου μήνες υπέγραψε η Ευρωπαϊκή Ένωση και τα ΠΕΠ, τα Περιφερειακά Προγράμματα του Γ΄ Κοινοτικού Πλαισίου Στήριξης. 
Χρειάζεται, όμως, αυτά που περιγράφονται ως αρμοδιότητες της Γενικής Γραμματείας Λιμένων να αξιοποιηθούν στο έπακρο, για να πετύχουμε τον επιδιωκόμενο στόχο, πρώτον και χρειάζεται επίσης -κατά τη δική μου γνώμη- και εκ μέρους των άλλων κυβερνητικών φορέων που είναι συναρμόδιοι σε ό,τι αφορά την παραγωγή των έργων στον τομέα της λιμενικής υποδομής να υπάρξει μια διαφορετική αντίληψη, η οποία να βοηθά στην επιτάχυνση των διαδικασιών σε συνδυασμό με το σωστό σχεδιασμό, για να έχουμε τα επιθυμητά αποτελέσματα. 
Είχα την ευκαιρία να ξαναπώ σ' αυτήν την Αίθουσα ότι, έτσι όπως έχει διαμορφωθεί το πλαίσιο εδώ και αρκετά χρόνια, για να κατασκευάσει ένας φορέας υλοποίησης, είτε είναι Υπουργείο είτε είναι περιφέρεια είτε είναι νομαρχία, ένα λιμενικό έργο, ακόμη και το πιο μικρό λιμενικό έργο, χρειάζεται ένας τεράστιος όγκος εγκρίσεων και αδειών. 
Εγώ έχω απαριθμήσει δεκαεπτά εγκρίσεις και άδειες που απαιτούνται. Τώρα μάλιστα με ένα νομοσχέδιο που έχει ετοιμάσει το Υπουργείο Οικονομικών περί γιαλού και παραλίας, θα γίνουν δεκαοκτώ οι εγκρίσεις και οι άδειες που απαιτούνται. Κατά τη δική μου άποψη, δεν χρειάζονται περισσότερες από τέσσερις. Αυτή είναι η δική μου άποψη, δεν ξέρω αν είναι σωστή, αλλά είναι, κατά τη γνώμη μου, επιβεβλημένο αυτός ο δαίδαλος να περιοριστεί.
Πρέπει η Γενική Γραμματεία Λιμένων να παίξει το συντονιστικό ρόλο που επιβάλλεται για τα μεγαλύτερα λιμενικά έργα. Εγώ θα έβλεπα ότι θα μπορούσε να παίξει αυτόν το ρόλο για τα μικρότερα λιμενικά έργα η Γενική Γραμματεία της κάθε περιφέρειας, η οικεία περιφέρεια, να μειώσουμε τον αριθμό των εγκρίσεων, των αδειών που απαιτούνται και να απλουστεύσουμε τις διαδικασίες. 
Σήμερα, αν ξεκινήσει ένας φορέας υλοποίησης να κατασκευάσει ένα λιμενικό έργο, για να ωριμάσει ο φάκελος και να μπορεί να δοθεί η εντολή δημοπράτησης, δεν φτάνουν τρία χρόνια, καμιά φορά χρειάζεται και μια ολόκληρη τετραετία.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μια ολόκληρη ζωή χρειάζεται.
ΚΟΣΜΑΣ ΣΦΥΡΙΟΥ: Μια ολόκληρη ζωή, λέει ο κύριος συνάδελφος. Πάντως είναι πολύ μεγάλος ο χρόνος, δυσανάλογα μεγάλος, καμιά φορά και σε σχέση με τη σημασία κάποιων μικρών λιμενικών έργων που πρέπει να κατασκευαστούν, για να μην αναφερθώ στα σημαντικότερα.
Γι' αυτό, κύριε Υπουργέ, έχω καταθέσει μία διάταξη η οποία υπό μορφή τροπολογίας - προσθήκης προτείνεται ως παράγραφος στο άρθρο 18, όπου προτείνω να συμπληρωθεί το άρθρο 18 με μία 23η παράγραφο. Προτείνω, με κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Εμπορικής Ναυτιλίας, να μειώνεται ο αριθμός των απαιτουμένων αδειών και εγκρίσεων και έτσι εν γένει απλουστεύονται οι διαδικασίες, που προηγούνται της εντολής δημοπράτησης λιμενικών έργων με ανάθεση στη Γενική Γραμματεία Λιμένων, αυτή την οποία δημιουργούμε. 
Το άρθρο αναφέρεται στις αρμοδιότητες της Γενικής Γραμματείας Λιμένων ή στην οικεία Γενική Γραμματεία της περιφέρειας αναλόγως του μεγέθους των έργων, της ευθύνης του συντονισμού μεταξύ των αρμοδίων δημοσίων υπηρεσιών.
Είναι η υπ' αριθμόν 561/29 τροπολογία και πιστεύω ότι πρέπει να την ψηφίσουμε ομόφωνα, κύριε Υπουργέ, αν συμμεριζόμαστε όλοι σ' αυτήν την Αίθουσα την ανάγκη να περιοριστεί η γραφειοκρατία, να απλουστευτούν οι διαδικασίες όχι εις βάρος -και το τονίζω- του σωστού σχεδιασμού. Μπορεί με μείωση των διαδικασιών και με συντονισμό να πετύχουμε και τα δύο, και το σωστό σχεδιασμό και τις εντελώς απαραίτητες εγκρίσεις που απαιτούνται για τέτοια έργα υποδομής.
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο επίτιμος Πρόεδρος της Νέας Δημοκρατίας κ. Μητσοτάκης. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, εάν ο συνάδελφος εκ Δωδεκανήσου ο κ. Σφυρίου πιστεύει ότι το δράμα, το οποίο εξέθεσε και το οποίο είναι δράμα για την Ελλάδα, το να χρειαζόμαστε πάρα πολλές εγκρίσεις για να κάνουμε οποιοδήποτε λιμενικό έργο, είτε ως δημόσιο είτε ως ιδιώτες, θα βελτιωθεί ή θα αντιμετωπιστεί με το να κάνουμε Γενική Γραμματεία Λιμένων, κάνει λάθος. 
Δημιουργείται αντίθετα ένας ακόμα οργανισμός περιττός κατά την αντίληψή μου, τελείως περιττός, ο οποίος θα μάχεται υπέρ βωμών και εστιών για τις αρμοδιότητές του. ΄Ετσι φθάσαμε σε αυτό το κατάντημα, το οποίο προηγουμένως αναφέρατε, με το να προσθέτουμε διαρκώς στο γραφειοκρατικό τέρας της Ελλάδος και άλλες πλοκάμους. 
Κυρία Πρόεδρε, μίλησα χθες και είπα ότι μου έκανε εντύπωση πως παραβιάζονται όλες οι αρχές της Ευρώπης και της οικονομικής πολιτικής της Κυβέρνησης, όταν ο Υπουργός Εμπορικής Ναυτιλίας τέως επίτροπος μάλιστα της Κοινότητος, επιβάλλει ένα τέλος που είναι απαράδεκτο στην Ευρώπη και για λόγους αρχής και απαράδεκτο από πλευράς ισότητας προς όφελος των κατοίκων των μικρών νησιών. 
Σήμερα θα μου επιτρέψετε να κάνω μία άλλη γενική παρατήρηση κύριε Παπουτσή. Μετρήσατε το κόστος του νομοσχεδίου σας; Δηλαδή όχι μόνο δημιουργούμε πρόβλημα με το να προσθέτουμε πλοκάμους στο γραφειοκρατικό τέρας, αλλά προσθέτουμε και δαπάνες εις βάρος του ελληνικού λαού. 
Κυρία Πρόεδρε, διαβάζουμε όλες αυτές τις μέρες τα χάλια του προϋπολογισμού, την απώλεια των εσόδων και την αύξηση των εξόδων. Δεν κάνει τη δουλειά του ο Υπουργός των Οικονομικών; Τι κάνει ο κύριος Υπουργός των Οικονομικών, ο οποίος μας παρουσιάζει συνέχεια ψεύτικα στοιχεία για να μας πει ότι όλα πάνε καλά; Πόσο στοιχίζει, κύριοι συνάδελφοι του ΠΑΣΟΚ, το νομοσχέδιο που ψηφίζουμε μαζί με τις προσθήκες του; Το μετρήσατε; 
Είχα την ευκαιρία να πω και θα το ξαναπώ και πάλι -όχι για σας, κύριε Παπουτσή, για τους άλλους που έπρεπε να σας βάλουν φρένο στη δραστηριότητά σας- ότι δεν υπάρχει νομοσχέδιο που να ψηφίζεται σε αυτήν τη Βουλή και να μην έχει δαπάνες. Δεν είδα κανένα νομοσχέδιο που να κάνει οικονομία και από εκεί και πέρα φαλίρομε. Ε, βέβαια φαλίρομε, κύριε Πρόεδρε. Πού θα πάει αυτή η δουλειά; όταν κάθε κομμάτι το απομονώνουμε και χάνουμε από τα μάτια μας το γενικό πρόβλημα; Γενική παρατήρηση η οποία νομίζω ότι έχει βάση. 
Αλλά θα μου επιτρέψετε να πω και μερικά ειδικότερα για το πρόβλημα της λιμενικής πολιτικής.
Σας το είπε ο κ. Παυλίδης, κύριε Υπουργέ. Δεν ανακαλύψατε σεις σήμερα την Αμερική. Δεν είστε ο Χριστόφορος Κολόμβος στον τομέα της εμπορικής ναυτιλίας. Πριν από σας πολλοί άλλοι ασχολήθηκαν με το θέμα και υπήρχε και έτοιμη εργασία. Με ενοχλεί εμένα, όταν βλέπω νέους Υπουργούς να έχουν την αίσθηση ότι η ιστορία της ανθρωπότητας αρχίζει από την ώρα που πήραν το Υπουργείο τους και να αναζητούν να κάνουν βαθιές τομές και μεγάλες επεμβάσεις. Ο τόπος μας χρειάζεται σήμερα μικρές διορθωτικές κινήσεις, που να μη στοιχίζουν και να βελτιώνουν. Να επουλώσουμε τις πληγές, αυτό χρειάζεται. Όχι να δημιουργούμε καινούριες πληγές και καινούρια προβλήματα. 
Είπε ο κ. Παυλίδης -και έχει δίκιο, κύριοι συνάδελφοι του ΠΑΣΟΚ- ότι είμαστε το μόνο κράτος της γης που έχει Υπουργείο Εμπορικής Ναυτιλίας. 'Οσοι έζησαν το πρόβλημα -και εμένα θα με συγχωρήσετε να πω ότι το έχω ζήσει από όλες τις πλευρές- ξέρουν ότι είναι κάτι το οποίο αμφισβητείται από πολλούς. Εγώ ήμουν πάντοτε φανατικά υπέρ της απόψεως ότι πρέπει να έχει η Ελλάς, έστω και για λόγους παράδοσης και για ειδικούς λόγους που συντρέχουν στην Ελλάδα, Υπουργείο Εμπορικής Ναυτιλίας. Αλλά κανένα άλλο κράτος δεν έχει. 
Έχουμε λοιπόν Υπουργείο Εμπορικής Ναυτιλίας το οποίο ασχολείται με τα λιμάνια και έχουμε και Διεύθυνση Λιμένων και έχουμε και στελέχωση. Και γνωρίζουν τα λιμάνια οι λιμενικοί καλύτερα από πάντα άλλων σ' αυτήν την χώρα. Πού θα βρείτε πενήντα ειδήμονες περί τα λιμάνια για να τους προσλάβετε;
Δεν είναι τίποτα άλλο, παρά προσπάθεια να διορθώσουμε και να βολέψουμε τους μερικούς ημετέρους από τη μια μεριά -δεν θέλω να πω ότι είναι μόνο αυτό το κίνητρο- αλλά και από την άλλη μεριά να νομίζουμε ότι θα φτιάξουμε κάτι καινούριο
Τέλος, κυρία Πρόεδρε -γιατί δεν θέλω να καταναλώσω όλο το χρόνο- θα ήθελα να προσθέσω και κάτι άλλο. Χαίρομαι, γιατί βλέπω μια γενική τάση στη Βουλή, με εξαίρεση το Κομμουνιστικό Κόμμα, να θέλουμε να προχωρήσουμε σε ιδιωτικοποίηση και των λιμανιών. Καλά επεσήμανε ο κ. Παυλίδης πρωτύτερα ότι η ιδιωτικοποίηση δεν γίνεται με την έννοια ότι θα αποκτήσουν κυριότητα των εγκαταστάσεων ιδιώτες -βεβαίως αυτό αποκλείεται- γίνεται όμως με την έννοια ότι καταργείται η επέμβαση του κράτους και φτιάχνουμε ανώνυμες εταιρείες, ο οποίες κατά τρόπο ευέλικτο μπορεί να αντιμετωπίσουν τα προβλήματα.
Κύριοι συνάδελφοι, τα λιμάνια σήμερα πρέπει να είναι ανταγωνιστικά. Αυτό πρέπει να καταλάβουμε. Εμείς δυστυχώς έχουμε τέτοιες δεσμεύσεις από το παρελθόν, που κινδυνεύουν να οδηγήσουν τα λιμάνια μας σε αδιέξοδα. Από την άλλη μεριά, δυστυχώς, κοινωνικές ευαισθησίες και πολιτικές σκοπιμότητες εμποδίζουν να γίνουν οι αναγκαίες τομές για να γίνουν τα λιμάνια μας ανταγωνιστικά. 
Όπως βλέπουμε όλοι μπροστά στα μάτια μας, τίποτα δεν είναι σίγουρο. Ο λιμένας του Πειραιώς, που παλαιότερα εθεωρείτο ένα απόρθητο φρούριο, μπορεί αύριο να μη λειτουργεί στην έκταση ή σε ανάλογη έκταση με την οποία λειτουργεί σήμερα, από την ώρα που δεν θα είναι ανταγωνιστικός.
Βλέπετε ότι ακόμα και το καινούριο αεροδρόμιο, για το οποίο παινεύεται τόσο πολύ ο κ. Λαλιώτης, με το να γίνει τόσο ακριβό, οδηγεί τελικά στην ελάττωση της επιτακτικής κίνησης. Αυτό κατ' εξοχήν ισχύει στα λιμάνια.
Πρέπει κατά συνέπεια να ρίξουμε το βάρος στην ιδιωτικοποίηση, δηλαδή να φτιάξουμε εταιρείες, οι οποίες να μη δεσμεύονται από το κράτος, να έχουν την ελευθερία του ιδιώτη για να αντιμετωπίζουν τα ποικίλα προβλήματα και βεβαίως μέσα στα προβλήματα που πρέπει να αντιμετωπισθούν είναι και αυτό το οποίο προτείνει ο κ. Σφυρίου.
Εγώ ευχαρίστως και με τα δυο μου χέρια ψηφίζω και υπογράφω αυτήν την προσθήκη, διότι κάποτε επιτέλους πρέπει να δώσουμε τέρμα σε αυτήν την αθλιότητα εναντίον της οποίας όλοι ομιλούμε, όταν όμως έρχεται η ώρα να υποστηρίξει ο καθένας το φέουδό του, κανένας δεν τολμά να κόψει με τη σπάθη του Μεγάλου Αλεξάνδρου το γόρδιο δεσμό. 
Σας τα λέω αυτά, κύριοι συνάδελφοι, γιατί τα έζησα απ' όλες τις θέσεις και του Υπουργού και του Πρωθυπουργού. Να με συγχωρήσετε που θα σας πω ότι κατ' εξοχήν σήμερα η Κυβέρνησή σας δεν έχει Πρωθυπουργό, ο οποίος να ασχολείται με αυτά τα θέματα. Απόδειξη άλλωστε είναι και αυτά τα οποία προηγουμένως ετόνισα, διότι αν υπήρχε Πρωθυπουργός που να ενδιαφέρεται, δεν θα γίνονταν αυτές οι κραυγαλέες ανακολουθίες από την υποτιθέμενη κυβερνητική πολιτική. 
Αφού, λοιπόν, έχουμε τη δυνατότητα σήμερα ας ψηφίσει η Βουλή τη πρόταση του κ. Σφυρίου και θα κάνει χρήσιμο, θεάρεστο έργο. Σε τίποτα δεν θα βλάψει αυτό, κύριοι συνάδελφοι. Μόνο έτσι μπορεί να λυθεί το πρόβλημα, με μια διάταξη την οποία η Βουλή θα ψηφίσει.
Δεν ξέρω τι θα βγει από αυτό το νομοσχέδιο και πόσο θα ωφελήσει. Είπα και χθες και θα το επαναλάβω και σήμερα ότι δεν είναι καθαρό νομοσχέδιο. Είναι ένα νομοσχέδιο που ούτε απελευθέρωση κάνει, ούτε ιδιωτικοποίηση κάνει. Είναι ένα διστακτικό νομοσχέδιο που πάει μπρος και πίσω, που περισσότερο γίνεται για να καλύψει τις ανάγκες να ευθυγραμμισθούμε με την Ευρώπη παρά από πεποίθηση ότι πρέπει να ακολουθήσουμε φιλελεύθερη πολιτική. Αν όμως περιλάβουμε αυτήν τη διάταξη να είστε βέβαιοι ότι πάρα πολλοί Έλληνες θα μας ευγνωμονούν.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Α΄ Αντιπρόεδρος της Βουλής κ. Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κυρία Πρόεδρε, παίρνω το λόγο για να προσφέρω με ορισμένες σκέψεις, λόγω και της εμπειρίας μου από τις θητείες μου στο ΥΠΕΧΩΔΕ, και την ενασχόλησή μου με τη λιμενική υποδομή της χώρας. Θέλω να προσφέρω ορισμένες σκέψεις, κυρίως για τον κύριο Υπουργό και γι' αυτό θα αναφερθώ ιδιαίτερα στη ρύθμιση που αφορά τη Γενική Γραμματεία Λιμένων και την Επιτροπή Σχεδιασμού Λιμένων, δηλαδή στα άρθρα από 17 έως 20. 
Συστήνονται με αυτά τα άρθρα αυτά τα δύο νέα όργανα. Το ένα είναι διοικητική δομή σε επίπεδο Γενικής Γραμματείας, το άλλο είναι απλά μία επιτροπή. Είναι προφανής ο σκοπός του νομοθέτη για να επιτευχθεί ο συνολικός σχεδιασμός, -όπως λέει και η εισηγητική έκθεση- καθώς και η ενιαία χάραξη λιμενικής πολιτικής, όσον αφορά ιδιαίτερα την ανάπτυξη των λιμένων με σύγχρονη υποδομή.
Είναι σαφής του πρόθεση του Υπουργείου πιστεύω με τη δημιουργία αυτών των οργάνων να επιτύχει αποτελεσματικότητα και συντονισμό και στις πολιτικές και στα προγράμματα. Από την άλλη μεριά όπως είπε και ο κύριος Υπουργός στην ομιλία του θέλει να κτυπήσει το τέλος της γραφειοκρατίας, γιατί όπως ανέφερε για μια απλή υπόθεση παρέμβασης στα λιμάνια χρειάζεται να γνωματεύουν δεκαεπτά φορείς και επομένως χρειάζονται και πολλαπλές υπογραφές.
Έτσι με αυτές τις δύο δομές επιχειρείται να αντιμετωπιστεί αυτοτελώς στο επίπεδο της Γενικής Γραμματείας και της επιτροπής σχεδιασμού ο σχεδιασμός, ο προγραμματισμός, η έγκριση των master plans, αλλά και ζητήματα εφαρμογής της πολιτικής όπως φαίνεται από τις διατάξεις, για τα θέματα της λιμενικής υποδομής.
Θεωρώ κατ' αρχήν αναγκαία την προσπάθεια προς αυτήν την κατεύθυνση και σωστή την πορεία που ακολουθείται. Προκειμένου, όμως, να προχωρήσει, κύριε Υπουργέ -και εδώ θέλω ακριβώς την προσοχή σας ανεμπόδιστα αυτή η πορεία, χωρίς να παγιδευτεί στο δρόμο ή να αυτοπαγιδευτεί, θέλω να κάνω ορισμένες επισημάνσεις.
Πρώτον, το θέμα της ανάπτυξης των λιμένων εντάσσεται στο γενικό χωροταξικό σχεδιασμό. Δεν μπορεί να μιλάμε ξεκομμένα για ανάπτυξη λιμένων στη χώρα. Οι μεταφορές είναι συνδυασμένες οι κοινωνικοοικονομικές δραστηριότητες αλληλοεπηρεάζονται άρα η ανάπτυξη των λιμένων πρέπει να υπακούει στο γενικό χωροταξικό σχεδιασμό.
Σας θυμίζω ότι με το νόμο 2742/99 για το "χωροταξικό σχεδιασμό και την αειφόρο ανάπτυξη" όπως ήταν ο τίτλος του, θεσπίστηκαν θεμελιώδεις διατάξεις και συστήθηκαν η Επιτροπή Συντονισμού Κυβερνητικής Πολιτικής και το Εθνικό Συμβούλιο Χωροταξικού Σχεδιασμού της αειφόρου ανάπτυξης.
Υπάρχει, λοιπόν, το πρώτο ερώτημα: Πως εντάσσεται η λειτουργία αυτών των δύο νέων οργάνων που ασχολούνται με το σχεδιασμό, δηλαδή της Γενικής Γραμματείας Λιμένων και λιμενικής πολιτικής και της επιτροπής σχεδιασμού των λιμένων, στο γενικότερο θεσμικό πλαίσιο για το χωροταξικό σχεδιασμό και πως αυτά τα όργανα θα συνεργάζονται και εναρμονίζονται ως προς τις επιλογές και τα προγράμματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα τα μπερδέψει πιο πολύ!
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Εγώ βάζω ορισμένα ερωτηματικά, κύριε Πρόεδρε, μην είστε συνεχώς μάντης κακών. Μάντης κακών είστε συνήθως, κύριε επίτιμε Πρόεδρε της Νέας Δημοκρατίας. Δεν είναι έτσι, είναι σίγουρα ένα σωστό βήμα. Το θέμα είναι να βοηθήσουμε τον Υπουργό με ορισμένες σκέψεις, έτσι ώστε να μην παρουσιαστούν προβλήματα στην εφαρμογή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα εγώ δεν είμαι μάντης κακών, ξέρω τι γίνεται σ' αυτόν τον τόπο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Το δεύτερο θέμα. Είδα τις αρμοδιότητες της Γενικής Γραμματείας και τις αρμοδιότητες της Επιτροπής Σχεδιασμού. Πώς όμως αντιμετωπίζεται αυτό το θέμα, που είναι στόχος σας, κύριε Υπουργέ -και πολύ σωστά το τονίσατε- το τέρας δηλαδή της γραφειοκρατίας; Είπατε ότι πρέπει δεκαεπτά φορείς να γνωματεύσουν για ένα λιμάνι. Τώρα με τις νέες ρυθμίσεις γνωματεύουν λιγότεροι φορείς; Μεταφέρατε στη Γενική Γραμματεία ή στην Επιτροπή Σχεδιασμού αρμοδιότητες άλλων φορέων, έτσι ώστε να πούμε τώρα ότι θα χρειάζεται γνωμάτευση μόνο π.χ. πέντε φορείς; Αυτό θα πρέπει να δούμε. Γιατί αν πράγματι πάλι χρειάζεται να γνωματεύσουν δεκαεπτά φορείς και να έχουμε πολλαπλότητα υπογραφών -διότι κάθε φορέας δια να γνωματεύσει σημαίνει ότι θα υπογραφούν τουλάχιστον πέντε σε όλη την ιεραρχία- δεν θα επιτύχετε εύκολα αυτόν το στόχο, να δαμάσετε τη γραφειοκρατία. Αυτό μπορεί να γίνει μόνο εφόσον μεταφέρονται αρμοδιότητες από άλλους φορείς σε αυτά τα δύο όργανα. Και πρέπει να έχετε εξουσιοδότηση γι' αυτό.
Τρίτο θέμα. Πώς θα αποφύγουμε τριβές και επικαλύψεις σε συναρμόδιες υπηρεσίες άλλων Υπουργείων, οι οποίες σίγουρα δεν καταργούνται; Παραδείγματος χάρη υπάρχει στο ΥΠΕΧΩΔΕ διεύθυνση λιμενικών έργων. Στην περιφέρεια υπάρχουν αρμοδιότητες για την εκτέλεση των λιμενικών έργων.
Άρα η εκτέλεση των έργων προϋποθέτει και εμπλοκή περισσοτέρων στη μελέτη και στο σχεδιασμό. Το τονίζω αυτό πολύ περισσότερο γιατί στο σχετικό άρθρο, στο άρθρο 18, στην παράγραφο 20, κάνετε ειδική μνεία μόνο για τη συνεργασία της Γενικής Γραμματείας Λιμενικών Έργων με το Υπουργείο Εθνικής Άμυνας. Επίσης -κάτι που είναι λίγο περίεργο αφού το θεωρώ αυτονόητο- κάνετε μνεία ότι η γενική γραμματεία συνεργάζεται με διευθύνσεις του Υπουργείου σας (παρ.21) . Άρα το θέμα της συνεργασίας των επικαλύψεων θα πρέπει να το δείτε τουλάχιστον στην υλοποίηση αυτών των ρυθμίσεων που θα γίνουν με αποφάσεις, όπως προβλέπεται.
Τέταρτον. Ποια είναι αλήθεια η υποδομή της επιτροπής σχεδιασμού και ανάπτυξης λιμένων; Γιατί όπως προβλέπεται πρόκειται για μια επιτροπή από διάφορα πρόσωπα. Δεν έχει υποδομή. Η Γενική Γραμματεία είναι δομημένη, είναι μια υπηρεσία σε επίπεδο γενικής γραμματείας, δομημένη και στελεχωμένη έχει διοικητικές και εκτελεστικές αρμοδιότητες. Η σύνδεση της επιτροπής αυτής με τη Γενική Γραμματεία φαίνεται να είναι λίγο στον αέρα, γίνεται μόνο μέσω του γενικού γραμματέα της Γενικής Γραμματείας Λιμενικών Έργων, ο οποίος και εισηγείται. Νομίζω ότι εδώ θα υπάρξουν κάποια προβλήματα στην πράξη, διότι η Επιτροπή Σχεδιασμού έχει αποφασιστικές αρμοδιότητες. Αλλά αποφασιστικές αρμοδιότητες χωρίς να βασίζεται η λειτουργία της σε μια δομή. Σύντομα θα δημιουργηθούν προβλήματα. 
Αυτές τις σκέψεις και τα ερωτηματικά ήθελα να εκφράσω, είτε για να κάνετε ορισμένες βελτιώσεις ή διορθώσεις που βρίσκω, βέβαια δύσκολο να γίνουν αυτήν την ώρα, ίσως ήθελε μια άλλη δομή σε σχέση με τις αρμοδιότητες η ρύθμιση στο νομοσχέδιο, είτε κυρίως για να ληφθούν υπ' όψη στην εφαρμογή των διατάξεων. Στις εκτελεστικές αποφάσεις που θα προχωρήσετε για την εφαρμογή αυτών των διατάξεων. Βέβαια αν χρειαστεί, κατά την εφαρμογή, μπορείτε να ξέρετε κάποιες διορθώσεις, ώστε να επιτευχθεί πράγματι με επιτυχία ο στόχος που έχετε βάλει από την αρχή, ο στόχος του νομοσχεδίου, που είναι ο ενιαίος συντονισμός και σχεδιασμός και της πολιτικής και των προγραμμάτων για τα λιμενικά έργα. Κάτι το οποίο θεωρώ εξ' υπαρχής ως στόχο σωστό, αρκεί μέσα από τις ρυθμίσεις του νόμου και τις εκτελεστικές πράξεις να μπορεί να υλοποιηθεί το γρηγορότερο δυνατό, για να έχουμε το καλύτερο αποτέλεσμα.
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βαρίνος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι προτείνετε δεν κατάλαβα. Ουσιαστικά προτείνετε την απάλειψη της διάταξης με αυτό που είπατε. Είπατε ότι δεν χρειάζεται η γενική γραμματεία. Αυτό κατάλαβα. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ίσως εγώ δεν εκφράστηκα σωστά. Πιστεύω ότι αντιλαμβάνεστε εύκολα πως άλλο είπα. Είπα, μέσα από τις εκτελεστικές αποφάσεις να διευκρινιστούν θέματα συνεργασίας της γενικής γραμματείας με άλλες υπηρεσίες άλλων Υπουργείων και της περιφέρειας και δεύτερον με τα αρμόδια όργανα χωροταξικού σχεδιασμού για να έχουμε αποτέλεσμα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γείτονα, ενδεχομένως σε δευτερολογία μπορείτε να το διευκρινίσετε.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Χρειαζόταν τώρα η διευκρίνιση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Βαρίνο, έχετε το λόγο.
ΑΘΑΝΑΣΙΟΣ ΒΑΡΙΝΟΣ: Ευχαριστώ, κυρία Πρόεδρε.
Κύριε Υπουργέ μετά τις δηλώσεις των εφοπλιστών χθες πιστεύω ότι πειστήκατε -τους ξέρετε καλά και σεις, τους ξέρω κι εγώ καλύτερα- ότι θέλουν να πηγαίνουν όπου θέλουν, όποτε θέλουν, δίχως έλεγχο και αντιλαμβάνεστε ότι με το νομοσχέδιο που φέρνουμε σήμερα δεν σιγουρεύουμε τον έλεγχο. Σας το είπα στην πρωτολογία μου, είμαι υποχρεωμένος να το επαναλάβω και τώρα. 
Πρέπει να καθορίσουμε το δίκτυο των ακτοπλοϊκών συγκοινωνιών με προεδρικά διατάγματα. Ο συνάδελφος κ. Σφυρίου σας είπε να φέρουμε νόμο στη Βουλή, να λέμε με νόμο ποια είναι τα δρομολόγια. Να γίνει διάλογος και στη Βουλή και στη συνέχεια, αφού καθοριστούν τα δρομολόγια, να πούμε στους κυρίους εφοπλιστές ότι όποιος θέλει ας πάει να δρομολογήσει τώρα σ' αυτά τα δρομολόγια σε όποιο διάστημα θέλει και όσα βαπόρια θέλει. Αν το κάνουμε αυτό αφ' ενός κατοχυρώνουμε τα νησιά και τους κατοίκους και από την άλλη κατοχυρώνουμε κάποιο τρόπο, όχι άναρχο, αλλά οργανωμένο τις συγκοινωνίες στην Ακτοπλοΐα.
ΠΑΝΑΓΙΩΤΗΣ ΛΑΦΑΖΑΝΗΣ: Σε όσα θέλουν. Σε όσα δεν θέλουν; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα τα επιδοτήσει.
ΑΘΑΝΑΣΙΟΣ ΒΑΡΙΝΟΣ: Όσα δεν θέλουν, θα επιδοτηθούν. 
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ πολύ!
ΑΘΑΝΑΣΙΟΣ ΒΑΡΙΝΟΣ: Μα τι ευχαριστείτε πολύ κύριε συνάδελφε; Τα δρομολόγια που θα φτιάξει το Υπουργείο Εμπορικής Ναυτιλίας θα είναι δρομολόγια με φιλέτα και κόκαλα. Ξέρουμε τι δουλειά που κάνει. Ο Υπουργός ξέρει τι θα κάνει. Τόσα χρόνια έχει διεύθυνση εκεί. Ξέρει να το κάνει αυτό. Αν το κάνει αυτό δεν θα έχουμε κανένα πρόβλημα.
Εν πάση περιπτώσει, εγώ πιστεύω τελικά ότι θα το κάνετε διότι δεν υπάρχει άλλη λύση. Αυτή είναι η λύση του προβλήματος, για να σταματήσουν και οι κύριοι εφοπλιστές να εκβιάζουν λέγοντας: "Θα πάρουμε τα βαπόρια μας να φύγουμε".
Ακούστε, κύριε Υπουργέ. Χθες -εγώ δεν ήμουνα εδώ, ήμουν στα Ψαρά, στα ακριτικά νησιά για να δω τα προβλήματα που προέκυψαν από τους σεισμούς- ψηφίσατε εδώ την παράγραφο 3 στο άρθρο 1 με την οποία επιτρέπετε να υψώσουν πλοία ξένη σημαία και να τα δρομολογηθούν στα νησιά. Σας παρακαλώ. Έχετε το χρόνο κύριε Υπουργέ, έστω και αν είναι ψηφισμένη η διάταξη να αποσύρετε την φωτογραφική αυτήν διάταξη. Η δήλωση των εφοπλιστών είναι πρόκληση. Δεν μπορούν να προκαλούν τη Βουλή που χθες ακόμα ψήφισε αυτή τη διάταξη. Να την αποσύρετε. Να επιτρέψετε μόνο ελληνικά και κοινοτικά βαπόρια να ταξιδεύουν στις ελληνικές θάλασσες και όχι πλοία με σημαία ευκαιρίας. Να μη δώσετε καμιά παραχώρηση σε κανέναν. Δεν πρέπει να υπάρχουν τέτοιες χαριστικές διατάξεις στο νομοσχέδιο.
Έρχομαι τώρα στα άλλα θέματα του νομοσχεδίου. Η συζήτηση για τα λιμάνια εξαντλήθηκε. Εκείνο που θέλω να σημειώσω και εγώ το είπα και στην πρωτολογία μου είναι ότι υπάρχουν πολλές διατάξεις. Θα πρέπει να υπάρξει κάποια κωδικοποίηση. Ακόμη θα πρέπει να επισπευσθούν οι διαδικασίες ώστε τα λιμάνια αυτά να πάνε στην Τοπική Αυτοδιοίκηση. Να υπάρξει κάποια συνεργασία και με το Υπουργείο Εσωτερικών ώστε να τελειώσει αυτή η υπόθεση. Κρατάει πολύ καιρό, ώστε να ξέρουμε και τι κάνουμε. Αυτό πρέπει να γίνει πριν από το Νοέμβριο του 2002. Πιστεύω, ότι πριν την εφαρμογή αυτού του νόμου δεν θα πρέπει να υπάρχει κανένα λιμάνι που να μην έχει μεταβιβαστεί στην Τοπική Αυτοδιοίκηση. Για να είμαι συγκεκριμένος τα λιμενικά ταμεία πρέπει να υπαχθούν στην Τοπική Αυτοδιοίκηση. 
Αναφορικά τώρα με τις διατάξεις που αφορούν το ΝΑΤ. Σας είπα ότι είναι πολύ θετικές. Περιλαμβάνουν θέματα που όλοι οι συνάδελφοι τα έχουμε φέρει στη Βουλή κατά καιρούς και έχουμε ζητήσει την επίλυσή τους. Βλέπουμε με ικανοποίηση αυτά να λύνονται. 
Εδώ θα πρέπει να κάνω κάποια διαπίστωση κύριε Υπουργέ. Είμαι οκτώ χρόνια στη Βουλή και δεν θυμάμαι να ήρθε ένας νόμος για το ΝΑΤ. Δεν πάει άλλο, κύριε Υπουργέ. Τι θα γίνει; Μπαλώματα θα κάνουμε; Θα σώνουμε από δω, θα τραβάμε από κει, θα καταργούμε το άλλο; Θα πρέπει να υπάρχει ένας νόμος πλαίσιο. Ο κεντρικός νόμος ο 792, ο 1085 και όσοι άλλοι νόμοι αυτήν τη στιγμή ισχύουν και με τους οποίους δίδονται οι συντάξεις, θα πρέπει να τροποποιηθούν και να κωδικοποιηθούν. Είναι υποχρεωμένη η Κυβέρνηση να το κάνει αυτό. Έχουμε ένα ταμείο που είναι άρρωστο, ένα ταμείο που κάθε χρόνο επιβαρύνει τον κρατικό προϋπολογισμό με εκατόν εξήντα δύο δισεκατομμύρια. Δεν μπορούμε να μη ζητούμε τον εκσυγχρονισμό και την εξυγίανση αυτού του ταμείου. Δεν μπορούν οι φορολογούμενοι να συνεχίζουν να δίδουν αυτά τα χρήματα. Να δίνουν χρήματα, αλλά εκεί που πρέπει. Δεν μπορούμε με τα χρήματα των φορολογουμένων να επιδοτούμε χαριστικές διατάξεις που αυτήν τη στιγμή ισχύουν στο ΝΑΤ. Και δεν μπορούμε να στερούμε απ' αυτούς που πραγματικά έχουν εισφέρει στο ταμείο να πάρουν τη σύνταξη που τους αξίζει. Ένας πλοίαρχος, κύριοι συνάδελφοι, αυτήν τη στιγμή πληρώνει πεντακόσιες χιλιάδες ασφάλιστρα για να πάρει σύνταξη τριακόσιες χιλιάδες. Αυτό δεν συμβαίνει πουθενά στον κόσμο.
Έρχομαι τώρα στο άρθρο 32. Είναι πολύ θετική αυτή η διάταξη για τους σπουδαστές των ακαδημιών Εμπορικού Ναυτικού. Υπάρχει όμως ένας προβληματισμός πάνω σ' αυτό, κύριε Υπουργέ, και σας παρακαλώ πάρα πολύ να το προσέξετε. Το Πολεμικό Ναυτικό, όταν παίρνει τους μηχανικούς των Ακαδημιών τους κάνει υπαξιωματικούς, αλλά τους πλοιάρχους τους κάνει αξιωματικούς. Τους χρειάζεται. Δεν είναι πολλοί οι αξιωματικοί. Αυτοί γίνονται επίκουροι αξιωματικοί και πάνε μέσα στα βαπόρια, είναι μάχιμοι. Έχουν δίπλωμα ανθυποπλοιάρχου Εμπορικού Ναυτικού, έχουν σπουδάσει ενδεχομένως και στο εξωτερικό, έχουν πάρει όλα τα χαρτιά που χρειάζονται. Είναι καλά στελέχη για το Πολεμικό Ναυτικό. Εάν πάμε εδώ στους δώδεκα μήνες, πρέπει να υπάρχει κάποια συνεννόηση. Αυτοί υπηρετούν είκοσι τέσσερις μήνες. Πρέπει να υπάρξει κάποια συνεννόηση με το Πολεμικό Ναυτικό, διότι αν στερήσουμε από το Πολεμικό Ναυτικό τέτοια στελέχη θα δημιουργηθεί πρόβλημα. Εγώ δεν λέω ότι δεν πρέπει αυτοί να έχουν αυτό το προσόν. Ίσως χρειάζεται να παίρνουν περισσότερους, έτσι ώστε να καλύψουμε τις ανάγκες. 
Έρχομαι στο άρθρο 33 παράγραφος 2. Βλέπω ότι θέλετε να κάνετε τον αξιωματικό, που προίσταται των ιατρών, υποναύαρχο. Θέλω να σας πω το εξής. Υποστράτηγος είναι ο επικεφαλής των υγειονομικών υπηρεσιών στο στρατό. 'Εχει όμως από πίσω του άλλους διακόσιους γιατρούς στρατιωτικούς. Ο αντίστοιχος στο Πολεμικό Ναυτικό, είναι υποναύαρχος και έχει εκατό γιατρούς. Εδώ στο Λ.Σ. έχουμε δώδεκα αξιωματικούς και βάζουμε επικεφαλής αυτών υποναύαρχο; 
Το να κάνουμε υποναύαρχο αξιωματικό Λ.Σ. γιατρό, νομίζω ότι είναι υπερβολικό. Εγώ πιστεύω ότι υποναύαρχο πρέπει να κάνετε αυτόν που πάει σ' αυτήν τη θέση όταν αποστρατευτεί. Εντάξει, είναι αρχιπλοίαρχος και όταν αποστρατεύεται να γίνει υποναύαρχος. 
Και κάτι ακόμα κλείνοντας. Στην παράγραφο 2 του άρθρου 4, που αφορά την πλήρωση των κενών θέσεων των εδαφίων β΄, γ΄ και δ΄, λέτε "οι οποίοι θα έχουν τα τυπικά και ουσιαστικά για την προαγωγή προσόντα". Αυτό το εφαρμόζετε εδώ σ' αυτούς τους αξιωματικούς, αλλά πιο κάτω, στο γενικό επιθεωρητή του Λιμενικού Σώματος δεν το βάζετε αυτό. Δεν το βάζετε σαν προϋπόθεση. Στην παράγραφο 7 ο γενικός επιθεωρητής Λιμενικού Σώματος, επιλέγεται από τον αρμόδιο για την επιλογή υπαρχηγό Λιμενικού Σώματος, αλλά δεν βάζετε εκεί τη διάταξη αυτή ότι έχει τα προσόντα για προαγωγή. Δηλαδή, αν δεν έχει έξι μήνες στο βαθμό, δεν έχει δικαίωμα να προαχθεί. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κυρία Πρόεδρε.
Είναι γεγονός ότι στη διαδικασία της συζήτησης των άρθρων, μας δίνεται μια δεύτερη ευκαιρία για μια βαθύτερη ανάγνωση έτσι ώστε να διαπιστώσουμε εάν και κατά πόσον το γράμμα του νόμου ανταποκρίνεται στους στόχους και τη φιλοσοφία του. Ακούστηκαν κάποιες απόψεις περίεργες, ότι πρόκειται για ένα νομοσχέδιο διστακτικό, ούτε λίγο ούτε πολύ άχρηστο και δεν προσφέρει τίποτε ούτε στην εμπορική μας ναυτιλία ούτε στη λειτουργία και τον εκσυγχρονισμό των λιμένων της χώρας. Εγώ θα ήθελα να καταθέσω ένα ρητορικό ερώτημα. Το Συμβούλιο Ακτοπλοϊκών Συγκοινωνιών, η Ρυθμιστική Αρχή Θαλασσίων Ενδομεταφορών , η Γενική Γραμματεία Λιμένων και Λιμενικής Πολιτικής, η μετατροπή των Λιμενικών Ταμείων σε ανώνυμες εταιρείες δεν είναι καινοτομικές διατάξεις; Δεν είναι νέες ρυθμίσεις, δεν αποτελούν εκσυγχρονισμό σε σχέση μ' ένα καθεστώς που ίσχυε χρόνια και ξέρουμε τι απέδωσε στην ελληνική οικονομία, στην εμπορική ναυτιλία, στη λειτουργία των λιμένων; Μα, για όνομα του Θεού! Μέχρι πρότινος ακούγαμε χιλιάδες φορές ότι έπρεπε να γίνουν αυτές οι ρυθμίσεις και καθυστερεί η Κυβέρνηση να τις κάνει. Και δεν προχωρεί αλλού. Μόλις φέρει ένα νομοσχέδιο τότε αρχίζει κατά τη διύλιση των άρθρων να αμφισβητείται η φιλοσοφία του νομοσχεδίου. Αυτό δεν το καταλαβαίνω. Να δούμε, εάν εξυπηρετείται το αντιλαμβάνομαι. Αλλά με τη συζήτηση των άρθρων να φτάνεις στην αμφισβήτηση της φιλοσοφίας, αυτό δεν το εννοώ. Μετά ακούσαμε ούτε λίγο ούτε πολύ, ότι θα πρέπει να γίνει και νόμος για να αποτυπωθεί το δίκτυο δρομολογίων το οποίο σκοπεύει να καθιδρύσει το Υπουργείο Εμπορικής Ναυτιλίας. 
Αγαπητοί συνάδελφοι, πρέπει να κινείται η κάθε πρότασή μας και η κάθε σκέψη μας μέσα στο δεδομένο πολιτειακό μας σύστημα. Εάν θέλουμε να κάνουμε κυβερνώσα Βουλή η οποία για απλά θέματα διοίκησης θα κάνει κάθε φορά νόμο, να το πούμε. Αλλά δεν είμαστε κυβερνώσα Βουλή διότι θα έλθει και το ΚΤΕΛ αύριο μεθαύριο και θα ζητήσει νόμο για τα δρομολόγιά του. Αν είναι δυνατόν . Τα δρομολόγια πρέπει να γίνουν από το Υπουργείο Εμπορικής Ναυτιλίας μετά από συζήτηση με όλους τους ενδιαφερομένους τομείς και μετά από γνώμη και του Σ.Α.Σ., του Συμβουλίου Ακτοπλοϊκών Συγκοινωνιών. Γίνεται, δηλαδή, με ένα συλλογικό τρόπο, διασφαλίζεται η γνώμη και η άποψη όλων των εμπλεκομένων και ενδιαφερομένων φορέων και από κει και πέρα, ας έχει και μια αρμοδιότητα ο Υπουργός, να επικυρώσει μια σωστή ή όχι γνώμη των συλλογικών αυτών οργάνων και να δούμε και στην πράξη τι θα αποφέρει.
Βιαζόμαστε όλοι πραγματικά να διαγράψουμε εκ των προτέρων ένα αρνητικό μέλλον όλων των ρυθμίσεων που γίνονται είτε σ' ένα νόμο είτε με διοικητικές αποφάσεις ενός Υπουργείου. Αυτή είναι μια μηδενιστική τάση και νομίζω δεν επιτρέπεται διότι πρέπει να βλέπουμε και τις θετικές πλευρές ενός νομοσχεδίου.
Δηλαδή η Γενική Γραμματεία Λιμένων και Λιμενικής Πολιτικής δεν θα αποτελέσει ένα νέο ευέλικτο όργανο επιτελικού χαρακτήρα; Αυτό το όργανο δεν χρειάζεται μια γνωμοδοτική επιτροπή, την Επιτροπή Σχεδιασμού και Ανάπτυξης Λιμένων, ώστε να αποφεύγονται οι επιμέρους αποφάσεις πολλών εμπλεκομένων Υπουργείων και στο τέλος η δημιουργία χαώδους κατάστασης και φυσικά ανεκτέλεστων αποφάσεων που δεν οδηγούν πουθενά; 
Εδώ, δηλαδή, δεν μπορώ να καταλάβω: Ο επίτιμος Πρόεδρος της Νέας Δημοκρατίας που διετέλεσε και στη δεκαετία του 1960 Υπουργός Συντονισμού δεν μπορεί να αντιληφθεί τη χρησιμότητα αυτής της Γενικής Γραμματείας και υπολογίζει μόνο το κόστος; Μα σήμερα υπάρχει δεδομένη θεωρία κόστους και οφέλους. Βεβαίως έχει κόστος ένας νέος λειτουργικός θεσμός και πρέπει να έχει κόστος. Αλλά για να δούμε την απόδοσή του. Για να δούμε το όφελός του. Για να δούμε πού θα οδηγήσει. Αυτό το ξεχνάμε; Μα δεν χρειαζόμαστε αναδιάρθρωση μόνο πολλών θεσμών. Χρειαζόμαστε και αναδιάρθρωση νοοτροπιών. Να καταλάβουμε ότι δεν μπορούμε να πηγαίνουμε με μικροαντιλήψεις μιας εποχής, του παρελθόντος και να λέμε ότι θα ξοδέψουμε εδώ εκατό δραχμές παραπάνω και θα χρεοκοπήσει το ελληνικό δημόσιο. 
Για το θέμα της ιδιωτικοποίησης: Πώς προέκυψε και θέμα ιδιωτικοποίησης; Η μετατροπή των Λιμενικών Ταμείων σε ανώνυμες εταιρείες σημαίνει ότι ιδιωτικοποιούνται τα λιμάνια; Να πάρει η ευχή, αν η διάταξη δεν το λέει καθαρά -εγώ πιστεύω ότι το λέει πεντακάθαρα- υπάρχει και το καταστατικό των ανώνυμων εταιρειών που όποιος το διαβάσει και νομικές γνώσεις να μην έχει θα καταλάβει ότι δεν θίγεται ούτε η δημόσια περιουσία, ούτε η δημόσια ιδιοκτησία ούτε το δημόσιο συμφέρον που υπηρετούν τα λιμάνια της χώρας. 
Από κει και πέρα η λειτουργία τους με ιδιωτικοοικονομικά κριτήρια επιβάλλεται και λόγω εποχής και λόγω πολιτικής διεθνούς εμπειρίας. Στο ερώτημα Λένιν ή Μπερνστάιν δεν μπορούμε να πούμε σήμερα Λένιν, δεν μπορούμε να αποδεχθούμε ότι τα νομικά πρόσωπα δημοσίου δικαίου απέδωσαν στη διαδρομή -μια μεγάλη, ιστορική διαδρομή- τα αναμενόμενα για μια σύγχρονη λειτουργία είτε οικονομική είτε κοινωνική είτε πολιτική. Άρα θα πρέπει και εδώ να υιοθετήσουμε την άποψη που λέει ότι κρατάμε το 51%, εκσυγχρονίζουμε τη λειτουργία των λιμένων με ιδιωτικοοικονομικά κριτήρια για να εξασφαλίσουμε όχι μόνο την εθνική, αλλά και τη διεθνή ανταγωνιστικότητά τους.
Και τέλος -και κλείνω μ' αυτό- υπάρχουν πάρα πολλές απόψεις που θα ήθελαν μία επισήμανση Διάβαζα τις προάλλες στο περιοδικό "ΑΡΓΩ" του Μαΐου 2001 ότι ο Υπουργός Εμπορικής Ναυτιλίας καυχάται ότι έχει έναν ετήσιο θετικό απολογισμό, αλλά ματαίως καυχάται διότι δεν κάνει τίποτα για τον εκσυγχρονισμό τόσο του εκπαιδευτικού συστήματος του Υπουργείου Εμπορικής Ναυτιλίας όσο και του νομοθετικού καθεστώτος για να τραβήξει νέους στο επάγγελμα.
Μα εδώ, μέσα σ' αυτό το νομοσχέδιο, αυτό που γίνεται σχετικά με τη στρατολόγηση στο άρθρο, αν δεν κάνω λάθος, τριακοστό δεύτερο για τους σπουδαστές των ακαδημιών Εμπορικού Ναυτικού αποτελεί ένα σημαντικότατο κίνητρο για να τραβήξει νέους στο ναυτικό εμπορικό επάγγελμα. Κι έτσι αυτά που γράφει το περιοδικό, ότι δήθεν υπάρχουν προσφερόμενες θέσεις, αλλά μη καλυπτόμενες διότι δεν υπάρχουν οι ειδικοί γνώστες των θεμάτων της ναυτιλίας για να μπορέσουν να ασχοληθούν μ' αυτήν, λύνεται μ' αυτό το νομοσχέδιο.
Άρα, λοιπόν, υπάρχουν αθροιστικά όλες εκείνες οι διατάξεις και οι ρυθμίσεις που μπορούν άνετα να χαρακτηρίσουν αυτό το νομοσχέδιο καινοτομικό, μεταρρυθμιστικό, εκσυγχρονιστικό. Και ας περιμένουμε και τα αποτελέσματά του. Μην είμαστε πάντοτε προάγγελοι κακής απόδοσης. Ας έχουμε και λίγη υπομονή. Και νομίζω ότι εάν στην πράξη προκύψει κάτι, είτε ο παρών Υπουργός είτε ο μελλοντικός θα τα διορθώσει προς όφελος της χώρας μας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γεωργακόπουλος.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η μακρηγορία των συναδέλφων, κυρία Πρόεδρε, ίσως να μου στερήσει τη δυνατότητα να ψηφίσω στην Επιτροπή Οικονομικών η οποία συνεδριάζει αυτήν τη στιγμή και έχει ψηφοφορία. Αλλά ας είναι. Αυτά έχουν οι κοινές συνεδριάσεις επιτροπών και Ολομέλειας.
Θα ξεκινήσω από κάτι που είπε ο συνάδελφος κ. Σφυρίου. Αναφέρθηκε στις δεκαεπτά άδειες που έγιναν δεκαοκτώ με το νομοσχέδιο περί αιγιαλού και παραλίας. Θα ήθελα να θυμίσω στον κ. Σφυρίου ότι το νομοσχέδιο περί αιγιαλού και παραλίας άγεται και φέρεται στη Βουλή από το 1982. Είναι ήδη δεκαεννέα χρόνια από τότε που πρωτοσυνετάχθη νομοσχέδιο για να αλλάξει η νομοθεσία περί αιγιαλού και παραλίας. Και δυστυχώς από τότε έχουν γίνει σημεία και τέρατα στον αιγιαλό και στην παραλία. Ας είναι όμως και ας αναλάβουμε τις ευθύνες μας.
Κύριε Υπουργέ, όμως, δεν πήρα το λόγο γι' αυτό. Πήρα το λόγο για τα δυο λιμάνια της Ηλείας. Όπως γνωρίζετε σήμερα στη δυτική Ελλάδα, στην περιοχή των Πατρών που είναι το μεγαλύτερο λιμάνι στη δυτική Ελλάδα -και η Ηγουμενίτσα βέβαια- το μόνο λιμάνι το οποίο μπορεί να θεωρηθεί ως βοηθητικό που να εξυπηρετήσει ιδιαίτερα τους καλοκαιρινούς μήνες εμπορευματικά την περιοχή, είναι το λιμάνι της Κυλήνης ή το λιμάνι του Κατακόλου. Δυστυχώς αυτά τα δυο λιμάνια, στα οποία τελευταία έγιναν έργα και αναβαθμίστηκε η παροχή υπηρεσιών τις οποίες μπορούν να δώσουν, τώρα υποβαθμίζονται με αποτέλεσμα εάν υπήρχε η δυνατότητα να λειτουργήσουν ως εμπορευματικά λιμάνια εθνικής σημασίας να μη λειτουργήσουν. 
Βεβαίως θα μου πείτε ότι υπήρχαν οι ομόφωνες αποφάσεις των δημοτικών συμβουλίων. Πληροφορούμε, όμως, ότι το ένα δημοτικό συμβούλιο αναίρεσε την προηγούμενη απόφασή του. Ίσως αυτό μας δίνει τη δυνατότητα να ξανασκεφθούμε μήπως η δεύτερη σκέψη ήταν ωριμότερη της πρώτης και να μην αδικήσουμε την περιοχή, επειδή στην αρχή θεώρησαν -και θα σας πω τι θεώρησαν, κύριε Υπουργέ, γιατί μου αρέσει να λέω τα πράγματα με το όνομά τους- τα δημοτικά συμβούλια εκεί ότι θα έχουμε το ταμείο των λιμενικών ταμείων για τους δήμους. Όταν διαπίστωσαν, όμως, ότι αυτό ναι μεν μπορεί να γίνει αλλά το μείον θα είναι περισσότερο από τη μη ανάπτυξη των λιμανιών, ανέκρουσαν πρύμναν και λένε, όχι τα λιμάνια μας ας μείνουν όπως είναι. 
Ειλικρινά σας λέω, η κίνηση και στα δυο λιμάνια -το είπε και ο συνάδελφος προηγουμένως- έχει αυξηθεί τον τελευταίο καιρό πάρα πολύ. Και τώρα που γίνονται και τα έργα στο λιμάνι του Κατακόλου η δυνατότητα ιδιαίτερα της προσέγγισης των κρουαζιεροπλοίων αυξάνει αλματωδώς. Επειδή αφ' ενός μεν αυξάνονται οι κρουαζιέρες ως είδος παροχής υπηρεσιών στον τουρισμό, αφ' ετέρου δε, θα έχουν τη δυνατότητα τα κρουαζιερόπλοια να μπαίνουν μέσα στο λιμάνι και να μην αποβιβάζονται με τις βάρκες οι τουρίστες. 
Επόμενο στοιχείο: Η αναβάθμιση της περιοχής τουριστικά και η Ολυμπιάδα του 2004, η οποία μοιραία θα οδηγήσει σε κάποια έργα στην περιοχή. Και είναι άδικο αυτήν την περίοδο τα δυο λιμάνια της Ηλείας να υποβιβαστούν. 
Δεν ξέρω αν έχετε τη δυνατότητα μετά με υπουργική απόφαση ή αν αναιρέσουν τις αποφάσεις τα δημοτικά συμβούλια να επανέλθουμε στο θέμα. Θα επιθυμούσαμε, όμως, κύριε Υπουργέ, να μπει στο νόμο αυτό γιατί είναι ανάγκη πια αυτά τα δυο λιμάνια...
(Στο σημείο αυτό χτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Τελείωσα, κυρία Πρόεδρε. Επειδή κατηγόρησα τους προηγούμενους ότι μακρηγόρησαν, δεν πρόκειται εγώ να μακρηγορήσω.
...να αποκτήσουν τον εθνικό χαρακτήρα τώρα που πραγματικά αναβαθμίστηκαν -και αναβαθμίζονται ακόμα- και μπορούν να προσφέρουν καλύτερες υπηρεσίες.
Μέχρι πρότινος θα έλεγα ότι ήταν υποβαθμισμένα. Σήμερα, όμως, τα λιμάνια αυτά και καλύτερες υπηρεσίες έχουν και μεγαλύτερα πλοία μπορούν να προσεγγίσουν. 
Παρακαλώ να το δείτε αυτό, κύριε Υπουργέ, με ιδιαίτερη συμπάθεια.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθησαν οι πρωτολογίες, κύριε Υπουργέ, και έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κυρία Πρόεδρε.
Πρώτα απ' όλα πριν μπω στη συζήτηση για τα άρθρα θα ήθελα να κάνω ένα σχόλιο και μια δήλωση όσον αφορά τα όσα ακούστηκαν στη χθεσινή συνέντευξη των εφοπλιστών ακτοπλοΐας οι οποίοι ούτε λίγο ούτε πολύ, διατύπωσαν για πρώτη φορά τη διαφωνία τους με το νομοσχέδιο. Υπενθυμίζω ότι στην Κοινοβουλευτική Επιτροπή ο εκπρόσωπός τους μετά από επίμονες ερωτήσεις των Βουλευτών της Νέας Δημοκρατίας, αφού παρουσίασε τις διαφορετικές του θέσεις σε διάφορα σημεία, είπε ότι συμφωνεί με το νομοσχέδιο δημιουργώντας τεράστια αμηχανία στο πρόσωπο του κ. Βαρβιτσιώτη, όπως όλοι οι συνάδελφοι το είδαμε εκείνη την ημέρα. Επιπλέον, χθες εξέφρασαν και την απειλή ότι θα υποστείλουν την ελληνική σημαία από τα πλοία της Αδριατικής, και ως εκ τούτου ενδεχομένως μπορεί να αποσύρουν και τα πλοία τους από το Αιγαίο.
Θέλω να κάνω την εξής δήλωση. Η Κυβέρνηση δεν αισθάνεται ότι βρίσκεται σε πολεμική σύγκρουση με κανέναν, αλλά η Κυβέρνηση επίσης δεν δέχεται απολύτως κανέναν εκβιασμό από κανέναν. Πολύ περισσότερο δεν δέχεται κανέναν εκβιασμό ούτε και καμία απειλή των εφοπλιστών της ακτοπλοΐας, οι οποίοι επιμένουν να μην κατανοούν ότι βρισκόμαστε σε μία νέα εποχή που απαιτεί την καλύτερη δυνατή ισορροπία ανάμεσα στον υγιή ανταγωνισμό και την εξυπηρέτηση του δημοσίου συμφέροντος.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Αυτή ακριβώς την ισορροπία υπηρετεί το νομοσχέδιο, το οποίο συζητάμε σήμερα. Η σύγχρονη ακτοπλοΐα έχει ανάγκη από σύγχρονους επιχειρηματίες, έχει ανάγκη από νοικοκύρηδες επιχειρηματίες, οι οποίοι με επιχειρηματικό σχέδιο, με επενδυτικά προγράμματα, με άρτια οργάνωση και εκπαίδευση του προσωπικού των εταιρειών και στη στεριά και στη θάλασσα θα μπορούν να αναπτύσσουν δραστηριότητες. Όμως οι επιχειρηματίες αυτοί δεν πρέπει να ξεχνούν, ούτε για μία στιγμή, ότι δεν δραστηριοποιούνται σε ένα χώρο δικής τους ιδιοκτησίας. Το κράτος τους παραχωρεί το δικαίωμα της επιχειρηματικής δραστηριότητας στις θάλασσες και στα λιμάνια μας, τα οποία ανήκουν στον ελληνικό λαό και στο ελληνικό κράτος.
Αυτή ακριβώς η πραγματικότητα είναι που επιβάλλει στους εφοπλιστές να έχουν περισσότερο σεβασμό στους θεσμούς της κοινοβουλευτικής δημοκρατίας, όσον αφορά τις σχέσεις τους με το κράτος και την πολιτεία και περισσότερη ευαισθησία όσον αφορά την υλοποίηση των υποχρεώσεων που απορρέουν από τις ευθύνες που αναλαμβάνουν έναντι της κοινωνίας με την επιχειρηματική τους δραστηριότητα στο εθνικό συγκοινωνιακό, ακτοπλοϊκό δίκτυο. Αυτό ακριβώς το πλαίσιο είναι το πλαίσιο με το οποίο θα συνεχίσουμε τη συνομιλία μας με τους εφοπλιστές, αλλά σε καμία περίπτωση δεν πρόκειται να ξεφύγουμε από οποιαδήποτε αρχή αυτού του πλαισίου.
Τέλος, κύριε Πρόεδρε, επειδή άκουσα και τον κ. Μητσοτάκη για δεύτερη συνεχή ημέρα να αμφισβητεί την εγκυρότητα του νομοσχεδίου, σχετικά με τον Κανονισμό της Ευρωπαϊκής Ένωσης, κάτι το οποίο κατά κόρον τόνισε ο κ. Παυλίδης τις προηγούμενες ημέρες, είμαι σήμερα στην ευχάριστη θέση να αναγνώσω ενώπιον του Σώματος την επιστολή της Αντιπροέδρου της Ευρωπαϊκής Επιτροπής κας Παλάσιο, η οποία αναφέρεται στο συγκεκριμένο νομοσχέδιο.
ΑΡΙΣΤΟΤΕΛΗΣ ΠΑΥΛΙΔΗΣ: Πότε την έστειλε; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Τη λάβαμε χθες το βράδυ.
ΑΡΙΣΤΟΤΕΛΗΣ ΠΑΥΛΙΔΗΣ: Κατά σύμπτωση!
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): "Αγαπητέ, κύριε Υπουργέ, σας ευχαριστώ για την επιστολή σας της 29.3.2001 με την οποία ενημερώσατε την επιτροπή σχετικά με τις τρέχουσες εξελίξεις στην πορεία προς τη σύσταση του νέου θεσμικού πλαισίου για την παροχή υπηρεσιών στις θαλάσσιες ενδομεταφορές της Ελλάδας. Οι Υπηρεσίες σας συμπλήρωσαν τις πληροφορίες αυτές με ιδιαίτερα γόνιμο τρόπο κατά την παρουσίαση που έκαναν στις Βρυξέλλες στις 8.5.2001. Αντιλαμβάνομαι ότι το σχέδιο νόμου διαβιβάστηκε στο ελληνικό Κοινοβούλιο και το ότι τελικό κείμενο του νόμου ενδέχεται ακόμη να υποστεί αλλαγές. Παρ' όλα αυτά, έπειτα από την αρχική εξέταση του σχεδίου νόμου που διαβιβάστηκε μαζί με την επιστολή σας, θα ήθελα να σας συγχαρώ για τους φιλόδοξους στόχους που θέτετε. Εκτιμώ πράγματι τη δέσμευσή σας να προωθήσετε και να επιταχύνετε την απελευθέρωση των υπηρεσιών θαλασσίων ενδομεταφορών στη χώρα σας. Η επιτροπή έχει απόλυτη επίγνωση των προσπαθειών που απαιτούνται για να μειωθεί κατά διάστημα μεγαλύτερο του ενός έτους η εξαίρεση που χορηγήθηκε από το Ευρωπαϊκό Συμβούλιο στην Ελλάδα για την υλοποίηση του Κανονισμού της Ε.Ο.Κ. αριθμός 3577/92 του Συμβουλίου της 7.12.92 για την εφαρμογή της αρχής της ελεύθερης κυκλοφορίας των υπηρεσιών στις θαλάσσιες μεταφορές στο εσωτερικό των κρατών-μελών.
Παράλληλα είναι αξιοσημείωτο ότι η Κυβέρνησή σας προτείνει τη θέσπιση ορισμένων καινοφανών μέτρων στον ναυτιλιακό τομέα, όπως μεταξύ άλλων τη συγκρότηση μιας ανεξάρτητης αρχής η οποία θα μεριμνά για την επικράτηση ισότιμων όρων ανταγωνισμού, τη θέσπιση αυστηρών ορίων και ευθυνών με σκοπό την εγγύηση της παροχής των υπηρεσιών αυτών με τον ασφαλέστερο δυνατό τρόπο, τη σύσταση ενός παράκτιου μεταφορικού δικτύου, στόχος του οποίου είναι η διατήρηση της εδαφικής συνοχής των νήσων με την ηπειρωτική χώρα και την καθιέρωση διαφανών διαδικασιών, οι οποίες θα εφαρμοσθούν στις διαδικασίες πρόσκλησης υποβολής προσφορών, που θα προκηρύσσονται από τις διοικητικές αρχές. Εάν τα μέτρα αυτά εφαρμοσθούν με τον ορθό τρόπο, θα καταστήσουν το ελληνικό θεσμικό πλαίσιο για τις υπηρεσίες ενδομεταφορών με τη νησιωτική χώρα, ένα από τα πιο προηγμένα καθεστώτα της Ευρωπαϊκής Ένωσης. 
Ανεξάρτητα από τη σημαντική πρόοδο που σημειώθηκε σε συνάρτηση με το τρέχον καθεστώς, θα επιθυμούσα επίσης να επιστήσω την προσοχή σας σε ορισμένα πιθανά προβλήματα που ενδέχεται να ανακύψουν από τις ρυθμίσεις του σχεδίου νόμου σε σύγκριση με τις τρέχουσες διατάξεις της ισχύουσας κοινοτικής νομοθεσίας.
Το πρώτο θέμα σχετίζεται με τους όρους οι οποίοι θα επιβάλλονται στους πλοιοκτήτες στο θέμα της επάνδρωσης των πλοίων που εκτελούν τις υπηρεσίες νησιωτικών ενδομεταφορών σύμφωνα με τις διατάξεις του σχεδίου νόμου. Υποθέτω ότι έχετε απόλυτη επίγνωση της θέσης που υποστηρίζει η επιτροπή στο θέμα της ερμηνείας του άρθρου 3 του Κανονισμού της ΕΟΚ του υπ' αριθμ. 3577/92 του Συμβουλίου. Η θέση αυτή επεξηγείται στην επιστολή που διαβίβασε η Επιτροπή στη Ελληνική Δημοκρατία στις 3 Μαΐου 2000 . Όπως κατά βάση εκτιμά με τη διάταξη του άρθρου 3, παράγραφος 2 του Κανονισμού, θεσπίζεται για τις νησιωτικές ενδομεταφορές εξαίρεση από το γενικό κανόνα ότι οι όροι επάνδρωσης των σκαφών που εκτελούν θαλάσσιες ενδομεταφορές στην Ευρωπαϊκή Κοινότητα εμπίπτουν στην αρμοδιότητα του κράτους στο οποίο είναι νηολογημένο το σκάφος. Η εξαίρεση, η οποία επιτρέπει την εφαρμογή των κανόνων του κράτους υποδοχής για τα σκάφη που εκτελούν νησιωτικές ενδομεταφορές, πρέπει να ερμηνεύεται περιοριστικά, ούτως ώστε να παρεμποδίζεται η έγερση αδικαιολόγητων εμποδίων στην ελεύθερη παροχή υπηρεσιών από φορείς εκμετάλλευσης από τα άλλα κράτη-μέλη.
Εξάλλου, σε ό,τι αφορά τον απαιτούμενο όρο των γλωσσικών γνώσεων, φαίνεται ότι η επιβαλλόμενη απαίτηση προσκόμισης πιστοποιητικού με το οποίο αποδεικνύεται η ελληνομάθεια όλων των μελών του πληρώματος ενός σκάφους είναι άσκοπα υπερβολική και ενδέχεται να αποτελέσει φραγμό, ο οποίος θα αποτρέψει την ελεύθερη κυκλοφορία των εργαζομένων μεταξύ των κρατών-μελών. Κατά την άποψη της επιτροπής, οι γλωσσικές απαιτήσεις που επιβάλλονται για τα πληρώματα που επανδρώνουν τα επιβατηγά πλοία, δεν είναι δυνατόν να υπερβαίνουν τους όρους οι οποίοι προβλέπονται στο άρθρο 17 της οδηγίας 2001/25 σχετικά με το ελάχιστο επίπεδο εκπαίδευσης των ναυτικών.
Το δεύτερο θέμα σχετίζεται με το χρονικό όριο της τριακονταετούς ηλικίας των επιβατηγών σκαφών τα οποία συμμετέχουν στις νησιωτικές ενδομεταφορές, σύμφωνα με το σχέδιο νόμου.
Συμμερίζομαι πλήρως τις ανησυχίες της ελληνικής Κυβέρνησης, λαμβανομένων υπόψη ορισμένων πρόσφατων τραγικών εξελίξεων. Όπως αντιλαμβάνομαι, το προτεινόμενο όριο ηλικίας, το οποίο περιλαμβάνεται στο σχέδιο νόμου, συμβαδίζει με τις ανησυχίες αυτές.
Ωστόσο, αποτελεί υποχρέωσή μου να επισημάνω ότι οι τρέχουσες διατάξεις της ισχύουσας κοινοτικής νομοθεσίας και ιδίως οι ρυθμίσεις της οδηγίας 98/18 των Ευρωπαϊκών Κοινοτήτων του Συμβουλίου τους 17ης Μαρτίου 1998 για τους κανόνες και τα πρότυπα ασφαλείας για τα επιβατηγά πλοία, δεν επιβάλλουν ανώτατα όρια ηλικίας για τα επιβατηγά πλοία.
Λαμβάνοντας υπόψη τις περιστάσεις αυτές, η μονομερής επιβολή ορίου ηλικίας για τα πλοία τα οποία παρέχουν υπηρεσίες νησιωτικών ενδομεταφορών στην Ελλάδα, ενδέχεται να συνιστά φραγμό για την ελεύθερη παροχή υπηρεσιών και να παραβιάζει ως εκ τούτου τις διατάξεις του Κανονισμού 3577/92. Όπως θα γνωρίζετε δεν αποκλείεται το ενδεχόμενο, η επιτροπή, λαμβάνοντας πλήρως υπόψη της τις ανησυχίες της Κυβέρνησής σας, να προτείνει στο προσεχές μέλλον τη θέσπιση ενός εναρμονισμένου ορίου ηλικίας που θα ισχύσει για τα επιβατηγά πλοία σε όλα τα κράτη-μέλη.
Το τρίτο και τελευταίο θέμα που θα επιθυμούσα να θέσω επί του παρόντος, σχετίζεται με την επιβολή του παραβόλου που προβλέπεται στο σχέδιο νόμου. Με την επιβολή του παραβόλου αυτού, η Ελλάδα θα θέσπιζε, για πρώτη φορά στην Ευρωπαϊκή ΄Ενωση, ένα σύστημα για τη χρηματοδότηση μεταξύ άλλων των συμβάσεων παροχής δημόσιας υπηρεσίας, βασιζόμενο κατά κύριο λόγο στις συνεισφορές των εταιρειών, οι οποίες προσφέρουν τις υπηρεσίες νησιωτικών ενδομεταφορών.
Οι συνεισφορές αυτές θα προέρχονταν πρώτον από τα τέλη που θα ήταν υποχρεωμένοι να καταβάλουν οι πλοιοκτήτες, τη στιγμή που ζητούν να τους χορηγηθεί η έγκριση παροχής των υπηρεσιών ενδομεταφορών -άρθρο 5, παράγραφος 1- και δεύτερον από την επιβάρυνση με ποσοστό 3% του καθαρού ναύλου που καταβάλλουν οι επιβάτες και τα οχήματα, τα οποία μεταφέρονται στις τακτικές γραμμές θαλάσσιων μεταφορών.
Η επιτροπή θα επιθυμούσε να λάβει αναλυτικότερες πληροφορίες σχετικά με τον τρόπο εφαρμογής του συστήματος αυτού. Με βάση τα στοιχεία που είναι διαθέσιμα στην παρούσα φάση, δεν είναι δυνατόν να αποκλεισθεί το ενδεχόμενο η επιβολή του ειδικού φόρου -στην περίπτωση που θεωρηθεί φόρος- για την παροχή των υπηρεσιών νησιωτικών ενδομεταφορών να αποδειχθεί ότι θεσπίζει διάκριση σε βάρος των πλοιοκτητών των άλλων κρατών-μελών, στα οποία δεν υπάρχει τέτοιο σύστημα.
Θα ήθελα να σας παρακαλέσω να σημειώσετε ότι οι παρατηρήσεις που αναπτύσσονται προηγουμένως, δεν προδικάζουν την τελική θέση, στην οποία θα μπορούσε να καταλήξει η επιτροπή στο θέμα του σχεδίου νόμου. Η τελική της θέση θα υιοθετηθεί μόνον έπειτα από την εξέταση του κειμένου του νόμου, ο οποίος θα εγκριθεί τελικά, και υπό το φως των εκτελεστικών μέτρων που θα εκδώσει το Υπουργείο σας στη συνέχεια. Αναφορικά με το θέμα αυτό, έκρινα ορθό να διαβιβάσω αντίγραφο του σχεδίου νόμου στις υπηρεσίες των δύο συναδέλφων μου κυρίων Monti και Bolkestein.
Σε κάθε περίπτωση, είμαι βέβαιη πως θα τηρήσετε τη δέσμευσή σας για την αντιμετώπιση των καίριων ζητημάτων τα οποία διακυβεύονται και για την διασφάλιση της συμμόρφωσης του νέου θεσμικού πλαισίου με τους κανόνες της εσωτερικής αγοράς της Ευρωπαϊκής Κοινότητας.
Με τιμή, Layola De Palacio, Αντιπρόεδρος της Ευρωπαϊκής Επιτροπής".
Κύριε Πρόεδρε, δεν θα κάνω κανένα σχόλιο επί αυτών. Ήταν η απάντησή μου όμως σε όλα τα θέματα που ακούστηκαν.
Όσον αφορά την αμφισβήτηση η οποία αναπτύχθηκε τόσες ημέρες από ορισμένους οι οποίοι θεωρούν ότι γνωρίζουν καλύτερα τα ευρωπαϊκά πράγματα. Ευτυχώς ο λαός αποφάσισε και μας έδωσε τη δυνατότητα να είμαστε εμείς εκείνοι οι οποίοι εκφράσαμε τις απόψεις της Ελλάδας στα ευρωπαϊκά όργανα για πολλά χρόνια. Έτσι έχουμε τη δυνατότητα να μη μας διακατέχει η αντίληψη της υποτέλειας και της αναμονής, αλλά να έχουμε την αντίληψη της μάχης, της συνεχούς προσπάθειας για τη βελτίωση των όρων της ένταξης της χώρας μας στην Ευρωπαϊκή Ένωση.
Μία δήλωση επίσης θα ήθελα να καταθέσω στα Πρακτικά, κύριε Πρόεδρε, για την υπόσχεση που είχα δώσει στην Ομοσπονδία των Υπαλλήλων των Λιμενικών Επιτροπών, όσον αφορά τα συνταξιοδοτικά τους θέματα.
Η Κυβέρνηση δεσμεύεται να προωθήσει σε επόμενο συνταξιοδοτικό σχέδιο νόμου δύο διατάξεις που αφορούν στο συνταξιοδοτικό και ασφαλιστικό καθεστώς των μελών της Ρυθμιστικής Αρχής Θαλασσίων Ενδομεταφορών, καθώς και στο προσωπικό των λιμενικών ταμείων που μετατρέπονται σε Ανώνυμες Εταιρείες. Με τις διατάξεις αυτές θα διατηρούνται όλα τα κεκτημένα δικαιώματα των εργαζομένων.
Θα ήθελα να σχολιάσω και ορισμένες από τις παρατηρήσεις των κυρίων συναδέλφων.
Ο κ. Βαρβιτσιώτης έθεσε ένα ερώτημα όσον αφορά το άρθρο εικοστό έκτο, παράγραφος 5 που αφορά τις μετατάξεις. Θα ήθελα να διευκρινίσω ότι η μετάταξη γίνεται μόνο εντός ενός έτους και μόνο εφόσον το διοικητικό συμβούλιο κρίνει ότι υπάρχει επάρκεια προσωπικού. Κάναμε τη διόρθωση μετά τη συζήτηση στη Διαρκή Επιτροπή και νομίζω ότι πλέον είναι αποδεκτό και δεν δημιουργεί κανένα πρόβλημα. 
Όσον αφορά τις αρμοδιότητες της Γενικής Γραμματείας Λιμένων και Λιμενικής Πολιτικής, αυτές οι αρμοδιότητες τέθηκαν σε ένα γενικό πλαίσιο γιατί οι λεπτομέρειες ρυθμίζονται από τον Οργανισμό του Υπουργείου. 
Με την ευκαιρία αυτή και απαντώντας και σε ορισμένα τα οποία ακούστηκαν σήμερα για την αναγκαιότητα ή όχι της Γενικής Γραμματείας Λιμένων, θα ήθελα να πω το εξής: 
Εγώ σέβομαι απεριόριστα την κοινοβουλευτική εμπειρία όλων στην Αίθουσα αυτή και πολύ περισσότερο την εμπειρία του κ. Μητσοτάκη, του κ. Γείτονα και του κ. Παυλίδη, οι οποίοι έχουν και μακρά θητεία και καταλαβαίνω ότι έχουν και ιδιαίτερες γνώσεις ενδεχομένως γύρω από τα θέματα που έχουν σχέση με το σχεδιασμό των έργων στα λιμάνια.
Όμως, εγώ έχω και μια άλλη εμπειρία, την εμπειρία της ίδιας της ζωής, όπως προκύπτει από τον ένα χρόνο θητείας μου στο Υπουργείο της Εμπορικής Ναυτιλίας. Επίσης, έχω και τη γνώση για το τι έρχεται στο μέλλον. Εκείνο που μπορώ να διαπιστώσω -είχα και την ευκαιρία να το συζητήσω με πολλούς συναδέλφους στις συζητήσεις μας στην επιτροπή- είναι ότι το μεγαλύτερο μέρος των αρμοδιοτήτων της Γενικής Γραμματείας Λιμενικής Πολιτικής δεν ασκείται από κανέναν σήμερα. Από κανέναν! Δεν υπάρχει δομή στο κράτος με την οποία να ασκείται λιμενική πολιτική και να δημιουργεί προϋποθέσεις για τον εθνικό σχεδιασμό όσον αφορά στα λιμάνια. Δεν υπάρχει! Αυτό το κενό έρχεται να καλύψει. 
Μετά από τις συζητήσεις που έγιναν εδώ, ίσως να έκανα λάθος και το ομολογώ που δεν αποδέχτηκα τις εισηγήσεις ορισμένων συναδέλφων μου και της Κυβέρνησης και της Κοινοβουλευτικής Ομάδας της πλειοψηφίας, οι οποίοι μου έλεγαν: "Θα πρέπει να μεταφερθούν και όλες οι διοικητικές δομές που υπάρχουν σήμερα σε άλλα Υπουργεία". Μάλιστα ορισμένοι μου πρότειναν να ενταχθεί με αυτό το νομοσχέδιο η διοικητική δομή, η υπηρεσία την οποία ανέφεραν ο κ. Γείτονας και ο κ. Βαρίνος, η υπηρεσία του Υπουργείου ΠΕΧΩΔΕ, η οποία αφορά στα λιμενικά έργα.
ΑΡΙΣΤΟΤΕΛΗΣ ΠΑΥΛΙΔΗΣ: Αυτό να κάνετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ενδεχομένως αυτό θα χρειαστεί και μπορεί να γίνει και στο μέλλον. 
Η φιλοδοξία αυτού του νομοσχεδίου και οι ρυθμίσεις που αφορούν στη Γενική Γραμματεία Λιμένα και Λιμενικής Πολιτικής έχουν έναν και μόνο στόχο: Να απαντήσουν στο μεγάλο πρόβλημα της γραφειοκρατίας.
Ο κ. Μητσοτάκης είπε προηγουμένως: "Δεν κτυπούμε τη γραφειοκρατία δημιουργώντας νέες δομές". Ενδεχομένως να είναι αυτή μια αντίληψη του παρελθόντος. Τι να κάνουμε, όμως που σε όλο το σύγχρονο κόσμο η σύγχρονη αντίληψη για τη διοίκηση και τη σύγχρονη οργάνωση των διοικητικών υπηρεσιών έχει μια άλλη κατεύθυνση, δηλαδή τη δημιουργία σημείων πρώτης και τελευταίας επαφής των πολιτών, των υπηρεσιών, των φορέων; Σημείο λοιπόν πρώτης και τελευταίας επαφής κάνουμε με τη Γενική Γραμματεία. 
Το συμβούλιο είναι στην πραγματικότητα μια Διϋπηρεσιακή Επιτροπή και κάθε μέλος έχει την υποδομή του αντίστοιχου Υπουργείου . Μια από τις αρμοδιότητες της Γενικής Γραμματείας Λιμενικής Πολιτικής είναι ακριβώς να επιταχύνει τις διαδικασίες και ο κάθε δήμαρχος, ο κάθε φορέας, ο καθένας που ασχολείται με τα λιμάνια και έχει κάποιο συγκεκριμένο πρόβλημα να μην αναγκάζεται να τρέχει από Υπουργείο σε Υπουργείο, από υπηρεσία σε υπηρεσία, από προϊστάμενο σε υφιστάμενο και πάει λέγοντας, αλλά να απευθύνεται στο Υπουργείο Εμπορικής Ναυτιλίας στη Γενική Γραμματεία Λιμένα και Λιμενικής Πολιτικής. Εκείνη με τη σειρά της θα μπορεί στη συνέχεια να δίνει λύσεις, αφού συνεργάζεται με τους συναρμόδιους φορείς μέσα στα πλαίσια της επιτροπής σχεδιασμού και αφού έχει τη δυνατότητα από το νόμο να παρεμβαίνει και να επιταχύνει τις διαδικασίες.
Στο πλαίσιο αυτό, επειδή κατανοώ όλα αυτά τα οποία είπε ο κ. Σφυρίου, εγώ αποδέχομαι την τροπολογία, η οποία μάλιστα κατατέθηκε εκπρόθεσμα, κύριε Πρόεδρε. Δέχομαι, όμως, από την πλευρά της Κυβέρνησης να τη συζητήσουμε και να την ψηφίσουμε, προκειμένου να δοθεί η δυνατότητα στους Υπουργούς Εθνικής Οικονομίας, ΠΕΧΩΔΕ, Εμπορικής Ναυτιλίας και Εσωτερικών, ενδεχομένως αν χρειαστεί, να συζητήσουμε για να δούμε ποιες είναι οι άδειες που συνεχίζουν να είναι απαραίτητες και αν θα μπορούσαμε να περιορίσουμε τον αριθμό αυτών των αδειών. 
ΑΡΙΣΤΟΤΕΛΗΣ ΠΑΥΛΙΔΗΣ: Χρειάζεται νόμος για να γίνει αυτή η συζήτηση;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Χρειάζεται εξουσιοδότηση.
ΑΡΙΣΤΟΤΕΛΗΣ ΠΑΥΛΙΔΗΣ: Για να γίνει η συζήτηση;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, για να συγκροτηθεί η επιτροπή και να προχωρήσουμε σ' αυτήν την κωδικοποίηση χρειάζεται μια εξουσιοδότηση. Στη συνέχεια η επιτροπή πρέπει να καταλήξει στη δυνατότητα να φέρει μια κωδικοποίηση στη Βουλή για ψήφιση.
Είπε ο κ. Μητσοτάκης ότι η Κυβέρνηση δεν έχει κυβέρνηση, δεν έχει Υπουργούς Οικονομικών, οι οποίοι να εξετάζουν τα οικονομικά του κράτους και δεν έχει Πρωθυπουργό ο οποίος να ασχολείται. Μα, είναι δυνατόν σε ένα τέτοιο νομοσχέδιο καίριας σημασίας για παραπάνω από τη μισή Ελλάδα και παραπάνω από το μισό ελληνικό πληθυσμό να πολιτικολογεί ένας πρώην Πρωθυπουργός; Μα, είναι σοβαρά πράγματα αυτά, τη στιγμή...
ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή, τι σας ενόχλησε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας):...που εδώ σχεδιάζουμε το μέλλον; Τώρα εάν ο κ. Μητσοτάκης δεν μπορεί να παρακολουθήσει το μέλλον, αυτό είναι θέμα δικό του και της Νέας Δημοκρατίας. 
Στην προκειμένη περίπτωση όμως ο σχεδιασμός μιας πολιτικής η οποία αφορά στον ανταγωνισμό στα λιμάνια μας, προϋποθέτει και νέες τομές, προϋποθέτει και νέες δομές, προϋποθέτει και πρωτοβουλίες.
Και τι να κάνουμε; Σε ένα σύγχρονο κράτος οι νέες δομές έχουν και κόστος. Βεβαίως, μας είπε και κάτι άλλο. Μας ρώτησε αν έχουμε υπολογίσει ποιο είναι το κόστος αυτού του νομοσχεδίου. Βεβαίως και το έχουμε υπολογίσει. Όμως, το μεγαλύτερο κόστος αφορά μία τροπολογία, την τροπολογία στην οποία μόνο ο κ. Βαρίνος αναφέρθηκε. Βέβαια, αυτό τον τιμά. Η τροπολογία αυτή αυξάνει τις συντάξεις ενός μεγάλου αριθμού των συνταξιούχων του ΝΑΤ. Δεκαεπτά χιλιάδες συνταξιούχοι θα πάρουν ένα μεγάλο ποσό μ' αυτήν την τροπολογία και μόνο. Προφανώς αυτή η τροπολογία εννοεί ο κ. Μητσοτάκης ότι επιβαρύνει το νομοσχέδιο.
ΑΡΙΣΤΟΤΕΛΗΣ ΠΑΥΛΙΔΗΣ: Είναι ατόπημα, αυτό που κάνετε απουσιάζοντος του κ. Μητσοτάκη.
ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν ο κ. Μητσοτάκης παρακολουθεί τη συνεδρίαση από το κλειστό κύκλωμα τηλεόρασης.
ΑΡΙΣΤΟΤΕΛΗΣ ΠΑΥΛΙΔΗΣ: Είμαστε κι εμείς εδώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θα πάρετε το λόγο και θα πείτε αυτά που θέλετε να πείτε. Όμως, θεωρώ ότι αυτό που είπατε....
ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει Βουλευτής που να πάει κόντρα στην τροπολογία του Υπουργού για το ΝΑΤ;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
Συνεχίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όσον αφορά τα νησιά μας. Όπως γνωρίζετε, η προηγούμενη Βουλή ψήφισε το νόμο για τη μεταφορά των αρμοδιοτήτων στην Τοπική Αυτοδιοίκηση, εκτός από εκείνα τα λιμάνια εθνικής σημασίας, τα οποία πληρούν συγκεκριμένα κριτήρια. Πράγματι, έχει δίκιο ο κ. Παυλίδης που είπε ότι το λιμάνι της Ρόδου του Δήμου Ρόδου πληροί τα κριτήρια και είναι ένα διεθνές μεγάλο λιμάνι. Υπάρχουν όμως και τα λιμάνια των γύρω μικρών νησιών και τα μικρά λιμάνια της Δωδεκανήσου, τα οποία μέχρι τώρα χρηματοδοτούνται από το Λιμενικό Ταμείο Ρόδου. 
Πού θα άφηναν, λοιπόν, οι τοπικοί φορείς -όχι εγώ- σε ποια τύχη τους μικρότερους λιμένες; Προφανώς αυτό επικράτησε στις αποφάσεις των δημοτικών και νομαρχιακών συμβουλίων, όπως προβλέπεται από το νόμο. Γι' αυτό οδηγήθηκαν στο να προτείνουν αυτόν το διαχωρισμό. Από κει και πέρα το προεδρικό διάταγμα το οποίο αφορά το Λιμενικό Ταμείο της Δωδεκανήσου έχει ήδη υπογραφεί και δημοσιευτεί.
Όσον αφορά τα λιμάνια της Κυλλήνης και του Κατακώλου, στα οποία αναφέρθηκαν ορισμένοι συνάδελφοι, θέλω να πω ότι έχει γίνει μεγάλη συζήτηση. Εκεί δυστυχώς, όπως είπε ο κ. Γεωργακόπουλος, υπήρχαν οι αντίστοιχες διαδικασίες από τις δημοτικές αρχές. Γι' αυτό και το Υπουργείο Εσωτερικών και Δημόσιας Διοίκησης αρνήθηκε την πρόταση η οποία έγινε, που την προωθήσαμε για το χαρακτηρισμό αυτών των λιμανιών ως εθνικής σημασίας. 
Ωστόσο όμως παρέχεται η δυνατότητα από τον ίδιο το νόμο, εφόσον τα λιμάνια και η Τοπική Αυτοδιοίκηση εκτιμήσουν ότι έχουν τη δυνατότητα να παίξουν αυτόν το ρόλο ως ανώνυμες εταιρείες, να μετατραπούν σε ανώνυμες εταιρείες, σε δημοτικές ανώνυμες εταιρείες. Τώρα, αν στη συνέχεια έχουν τη δυνατότητα να αναβαθμιστούν και να γίνουν ανώνυμες εταιρείες με τα χαρακτηριστικά των εταιρειών του παρόντος νόμου και πάλι μπορούν να το διεκδικήσουν αυτό, αλλά καλό θα ήταν να παρουσιάσουν και κάποια συγκεκριμένα στοιχεία για την αναβάθμιση των λειτουργιών τους και του επιπέδου εργασιών.
Κύριε Πρόεδρε, θέλω να πω ότι η μείωση της θητείας των σπουδαστών στις ανώτατες Aκαδημίες του Εμπορικού Ναυτικού είναι πράγματι ένα μέτρο το οποίο θέλει να συμβάλει στην προσέλκυση των νέων μας. 
Έχουμε θίξει ένα λεπτό ζήτημα, το οποίο θέλω να το αποσαφηνίσω για να μην υπάρχει καμία παρεξήγηση. 
Οι σπουδαστές οι οποίοι θα κάνουν χρήση του νόμου και θα θελήσουν να υπηρετήσουν δώδεκα μήνες και στη συνέχεια να πάνε στο πλοίο ως πλοίαρχοι ή ως μηχανικοί, αυτοί θα υπηρετήσουν μόνο στο Πολεμικό Ναυτικό. 
Μέχρι σήμερα δεν είχαν όλοι την υποχρέωση να πάνε στο Πολεμικό Ναυτικό. Άλλοι τελείωναν την ΑΕΝ , ήταν μηχανικοί του Εμπορικού Ναυτικού ή πλοίαρχοι του Εμπορικού Ναυτικού και υπηρετούσαν στο Στρατό ή στην Αεροπορία. Δηλαδή χανόταν τελείως αυτός ο χρόνος και βεβαίως δεν μάθαιναν και τίποτα. Τώρα θα πάνε υποχρεωτικά όλοι, στο Ναυτικό άρα το Πολεμικό Ναυτικό δεν θίγεται. Θα τους αξιοποιήσει όλους επάνω στα πολεμικά πλοία. Επιπλέον, τους δίνουμε τη δυνατότητα αυτή, η θητεία τους εκεί, να θεωρείται ως χρόνος υπηρεσίας, η οποία θα μετράει όχι μόνο στη σύνταξη, αλλά και στην προαγωγή τους. Και όπως εσείς ξέρετε πολύ καλά, με το προεδρικό διάταγμα το οποίο περάσαμε, μειώσαμε και το χρόνο που απαιτείται για την προαγωγή των πλοιάρχων και των μηχανικών και με αυτόν τον τρόπο δίνουμε ό,τι μπορούμε περισσότερο προκειμένου να προσελκύσουμε τους νέους μας στο ναυτικό επάγγελμα. 
Ευχαριστώ. 
Συγγνώμη, κύριε Πρόεδρε, που τράβηξα το χρόνο μου περισσότερο...
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο. 
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, πριν απαντήσω σε αυτά τα οποία είπε ο κύριος Υπουργός, θα μου επιτρέψετε να κάνω δύο παρατηρήσεις.
Κατ' αρχήν μια διαπίστωση: Τελειώνει σήμερα η συζήτηση του νομοσχεδίου και δεν εμφανίστηκε ούτε για ένα λεπτό ο Υπουργός Αιγαίου. Το είπα την πρώτη μέρα και φανταζόμουν ότι μετά από αυτό θα είχε την ευαισθησία τουλάχιστον να εμφανιστεί. Γι' αυτό το τόσο σοβαρό νομοσχέδιο που αφορά τα νησιά ο Υπουργός Αιγαίου ήταν παντελώς απών! 
Δύο παρατηρήσεις τώρα στα επιμέρους άρθρα. Η πρώτη όσον αφορά τη θητεία .
Κύριε Υπουργέ, είναι ασφαλώς θετικό αλλά το θέμα της ναυτικής εκπαίδευσης και το θέμα της προσέλκυσης νέων στο ναυτικό επάγγελμα όπως ξέρετε κι εσείς καλά είναι πολύ μεγαλύτερο και ευρύτερο από αυτό το θετικό το οποίο κάνετε. 
Έχουμε κάνει μια πρόταση για τη ναυτική εκπαίδευση και νομίζω ότι θα ήταν πολύ θετικό να γίνει μια συζήτηση γι' αυτό. Η συνέχιση της υπάρχουσας κατάστασης όπως είναι δεν νομίζω ότι βοηθάει. 
Στο άρθρο 33, το οποίο είναι και σχετικά με αυτό το οποίο έχετε φέρει για το προσωπικό του Λιμενικού, η πλήρωση των θέσεων των ναυάρχων και των έξι αρχιπλοιάρχων θα γίνει αμέσως και είπατε ότι αυτό έχει σχέση με τη δημιουργία των περιφερειών. 
Εγώ απλώς θα ήθελα να σας κάνω μία ερώτηση, επειδή πολύ πρόσφατα επανήλθαν στην υπηρεσία με το βαθμό του αρχιπλοιάρχου δύο που είχαν τότε κριθεί για παραπτώματα και γι' αυτό είχαν φύγει από το Σώμα, κι επειδή εσείς με δική σας απόφαση σταματήσατε την εκδίκαση της υπόθεσης η οποία εκρίνετο στο Συμβούλιο της Επικρατείας. Μάλιστα η επιστροφή του τώρα που δημοσιεύεται και στο σχετικό ΦΕΚ, έχει και μεγάλη οικονομική συνέπεια για το Σώμα, διότι επανερχόμενος δικαιούται και όλα τα χρήματα τα οποία όλα αυτά τα χρόνια δεν είχε πάρει. 
Για ποιο λόγο, λοιπόν, αφού η υπόθεση εκκρεμούσε στο Συμβούλιο της Επικρατείας, εσείς σταματήσατε την εκδίκαση -που βεβαίως εάν το Συμβούλιο της Επικρατείας είχε εκφραστεί θετικά δεν θα μπορούσε κανείς να πει και τίποτε- και γιατί δεν εφαρμόσατε την πάγια αρχή που πρέπει να ισχύει και ισχύει στο δημόσιο, να εξαντλούνται όλοι οι βαθμοί κρίσης, όταν μάλιστα είχε γίνει και προσφυγή; Αυτό είναι ένα εύλογο ερώτημα, στο οποίο θα ήθελα μια απάντηση. 
'Έρχομαι τώρα σε αυτά τα οποία είπατε. 
Κατ' αρχήν, επειδή είπατε ότι δεν σχολιάζετε καθόλου την απάντηση της κ. Παλάθιο, η οποία κατά τη γνώμη σας αποτελεί και απάντηση στα όσα ελέχθησαν στην Αίθουσα αυτές τις ημέρες, θα ήθελα να πω ότι κι εγώ δεν τη σχολιάζω κι ότι είναι πάρα πολύ θετική η απάντησή της και για όσα υποστηρίξαμε εμείς.
Πρώτον, διότι επί της αρχής της απελευθέρωσης της ακτοπλοΐας είναι αυτονόητο ότι η Ευρωπαϊκή Ένωση θα ήταν θετική και είμαστε και εμείς. Δεύτερον, διότι η ίδια η κα Παλάθιο θέτει, έστω και σε αυτήν την πρώτη ανάγνωση και χωρίς να ξέρουμε ακόμη, όπως λέει και η ίδια βεβαίως, τι θα πουν οι αρμόδιες υπηρεσίες της Ευρωπαϊκής Ένωσης, δύο-τρία ερωτηματικά τα οποία θα μπορούσαν να θέσουν θέμα. Και το κυριότερο είναι ότι βάζει σαν προϋπόθεση για την επιτυχία και για την αποδοχή αυτού του νομοσχεδίου τη σωστή εφαρμογή. Το κείμενο δεν το έχω μπροστά μου, αλλά το παρατήρησα δύο-τρεις φορές που το λέει. Μα, ακριβώς αυτό είπαμε και εμείς. Εγώ δε προσωπικά είπα ότι στα χέρια ενός κακού Υπουργού αυτό το νομοσχέδιο όχι απλώς δεν ανοίγει την αγορά, αλλά διατηρεί το υπάρχον καθεστώς.
Είπα, λοιπόν -και αυτό μπορείτε να το δείτε στα Πρακτικά αν διαφωνείτε, γιατί βλέπω ότι διαφωνείτε- ότι η εφαρμογή δίνει το δικαίωμα να ανατρέψετε, είναι δικά μου λόγια αυτά, τη δική σας φιλοσοφία, περί απελευθέρωσης. Υπάρχουν μέσα συγκεκριμένα σημεία στα οποία η κακή εφαρμογή, η εφαρμογή του άρθρου 2 παράγραφος 4 παραδείγματος χάρη ανατρέπει όλο το νομοσχέδιο. Άρα η κα Παλάθιο δεν λέει τίποτα άλλο από το να επιβεβαιώνει αυτό που λέμε εμείς. Και ήταν ευθύνη του Υπουργείου αν ήθελε να φτιάξει ένα νομοσχέδιο πραγματικά για την απελευθέρωση να έχει προδιαγράψει όλες ακριβώς τις διαδικασίες, οι οποίες θα απέτρεπαν μία εφαρμογή που τελικά κάθε άλλο παρά σε απελευθέρωση θα οδηγούσε, για να μην μπω, επαναλαμβάνω, στις επιμέρους επιφυλάξεις για το α΄, β΄ ή γ΄ θέμα τις οποίες ήδη στην πρώτη της επιστολή έδωσε ή οι άλλες αρμόδιες επιτροπές της Ευρωπαϊκής Ένωσης θα συμπεριλάβουν ή δεν θα συμπεριλάβουν στην τελική τους γνωμοδότηση. 
Το λέω αυτό, διότι εμφανίσατε αυτήν την επιστολή ως αποστομωτική απάντηση σε όσα τόσο καιρό εμείς υποστηρίζουμε. Αυτό, λοιπόν, η Νέα Δημοκρατία υποστηρίζει και το ξαναλέω, διότι εσείς τελευταίως έχετε επικεντρώσει τη στρατηγική σας σε μία μάχη. Από τη μία μεριά είναι το Υπουργείο Εμπορικής Ναυτιλίας, το ΠΑΣΟΚ και από την άλλη μεριά τα συμφέροντα. Αυτή είναι η στρατηγική. Και μέχρι εκεί αυτό το ερμηνεύω, είναι μέσα στην καινούρια τακτική, την πολιτική Δολιανών, πρέπει να υψώσουμε τείχη, αλλά επί της ουσίας δεν είναι αυτό το ζητούμενο. Το ζητούμενο δεν είναι να κάνουμε κορώνες εδώ, όπως άκουσα και είπατε πριν, ακόμα και για τον Επίτιμο Πρόεδρο, ότι το κόστος του νομοσχεδίου που ανέφερε ο κύριος Πρόεδρος αφορά το ΝΑΤ. Είναι προφανές ότι δεν αφορούσε το ΝΑΤ και αν θέλετε το ΝΑΤ ήταν μία τροπολογία που ήλθε στο νομοσχέδιο περί της απελευθέρωσης. Το κόστος στο οποίο ανεφέρθη ο κ. Μητσοτάκης ήταν προφανώς το κόστος αυτού καθεαυτού του νομοσχεδίου και όχι για το ΝΑΤ. Αλλά δεν θα ήθελα να μπω στη συζήτηση, ούτως ή άλλως το θέμα έκλεισε μετά τις εκατέρωθεν εξηγήσεις.
Η θέση της Νέας Δημοκρατίας είναι ότι το συμφέρον των νησιωτών, το συμφέρον των καταναλωτών, είναι ο ανταγωνισμός, ο οποίος όπως και εσείς έχετε πει φέρνει καλύτερες υπηρεσίες, φθηνότερες υπηρεσίες, φέρνει καλύτερη εξυπηρέτηση των νησιωτών και των καταναλωτών. Και το συγκεκριμένο νομοσχέδιο, αντί να διευκολύνει και να εντείνει τον ανταγωνισμό, με τα συγκεκριμένα άρθρα, τα οποία δεν θέλω να επαναλάβω και τις συγκεκριμένες διαδικασίες, μερικές εκ των οποίων τίθενται και εν αμφιβόλω από την Ευρωπαϊκή Ένωση, βάζει εμπόδια στον ανταγωνισμό. Δεν αφήνει τον ανταγωνισμό να αναπτυχθεί ελεύθερα, όπως στο παράδειγμα το οποίο όλοι επικαλούμεθα, αλλά δυστυχώς δεν μιμούμεθα, της Αδριατικής. 
Και ξαναλέω αυτό που είπα και χθες. Όταν και εσείς και οι Βουλευτές του κόμματός σας το αναφέρουν σαν επιτυχημένο παράδειγμα λειτουργίας -και είναι πολύ συγκεκριμένο, πολύ σχετικό- όπου και οι τιμές και οι υπηρεσίες και όλα έχουν βελτιωθεί και ο ανταγωνισμός λειτουργεί πολύ σωστά, εσείς αυτόν τον ανταγωνισμό εδώ δεν τον θέλετε. Διότι αν θέλατε θα τον είχατε νομοθετήσει. Γι' αυτό, λοιπόν, λέμε ότι το νομοσχέδιο αυτό δεν είναι νομοσχέδιο απελευθέρωσης, αλλά είναι μερικής, ελεγχόμενης, όπου στα χέρια ενός Υπουργού με άλφα νοοτροπία είναι λίγο περισσότερο, στα χέρια ενός Υπουργού με βήτα νοοτροπία μπορεί να γίνει πλήρους παρέμβασης. 
Άρα η δική μας άποψη είναι ότι το συγκεκριμένο νομοσχέδιο δεν ευνοεί τον ανταγωνισμό όπως θα έπρεπε, ίσα-ίσα που δίνει το δικαίωμα παρέμβασης και παράτασης του ισχύοντος καθεστώτος, του καθεστώτος που εσείς λέτε ότι ευνοεί τους εφοπλιστές. Έχετε πει επανειλημμένως ότι η παράταση του καθεστώτος που επικρατούσε μέχρι σήμερα ευνοεί τους εφοπλιστές. Βέβαια το έχετε πει αφού έγιναν όσα έγιναν -και δεν μιλώ για το ναυάγιο- και αφού τοποθετήθηκαν πάρα πολλοί Βουλευτές του κόμματός σας ότι καμία σχέση δεν είχε με τα μονοπώλια και καμία σχέση δεν είχε με τέτοια συμφέροντα το ΠΑΣΟΚ, αλλά εν πάση περιπτώσει. 
Την απελευθέρωση αυτοί που τη μάχονται είναι οι εφοπλιστές. Αυτά έχετε πει εσείς. Έχετε πει ότι εάν δεν έχουμε ανταγωνισμό, οι μόνοι που θα ωφεληθούν θα είναι οι εφοπλιστές. Θέλετε, λοιπόν, μια δική μου πρόβλεψη; Οι εφοπλιστές όχι μόνο δεν θα υποστείλουν την ελληνική σημαία, αλλά στο τέλος στην εφαρμογή του νόμου θα σηκώσουν σημαία με το δικό σας πρόσωπο, τη δική σας φωτογραφία. Διότι η εφαρμογή αυτού του καθεστώτος θα διαιωνίσει την έλλειψη ανταγωνισμού, τον οποίο πράγματι δεν επιθυμούν όσοι ήταν καλά βολεμένοι.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Δεν θέλετε να ακούσετε και τους υπόλοιπους Κοινοβουλευτικούς Εκπροσώπους; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα ήθελα να κάνω μία παρέμβαση ακριβώς σε αυτό το σημείο που αναφέρθηκε ο κ. Παπαθανασίου.
Πρώτα απ' όλα, όπως ξέρετε, κύριε Παπαθανασίου, η δυνατότητα συνέχισης της προσφυγής μέχρι το Συμβούλιο της Επικρατείας είναι μία δυνατότητα του Υπουργού. Μέχρι τότε ο άνθρωπος αυτός έχει δικαιωθεί από τα διοικητικά δικαστήρια.
ΙΩΑΝΝΗΣ ΠΑΠΑΘΑΝΑΣΙΟΥ: Είχατε προσφύγει όμως.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, αλλά από εκεί και πέρα...
ΙΩΑΝΝΗΣ ΠΑΠΑΘΑΝΑΣΙΟΥ: Είχε προσφύγει όμως το Υπουργείο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, είχε προσφύγει στα διοικητικά δικαστήρια δύο φορές και έχασε.
ΙΩΑΝΝΗΣ ΠΑΠΑΘΑΝΑΣΙΟΥ: Ναι, αλλά είχε προσφύγει το Υπουργείο και στο Συμβούλιο της Επικρατείας.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω, είναι στη διακριτική ευχέρεια του Υπουργού. Εάν διαπιστώνει ότι υπάρχει αδικία, δεν υπάρχει κανένας λόγος να συνεχίζει τη διαιώνιση αυτή και να εισπράξει και μία απόφαση του Συμβουλίου της Επικρατείας αρνητική.
ΙΩΑΝΝΗΣ ΠΑΠΑΘΑΝΑΣΙΟΥ: Μα, το παράπτωμα ήταν πολύ σοβαρό. Κατηγορείτο για δωροληψία.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Με συγχωρείτε, αλλά αθωώθηκε δύο φορές από τα διοικητικά δικαστήρια. Δύο φορές ήταν αθωωτικές οι αποφάσεις.
ΙΩΑΝΝΗΣ ΠΑΠΑΘΑΝΑΣΙΟΥ: Εσείς οφείλετε να πάτε μέχρι και την τελευταία βαθμίδα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω, ήταν δύο φορές αθωωτικές οι αποφάσεις.
ΙΩΑΝΝΗΣ ΠΑΠΑΘΑΝΑΣΙΟΥ: Εγώ ρωτάω για το συγκεκριμένο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αυτήν τη στιγμή δεν θυμάμαι. Δεν ξέρω σε ποια υπόθεση αναφέρεσθε.
ΠΡΟΕΔΡΕΥΩΝ (Παναγιώτης Σγουρίδης): Κύριε Παπαθανασίου, σας παρακαλώ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θέλετε να μας κάνετε επίκαιρη ερώτηση;
ΠΡΟΕΔΡΕΥΩΝ (Παναγιώτης Σγουρίδης): Θέλετε, κύριε Παπαθανασίου, μόλις τελειώσει ο κύριος Υπουργός να πείτε επ' αυτού κάτι; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ας κάνει μία επίκαιρη ερώτηση μέσω του κοινοβουλευτικού ελέγχου, να λάβει και απάντηση.
ΙΩΑΝΝΗΣ ΠΑΠΑΘΑΝΑΣΙΟΥ: Ζήτησα μία διευκρίνιση.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όσον αφορά τα σχόλια τα οποία έκανε ο κ. Παπαθανασίου, θα μου επιτρέψετε, κύριε Πρόεδρε, να εκφράσω και εγώ ένα σχόλιο. Σέβομαι τον κ. Παπαθανασίου, γιατί προσπαθεί με κάθε τρόπο να παρουσιάσει μία πολύ σοβαρή προσέγγιση αυτού του νομοθετήματος.
Θέλω όμως, κύριε Παπαθανασίου, να μην αμφιβάλετε και για τα δεδομένα. Θέλετε να είμαι πιο απλός; Θα είμαι πιο απλός και πέρα από την ανάγνωση την οποία έκανα προηγουμένως, θα κάνω σε δύο λεπτά μία αποκρυπτογράφηση.
Πρώτον, τι λένε οι εφοπλιστές; Διαμαρτύρονται για το νομοσχέδιο γιατί επιβάλλει υπηρεσίες δημοσίου συμφέροντος, αυτό που εσείς λέτε παρέμβαση του κράτους. Η Κυβέρνηση διαφωνεί και λέει ότι έχουμε την υποχρέωση, αξιοποιούμε τον Κανονισμό, πράγματι επιβάλλουμε υποχρεώσεις δημοσίου συμφέροντος, κρατάμε για το κράτος τη δυνατότητα αυτή που είναι σύμφωνη με τον Κοινοτικό Κανονισμό. 
Άρα εδώ η Νέα Δημοκρατία, τι κάνει; Ερμηνεύει τον Κοινοτικό Κανονισμό έτσι όπως εκείνη θέλει, δηλαδή στα πλαίσια του φιλελευθερισμού.
ΙΩΑΝΝΗΣ ΠΑΠΑΘΑΝΑΣΙΟΥ: Οι διαδικασίες που λέει και η Επίτροπος...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εδώ, σε αυτό το σημείο η θέση σας είναι ταυτόσημη με εκείνη των εφοπλιστών.
Δεύτερον, λένε οι εφοπλιστές ότι δεν θέλουν τη μείωση του ορίου ηλικίας στα πλοία. Εδώ εσείς έχετε διαφορετική γνώμη. Λέτε ότι θέλετε τη μείωση ορίου ηλικίας. Και χαίρομαι γι' αυτό γιατί ήδη συναινέσατε και συμφωνείτε με την Κυβέρνηση και θα τη στηρίξετε, προκειμένου να δώσουμε τη μάχη μας και σε ευρωπαϊκό επίπεδο, για να θεσπισθεί ένα ευρωπαϊκό όριο ηλικίας.
Το δεύτερο σημείο στο οποίο στέκεται και η Ευρωπαϊκή Επιτροπή είναι η ερμηνεία για το εάν θα εφαρμόζεται περιοριστικά η νομοθεσία του κράτους υποδοχής στα θέματα επάνδρωσης των πλοίων.
Οι εφοπλιστές από την πλευρά τους θέλουν να έχουν τη δυνατότητα να βάλουν στο πλοίο μη κοινοτικούς ναυτικούς, Φιλιππινέζους ή ναυτικούς από το Μπαγκλαντές. Αυτό θέλουν, φθηνότερους ναυτικούς. Και εδώ η Κυβέρνηση λέει όχι, δεν συμφωνεί με αυτήν την ερμηνεία. Όπως δήλωσε και από το Βήμα της Βουλής, η Κυβέρνηση γι' αυτό το θέμα είναι αποφασισμένη να φθάσει εάν χρειασθεί μέχρι και στο Ευρωπαϊκό Δικαστήριο.
ΑΘΑΝΑΣΙΟΣ ΒΑΡΙΝΟΣ: Και εμείς δεν συμφωνούμε όμως.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αυτό θέλω να σας εξηγήσω.
ΑΘΑΝΑΣΙΟΣ ΒΑΡΙΝΟΣ: Δεν λέμε ότι συμφωνούμε και εμείς. Δεν θέλουμε να γεμίσουν τα καράβια με ξένους.
ΠΡΟΕΔΡΕΥΩΝ (Παναγιώτης Σγουρίδης): Κύριε Βαρίνο, σας παρακαλώ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εκεί θέλω να καταλήξω. Θέλω να καταλήξω στο ότι όλοι εδώ, όχι μόνο εσείς, αλλά και το Κ.Κ.Ε. και ο Συνασπισμός συμφωνούν σ' αυτήν την κίνηση. Συμφωνούν όλα τα συνδικάτα, είναι ομόφωνη η γνώμη της Π.Ν.Ο. πάνω σ' αυτό το θέμα. 
'Αρα, λοιπόν, υπάρχει μία ελληνική θέση, βρισκόμαστε ήδη σε αλληλογραφία με την Κοινότητα και υπάρχει διαφορετική ερμηνεία στο συγκεκριμένο άρθρο. Λέμε ότι, επιμένοντας σ' αυτήν τη θέση, εμείς νομοθετούμε σήμερα και επιπλέον εάν χρειασθεί, θα πάμε μέχρι το Ευρωπαϊκό Δικαστήριο, προσπαθώντας να δικαιώσουμε αυτήν τη θέση μας. 
Τρίτο θέμα, είναι το θέμα του 3% επί του ναύλου. Εδώ δεν εκφράζει διαφωνία η Ευρωπαϊκή Επιτροπή, αλλά τι λέει; Λέει ότι "θέλω περισσότερες πληροφορίες με τις οποίες πρέπει να μας εξηγήσετε πώς θα λειτουργήσει το σύστημα αυτό, πως θα λειτουργήσει το σχήμα." ΄Ηδη όμως κάνει ένα λάθος. Λέει ότι θα βάλετε φόρο, ενώ δεν πρόκειται περί φόρου. Πρόκειται περί ανταποδοτικού τέλους και για την ανταποδοτικότητα εμείς θεωρούμε ότι έχουμε ισχυρότατα νομικά επιχειρήματα για να την στηρίξουμε. 
Το τέταρτο θέμα, το οποίο όμως επίσης τίθεται, είναι για το πιστοποιητικό ελληνομάθειας, που μπορεί να μην είναι για όλους τους ναυτικούς. Και επικαλείται την οδηγία, η οποία αφορά τη ναυτική εκπαίδευση, τα προσόντα της ναυτικής εκπαίδευσης, όπως αναφέρεται στην εισηγητική έκθεση του νόμου και όπως το αναφέρουμε και στο νομοσχέδιο, αλλά όπως είπα και επανειλημμένα, το θέλουμε για λόγους ασφαλείας. Και αυτό είναι ένα ισχυρότατο επιχείρημα σε μία Ευρωπαϊκή Ένωση που θέλει να σέβεται τους πολίτες της, που θέλει να σέβεται την ασφάλεια των πολιτών. 
Και θα είναι υποκρισία για τα όργανα της Ευρωπαϊκής Ένωσης να πουν ότι "θέλουμε κατώτερους κανονισμούς ασφαλείας για τα επιβατηγά πλοία από αυτούς που ισχύουν στα δεξαμενόπλοια". Όταν θέτεις όριο απόσυρσης την ηλικία των είκοσι επτά ετών για τα δεξαμενόπλοια με μονό τοίχωμα, θα είναι αδιανόητο και δεν θα μπορεί κανείς αξιόπιστα να υποστηρίξει στην Ευρωπαϊκή Ένωση ότι δεν θα πρέπει να υπάρχει κανένα όριο ηλικίας για τα επιβατηγά, όπως ζητούν οι εφοπλιστές.
ΠΡΟΕΔΡΕΥΩΝ (Παναγιώτης Σγουρίδης): Υπάρχει όμως όριο χρόνου και γι' αυτό σας παρακαλώ να ολοκληρώσετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ενδεχομένως, κύριε Πρόεδρε, να έπρεπε να τοποθετηθούμε όλα τα κόμματα. ΄Ηδη εκφράστηκαν οι περισσότεροι συνάδελφοι πάνω σ' αυτό το θέμα. Αλλά ο εκβιασμός ο οποίος ασκήθηκε χθες δήθεν προς την Κυβέρνηση από τους εφοπλιστές, δεν ήταν εκβιασμός προς την Κυβέρνηση. Στην πραγματικότητα ήταν εκβιασμός προς το ελληνικό Κοινοβούλιο, προς τους θεσμούς της δημοκρατίας και προς τους Βουλευτές στον καθένα ξεχωριστά. 
Τι έλεγε; Έλεγε "κοιτάξτε, κύριοι Βουλευτές, μην ψηφίζετε έστω και την τελευταία στιγμή τα άρθρα αυτού του νομοσχεδίου". Μάλιστα φθάνουν στο σημείο να προτείνουν στους Βουλευτές και τροποποιήσεις. Αν διαβάσετε την ανακοίνωσή τους, θα δείτε ότι λέει "προτείνουμε να αλλάξουν αυτές οι λέξεις και να μπουν κάποιες άλλες". Γίνεται, λοιπόν, εκβιασμός στο Σώμα και αυτός ο εκβιασμός δεν μπορεί να περάσει. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, για το θέμα που προέκυψε με τη χθεσινή συνέντευξη της Ένωσης Ακτοπλόων, κατ' αρχάς θα ήθελα να πω ότι μου έκανε εντύπωση ο χρόνος που επελέγη για να δοθεί αυτή η συνέντευξη. Αν η Ένωση Ακτοπλόων είχε πλήρη και ριζική αντίθεση και διαφωνία με το νομοσχέδιο, όφειλε αυτό να το εκθέσει πολύ πιο πριν και κυρίως να τοποθετηθεί επ' αυτού στην αρμόδια επιτροπή της Βουλής, όπου εκλήθη να πει τις απόψεις της και τις θέσεις της επί του νομοσχεδίου.
Αν ενθυμούμαι καλώς, στην αρμόδια επιτροπή της Βουλής δεν ήρθε ο Πρόεδρος της Ένωσης Ακτοπλόων. Επικαλέστηκε λόγους άλλους. Εγώ δεν φαντάζομαι να υπάρχουν σοβαρότεροι λόγοι. Δεν θέλω βέβαια να επικρίνω τον άνθρωπο μόνο και μόνο απ' αυτό, αλλά νομίζω ότι η σοβαρότερη δουλειά ενός Προέδρου της 'Ενωσης Ακτοπλόων ήταν να εκθέσει τις απόψεις του εκείνη την ημέρα προσωπικά ο ίδιος, όταν μάλιστα η αρμόδια επιτροπή της Βουλής είχε κάνει την τιμή στην ΄Ενωσή του να την καλέσει για να εκθέσει τις απόψεις της.
Δεν ήρθε ο Πρόεδρος, δεν ήρθε όμως ούτε και ο αντιπρόεδρος στην αρμόδια επιτροπή της Βουλής. Είχαμε μία πλήρη από αυτήν τη άποψη και απόλυτη περιφρόνηση του Κοινοβουλίου. ΄Ηρθε κάποιος, μου φαίνεται ένα διευθυντικό στέλεχος της ένωσης, ο κ. Παπαγεωργίου. Δεν υποτιμώ τον άνθρωπο, αλλά νομίζω σ' αυτές τις περιπτώσεις οι εκλεγμένοι εκπρόσωποι της ΄Ενωσης όφειλαν να είναι εδώ και να πουν τις απόψεις τους.
Δεν είναι δυνατόν να απουσιάζουν ταυτοχρόνως και ο πρόεδρος και ο αντιπρόεδρος. Δεν ξέρω, λοιπόν, γιατί επελέγη αυτή η στιγμή. Δεν θέλω να υπεισέλθω σε άλλα πράγματα, αλλά δεν είναι δυνατόν να δίνεται μια συνέντευξη όταν περίπου το νομοσχέδιο έχει ολοκληρωθεί στη συζήτησή του στη Βουλή και περίπου σε καμία ώρα μετά ψηφίζεται στο σύνολό του. Άρα γιατί εδόθη αυτή η συνέντευξη, όταν το νομοσχέδιο περίπου είχε ολοκληρωθεί από τη Βουλή και περίπου είχε ψηφιστεί; Γιατί δόθηκε αυτή η συνέντευξη; Αυτά είναι ερωτήματα σοβαρά.
Έχω κάποιες σκέψεις να πω. Μπορεί να έχει και εσωτερικά προβλήματα αυτή η Ένωση. Μπορεί να παίζονται και διάφορα παιχνίδια στο παρασκήνιο. Μπορεί να μην ξέρουν τι θέλουν και τι είναι και πού βρίσκονται. Όλα αυτά όμως δείχνουν και χαρακτηρίζουν και την Ένωση και τους ακτοπλόους και τη λογική τους, την ποιότητά τους και το τι ακριβώς και πώς παίρνουν σοβαρά το ρόλο τους.
ΠΡΟΕΔΡΕΥΩΝ (Παναγιώτης Σγουρίδης): Αποδεικνύουν όμως και κάτι άλλο, ότι η Βουλή δεν δέχεται πιέσεις.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, θα φτάσουμε σε αυτό. 
Οι θέσεις αυτές τις οποίες εξέφρασαν οι εφοπλιστές και πολύ περισσότερο οι εκβιασμοί που έκαναν είναι, κατά τη γνώμη μας, απολύτως απαράδεκτοι, καταδικαστέοι, τους αποδοκιμάζουμε και νομίζω ότι εκφράζουμε, θα έλεγα -επιθυμία μας θα ήταν, και άκουσα και τον αρμόδιο Υπουργό- με αυτά που λέμε και όλες τις πτέρυγες αυτής της Αίθουσας.
ΝΙΚΟΛΑΟΣ ΦΛΩΡΟΣ: Η Νέα Δημοκρατία δεν συμφώνησε. 
ΠΑΝΑΓΙΩΤΗΣ ΛΑΦΑΖΑΝΗΣ: Και θέλω να πω -ο καθένας θα πει την άποψή του- ότι πρέπει απέναντι στους εκβιασμούς αυτούς και τις απαράδεκτες θέσεις που διατύπωσε χθες η Ένωση Ακτοπλόων οφείλει η Βουλή, έχει χρέος...
ΑΘΑΝΑΣΙΟΣ ΒΑΡΙΝΟΣ: Δικαίωμά τους είναι να λένε ό,τι θέλουν αλλά είναι απαράδεκτοι.
ΠΑΝΑΓΙΩΤΗΣ ΛΑΦΑΖΑΝΗΣ: Αυτό λέω. Βεβαίως έχουν δικαίωμα να λένε ό,τι θέλουν, αλλά νομίζω ότι όλες οι πτέρυγες αυτής της Αίθουσας οφείλουν να αποδοκιμάσουν και τις θέσεις και τους εκβιασμούς τους, πολύ περισσότερο όταν αυτές οι θέσεις και οι εκβιασμοί έρχονται σε πλήρη αντίθεση, θα έλεγα, με τα όσα ελέχθησαν επισήμως από την Ένωση Ακτοπλόων από αυτό το Βήμα, η οποία συμφώνησε επί της αρχής του νομοσχεδίου.
Θέλω να πω όμως και κάτι άλλο: Ότι το νομοσχέδιο που ψηφίστηκε όσον αφορά τουλάχιστον το ακτοπλοϊκό του μέρος απ' αυτήν την Αίθουσα -εμείς το καταψηφίσαμε και το Κομμουνιστικό Κόμμα και για άλλους λόγους η Νέα Δημοκρατία- πολύ φοβόμαστε ότι όχι μόνο δεν θα βάλει φρένο σε αυτές τις πιέσεις και τους εκβιασμούς των εφοπλιστών, αλλά δυστυχώς πολύ φοβούμαι ότι θα τους ανοίξει τις ορέξεις. Διότι έχουμε να κάνουμε με μια μερίδα του κεφαλαίου, η οποία διεκδικεί τα πάντα, θέλει να έχει μόνο δικαιώματα, χωρίς να δέχεται να επωμιστεί και καμία υποχρέωση. Αυτοί δυστυχώς είναι οι Έλληνες ακτοπλόοι. 
Πέραν αυτού, επί τροχάδην άκουσα και διάβασα λιγάκι, όσο μπορούσα, την επιστολή την οποία έστειλε η αρμόδια επίτροπος σχετικά με το νομοσχέδιο που αφορά την ακτοπλοΐα. Θα τη μελετήσουμε καλύτερα και θα τοποθετηθούμε επ' αυτής.
Δύο σχόλια θέλω να κάνω μονάχα για κάποια σημεία, τα οποία θίγει με την επιστολή της, έτσι τουλάχιστον όπως τα κατάλαβα με την πρώτη ανάγνωση. Πρώτον, θεωρώ απαράδεκτα αυτά που λέει για το πιστοποιητικό ελληνομάθειας και ότι μπορεί αυτό το πιστοποιητικό ελληνομάθειας, το οποίο τίθεται με το νομοσχέδιο, να θέτει περιορισμούς στην ελευθερία κίνησης των εργαζομένων στο πλαίσιο της Ευρωπαϊκής ΄Ενωσης. Το πιστοποιητικό της ελληνομάθειας, το οποίο τίθεται ως προϋπόθεση για την προσφορά υπηρεσιών στα πλοία μας, είναι απαραίτητος παράγοντας προκειμένου να λειτουργήσουν εύρυθμα, αποτελεσματικά και με ασφάλεια τα πλοία.
Δεν είναι περιοριστικός όρος για την ελευθερία κίνησης των εργαζομένων, όπως ίσως ενδεχομένως επικαλείται εδώ η κυρία επίτροπος ή αφήνει να εννοηθεί ότι μπορεί να υπάρξει πρόβλημα σε σχέση με αυτό το θέμα. Δεν είναι περιοριστικός παράγοντας, αντίθετα είναι παράγοντας περιφρούρησης της αποτελεσματικής λειτουργίας των επικοινωνιών με τα νησιά μας. 
Η δεύτερη παρατήρηση που θέλω να κάνω είναι για το θέμα του 3%, που κάπως το σχολιάζει εδώ με την επιστολή της. Το ότι το λέει "φόρο", κύριε Υπουργέ, δεν έχει άδικο. Το διάβασε προφανώς το νομοσχέδιο και λέει ότι είναι φόρος το 3%. Αυτό είναι αναμφισβήτητο. 
Θέτει όμως και ένα άλλο θέμα το κατά πόσο προφανώς, απ' ό,τι έχω καταλάβει, έχει δυνατότητα το ελληνικό κράτος να επιδοτεί τους εφοπλιστές προκειμένου να επιτελούν θαλάσσιες συγκοινωνίες. 
Αυτό το θέμα, ανεξαρτήτως του τι λέει η επίτροπος, εμείς το θέτουμε από μια άλλη πλευρά και το έχουμε τονίσει στη σχετική συζήτηση ότι δεν είναι δυνατόν, όπως είπαμε, όπου επιλέγουν τις γραμμές οι εφοπλιστές -διότι κερδίζουν- να τις επιλέγουν μόνοι τους και εμείς να τις παραχωρούμε και όπου αυτοί θεωρούν ότι τα κέρδη τους είναι λιγότερα ή ότι δεν έχουν τα αντίστοιχα ή δεν έχουν καθόλου κέρδη, τότε εμείς να ερχόμαστε ως δημόσιο είτε με τον επίναυλο είτε με τον κρατικό προϋπολογισμό και να τους επιδοτούμε. Αυτό εμείς το θεωρούμε απαράδεκτο και όχι για λόγους ανταγωνισμού, που θέτει κατά κάποιο τρόπο στην επιστολή της η κα Παλάθιο, ότι δήθεν δημιουργούνται άνισοι όροι ανταγωνισμοί ανάμεσα στους Έλληνες πλοιοκτήτες και ίσως και τους ξένους, αλλά για λόγους ουσίας, για λόγους που αφορούν την κοινωνική δικαιοσύνη, για λόγους που αφορούν τους νησιώτες μας και εν πάση περιπτώσει, δεν είναι δυνατόν να επιδοτούνται κέρδη των εφοπλιστών από την τσέπη του ελληνικού λαού με εκείνο ή τον άλλον τρόπο. Αυτό το θεωρούμε απαράδεκτο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλώρος έχει το λόγο.
ΝΙΚΟΛΑΟΣ ΦΛΩΡΟΣ: Κύριε Πρόεδρε, θα ήθελα να κάνω και εγώ μια μικρή παρέμβαση στο τέλος της συζητήσεως του νομοσχεδίου. 
Νομίζω ότι συζητήσαμε αρκετά τις τελευταίες τρεις ημέρες και συζητήσαμε και αρκετά και στη διάρκεια των συνεδριάσεων της επιτροπής. Νομίζω ότι βγήκαν πολλά θετικά συμπεράσματα στη διάρκεια αυτής της συζήτησης. Ψηφίζουμε ένα πολύ καλό νομοσχέδιο, το οποίο θα ανοίξει καινούριους δρόμους για την ακτοπλοΐα μας και τη ναυτιλία μας.
Θα ήθελα να θέσω ένα ερώτημα στο Σώμα γιατί νομίζω ότι τελικά η διαφορά, η οποία φαίνεται ότι υπάρχει ανάμεσα στο ΠΑΣΟΚ και στη Νέα Δημοκρατία, είναι μεγάλη, αλλά δεν είναι έτσι. Νομίζω ότι και τα δύο κόμματα, αλλά και ο Συνασπισμός συμφωνούμε με τον τρόπο με τον οποίο θα γίνει η απελευθέρωση της αγοράς. Υπάρχουν στοιχεία απελευθέρωσης και συνεπώς καλά κάνουμε και μιλάμε για απελευθέρωση. Από εκεί και πέρα, διασφαλίζεται το δημόσιο συμφέρον. 
Τι θα σήμαινε -και θα ήθελα να θέσω αυτό το ερώτημα στους συναδέλφους της Νέας Δημοκρατίας- η πλήρης απελευθέρωση της αγοράς; Μια ελεύθερη αγορά έχει πάρα πολλές αρετές και ξέρουμε όλοι από την οικονομική θεωρία ότι επιτελεί έναν πολύ σημαντικό ρόλο ο θεσμός της αγοράς. Γίνεται μια άριστη κατανομή των πόρων και μεγιστοποιείται το όφελος των χρηστών των υπηρεσιών ή των καταναλωτών, ανάλογα με το τι αγορά είναι. Αλλά τι θα σήμαινε μια ελεύθερη αγορά στη ναυτιλία; Αν πραγματικά μια απόλυτη ελεύθερη αγορά μεγιστοποιεί το όφελος αυτών οι οποίοι χρησιμοποιούν τα πλοία, τότε να την ψηφίσουμε και εμείς. Πώς την αντιλαμβάνεστε την απελευθέρωση; Καταλαβαίνω πώς αντιλαμβάνονται την απελευθέρωση οι εφοπλιστές.
Οι εφοπλιστές θέλουν -και συμφωνώ με τον κ. Λαφαζάνη- από τη μια μεριά να μπορούν να χρησιμοποιούν τα πληρώματα, τα οποία θέλουν, να χρησιμοποιούν φθηνή εργατική δύναμη, γιατί οι Έλληνες εργαζόμενοι έχουν κατοχυρωμένα δικαιώματα και ελάχιστους μισθούς, μπορεί να θέλουν να καλύπτουν κάποιες γραμμές οι οποίες είναι επικερδείς και από κει και πέρα, να μην έχουν καμία υποχρέωση στο κοινωνικό σύνολο. 
Στο κάτω-κάτω και οι εφοπλιστές δεν λειτουργούν εν κενώ, δεν τους υποχρεώνει κανείς να έχουν τα καράβια τους και να συνδέουν τη Μύκονο με τον Πειραιά ή τον Πειραιά με το Ηράκλειο. Αυτοί επιλέγουν να επενδύουν τα κεφάλαιά τους με το να αγοράζουν καράβια και να κάνουν αυτήν τη δουλειά. 
Αυτό, το οποίο λέει η συνέντευξη, την οποία δεν διάβασα σε βάθος -θα το κάνω μετά- ότι το κράτος γίνεται διαχειριστής της περιουσίας τους, είναι φαιδρός ισχυρισμός. Εν πάση περιπτώσει, αυτά να τα λένε σ' αυτούς που μπορεί να τα πιστέψουν, γιατί δεν έχουν καμία βάση. Ας μην τα θέλουν όλα δικά τους. 
Από την άλλη μεριά η Νέα Δημοκρατία έχει την υποχρέωση να πει στον ελληνικό λαό πώς αντιλαμβάνεται αυτήν την απελευθέρωση. Μπορούμε να εξυπηρετήσουμε το δημόσιο συμφέρον σε μία πλήρως απελευθερωμένη αγορά; Η απάντηση είναι όχι και νομίζω ότι θα συμφωνήσει και η Νέα Δημοκρατία. Γιατί κατηγορούν την Κυβέρνηση ότι είναι ψευδεπίγραφη η απελευθέρωση την οποία φέρνει μ' αυτό το νομοσχέδιο; Αυτό το πράγμα δεν μπορώ να το αντιληφθώ. Εγώ είμαι υπέρ των αγορών στο βαθμό που μπορούν να εξυπηρετήσουν το συλλογικό συμφέρον, αλλά από κει και πέρα στις αγορές στις οποίες υπάρχει εξωτερικό κόστος -και αυτό το ξέρουμε όλοι- στις οποίες υπάρχουν ατέλειες, είναι επιβεβλημένη η παρέμβαση, είτε με την παροχή δημοσίου συμφέροντος είτε με κάποιο άλλο πλαίσιο είτε με κάποια άλλη ρύθμιση. 
Δεν μπορούμε να λέμε από τη μια μεριά ότι δεν είναι απελευθέρωση και από την άλλη μεριά να λέμε ότι είμαστε υπέρ του δημόσιου συμφέροντος. Καταλαβαίνω τη δυσκολία τους, γιατί επειδή είναι νεοφιλελεύθερο κόμμα, τους ενοχλεί όταν μιλάει το ΠΑΣΟΚ για απελευθέρωση, τους ενοχλεί όταν μιλάει το ΠΑΣΟΚ για ελεύθερες αγορές, γιατί νομίζουν ότι αυτό είναι δικό τους προνόμιο. 
Δεν είναι έτσι, κύριοι συνάδελφοι. Θα πρέπει να είμαστε ειλικρινείς, τουλάχιστον μεταξύ μας. Εδώ δεν μιλάμε μπροστά σε τηλεοπτικά παράθυρα. Θέλω να πιστεύω ότι υπάρχει κάποιο επίπεδο και αυτό το επίπεδο θα πρέπει να το κρατάμε. Καταλαβαίνω ότι μπορεί για λόγους δημιουργίας εντυπώσεων να μη θέλουν να αποδεχθούν ότι παίρνονται κάποια μέτρα για την απελευθέρωση της αγοράς, αλλά θα πρέπει να μας εξηγήσουν σε τελευταία ανάλυση γιατί διαφωνούν. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, πραγματικά εντυπωσιάστηκα από την τελευταία τοποθέτηση του εισηγητή της Πλειοψηφίας, γιατί θεωρούσα ότι τουλάχιστον η Πλειοψηφία δεν κάνει συζήτηση επί της αρχής με την τελευταία ευκαιρία που της δίνεται ο λόγος. Νομίζω ότι όλα αυτά τα θέματα ήταν θέματα επί της αρχής και επειδή ακριβώς δεν βρισκόμαστε σε τηλεοπτικά παράθυρα και υπάρχουν σκληροί κανόνες διεξαγωγής της συζήτησης, θα περίμενα αυτή η συζήτηση να έχει γίνει χθες ή προχθές. Σήμερα νομίζω ότι ήταν τουλάχιστον άκαιρη. 
ΝΙΚΟΛΑΟΣ ΦΛΩΡΟΣ: Απάντηση έχετε ή δεν έχετε; 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Καταλήγοντας σ' αυτήν τη συζήτηση, από την οποία δικός μου σκοπός ήταν να ζητήσω ορισμένες περαιτέρω διευκρινίσεις, με αναγκάζει ο εισηγητής της Πλειοψηφίας να θεωρήσω ότι ή δεν ήταν στην Αίθουσα τόσες ώρες ή δεν κατάλαβε ποια ακριβώς είναι η διαφωνία μας. 
ΝΙΚΟΛΑΟΣ ΦΛΩΡΟΣ: Πώς αντιλαμβάνεσθε την απελευθέρωση; 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Γιατί εγώ δεν συμφωνώ με την άποψη του κυρίου Υπουργού ότι υπάρχει συσκότιση. Δεν υπάρχει συσκότιση ούτε θέσεων ούτε διαθέσεων από πλευράς της Νέας Δημοκρατίας. Νομίζω ότι υπήρξαμε ξεκάθαροι μέχρι κεραίας. Το είπαμε από την αρχή ότι κάποιοι από τους Βουλευτές μας διαφωνούν για τους δικούς τους λόγους, με ένα σκεπτικό που είχαμε την ευκαιρία και στην επιτροπή και εδώ να ακούσουμε. 
Αλλά η Νέα Δημοκρατία νομίζω ότι είχε εκφρασμένη και πλήρη άποψη. Διαφώνησε στο βαθμό της απελευθέρωσης, έθεσε θέμα εφαρμογής του νόμου, κάτι το οποίο έθεσε εμμέσως ή αμέσως ακόμη και η επίτροπος, ότι θα κριθεί αυτός ο νόμος στην εφαρμογή του. 
Λέγαμε ότι αφήνετε πάρα πολλά παράθυρα στον κακό Υπουργό, σε αυτόν που δεν θέλει να υπηρετήσει την ελεύθερη αγορά, σ' αυτόν που δεν θέλει να υπηρετήσει τη διαφάνεια. Αφήνετε πάρα πολλά παράθυρα. Αυτή ήταν καίρια ένστασή μας. ΄Ηταν καίρια ένστασή μας επίσης ο φόρος του 3%. Και έρχεται η ευρωπαϊκή επιτροπή να πει, ναι, είναι φόρος. Αποτελούσαν καίριες ενστάσεις μας και άλλα πράγματα, κύριε Υπουργέ, τα οποία είχαμε την ευκαιρία να τα αναλύσουμε. 
Ερχόμαστε όμως στο τμήμα του νομοσχεδίου που συζητάμε και είναι το κομμάτι του νομοσχεδίου στο οποίο μας βρίσκετε κατά το μεγαλύτερο ποσοστό σύμφωνους. Δεν νομίζω ότι θα πρέπει να επαναφέρουμε τη συζήτηση στο σημείο από το οποίο την ξεκινήσαμε, εκεί που διαφωνήσαμε, εφόσον μας δίνεται η ευκαιρία σήμερα το μεσημέρι να συμφωνήσουμε και να συμφωνήσουμε ιδιαίτερα με την πρόταση του κ. Σφυρίου. Χαιρόμαστε που δεχόσαστε την πρόταση του κ. Σφυρίου, γιατί καλύπτει πραγματικά αυτό που σας έθιξα και εγώ σαν αδυναμία και σας έθιξε και η Νέα Δημοκρατία σαν αδυναμία της Γενικής Γραμματείας Λιμένων.
Αποφασιστικότητα. Ποιος θα έχει το δικαίωμα υπογραφής, ποιος θα αναλαμβάνει την ευθύνη; Ποιον θα μπορεί να κατηγορεί η κυβέρνηση, η Βουλή, ο πολίτης, για την απραξία στα λιμενικά έργα; Ποιος θα είναι το πρόσωπο - φορέας; Και αυτό το πρόσωπο και φορέας ελπίζουμε και πιστεύουμε -και θα σας πιέζουμε - να καταστεί η Γενική Γραμματεία και μ' αυτό το σκεπτικό την ψηφίζουμε. 
ΝΙΚΟΛΑΟΣ ΦΛΩΡΟΣ: Την ψηφίζετε;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Ναι, την ψηφίζουμε και το έχουμε δηλώσει από την αρχή. 
Να καταστεί, λοιπόν, ως ο μόνος και αποκλειστικός φορέας. Μπορείτε να φέρετε αυτό που είπατε; ΄Ολες τις αρμοδιότητες, όλες τις υπηρεσίες. Να την ενδυναμώσετε και να λέμε ότι αυτοί φταίνε, αυτοί πρέπει να πάρουν το χειροκρότημα, αυτοί πρέπει να πάρουν και τη χλεύη. 
Αν δεν κάνω λάθος, η τροπολογία του κ. Σφυρίου νομίζω ενσωματώθηκε ως παράγραφος 23 στο ανάλογο άρθρο. 
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι μεταφορά αρμοδιοτήτων πάντως.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Τουλάχιστον είναι ένα θετικό βήμα προς τη μεταφορά αρμοδιοτήτων. Προβλέπει μια υπουργική απόφαση που θα μεταφέρει αρμοδιότητες. 
Θα ήθελα, κύριε Υπουργέ επειδή στην πλειοψηφία των άρθρων που συζητήσαμε συμφωνούμε, να σας επαναφέρουμε ορισμένες ερωτήσεις, τις οποίες αφήσατε αναπάντητες στην πρωτολογία σας. Το πρώτο έχει να κάνει με το θέμα του Οργανισμού Λιμένος Πειραιώς, το 35ο άρθρο, κατά πόσον πράγματι η δεύτερη παράγραφος, αλλά και το πρώτο κομμάτι της πρώτης παραγράφου θα ανοίξει το δρόμο για επενδύσεις στο Λιμάνι του Πειραιά, ώστε να πάψει πλέον ο Οργανισμός Λιμένος Πειραιώς να αποκρούει τις αιτήσεις ιδιωτών, διότι σήμερα τις αποκρούει με ένα σκεπτικό ότι δεν έχει το δικαίωμα. Διαφωνούμε με το σκεπτικό, καταλαβαίνουμε ότι βρίσκεται κάτω από πίεση ο Οργανισμός Λιμένος Πειραιώς από τους υπαλλήλους του. 
Το δεύτερο θέμα είναι η απάντηση που ζητάμε στο τριακοστό έκτο άρθρο κατά πόσο οι δαπάνες τις οποίες αναλαμβάνει το ελληνικό δημόσιο να καλύψει προς το ΙΚΑ εισφορές του Οργανισμού Λιμένος Πειραιώς και του Οργανισμού Λιμένος Θεσσαλονίκης, από την περίοδο που έχουν μετατραπεί σε ανώνυμες εταιρείες ή από την περίοδο όπου ανήκουν στο δημόσιο, ως οργανισμοί.
Θέλοντας να ολοκληρώσω, θα κλείσω τη συζήτηση με το θέμα της ημέρας. Και το θέμα της ημέρας είναι πράγματι η τοποθέτηση της ΄Ενωσης Εφοπλιστών Ακτοπλοΐας. ΄Ακουσα τον κύριο Υπουργό να χαρακτηρίζει τη διαγραφόμενη έκφραση στο πρόσωπό μου ως αμηχανία, τη στιγμή που άκουσα τους εφοπλιστές ακτοπλοΐας να λένε στην επιτροπή ότι συμφωνούν. Μάλιστα, ήταν αμηχανία, διότι στις επίσημες ενημερώσεις -γιατί εμείς πριν έρθουμε στο νομοσχέδιο είχαμε δεχθεί ενημέρωση επισήμως στα γραφεία μας απ' όλους τους φορείς της ακτοπλοΐας- είχαν έρθει και είχαν δηλώσει οι φορείς -και αυτοί και άλλοι- ότι το νομοσχέδιο αυτό δεν είναι απελευθέρωση, ότι διαφωνούν κάθετα και ριζικά. Και βεβαίως υποεκπροσωπήθηκαν στην επιτροπή και δεν ανέδειξαν τα στοιχεία της διαφωνίας τους. Αυτό βέβαια δεν τους στερεί σε καμία περίπτωση το δικαίωμα σήμερα να διαφωνούν. Αυτό, όμως, δεν μας στερεί και εμάς το δικαίωμα να νομοθετούμε, μη λαμβάνοντας υπόψη τις όψιμα εκφρασθείσες ενστάσεις, αλλά να λαμβάνουμε υπόψη αυτά τα οποία εξέφρασαν επίσημα από το αρμόδιο Βήμα της Βουλής. 
Θα ήθελα να πω ότι δεν μπορούμε σε καμία περίπτωση να κατηγορούμε καμία επαγγελματική τάξη και να δαιμονοποιούμε τους εφοπλιστές επειδή τους έχουμε δώσει μια αρνητική εικόνα από τις παλιές ελληνικές ταινίες, ότι οι εφοπλιστές είναι αυτοί που πίνουν το αίμα του ελληνικού λαού και δεν κοιτάζουν καθόλου το δημόσιο συμφέρον. Σήμερα εφοπλιστές είναι ανώνυμες εταιρείες, πολυμετοχικές, είναι εταιρείες οι οποίες οι μετοχές τους έχουν τεράστια διασπορά, είναι εταιρείες οι οποίες πραγματικά κοσμούν και το ταμπλό της Σοφοκλέους και βρίσκονται στους σκληρότερους οικονομικούς δείκτες, σ' αυτούς τους δείκτες που θα ήθελε και η Κυβέρνηση να αντιπροσωπεύει την πορεία της οικονομίας, αλλά δυστυχώς λόγω της πορείας της Σοφοκλέους το απεμπόλησε και αυτό. Μην τους δαιμονοποιούμε λοιπόν. Πρέπει να λαμβάνουμε λοιπόν σοβαρά υπόψη τις απόψεις και να λαμβάνουμε υπόψη σοβαρά τις απόψεις του οποιουδήποτε φορέα επαγγελματικής δράσης σ' αυτήν τη χώρα, αλλά και εμείς να έχουμε το δικαίωμα να νομοθετούμε κατά την κρίση μας και βεβαίως κατά τις διαδικασίες που προβλέπει ο Κανονισμός.
ΠΡΟΕΔΡΕΥΩΝ (Παναγιώτης Σγουρίδης): Ο κ.Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Θα είμαι σύντομος, κύριε Πρόεδρε.
Εκείνο που ήθελα να πω και εγώ σε σχέση με τις δηλώσεις αυτές και τους εκβιασμούς είναι ότι είναι απαράδεκτοι. Σε καμία περίπτωση κανένας δεν μπορεί να υιοθετήσει τέτοιες απόψεις. Βέβαια πρέπει να ξεκαθαρίσω ότι εμάς αυτές οι δηλώσεις κάθε άλλο παρά μας αγγίζουν. Δεν το επιτρέπουν οι θέσεις μας, η πολιτική μας, η άποψή μας γύρω από το θέμα αυτό των ακτοπλοϊκών συγκοινωνιών. Σε άλλους λοιπόν απευθύνονται, εάν θεωρηθούν σαν εκβιασμοί, όπως ειπώθηκε εδώ μέσα.
Εκείνο πάντως που θέλω να πω εγώ, για να κλείσω και να είμαι και σύντομος όπως είπα, κύριε Πρόεδρε, είναι ότι και μέσα από τη στάση και μέσα από τις απόψεις που εκφράζουν οι εφοπλιστές, φέρνουν στην επικαιρότητα για μια άλλη φορά ότι η μόνη λύση για τα προβλήματα της ακτοπλοΐας μας είναι η λύση που προτείνει το Κομμουνιστικό Κόμμα Ελλάδας, έναν εθνικό οργανισμό ακτοπλοϊκών συγκοινωνιών, που θα έχει ελληνικά καράβια και ελληνικό πλήρωμα να κυκλοφορούν στις θάλασσές μας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Και εγώ σύντομος θα είμαι, κύριε Πρόεδρε.
Ήθελα να κάνω μια διαπίστωση γι' αυτό το θέμα που είναι κυρίαρχο αυτήν τη στιγμή στην Αίθουσα, για τους εφοπλιστές. Δεν θέλω να οξύνω τη συζήτηση, αλλά θέλω μόνο να σας θυμίσω και να σας τα θέσω και σαν επιχειρήματα, όταν θα μιλάτε μ' αυτούς τους ανθρώπους.
Κύριε Υπουργέ, έχουν πάρει δισεκατομμύρια από τον ελληνικό λαό. Μερικοί απ' αυτούς το 1982 με το ν.1262 έχουν πάρει δισεκατομμύρια. Έγιναν εφοπλιστές από τον Έλληνα φορολογούμενο. Και αυτοί είναι οι τελευταίοι που θα μπορούσαν να εκβιάζουν σήμερα και να λένε ότι "θα υποστείλουμε την ελληνική σημαία". Ποια ελληνική σημαία; Από τα βαπόρια που τους δώσαμε εμείς; Είναι ντροπή να γίνονται αυτά. Αυτό δεν σημαίνει βέβαια -και να είμαστε ειλικρινείς σ' αυτήν την Αίθουσα- ότι υπάρχουν σοβαροί εφοπλιστές οι οποίοι συμμερίζονται αυτά τα πράγματα. Εγώ τουλάχιστον, απ' ό,τι γνωρίζω, υπάρχουν πολλοί εφοπλιστές σήμερα -εγώ δεν είμαι απολογητής τους, αλλά, εν πάση περιπτώσει, θέλω να είμαι ειλικρινής- αξιόλογοι, οι οποίοι έχουν επενδύσει εκατομμύρια δολάρια αυτήν τη στιγμή για νέα πλοία -δεν θέλω να πω ονόματα, όλοι τους ξέρουμε- και οι οποίοι δεν μίλησαν, δεν είπαν τίποτα γι' αυτό το θέμα. Επιπλέον ένας από τους εφοπλιστές που βρέθηκε εκεί είπε ότι: "Η ένωσή μας δεν πήρε ποτέ τέτοια απόφαση". Ποιοι είναι αυτοί που βγήκαν και είπαν αυτά τα πράγματα, θα τους δούμε στη συνέχεια. 
Κύριε Υπουργέ, θέλω να κλείσω με μια δήλωση. Η επιστολή της επιτρόπου της Ευρωπαϊκής Ένωσης κ. Ντε Παλάθιο μας λέει ότι θεωρεί υπερβολική τη διάταξη -το σημείωσα έτσι όπως το λέει- για την ελληνομάθεια, για το προσωπικό που δεν είναι Έλληνες, σε συνδυασμό βέβαια και με την απαράδεκτη δήλωση των εφοπλιστών ότι θα υποστείλουν την ελληνική σημαία από τα πλοία τους. Σας ζητώ να αποσύρετε τη διάταξη της παραγράφου 3 του πρώτου άρθρου, όσον αφορά τη δρομολόγηση στα νησιά πλοίων με σημαία ευκαιρίας. 
Κύριε Υπουργέ, να την αποσύρετε. Δεν ξέρω αν μπορείτε να το κάνετε, γιατί ψηφίζεται τώρα, αλλά στο άλλο νομοσχέδιο που θα έλθει το καλοκαίρι για το Λιμενικό Σώμα, βάλτε μια τροπολογία και καταργείστε την.
Σας ζητώ να μη δεχθείτε επίσης κανέναν εκβιασμό όσον αφορά την επάνδρωση των ακτοπλοϊκών πλοίων και την εφαρμογή της ελληνικής νομοθεσίας σε όλα τα θέματα που αφορούν το προσωπικό των πλοίων, ελληνικών και κοινοτικών. Μην κάνετε πίσω σε καμία περίπτωση. Θα χάσουμε τους Έλληνες ναυτεργάτες.
Εάν χρειαστεί να προσφύγουμε στα ευρωπαϊκά δικαστήρια, να το κάνουμε. Το είπατε προηγουμένως και είναι πολύ θετικό να το κάνουμε. Και να μη δοθεί καμιά άδεια σε κανέναν απ' αυτούς οι οποίοι δεν θα πληρούν τους όρους. Και όταν θα έρθουν να κτυπάνε την πόρτα του Υπουργείου Εμπορικής Ναυτιλίας, σας παρακαλώ το πρώτο πράγμα που θα εξετάζετε είναι αυτό. Αν έχουν αυτές τις προϋποθέσεις όσον αφορά την επάνδρωση των πλοίων και να πληρούν τις προϋποθέσεις και την ελληνική νομοθεσία. 
Τέλος σας ζητώ να αποσύρετε τη διάταξη. Επιτέλους όλη η Βουλή το ζητάει. Δεν κερδίζετε τίποτε με το 3% που αφορά την επιβολή επίναυλου που θα επιβαρύνει. Αυτή είναι και η διαμάχη που έχουμε σ' αυτό το νομοσχέδιο. Αυτά τα δύο σημεία είναι μόνο. Δεν θέλουμε να σας δημιουργήσουμε προβλήματα, αλλά να το αποσύρετε. Κάντε επιτέλους κάτι που σας ζητάμε και εμείς. Επομένως μη μέμφεστε την Αξιωματική Αντιπολίτευση. Όταν ζητάμε ορισμένα πράγματα, εσείς δεν τα δέχεστε και μετά λέτε ότι δεν τα ψηφίζουμε. Πώς να τα ψηφίσουμε, κύριε Υπουργέ;; 
Σ' αυτά τα δύο σημεία, αν κάνατε υποχώρηση και τα παίρνατε πίσω, θα ήταν εντάξει. Ξέρουμε και οι δύο τι συμβαίνει. Δεν είναι η πρώτη φορά που το θέτουν αυτό το θέμα, εγώ είμαι παλιός πια σ' αυτήν την Αίθουσα. Ο κ. Δρυς το έφερε αυτό το θέμα το 1996 με το πρώτο νομοσχέδιο που έφερε. Και αντιτάχθηκε ο τότε Υπουργός Αιγαίου, ο συμπατριώτης μου ο Αντώνης Κοτσακάς, και δεν πέρασε αυτή η τροπολογία. Γιατί τη δεχθήκατε εσείς; Γιατί τη δέχθηκε ο κ. Σηφουνάκης; Δεν έπρεπε να το δεχθείτε. Οι νησιώτες, κύριε Υπουργέ, κοστίζουν πολύ περισσότερο από 3,5 δισεκατομμύρια. Δεν θα σωθεί αυτό το έθνος από 3,5 δισεκατομμύρια που κοστίζουν οι επιδοτήσεις για τις άγονες γραμμές στο Αιγαίο. 
ΠΡΟΕΔΡΕΥΩΝ (Παναγιώτης Σγουρίδης): Το έχουμε ψηφίσει το άρθρο αυτό και δε νομίζω ότι υπάρχει λόγος να το συζητάμε.
Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα αναφερθώ κατ' αρχάς στα παρεμπίπτοντα θέματα και εν συνεχεία σ' αυτό καθεαυτό το θέμα της τελευταίας ενότητας του υπό συζήτηση νομοσχεδίου.
Θέμα πρώτον: Ο αναβρασμός που προκλήθηκε στη Βουλή με την αποστροφή του κυρίου Υπουργού Εμπορικής Ναυτιλίας καθόσον αφορά στο τι υπονοούσε ο κ. Μητσοτάκης, ο πρώην Πρωθυπουργός, όταν έλεγε πως το νομοσχέδιο αυτό έχει υψηλό κόστος. Ασφαλώς δεν εννοούσε την τροπολογία περί ΝΑΤ, την οποία άλλωστε η Νέα Δημοκρατία ψήφισε. Και η αγανάκτηση η δική μου, κύριε Πρόεδρε, οφείλεται σε τούτο. Είμαι ο Υπουργός Εμπορικής Ναυτιλίας ο οποίος βρήκε το ΝΑΤ ναυάγιο, μετήλθε παντοίους τρόπους για να το ανελκύσει μέχρι την επιφάνεια μόνο και ο οποίος προέτεινε στον τότε Πρωθυπουργό Κωνσταντίνο Μητσοτάκη την επιδότηση του ταμείου αυτού από τον κρατικό προϋπολογισμό. Η πρώτη επιδότηση φέρει υπογραφή του ομιλούντος, του τότε Υπουργού των Οικονομικών και αποδοχή του τότε Πρωθυπουργού Κωνσταντίνου Μητσοτάκη. Τριάντα δισεκατομμύρια! Θα έλεγε, λοιπόν, τώρα ο κ. Μητσοτάκης, όχι σ' αυτήν την τροπολογία; Τη θεωρώ ατυχή τη στιγμή εκείνη της ομιλίας του Υπουργού Εμπορικής Ναυτιλίας. 
Θέμα δεύτερο. ΄Οσον αφορά στα Δωδεκάνησα. Συμφωνήσατε με το να βγει κύριε Υπουργέ, αυτό το διάταγμα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Συμφώνησα.
ΑΡΙΣΤΟΤΕΛΗΣ ΠΑΥΛΙΔΗΣ: Το έχετε μελετήσει; Γνωρίζετε τα Δωδεκάνησα;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Βεβαίως.
ΑΡΙΣΤΟΤΕΛΗΣ ΠΑΥΛΙΔΗΣ: Αμφιβάλλω. Δεν γνωρίζετε ότι η Αστυπάλαια διοικητικά ανήκει στην Κάλυμνο. Δεν το γνωρίζετε; Δική σας είναι η διοικητική διαίρεση, εσείς την κάματε. Πώς, δηλαδή, με το συνάδελφό σας πρώην δήμαρχο Κω βάλατε την Αστυπάλαια στην Κω. Πώς έγιναν αυτά; Πώς βάλατε την Πάτμο μόνη με λιμενικό ταμείο; Υπογραφή στο διάταγμα του κ. Καϊσερλή και του κ. Παπουτσή. Δύσκολα να μας τα περάσετε έτσι όπως θέλετε εσείς.
Θέμα τρίτο. Η ηλικία αποσύρσεως των πλοίων, δηλαδή αυτό που θέλει επίμονα να επιβάλει η Ένωση των Ακτοπλόων. Δεν συμφωνώ και εγώ με τους λεονταρισμούς, εγώ τους έζησα τους λεονταρισμούς. Κύριε Υπουργέ Εμπορικής Ναυτιλίας, επί ημερών μου εφοπλιστής ακτοπλόος, φερόμενος επί πολλά χρόνια ως βασικό στέλεχος του κόμματός σας και ιδιαιτέρως ευεργετηθείς με τον τρόπο που περιέγραψε ο καπετάν Θανάσης Βαρίνος υπέστειλε σημαία, κάτω από το Υπουργείο, και ο ομιλών, μη υποκύπτων στον εκβιασμό, δεν υπέγραψε αλλά με μελαγχολία παρετήρε την υποστολή σημαίας πλοίου ακτοπλοΐας, και όχι εκτελούντος διεθνείς πλόες πλοίου μη λαβόντος άδεια σκοπιμότητος ως την εζήτη ο πλοιοκτήτης του.
Αλλά γιατί να στεναχωρείσθε για τις προτάσεις Ελλήνων πολιτών που είναι εφοπλιστές ακτοπλοΐας; Σάμπως αυτή η ιδέα του 3% δεν εξεπέμφθη από Έλληνα εφοπλιστή και δημόσια; Σε δημόσια φόρα, γνωστός, αξιοθαύμαστος Έλληνας εφοπλιστής το προέτεινε. Η ιδέα των "ελευθέρως δρομολογούμενων πλοίων μου" δεν είναι και αυτή δική του ιδέα; Σε μικρό χώρο ζούμε. Άλλωστε η ακτή Μιαούλη είναι πολύ μικρή κατά το μήκος και γνωρίζουμε εύκολα ο καθένας τι πρεσβεύει και τι διακηρύσσει. Εφοπλιστικές ιδέες έχει το νομοσχέδιό σας. Δεν σας κατηγορήσαμε γι' αυτό. Συμφωνούμε, δεν υποκύπτουμε στους εκβιασμούς, αλλά δεν καταδικάζουμε και τους Έλληνες πολίτες που έχουν κάποιες ιδέες έστω και αν αυτές εξυπηρετούν τα συμφέροντά τους. 
Και πάμε τώρα στη σύμπτωση, κύριε Υπουργέ! Ώστε χθες το βράδυ στα καλά καθούμενα σας θυμήθηκε η κα Ντε Παλάθιο και σας έστειλε επιστολή, γράμμα πικραμένον -χθες το βράδυ κατά σύμπτωση! -απαντώσα εις επιστολήν που της έχετε απευθύνει από το Μάρτιο, η οποία Ντε Παλάθιο ήταν εδώ προ μηνός, περίπου. Μαζί την συναντήσαμε. Τι σας λέγει, λοιπόν; Κατ' αρχήν, εσείς λέτε όχι υποτέλεια. Σηκώνει μπαϊράκι ο πρώην Επίτροπος κατά του Σώματος που υπηρέτησε. Και αυτό που κάνετε τώρα και επικαλείσθε την επιστολή Παλάθιο τι δείχνει; Ενίσχυση, των απόψεών σας, δια της επιστολής της επιτρόπου, δεν είναι, οιωνεί υποτέλεια; Τι λέτε λοιπόν, κύριε Παπουτσή, σε μας τους αδαείς, τους ζώντες στην περιφέρεια της Ευρώπης ενώ σεις στην καρδιά, στις Βρυξέλλες; Λοιπόν, πρώτον, σας λέγει ότι το manning- αυτός ο άθλος των τότε διαπραγματευθέντων τον Κανονισμό, απουσιάζει ο κ. Βαρίνος, ήταν εκπρόσωπος τότε των πλοιάρχων και γνωρίζει τις σκληρές διαπραγματεύσεις επί του θέματος το επέβαλαν -από τότε, κύριοι συνάδελφοι, ζητούσαν αυτό που και τώρα ξανά ζητούν- στην Κοινότητα. Τα πλοία που θα έλθουν εδώ, όποτε θα έλθουν, θα έχουν, λέγαμε εμείς, ελληνικά πληρώματα. Συμφωνήσαμε στο "κοινοτικά". Θα έχουν κοινοτικά πληρώματα. Τώρα θα ξανασυζητηθεί! 
Δεύτερον, σας λέγει αυτό που κατά σύμπτωση και εγώ παρατήρησα στην επιτροπή όταν μας είπατε πως πρέπει να έχουν χαρτί οι ναυτικοί οι επί των πλοίων, που θα έλθουν με ξένη σημαία στις θάλασσές μας, από το Πανεπιστήμιο της Θεσσαλονίκης. Τα πρακτικά της επιτροπής το λένε αυτό. Σας είπα και εγώ μήπως είναι υπερβολικό; Διότι αυτό είναι "εν ανταποδώσει". Θα πρέπει, σας είπα, οι Καλύμνιοι σε -πλοίο βρετανικό- να πάνε στην Οξφόρδη να πάρουν χαρτί; 
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, παρακαλώ, συντομεύστε τις σκέψεις σας για να κλείσουμε. 
ΑΡΙΣΤΟΤΕΛΗΣ ΠΑΥΛΙΔΗΣ: Συντομεύω.
Άρα και εκεί παρατήρηση για το νόμο, για την πρότασή σας.
Τρίτον, παρατήρηση για την ηλικία των πλοίων. Δεν σας χειροκροτεί η Παλάθιο. Μη μας τα παρουσιάζετε όπως θέλετε. Θέμα προς συζήτηση λέγει, θα βγει η "εναρμονισμένη" ηλικία, προσθέτει. Μπορεί να είναι και μεγαλυτέρα αυτής που μέχρι σήμερα ισχύει στην Ελλάδα. Μπορεί να είναι και μεγαλυτέρα των τριάντα πέντε ετών, πάντως, κύριε Υπουργέ, και μη παραξενευθείτε αν κάποιοι προσφύγουν στα Κοινοτικά Όργανα για την όλη μεταβολή του επιχειρηματικού περιβάλλοντος και λόγω μειώσεως ηλικίας πλοίων και λόγω προώρου άρσεως καμποτάζ.
Τέταρτο και τελευταίο ζήτημα για το 3% και το παράβολο. Δεν σας τα εγκρίνει. Άρα αυτά που σας είπα θα επιχειρήσετε, και θα υποχρεωθείτε να μετέλθετε τρικ και τεχνάσματα, για να πάρετε έγκριση στο τέλος. Δηλαδή, αφού ψηφίσετε, κύριοι Βουλευτές ό,τι ψηφίσετε, η ψήφος σας θα τεθεί υπό την κρίση της κυρίας Παλάθιο και άλλων. Αυτή είναι η διαδικασία. 
ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το νομοσχέδιο τελειώνει εδώ. Επιμένω στην άποψη ότι χάσαμε μία ευκαιρία πράγματι διακομματικής συνεργασίας σε ένα μεγάλο θέμα. Αλλά σηκώνω κάπως έτσι τον τόνο της φωνής μου, κύριε Υπουργέ, για το εξής: Μπορεί άλλα πράγματα να μη μας αναγνωρίσετε, αλλά αναγνωρίστε μας ένα. Εμάς οι νησιώτες μας κράτησαν σε αυτήν την Αίθουσα περίπου είκοσι πέντε χρόνια -άλλους περισσότερο, εμένα, πάντως, είκοσι χρόνια- γιατί υπηρετούμε το συμφέρον του τόπου μας, το δημόσιο συμφέρον και προπάντων αυτών που μας στέλνουν εδώ στο Κοινοβούλιο! Γι' αυτό δεν σας αναγνωρίζουμε το δικαίωμα με ενός χρόνου θητεία στη Βουλή να ισχυρίζεσθε ότι εκφράζετε εσείς μόνο αυτό το συμφέρον. 
ΠΡΟΕΔΡΕΥΩΝ (Παναγιώτης Σγουρίδης):Ο κ. Μαγκριώτης Κοινοβουλευτικός Εκπρόσωπος του ΠΑΣΟΚ, έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Παυλίδη, με όλον το σεβασμό για την προσφορά σας στην εμπορική ναυτιλία, η έκκλησή σας για διακομματική συνεννόηση νομίζω ότι εδώ τουλάχιστον δεν έχει αντίκρισμα, γιατί εσείς κατ' αρχάς δεν συμφωνείτε με την άποψη του κόμματός σας. Εσείς θέλετε διατήρηση του καμποτάζ και η Νέα Δημοκρατία μας κατηγορεί ότι δεν απελευθερώνουμε πλήρως την ελληνική ακτοπλοΐα. Γι' αυτό, λοιπόν, εγκαλείτε την Κυβέρνηση, γιατί δεν συμφώνησε μαζί σας ή με τη Νέα Δημοκρατία; Χρειάζεται μία διευκρίνιση σε αυτό, διότι εσείς δεν συμφωνείτε κατ' αρχάς με τη Νέα Δημοκρατία.
ΑΡΙΣΤΟΤΕΛΗΣ ΠΑΥΛΙΔΗΣ: Αν επιτρέπει ο κύριος Πρόεδρος, θα σας απαντήσω. 
ΙΩΑΝΝΗΣ ΜΑΓΚΡΙΩΤΗΣ: Ακριβώς αυτό λέω. Αν συμφωνούσαμε με τη Νέα Δημοκρατία, τότε θα πηγαίναμε πολύ πιο μακριά απ' αυτό που ζητάτε εσείς. 
ΑΡΙΣΤΟΤΕΛΗΣ ΠΑΥΛΙΔΗΣ: Θα σας απαντήσω αμέσως. 
ΠΡΟΕΔΡΕΥΩΝ (Παναγιώτης Σγουρίδης): Ξέρετε πολύ καλά, τις απόψεις σας, τις εκφράσατε τουλάχιστον πολλαπλώς. 
ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
Απλώς ήθελα να το επισημάνω, διότι τελευταίος ομιλητής ήταν από τη Νέα Δημοκρατία και είπε ότι χάσατε την ευκαιρία να συμφωνήσετε με τη Νέα Δημοκρατία. Μα, αφού αυτός διαφωνεί με το κόμμα του και μάλιστα ριζικά. 
ΑΡΙΣΤΟΤΕΛΗΣ ΠΑΥΛΙΔΗΣ: Δεν αποκλείει τη διακομματική αυτό, κύριε συνάδελφε.
ΙΩΑΝΝΗΣ ΜΑΓΚΡΙΩΤΗΣ: Θα ήθελε να συμφωνήσουμε μαζί του ή με τη Νέα Δημοκρατία;
Δεύτερον, λείπει ο κ. Βαρίνος. Ήθελα να επαινέσω πράγματι την τοποθέτησή του. Ήταν μια θαρραλέα και καθαρή τοποθέτηση ενός ανθρώπου που γνωρίζει το χώρο και θέλει να βοηθήσει την ελληνική ακτοπλοΐα και τους νησιώτες. Όλη η τοποθέτησή του από την αρχή μέχρι το τέλος ήταν, θα έλεγα, μία μαρτυρία και μια κατάθεση - εμπειρία και η συμφωνία του απόλυτη με την κυβερνητική πρόταση, εκτός από τον επίναυλο του 3%. 
Εδώ βεβαίως λείπει κι ο κ. Παπαθανασίου, Κοινοβουλευτικός Εκπρόσωπος της Νέας Δημοκρατίας, να μου πει πόσοι Βουλευτές από τη Νέα Δημοκρατία, από τους ομιλήσαντες, τελικώς συμφώνησαν με την άποψη της Νέας Δημοκρατίας. Διότι προσετέθη κι άλλος, ο οποίος διαφωνεί. Και είναι πολύ σημαντικό αυτό, για ένα κόμμα που είναι στην Αντιπολίτευση. Φαντάζεσθε να ήταν στην κυβέρνηση η Νέα Δημοκρατία και όλοι αυτοί οι συνάδελφοι που δεν είναι σήμερα εδώ, τι απόψεις θα εκφράζανε; Γι' αυτό λοιπόν και ο ελληνικός λαός καλά τους κρατάει εκεί στα έδρανα της Αντιπολίτευσης.
Ενοχλήθηκε η Νέα Δημοκρατία, όταν χθες τους ομίλησα για τη διαχρονική τους σχέση με την εφοπλιστική οικογένεια. 
Σήμερα, ξεκινώντας τις αγορεύσεις τους και ο εισηγητής της Νέας Δημοκρατίας κραδαίνοντας την ανακοίνωση του προεδρείου της Ένωσης των Εφοπλιστών...
ΜΙΛΤΙΑΔΗΣ ΒΑΡΒΙΤΣΙΩΤΗΣ: Το νομοσχέδιο που κρατούσα το λέτε ανακοίνωση; Αν ήσασταν στην Αίθουσα, θα βλέπατε ότι ο εισηγητής σας ξεκίνησε και προκάλεσε.
ΙΩΑΝΝΗΣ ΜΑΓΚΡΙΩΤΗΣ: Ξεκινώντας την αγόρευσή σας -και είναι εδώ τα Πρακτικά, μπορούν να μας τα δώσουν οι πρακτικογράφοι- ξεκινήσατε με αναφορά στην ανακοίνωση που σήμερα φιλοξενούν εφημερίδες από τη χθεσινή συνέντευξη του προεδρείου της Ένωσης των Εφοπλιστών για το νομοσχέδιο...
ΜΙΛΤΙΑΔΗΣ ΒΑΡΒΙΤΣΙΩΤΗΣ: Αν ήσασταν στην Αίθουσα, θα βλέπατε ότι ο εισηγητής σας ξεκίνησε και προκάλεσε. 
ΙΩΑΝΝΗΣ ΜΑΓΚΡΙΩΤΗΣ: Ο εισηγητής μας καταδίκασε τις απειλές της Ένωσης των Εφοπλιστών. Κι εσείς χρησιμοποιήσατε την ανακοίνωση ως τεκμήριο διαφωνίας της εφοπλιστικής οικογένειας με το συζητούμενο νομοσχέδιο, ως στοιχείο τεκμηρίωσης της ορθότητας της άποψής σας. 
Λοιπόν, εάν δεν αποδέχεσθε αυτήν την αξιολόγησή μας, έχετε την ευκαιρία από του Βήματος της Βουλής και τώρα να εκφράσετε τη διαφωνία σας με την ανακοίνωση του προεδρείου της Ένωσης Εφοπλιστών. Γιατί και η μεγάλη πλειοψηφία των εφοπλιστών, απ' ό,τι φαίνεται, διαφωνεί με αυτήν την περίεργη ανακοίνωση της Ένωσης Εφοπλιστών. Να εκφράσετε τη διαφωνία σας ή τουλάχιστον να αρνηθείτε εκ μέρους του Κοινοβουλίου τις απειλές του προεδρείου της Ένωσης Εφοπλιστών και για τη Βουλή και για την Κυβέρνηση. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα τα ακούσετε.
ΙΩΑΝΝΗΣ ΜΑΓΚΡΙΩΤΗΣ: Δεν χάνετε τίποτε. Έχετε τη δυνατότητα, τριάντα δευτερόλεπτα είναι, να το επαναλάβετε και να μας διευκολύνετε όλους. 
Τουλάχιστον έχει τη δυνατότητα κι αν δεν την έχει από τον Κανονισμό, κύριε Πρόεδρε, σας ζητούμε όλοι να του δώσετε τη δυνατότητα να τριτολογήσει και να απαντήσει στις απειλές της Ένωσης Εφοπλιστών πως θα πάρουν τα καράβια τους από την Ελλάδα και θα τα πάνε στο εξωτερικό, αν ψηφισθεί αυτό το νομοσχέδιο. 
Τουλάχιστον αυτό που είπε ο κ. Βαρίνος, ο συνάδελφος της Νέας Δημοκρατίας, με τόση παρρησία και καθαρότητα, ότι "κύριε Υπουργέ, μην υποκύπτετε στις απειλές αυτής της ομάδας, γιατί το μεγάλο κομμάτι των εφοπλιστών, αυτοί που αγωνίζονται για την ακτοπλοΐα και έχουν συμμετάσχει και με δικά τους κεφάλαια, είναι μαζί σας και στηρίζουν το νομοσχέδιο, γιατί διευκολύνει τον ανταγωνισμό, αναβαθμίζει τις υπηρεσίες και γιατί θα ανασάνουν τα νησιά μας.
Αυτή είναι και η φιλοσοφία του νομοσχεδίου και νομίζω τώρα ότι οι αγαπητοί συνάδελφοι του Κομμουνιστικού Κόμματος και του Συνασπισμού μετά και από την ανακοίνωση των εφοπλιστών, ιδιαίτερα στο κομμάτι που αναφέρεται στη σύνθεση των πληρωμάτων, που τόσο πολύ έχουν εγκαλέσει τον Υπουργό γι' αυτό το σημείο, θα πρέπει να αναθεωρήσουν την τοποθέτησή τους. 
Ευχαριστώ πολύ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για να κλείσετε την ενότητα των άρθρων αυτών. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, δύο ερωτήσεις μου έθεσε ο κ. Βαρβιτσιώτης και δεν τις απάντησα την προηγούμενη φορά που πήρα το λόγο, αλλά δυστυχώς πέρασε ο χρόνος και δεν μπόρεσα να απαντήσω. 
Πρώτα απ' όλα, όσον αφορά στο θέμα που με ρωτήσατε για τις ρυθμίσεις του ΙΚΑ για τους εργαζόμενους του ΟΛΠ και του ΟΛΘ: ΄Εως την 1η Μαΐου 1999, είναι ρυθμίσεις του παρελθόντος. Είναι η τροπολογία που έρχεται από το Υπουργείο Οικονομικών, είναι αίτημα και της διοίκησης προφανώς για να απαλλαγεί από το βάρος του παρελθόντος, αλλά και για να μπορέσει να μπει στη διαδικασία της μετοχοποίησης, και βεβαίως είναι μια δέσμευση της Κυβέρνησης προκειμένου να μην υπάρχει αδικία στους εργαζόμενους. 
Όσον αφορά στο άλλο θέμα που με ρωτήσατε, για τη δυνατότητα των ιδιωτικών επενδύσεων στα λιμάνια ΟΛΠ, ΟΛΘ και βεβαίως και στα άλλα λιμάνια, τα οποία τώρα, με το παρόν νομοσχέδιο τα μετατρέπουμε σε ανώνυμες εταιρείες, θα σας πω ότι όλοι έχουν το δικαίωμα για τη σύμβαση παραχώρησης για χρήση ή για εκμετάλλευση, όχι για την πώληση τμήματος του λιμανιού. Ως εκ τούτου λοιπόν οι ιδιωτικές εταιρείες είναι ευπρόσδεκτες σε όλα τα λιμάνια της χώρας να καταθέσουν προτάσεις. Ακόμα και για συνεκμετάλλευση, θα μπορούσαν να υπάρξουν τέτοιου είδους συνεργασίες, προκειμένου μ' αυτόν τον τρόπο να επιταχύνουμε τον εκσυγχρονισμό των λιμένων με επιβατικούς σταθμούς, με σταθμούς φορτοεκφόρτωσης, με γερανούς, οτιδήποτε άλλο χρειαστεί. 
Προχθές ήμουν στο Βόλο, όπου ένα από τα μεγαλύτερα αιτήματα όλης της περιοχής, όλων των πολιτικών δυνάμεων και όλων των φορέων, ήταν μία γερανογέφυρα, για παράδειγμα. Διότι πράγματι εκτιμούν ότι είναι απολύτως απαραίτητη για την ανάπτυξη του λιμανιού τους. Το κόστος όμως είναι τέτοιο, που δεν τους επιτρέπει να περιορίσουν άλλα επενδυτικά σχέδια, τα οποία ήδη έχουν προβλέψει. Γι' αυτόν το λόγο τώρα μπορεί να υπάρξει μια τέτοια συνεργασία, ούτως ώστε να γίνουν τέτοιου είδους επενδύσεις. 
Ο κ. Λαφαζάνης έκανε μια παρατήρηση και ήθελα να σταθώ σ' αυτό αναφερόμενος στην Ευρωπαϊκή Επιτροπή. Η Ευρωπαϊκή Επιτροπή, όπως άλλωστε σας είχα ενημερώσει και στη διαδικασία της συζήτησης στη Διαρκή Επιτροπή, δεν αμφισβητεί το δίκτυο των ακτοπλοϊκών συγκοινωνιών. Αυτό το αποδέχεται. Ούτε επίσης αμφισβητεί το μηχανισμό χρηματοδότησης αυτού του δικτύου στο σύνολό του. Εκείνο το οποίο θέτει ως ερώτημα και ζητάει περισσότερες πληροφορίες για τη λειτουργία είναι εάν η χρηματοδότηση θα προέλθει από φόρο. Και γι' αυτό με βλέπετε τόσο πολύ ευαίσθητο όταν ακούω τη λέξη "φόρο" και γι' αυτό και πολλές φορές παρεμβαίνω και προς τη Νέα Δημοκρατία όταν χρησιμοποιεί τη λέξη "φόρο".
Αντίθετα η Κυβέρνηση θεωρεί -το εξήγησα και από το Βήμα της Βουλής- ότι υπάρχουν ισχυρότατα επιχειρήματα, ούτως ώστε το 3% επί του ναύλου να θεωρηθεί ανταποδοτικό τέλος για τον οιονδήποτε Ευρωπαίο πολίτη, ο οποίος θέλει να προσεγγίσει το Καστελόριζο, το πιο μικρό ελληνικό νησί που έτσι κι αλλιώς είναι πλέον στην εσωτερική αγορά της Ευρωπαϊκής ΄Ενωσης, και την ίδια στιγμή για τον πολίτη του πιο μικρού κατοικημένου νησιού της Ελλάδας, ο οποίος θέλει να προσεγγίσει την ευρωπαϊκή ενδοχώρα. 
Αυτή η δυνατότητα παρέχεται μέσα από τη λειτουργία του δικτύου, η χρηματοδότηση του οποίου προέρχεται από ένα μηχανισμό ο οποίος είναι ανταποδοτικό τέλος. Αυτό είναι το ισχυρό μας επιχείρημα. Και με αυτό το επιχείρημα θα συζητήσουμε με την Ευρωπαϊκή Επιτροπή. Σε κάθε περίπτωση εγώ θέλω να επιμείνω στη γενική φιλοσοφία. Στη γενική φιλοσοφία, όπως οι ίδιοι διαπιστώνετε, η Ευρωπαϊκή Επιτροπή αναγνωρίζει ότι είμαστε μέσα στο πλαίσιο του κανονισμού. Και εδώ καταρρίπτεται το επιχείρημα όλων αυτών που επί τόσες μέρες εδώ ακούμε, ότι "πρώτον, η Κυβέρνηση δεν έχει συζητήσει με την Ευρωπαϊκή Επιτροπή, το νομοσχέδιο δεν θα γίνει αποδεκτό από την Ευρωπαϊκή Επιτροπή, είναι εκτός του Κανονισμού το νομοσχέδιο αυτό, και επιπλέον υπάρχει και το θέμα ότι κάνετε κρατική παρέμβαση που δεν την επιτρέπει η Ευρωπαϊκή Επιτροπή". 
Τι να κάνουμε, κύριοι συνάδελφοι; Η Ευρωπαϊκή Ένωση οικοδομείται με βάση δύο αρχές. Τον υγιή ανταγωνισμό και το δημόσιο συμφέρον. Καμία αγορά δεν απελευθερώνεται σε ευρωπαϊκό επίπεδο χωρίς την κατοχύρωση του δημοσίου συμφέροντος. Να το καταλάβουμε.
Δεύτερον, όσον αφορά το ΝΑΤ και το παρελθόν του ΝΑΤ, εγώ δεν αμφισβητώ τις παρεμβάσεις κανενός. Γνωρίζω όμως και την ιστορία. Και πότε λέει η ιστορία ότι το ΝΑΤ βρέθηκε στη δύσκολη κατάσταση στην οποία βρίσκεται τώρα; Και άρχισε εδώ και χρόνια, επί υπουργίας του κ. Παυλίδη πράγματι μετά την εισήγησή του να δέχεται την κρατική επιχορήγηση. Πότε, όμως, άρχισαν τα προβλήματα; Ήταν ή δεν ήταν επί υπουργίας του κ. Φικιώρη όταν άνοιξαν οι πόρτες και τα παράθυρα για να μπουν μέσα όλοι εκείνοι που δεν ήταν ναυτικοί;
ΑΡΙΣΤΟΤΕΛΗΣ ΠΑΥΛΙΔΗΣ: Όχι, κύριε Υπουργέ, δεν ήταν. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ε, τι να κάνουμε, ας ανατρέξουμε στην ιστορία. Ας ανατρέξουμε, λοιπόν, στην ιστορία, στη νομοθεσία του ελληνικού κράτους, στα Πρακτικά της Βουλής και θα δούμε ότι επί υπουργίας του κ. Φικιώρη άνοιξαν οι πόρτες και τα παράθυρα και οδήγησαν το ΝΑΤ εκεί που το οδήγησαν. Γιατί έβαλαν μέσα, για να πληρώνουν από τα χρήματα των ναυτικών, εκείνους που δεν ήταν ναυτικοί. Ένας μεγάλος αριθμός που παίρνουν σήμερα σύνταξη από το ΝΑΤ. 
Γι' αυτό σήμερα το ελληνικό κράτος δίνει εκατόν πενήντα δισεκατομμύρια (150.000.000.000) το χρόνο για τις συντάξεις στο ΝΑΤ. Και θα δώσουμε γιατί οι ναυτικοί μας το αξίζουν.
Και αυτό κάνουμε με τη σημερινή τροπολογία. Αυξάνουμε ακριβώς τις συντάξεις των ασφαλισμένων του ΝΑΤ. Και μάλιστα αυξάνουμε τις συντάξεις δεκαεπτά χιλιάδων (17000) χαμηλοσυνταξιούχων. 
Είναι ή δεν είναι θετικό μέτρο αυτό; Είναι ή δεν είναι στη σωστή κατεύθυνση; Και βέβαια δεν σταματάμε να κρατάμε τη δέσμευσή μας ότι οι συντάξεις πρέπει να φθάσουν στο 80% σε ένα λογικό χρονικό διάστημα των επόμενων χρόνων, όπως έχουμε συμφωνήσει και έχουμε δεσμευθεί προς όλες τις κατευθύνσεις.
Εκείνο στο οποίο θέλω επίσης να σταθώ για να ολοκληρώσω, κύριε Πρόεδρε, είναι ότι το κύριο μέλημά μας, η φιλοσοφία αυτού του νομοσχεδίου, η βασική μας επιδίωξη δεν ήταν μόνο να ενσωματώσουμε το Κοινοτικό Δίκαιο στην εθνική νομοθεσία. Η βασική μας επιδίωξη ήταν να προχωρήσουμε σε αυτήν τη διαδικασία κατοχυρώνοντας τον υγιή ανταγωνισμό και το δημόσιο συμφέρον, το συμφέρον του πολίτη, κυρίως του νησιώτη, των νησιωτών στα πιο απομακρυσμένα νησιά της πατρίδας μας. Και μην πολιτικολογούμε εδώ πέρα, λαϊκίζοντας μάλιστα και λέγοντας ότι το ΠΑΣΟΚ καταδίκασε τα νησιά της χώρας μας. 
Άκουσα χθες ορισμένους να καταγγέλλουν και τον "παπανδρεϊσμό", προερχόμενοι μάλιστα από μία περιοχή της χώρας μας όπου ο λαός της περιοχής εκείνης τίμησε τον Ανδρέα Παπανδρέου και το ΠΑΣΟΚ και συνεχίζει και σήμερα να τιμά τον Κώστα Σημίτη και το ΠΑΣΟΚ με ποσοστό πάνω από 60%. Και έχουμε, λοιπόν, το θράσος να λέμε ότι ο λαός γύρισε την πλάτη του στο ΠΑΣΟΚ. Ε, όχι, κύριοι!
Γνωρίζουν πολύ καλά το ΠΑΣΟΚ οι νησιώτες της χώρας μας, γνωρίζουν πολύ καλά την πολιτική του, τα δισεκατομμύρια των κοινοτικών και των ελληνικών κονδυλίων τα οποία δόθηκαν και διοχετεύθηκαν προς τα ελληνικά νησιά για την ανάπτυξη της περιφέρειας και για την ανάπτυξη του βιοτικού επιπέδου του Έλληνα πολίτη ακόμα και στα πιο απομακρυσμένα νησιά της πατρίδας μας.
Όπως επίσης γνωρίζουν, κύριε Πρόεδρε, οι νησιώτες και ξέρουν να διακρίνουν την προσφορά των Ελλήνων ναυτικών από την προσφορά των Ελλήνων εφοπλιστών. 
Διότι πολύ σωστά είπε ο κ. Βαρίνος προηγουμένως ότι δεν πρέπει να ξεχνάμε πώς έκαναν όλα αυτά τα χρήματα και όλα αυτά τα βαπόρια όλοι αυτοί οι οποίοι σήμερα έρχονται και λένε ότι θα κατεβάσουν την ελληνική σημαία. Ορισμένοι μάλιστα εξ αυτών προΐστανται εταιρειών λαϊκής βάσης. 
Ο κ. Βαρβιτσιώτης λέει ότι ορισμένες είναι εισηγμένες στο χρηματιστήριο. Εμείς δεν ανοίγουμε πολεμική με κανέναν. Φυσικά μας ενδιαφέρει η ενίσχυση των ελληνικών εταιρειών. Μας ενδιαφέρει βεβαίως και η σωστή λειτουργία των εταιρειών. Μας ενδιαφέρει η σύγχρονη οργάνωσή τους.
Και χαίρομαι, κύριε Πρόεδρε, γιατί η Βουλή ομόθυμα -όπως τουλάχιστον εγώ κατάλαβα- δίνει ένα ηχηρό ράπισμα στις χθεσινές στους χθεσινούς εκβιασμούς των εφοπλιστών.
ΠΡΟΕΔΡΕΥΩΝ (Παναγιώτης Σγουρίδης): Αυτό βγήκε μέσα από τη συζήτηση.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ομόθυμα η Βουλή, γιατί ο εκβιασμός δεν ήταν προς την Κυβέρνηση. Ήταν προς τη Βουλή και τους Βουλευτές.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων δέκατου έβδομου μέχρι τριακοστού έκτου και εισερχόμαστε στην ψήφισή τους κεχωρισμένως.
Eρωτάται το Σώμα: Γίνεται δεκτό το άρθρο δέκατο έβδομο ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δέκατο έβδομο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο δέκατο όγδοο μαζί με την τροπολογία με γενικό αριθμό 561 και ειδικό 29 του κ. Σφυρίου; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δέκατο όγδοο έγινε δεκτό κατά πλειοψηφία μαζί με την τροπολογία με γενικό αριθμό 561 και ειδικό 29.
Eρωτάται το Σώμα: Γίνεται δεκτό το άρθρο δέκατο ένατο ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δέκατο ένατο έγινε δεκτό κατά πλειοψηφία.
Eρωτάται το Σώμα: Γίνεται δεκτό το άρθρο εικοστό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό έγινε δεκτό κατά πλειοψηφία.
Eρωτάται το Σώμα: Γίνεται δεκτό το άρθρο εικοστό πρώτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό πρώτο έγινε δεκτό κατά πλειοψηφία.
Eρωτάται το Σώμα: Γίνεται δεκτό το άρθρο εικοστό δεύτερο, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό δεύτερο έγινε δεκτό κατά πλειοψηφία, όπως τροποποιήθηκε από τον κύριο Υπουργό!
Eρωτάται το Σώμα: Γίνεται δεκτό το άρθρο εικοστό τρίτο ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό τρίτο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο εικοστό τέταρτο, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό τέταρτο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο εικοστό πέμπτο, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό πέμπτο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο εικοστό έκτο, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό έκτο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο εικοστό έβδομο, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό έβδομο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο εικοστό όγδοο, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό όγδοο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο εικοστό ένατο, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο εικοστό ένατο έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Eρωτάται το Σώμα: Γίνεται δεκτό το άρθρο τριακοστό, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΈΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό έγινε δεκτό ομοφώνως, όπως τροποποιήθηκε από τον κύριο Υπουργό.
Eρωτάται το Σώμα: Γίνεται δεκτό το άρθρο τριακοστό πρώτο, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
Παρακαλώ, κύριε Πρόεδρε, να διαβάζετε και τους τίτλους των άρθρων, για να μπορούμε να τα παρακολουθήσουμε.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό πρώτο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο τριακοστό δεύτερο, που αφορά θέματα στρατολογίας σπουδαστών ακαδημιών εμπορικού ναυτικού, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό δεύτερο έγινε δεκτό κατά πλειοψηφία, ως έχει.
Eρωτάται το Σώμα: Γίνεται δεκτό το άρθρο τριακοστό τρίτο για την αύξηση οργανικών θέσεων προσωπικού Λιμενικού Σώματος, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό τρίτο έγινε δεκτό κατά πλειοψηφία, ως έχει.
Κύριοι συνάδελφοι, πρέπει να έχετε μπροστά σας το πρακτικό. 'Εχω επτά χρόνια ως Αντιπρόεδρος και πρώτη φορά μου συμβαίνει αυτό. Πάρτε το πρακτικό, κύριοι συνάδελφοι, και δείτε τα άρθρα. Είπατε να σας διαβάζω τους τίτλους των άρθρων. Το τριακοστό τέταρτο άρθρο έχει τίτλο "άλλες διατάξεις". 
Ερωτάται το Σώμα: Γίνεται δεκτό το άρθρο τριακοστό τέταρτο "άλλες διατάξεις";
ΠΟΛΛΟΙ ΒΟΥΛΕΥΤΈΣ: Δεκτό, δεκτό.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό τέταρτο έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο τριακοστό πέμπτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό πέμπτο έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο τριακοστό έκτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τριακοστό έκτο έγινε δεκτό κατά πλειοψηφία.
Κύριοι συνάδελφοι, υπάρχουν δύο εμπρόθεσμες τροπολογίες Βουλευτών, καθώς και δύο Υπουργικές τροπολογίες. Η εκπρόθεσμος τροπολογία ψηφίστηκε και ενσωματώθηκε στα άρθρα.
Οι εμπρόθεσμες τροπολογίες των Βουλευτών είναι η με γενικό αριθμό 519 και ειδικό 12 του κ. Στρατάκη και η με γενικό 530 και ειδικό 19 του κυρίου Βαλυράκη.
Κύριε Υπουργέ, θα κάνετε κάποια τροπολογία δεκτή;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Οχι κύριε Πρόεδρε.
Θα ήθελα μόνο να πω ότι δεν είναι δυνατόν να κάνω δεκτές αυτές τις δύο τροπολογίες. Δεν κάνω δεκτή την πρώτη τροπολογία γιατί έχει πάρα πολύ μεγάλη επιβάρυνση. 'Οσον αφορά τη δεύτερη τροπολογία του κ. Βαλυράκη, όπως είχα την ευκαιρία να δηλώσω στη συζήτηση παρουσία του επίτιμου Προέδρου της Νέας Δημοκρατίας κ. Μητσοτάκη -ο οποίος και μου έθεσε το θέμα- η Κυβέρνηση δεσμεύεται να συζητήσει με τους αρμοδίους φορείς των Χανίων τη μελλοντική οργάνωση του Λιμενικού Ταμείου Χανίων.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει και κανείς εκ των συναδέλφων να αναπτύξει τις τροπολογίες αυτές.
Εισερχόμαστε στη συζήτηση των υπουργικών τροπολογιών. Θα συζητηθεί η με γενικό αριθμό 551 και ειδικό 26 των Υπουργών κυρίων Παπαντωνίου και Παπουτσή: "Κύρωση υπουργικής απόφασης περί καταβολής διαφοράς στεγαστικού επιδόματος σε μέλη των Σωμάτων Ασφαλείας και του Λιμενικού Σώματος για το χρονικό διάστημα από 1.1.1988 μέχρι 31.10.1989".
Το λόγο έχει ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι αυτή η τροπολογία είναι αντισυνταγματική. Δημιουργεί δύο μέτρα και δύο σταθμά. Δίνει το στεγαστικό επίδομα σ' αυτούς που προσέφυγαν και δεν το δίνει σ' αυτούς που γενικά το δικαιούνται. Δηλαδή μόνο όσοι έχουν προσφύγει θα το πάρουν; Μα αυτοί δικαιώνονται ούτως ή άλλως από τη σωρεία των αποφάσεων των δικαστηρίων. Αν θέλουμε να είναι θεραπευτική η διάταξη του νόμου πρέπει το επίδομα αυτό να δοθεί σε όλους. Θεραπεία σημαίνει να το δίνουμε σε όλους. Τι είναι θεραπεία; Να γλιτώσουμε τα έξοδα της δίκης; Μα, έχουν δικαιωθεί με όλες τις αποφάσεις. Μάλιστα αυτοί που δικαιώνονται και το εισπράττουν εφάπαξ και ολόκληρο με αυτήν την τροπολογία το εισπράττουν και με επτά δόσεις.
Νομίζουμε ότι αυτή η τροπολογία δεν πληροί της προϋποθέσεις για να γίνει δεκτή. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα ήθελα το λόγο επί της διαδικασίας. Ποιος θα μας παρουσιάσει την τροπολογία;
ΠΡΟΕΔΡΕΥΩΝ (Παναγιώτης Σγουρίδης): Οι τροπολογίες έχουν κατατεθεί και είναι γνωστές ήδη εδώ και πολύ καιρό.
ΑΡΙΣΤΟΤΕΛΗΣ ΠΑΥΛΙΔΗΣ: Δεν αισθάνεται κανείς από την Κυβέρνηση την ανάγκη να τις αναπτύξει;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκοπελίτη, έχετε το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, και εμείς πιστεύουμε ότι η τροπολογία αυτή είναι αντισυνταγματική. Αποτελεί κλασικό τρόπο αντιμετώπισης των δικαστικών αποφάσεων που δικαιώνουν εργαζομένους. Πρώτα τους αναγκάζει η Κυβέρνηση να εξαντλήσουν τα ένδικα μέσα για να διεκδικήσουν -έφθασαν ως γνωστόν μέχρι το Συμβούλιο της Επικρατείας- και μετά τους τα δίνει. 
Επίσης αντί να καταβάλεται εφάπαξ και έντοκα το ποσό, οι αποδοχές ή τα επιδόματα που ορίζουν τα διάφορα δικαστήρια, η Κυβέρνηση ακολουθεί τη λογική των ατόκων δόσεων μακράς μάλιστα διάρκειας.
Ακόμη, η τροπολογία αυτή δεν καλύπτει όλο το προσωπικό αλλά μόνο αυτό που προσέφυγε και για το οποίο υπάρχουν αποφάσεις του Συμβουλίου της Επικρατείας. Όλο το υπόλοιπο προσωπικό, όπως ειπώθηκε, μένει απέξω.
Τέλος, η τροπολογία καλύπτει μόνο το διάστημα από 1.1.88 μέχρι 31.10.89.
Εμείς λοιπόν καταψηφίζουμε αυτήν την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Είναι απαράδεκτο να φέρνετε μία τροπολογία για να διορθωθεί και να εφαρμοστεί εν μέρει μια δικαστική απόφαση. Αυτό που προτείνουμε εμείς είναι οι δικαστικές αποφάσεις να εκτελεστούν πλήρως και με όλα τα δικαιώματα για αυτούς που προσέφυγαν στα δικαστήρια γι' αυτά τα οποία δικαιώθηκαν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ζήτησα να πάρει το λόγο ο κύριος Υπουργός Εμπορικής Ναυτιλίας και να ενημερώσει το Σώμα -όσοι κατ' αυτήν τη στιγμή το συνιστούμε- περί ποιου πράγματος γίνεται η συζήτηση. Τι θα ψηφίσουμε;
Την έχετε διαβάσει, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Εάν με ρωτάτε προσωπικά, την έχω διαβάσει. Επίσης, εάν με ρωτάτε εάν την εγκρίνω, θα σας πω ότι την εγκρίνω.
ΑΡΙΣΤΟΤΕΛΗΣ ΠΑΥΛΙΔΗΣ: Μάλιστα. Ευχαριστώ για τη γνώμη σας. Επιτρέψτε μας τώρα να πούμε και τη δική μας τη γνώμη.
Προσέφυγαν στα δικαστήρια στελέχη των Σωμάτων Ασφαλείας και του Υπουργείου Ναυτιλίας, Λιμενικό Σώμα εν προκειμένω, το οποίο τελείως παραγνώρισε ο κύριος Υπουργός κατά τα υπόλοιπα άρθρα του νομοσχεδίου πλην ενός, και ζήτησαν να τους καταβληθεί στεγαστικό επίδομα για δέκα χρόνια, από τότε δηλαδή, που κατεβάλλετο στα στελέχη των Ενόπλων Δυνάμεων. Καθυστερημένα το ζήτησαν. Παρεγράφησαν τα οκτώ χρόνια και απέμειναν δύο χρόνια μόνο, το 1988 και 1989, για να καταβληθεί σε αυτούς που προσέφυγαν στα δικαστήρια: 
Βγήκαν αποφάσεις -συγχωρείστε μου την έκφραση- το παραδάκι έχει πέσει, και οι προσφυγόντες, βεβαίως τα έχουν ήδη εισπράξει! Τι νομίζετε, λοιπόν, ότι ψηφίζετε; Ότι θα τους δώσει χρήματα τώρα; Το παραδάκι έχει πέσει, αλλά το Ελεγκτικό Συνέδριο, λέγει στην Κυβέρνηση, την κακότεχνα λειτουργούσα: "Ακούστε εδώ, για να το κάμετε αυτό, που τότε έγινε, έπρεπε να περάσετε νόμο".
Έρχεται, λοιπόν, τώρα η "κυρία Κυβέρνηση" διά του Υπουργού Ναυτιλίας και του απουσιάζοντος Υπουργού των Οικονομικών και μας φέρνει να κυρώσουμε απόφαση ήδη εκτελεσθείσα. Και αφού φέρνει νόμο, στο πνεύμα της δικαιοσύνης, εάν θέλει να είναι δίκαια, θα έπρεπε κατά τη γνώμη μου, να κάμει το εξής: Και σε αυτούς που για κάποιους λόγους υπηρετούν στα ίδια Σώματα προσφέροντας τις ίδιες υπηρεσίες -δεν ολοκληρώθηκαν οι διαδικασίες οι δικαστικές ή και δεν προσέφυγαν, γιατί μπορεί να μην είχαν την οικονομική άνεση- έπρεπε να το δώσει αυτό το στεγαστικό επίδομα αναδρομικά, έστω και για τα δύο χρόνια μου, δηλαδή 1988 και 1989. 
Τι θα πει δύο χωροφύλακες, ο ένας παίρνει και ο άλλος δεν παίρνει για τον ίδιο λόγο το στεγαστικό επίδομα; Τι θα πει δύο ταλαίπωροι λιμενοφύλακες στην εσχατιά της γης, της Ελλάδος, προσφεύγει ο ένας στο δικαστήριο, ο άλλος δεν προσφεύγει και ο ένας παίρνει και ο άλλος δεν παίρνει στεγαστικό επίδομα;
Είναι δικαιοσύνη, κύριε Πρόεδρε, αυτή; Και ζητεί η Κυβέρνηση σήμερα και την ψήφο της Βουλής για να επικυρώσει το άδικο; 
Κύριοι συνάδελφοι, δεν ψηφίζετε παροχή. Το παραδάκι εδόθη εις ολίγους και εφαγώθη ήδη. Εάν θέλετε να ψηφίσετε, ψηφίστε την αδικία.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
Εάν θέλετε, δηλαδή, παίρνετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι, θέλω να πάρω το λόγο, αλλά μένω εμβρόντητος από το κλίμα της Αντιπολίτευσης για την αντιπολίτευση. Τι να πει κανείς;
Κύριε Πρόεδρε, το Ελεγκτικό Συνέδριο ζήτησε από την Κυβέρνηση να επικυρώσει με τροπολογία νόμου την εφαρμογή της απόφασης των δικαστηρίων και κυρίως του Συμβουλίου της Επικρατείας, το οποίο πήρε αμετάκλητη απόφαση δικαιώνοντας αρκετές χιλιάδες περίπου υπηρετούντες για το στεγαστικό επίδομα και κυρίως εκείνους που προσέφυγαν μια συγκεκριμένη χρονική περίοδο, με περιορισμό των αξιώσεών τους από την 1-1-1988 μέχρι 31-12-1989, λόγω διετούς παραγραφής. 
Η πρώτη δόση έχει εξοφληθεί στις 2-1-2001. Όμως το Ελεγκτικό Συνέδριο συνέστησε στην Κυβέρνηση να ακυρώσει την κοινή υπουργική απόφαση με την οποία προχωρήσαμε στην αναγκαστική εκτέλεση των αποφάσεων του Συμβουλίου της Επικρατείας. Δεν καταλαβαίνω γιατί υπάρχει τέτοιο πρόβλημα. Όποιος και να ήταν στην Κυβέρνηση, θα έκανε το ίδιο.
ΑΡΙΣΤΟΤΕΛΗΣ ΠΑΥΛΙΔΗΣ: Όχι, λάθος κάνετε. Εσείς τα κάνετε αυτά.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Τώρα, κύριε Παυλίδη, θέλετε να συνεχίσουμε; Σας παρακαλώ πολύ, υπάρχουν και όρια.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
Εισερχόμαστε στην ψήφιση της τροπολογίας με γενικό αριθμό 551 και ειδικό 26 ...
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, έχουμε δικαίωμα. Σας παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Θέλετε να δευτερολογήσετε;
ΑΡΙΣΤΟΤΕΛΗΣ ΠΑΥΛΙΔΗΣ: Βεβαίως, θέλω.
ΚΟΣΜΑΣ ΣΦΥΡΙΟΥ: Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Σφυρίου, δεν έχετε πρωτολογήσει.
ΚΟΣΜΑΣ ΣΦΥΡΙΟΥ: Θα πάρω το λόγο.

ΠΡΟΕΔΡΕΥΩΝ (Παναγιώτης Σγουρίδης): Πώς θα πάρετε το λόγο; Για να δευτερολογήσετε πρέπει να πρωτολογήσετε. 
ΚΟΣΜΑΣ ΣΦΥΡΙΟΥ: Ως προτασσόμενη δευτερολογία, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ως προτασσόμενη δευτερολογία μπορείτε να μιλήσετε.
Ορίστε, έχετε το λόγο.
ΚΟΣΜΑΣ ΣΦΥΡΙΟΥ: Από τη στιγμή κατά την οποία η βούληση εκφράστηκε από την Κυβέρνηση με την έκδοση της κοινής υπουργικής απόφασης, εάν η Αντιπολίτευση θέλει να κρίνει αν ήταν καλή ή κακή, μπορεί να τοποθετηθεί στην Ολομέλεια της Βουλής. Εμείς αυτήν τη στιγμή χωρίς να διατυπώσουμε κρίσεις καλούμεθα να κυρώσουμε με τη διάταξη νόμου, την υπουργική απόφαση. Δεν υπεισέρχομαι στο αν θα έπρεπε να επεκταθεί η εφαρμογή και σε άλλους. Είναι όμως αναγκαίο για λόγους νομικής τακτοποίησης να κυρώσουμε την κοινή υπουργική απόφαση με διάταξη νόμου για να μην υπάρχει εκκρεμότητα, μια μετέωρη κατάσταση στο όλο θέμα.
Νομίζω ότι δικαίως μπορεί κάθε συνάδελφος να υποστηρίξει αυτό που θέλει όσον αφορά στην ουσία του θέματος. Η Βουλή όμως πρέπει να κυρώσει την υπουργική απόφαση. Εμείς τουλάχιστον την ψηφίζουμε και την κυρώνουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, μπορεί να ενοχλεί η πολιτική κριτική, αλλά δεν τη γλιτώνει κανείς, είτε κάθεται στα βουλευτικά έδρανα είτε, κυρίως, στα υπουργικά. 'Εκαμα κριτική και την επαναλαμβάνω. 
Το Ελεγκτικό Συνέδριο υποχρεώνει την Κυβέρνηση να κάμει αυτό που έπρεπε εξαρχής να είχε κάμει. Κακότεχνος τρόπος ασκήσεως διοικήσεως. 
Δεύτερον. Υπάρχουν δεκαπέντε χιλιάδες αποφάσεις επί του ιδίου θέματος. Πόσες πρέπει να βγουν ώστε μια κυβέρνηση να πάρει είδηση ότι πρέπει να κάνει νόμο για να καλύψει όλους τους δικαιούχους, είτε προσέφυγαν στα δικαστήρια είτε όχι; Εδώ υπάρχει δεδικασμένο με μια μόνο απόφαση. Εδώ έχουν δικαιωθεί δεκαπέντε χιλιάδες αστυνομικοί και λιμενικοί. Μετά απ' αυτό λέγω ότι είναι άδικο αυτό που κάνετε. Κυρώνετε την απόφαση για τους δεκαπέντε χιλιάδες και αφήνετε απέξω τους άλλους. 
Πόσοι είναι, κύριε Αναγνωστόπουλε, οι της Αστυνομίας; 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Είναι πενήντα χιλιάδες.
ΑΡΙΣΤΟΤΕΛΗΣ ΠΑΥΛΙΔΗΣ: Είναι και πεντέμισι χιλιάδες του Λιμενικού, συνολικά, λοιπόν, πενήντα πέντε χιλιάδες οι δικαιούχοι. 'Άρα, σαράντα χιλιάδες μένουν απέξω. Είναι πολιτική αυτή; Ας θριαμβολογήσει η Κυβέρνηση διά του κυρίου Υπουργού Ναυτιλίας για τα καμώματά της. 
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση αυτής της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 551 και ειδικό 26;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 551 και ειδικό 26 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 
Εισερχόμαστε στη συζήτηση της τροπολογίας με γενικό αριθμό 553 και ειδικό 27 των κυρίων Χρήστου Παπουτσή και Γιάννου Παπαντωνίου. Αφορά την αύξηση του αφορολογήτου ποσού του πρώτου κλιμακίου εισοδήματος για τους υπόχρεους που κατοικούν σε μικρά νησιά. 
Ο κ. Βαρβιτσιώτης έχει το λόγο επ' αυτής της τροπολογίας.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αυτή η τροπολογία αποτελεί την έμεση ομολογία της Κυβέρνησης ότι το 3% είναι φόρος, διότι δε υπάρχει κανένας άλλος λόγος να φέρνει σε ένα άσχετο νομοσχέδιο αυτήν την τροπολογία. Αν θέλαμε να τηρήσουμε το γράμμα του Συντάγματος δεν θα έπρεπε να εισαχθεί παραδεκτώς προς συζήτηση αυτή η τροπολογία. Δεν μπορεί να ενσωματωθεί μια φορολογική ρύθμιση σε ένα νομοσχέδιο απελευθέρωσης της ακτοπλοΐας. Ο μόνος λόγος που εισάγεται είναι διότι επιβάλλει ένα φόρο και λέει άσε να διευκολύνω με ένα πολύ ελαφρύ χαλάρωμα της τσέπης. Παίρνω από τη μια μεριά κάποιες τσίχλες και τις χαρίζω σε κάποια άλλη μεριά. 
Πήρα το λόγο ακριβώς για να επισημάνω αυτήν την αντίφαση, όσο και αν ο κύριος Υπουργός αυτήν τη στιγμή μπορεί να μην το αποδέχεται.
Κύριε Πρόεδρε, θα μου επιτρέψετε κλείνοντας αυτήν τη συζήτηση να αναφερθώ λίγο σε αυτά που είπε ο Κοινοβουλευτικός Εκπρόσωπος του ΠΑΣΟΚ πριν από λίγο. 
ΠΡΟΕΔΡΕΥΩΝ (Παναγιώτης Σγουρίδης): Στην τροπολογία, κύριε Βαρβιτσιώτη. Σας παρακαλώ! Όλοι μέσα στην Αίθουσα αντιλαμβάνεσθε τα δικαιώματά σας όπως νομίζετε. Κάναμε μια συζήτηση επί τριάντα οκτώ άρθρων και κανείς δεν μίλησε επί των άρθρων αυτών. 'Ολοι μιλήσατε επί της αρχής. Επαναφέρετε ξανά τα ίδια και τα ίδια θέματα. Το Προεδρείο σας άφησε ελεύθερους. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): Δεν σας επιτρέπω, κύριε Βαρβιτσιώτη. Αν θέλετε μόνο να μιλήσετε επί της τροπολογίας αυτής.
ΜΙΛΤΙΑΔΗΣ ΒΑΡΒΙΤΣΙΩΤΗΣ : Κύριε Πρόεδρε, σας σέβομαι και σέβομαι απόλυτα την Έδρα, αλλά κατά τη διάρκεια του χρόνου μου δεν νομίζω ότι δεν μπορώ να απαντήσω σε όσα ...
ΠΡΟΕΔΡΕΥΩΝ (Παναγιώτης Σγουρίδης): Σας παραπέμπω στα άρθρα του Κανονισμού. Παραπέμπω όλους τους συναδέλφους σε ένα άρθρο του Κανονισμού, που λέει ότι αν το Προεδρείο κρίνει ότι η συζήτηση έχει εξαντληθεί, διακόπτει τη συνεδρίαση και ψηφίζει τα άρθρα. Ποτέ δεν έχει εφαρμοσθεί αυτό το άρθρο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, έχετε φανεί εξόχως ελαστικός στα θέματα του ποιος συζητάει και τι συζητάει σε αυτήν την Αίθουσα. Με συγχωρείτε, αλλά σαν εισηγητή με αδικείτε, διότι νομίζω ότι αναφέρθηκα σε κάθε άρθρο!
ΠΡΟΕΔΡΕΥΩΝ (Παναγιώτης Σγουρίδης): Κύριε Βαρβιτσιώτη, επί της τροπολογίας! Θα είμαι αυστηρός σε όσους πάρουν το λόγο και δεν μιλήσουν επί της τροπολογίας. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν υπάρχει κανένας άλλος να πάρει το λόγο. Τελείωσε η συζήτηση. Αν θέλετε πραγματικά να μην αφήσετε ένα Βουλευτή να απαντήσει σε έναν Κοινοβουλευτικό Εκπρόσωπο που καταχράται το δικαίωμά του ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Βαρβιτσιώτη. Βγείτε έξω στα κανάλια και πείτε ό,τι θέλετε! 
Αν ο Κοινοβουλευτικός Εκπρόσωπος της Νέας Δημοκρατίας δεν ήταν εδώ, που δικαιούται να πάρει το λόγο, αυτό δεν σημαίνει ότι το Προεδρείο...
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν ζήτησα το λόγο επί προσωπικού. Δεν ήθελα να φέρω το Προεδρείο σε αυτήν τη δύσκολη θέση. Θεωρούσα και θεωρούσα ευλόγως ότι ένα λεπτό τουλάχιστον θα μπορούσα να μιλήσω χρησιμοποιώντας το χρόνο που είχα.
ΠΡΟΕΔΡΕΥΩΝ (Παναγιώτης Σγουρίδης): Κύριε Βαρβιτσιώτη, επί της τροπολογίας σας παρακαλώ.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αν επιμένετε, τι να σας πω. Τελείωσε η τοποθέτησή μου επί της τροπολογίας. Η μόνη μου απάντηση ήταν προς τον Κοινοβουλευτικό Εκπρόσωπο, ότι δηλαδή ας άκουγε την ομιλία του κυρίου Υπουργού Εμπορικής Ναυτιλίας χθες το μεσημέρι για το ποιος αναφέρθηκε για την MFD, ποια ήταν η σχέση των εφοπλιστικών συμφερόντων. Η MFD δεν δημιουργήθηκε επί των ημερών της Νέας Δημοκρατίας, αλλά δημιουργήθηκε το 1997 επί κυβερνήσεως του κ. Σημίτη.
ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Βαρβιτσιώτη.
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Εμείς θα ψηφίσουμε αυτήν τη τροπολογία, όμως θα επισημάνουμε ότι πρόκειται για ψίχουλα που στόχο έχουν να διασκεδάσουν τις αντιδράσεις που θα προκληθούν στους κατοίκους των νησιών μας από την επιβολή του 3%. Θα παρθούν δηλαδή πίσω αυτά τα χρήματα.
Θα θέλαμε να επισημάνουμε ότι το πρόβλημα για τους κατοίκους αυτών των νησιών είναι γενικότερο, δεν αφορά τον κύριο Υπουργό. Τι μέτρα παίρνετε για να αναπτυχθούν αυτά τα νησιά, να αναπτύξουμε την οικονομία τους, να δώσουμε τη δυνατότητα στους κατοίκους να επιβιώσουν σε αυτά τα νησιά, που εθνικοί λόγοι επιβάλλουν κάτι τέτοιο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Τι να πω, κύριε Πρόεδρε. Εγώ εκπλήσσομαι με τον τρόπο που επέλεξαν ο κύριος Υπουργός και ο κύριος Υπουργός Εθνικής Οικονομίας να νομοθετούν! 
Δεν νομίζω ότι είναι δυνατόν να νομοθετούμε αποσπασματικά, ευκαιριακά και με ένα είδος αντιπαροχής. Βάζουμε το 3%. Αυτό έχει δυσβάστακτες επιπτώσεις στα άγονα νησιά και στα μικρά νησιά μας και όχι μόνο με τον ναύλο, αλλά και με τα αυτοκίνητα και με τα εμπορεύματα. Κι ερχόμαστε μετά, επειδή θα προκαλέσει αυτό αντιδράσεις και ίσως και να προκάλεσε και εσωτερικές αντιδράσεις στην Κοινοβουλευτική Ομάδα του ΠΑΣΟΚ, να δώσουμε ένα ψίχουλο εν είδει φιλοδωρήματος φορολογικού μέτρου. 
Yπάρχει ένα τεράστιο θέμα, το πώς θα αντιμετωπίσουμε τα ακριτικά νησιά, τους κατοίκους, πώς θα ενισχύσουμε την παρουσία τους εκεί, πώς θα βοηθήσουμε την ανάπτυξή τους, πράγμα που σημαίνει ένα ολόκληρο σχεδιασμό και μια φορολογική αντιμετώπιση η οποία θα είναι συνεκτική, ουσιώδης και θα αφορά συνολικά μέτρα. Αλλά σ' ένα νομοσχέδιο για την ακτοπλοϊα βάζουμε το 3%, τον επίναυλο, βάζουμε ένα χαράτσι και ξαφνικά φέρνουμε και μια τροπολογία, υποτίθεται για να αντισταθμίσουμε το 3%. Δεν είναι λογική αυτή. 
Επίσης, θα ήθελα να πω το εξής: Από τέσσερα εκατομμύρια τριακόσιες χιλιάδες (4.300.000) πηγαίνουμε το αφορολόγητο στα τέσσερα εκατομμύρια πεντακόσιες χιλιάδες (4.500.000). Με 5% που είναι ο φορολογικός συντελεστής, αν κάποιος εμπίπτει σ' αυτήν την κατηγορία, έχουμε 5% επί 200.000, ίσον με 10.000. Μιλάμε για 10.000 ετησίως. Πόσοι είναι οι άνθρωποι που θα επωφεληθούν; Αν πιστέψουμε το Γενικό Λογιστήριο του Κράτους, που λέει ότι το μέτρο θα κοστίσει συνολικά διακόσια εκατομμύρια (200.000.000), σημαίνει ότι μιλάμε για είκοσι χιλιάδες (20.000) νησιώτες στους οποίους δίνουμε από ένα δεκαχίλιαρο. Δεν είναι λογική αυτή. Το μέτρο είναι απολύτως ανεπαρκές και ούτε στοιχειωδώς μπορεί να στηρίξει τους νησιώτες. Υποτιμά τη νοημοσύνη τους. Ασφαλώς δεν είναι δυνατόν να συνδέονται αυτά τα μέτρα, το 3% σε ένα νομοσχέδιο και να ακολουθεί από πίσω μια φοροαπαλλαγή εν είδει χαρτζιλικιού. Δεν έχουμε κανένα λόγο να μην ψηφίσουμε τη διάταξη, να το ψηφίσουμε, αλλά δεν μπορώ να μην επικρίνω μια αντίληψη, μια νοοτροπία, να νομοθετούμε κατ' αυτόν τον τρόπο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Kύριε Πρόεδρε, θα ήθελα να κάνω μια διευκρίνιση τώρα.
ΠΡΟΕΔΡΕΥΩΝ (Παναγιώτης Σγουρίδης): Μπορείτε να πάρετε το λόγο...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, ζήτησα το λόγο να κάνω μια διευκρίνιση τώρα. 'Εχει σημασία που ζητάω τώρα το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κατ' αρχάς, κύριε Λαφαζάνη, είστε ο μόνος που επιμένετε να συνδέετε το 3% -δεν ξέρω για ποιους λόγους- με τη συγκεκριμένη ρύθμιση. Παρακαλώ πάρα πολύ να το αποσυνδέσετε. Δεν έχει κανένα λόγο ούτε προβλέπεται πουθενά από την εισηγητική έκθεση. Σας παρακαλώ πάρα πολύ να διαβάσετε την εισηγητική έκθεση. Γι' αυτόν ακριβώς το λόγο, επειδή δεν έχει καμία απολύτως σχέση, ήδη από χθες είπα ότι δεν δέχομαι αυτό που είπε ο κ. Σφυρίου να το εντάξουμε στο σημείο του 3%. 
ΠΑΝΑΓΙΩΤΗΣ ΛΑΦΑΖΑΝΗΣ: Μου επιτρέπετε να πω κάτι; Εδώ συζητάμε ένα νομοσχέδιο για την ακτοπλοΪα...
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε συνάδελφε, έκανε μια παράκληση ο Υπουργός και από κει και πέρα εσείς, αν θέλετε, λέτε το δέχεστε, ή δεν το δέχεστε. Εγώ γνωρίζω γιατί την κάνει την παράκληση αυτή ο κύριος Υπουργός.
Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, θέλω να πω ότι αυτή η τροπολογία είναι θετική και ιδιαίτερα για τους κατοίκους των νησιών μας, όλων των νησιών μας και ιδιαίτερα των ακριτικών που έχουν κάτω από τρεις χιλιάδες εκατό κατοίκους και ότι, εν πάση περιπτώσει, μπορεί να είναι λίγα τα χρήματα που θα κερδίσουν, αλλά είναι ένα θετικό βήμα προς αυτήν την κατεύθυνση.
'Ηθελα να επαναλάβω προς τον Υπουργό Εμπορικής Ναυτιλίας, αφού δεν είναι εδώ ο Υπουργός Αιγαίου, που είναι ο καθ' ύλην αρμόδιος γι' αυτό το θέμα, ότι το πρόβλημά μας δεν λύνεται και ιδιαίτερα των ακριτικών νησιών του Αιγαίου. Για να καταλάβουν και οι συνάδελφοι εδώ, θέλω να πω ότι αυτή η τροπολογία δεν αφορά μόνο τα ακριτικά νησιά του Αιγαίου. 'Οχι. Αφορά και τα νησιά του Ιονίου, αφορά όλα τα νησιά. Και για όσους δεν ήταν σ' αυτήν την Αίθουσα όταν ήλθε αυτή η τροπολογία...
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι όλα τα νησιά. Για τα νησιά με τρεις χιλιάδες εκατό (3.100) κατοίκους και κάτω.
ΑΘΑΝΑΣΙΟΣ ΒΑΡΙΝΟΣ: Κάνετε λάθος.
ΠΑΝΑΓΙΩΤΗΣ ΛΑΦΑΖΑΝΗΣ: Δεν κάνω λάθος.
ΑΘΑΝΑΣΙΟΣ ΒΑΡΙΝΟΣ: Κάνετε λάθος. 'Ολα είναι μέσα. Εγώ ήμουν εδώ παρών σ' αυτήν την Αίθουσα όταν ήλθε το φορολογικό νομοσχέδιο και το άρθρο έλεγε, φορολογικές ελαφρύνσεις για τα νησιά του Αιγαίου. Ο κ. Δρυς, ο οποίος ήταν τότε εισηγητής, είχε πει, να σβήσουμε το "Αιγαίου" για να περιληφθούν όλα τα νησιά και έτσι έγινε. 'Ετσι έγινε και αφού το έλεγε η Κυβέρνηση, εμείς δεν είχαμε αντίρρηση να πούμε να μην τα δώσουν. Η ανάγκη όμως που υπάρχει -και αυτό είναι που θέλω να μεταβιβάσω στην Κυβέρνηση- είναι ότι πρέπει να στηρίξουμε τα ακριτικά νησιά του Αιγαίου. Δεν πρέπει να φύγουν οι κάτοικοι από τα ακριτικά νησιά. Το ζητούμενο είναι να μη φύγουν οι κάτοικοι όχι μόνο από τα μικρά νησιά των τριών χιλιάδων κατοίκων (3000), αλλά και από τα μεγαλύτερα, ιδιαίτερα στο βόρειο Αιγαίο, όπου είμαστε οι πιο φτωχοί μετά την 'Ηπειρο. 'Εχουμε πρόβλημα στο βόρειο Αιγαίο. 'Εχουμε νησιά όπως η Λήμνος, όπου έχει περισσότερους από τρεις χιλιάδες εκατό (3.100) κατοίκους, η Λέσβος, η Χίος, η Σάμος που έχουν πρόβλημα.
Γιατί όχι και αυτά τα νησιά. Ας κάτσει να υπολογίσει η Κυβέρνηση και ο κύριος Υπουργός Αιγαίου ποιο είναι το κόστος να δώσουμε αυτό το συγκεκριμένο μέτρο για όλους αυτούς τους κατοίκους. Εγώ πιστεύω πως δεν είναι πολλά τα λεφτά. Αξίζουν οι νησιώτες να γίνει αυτή η παραχώρηση. Αυτή πραγματικά είναι μια σημαντική στήριξη των νησιωτών, αν το κάνει η Κυβέρνηση.
Γι' αυτό λοιπόν σας παρακαλώ να μεταβιβάσετε αυτήν τη συζήτηση που έγινε εδώ στη Βουλή, στον Υπουργό Αιγαίου, για να ξέρει ότι όλη η Βουλή, πιστεύω όλοι οι νησιώτες Βουλευτές στηρίζουν αυτήν την προσπάθεια, ούτως ώστε να στηρίξουμε τους νησιώτες.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκρίωτη.
ΙΩΑΝΝΗΣ ΜΑΓΚΡΙΩΤΗΣ: Δεν θα εξαντλήσω το χρόνο, κύριε Πρόεδρε.
Αυτό που θέλω να πω -και να ενισχύσω την τοποθέτηση του κυρίου Υπουργού- είναι ότι το 3% είναι ανταποδοτικό τέλος και δεν έχει καμιά σχέση με τη φορολογία. Νομίζω ότι πρέπει να απαντήσουμε θετικά στην έκκληση του Υπουργού. Άλλο η αντιπολίτευση και άλλο η σύγχυση.
Αυτό το 3%, το περιορισμένο ποσοστό επί του καθαρού ναύλου, δεν έχει απλώς ανταποδοτικό χαρακτήρα για τις άγονες γραμμές και για τα μικρά νησιά που όλοι εδώ θέλουμε να ενισχύσουμε. Θα καταβάλλεται κυρίως γιατί ο μεγάλος αριθμός των διακινήσεων είναι από τους επισκέπτες Έλληνες και αλλοδαπούς. Διότι δεν μπορεί τριάντα εκατομμύρια μετακινήσεις το χρόνο να κάνουν κάτοικοι των ελληνικών νησιών. Είναι λοιπόν μια έμμεση ενίσχυση στα μικρά μας νησιά για να μπορέσουν να έχουν πυκνά δρομολόγια και υψηλού επιπέδου υπηρεσίες.
Το δεύτερο: Αυτή η πρόσθετη φοροαπαλλαγή, η αύξηση του πλαφόν, νομίζω ότι θα πρέπει να χαιρετιστεί απ' όλους. Βεβαίως δεν είναι κάτι το συγκλονιστικό που ανατρέπει τη φορολογική πολιτική. Είναι όμως μια πρόσθετη ενίσχυση προς τα μικρά νησιά και στα χαμηλά εισοδήματα. Δεν αναφέρεται σε όλα τα εισοδήματα. Αναφέρεται στα μικρά νησιά και στα χαμηλά εισοδήματα. Με αυτήν την έννοια γίνεται σημαντική. Θα έλεγα, λοιπόν, ότι μπορούμε και πρέπει και σύγχυση να μη δημιουργούμε και να ομοφωνούμε σε κάποια που είναι αυταπόδεικτα και αυτονόητα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω ότι έχει συμφωνήσει και ο κύριος Υπουργός και όλες οι πτέρυγες της Βουλής ότι υπάρχει ανάγκη η ελληνική πολιτεία και από τους εθνικούς και από τους ευρωπαϊκούς πόρους να εξασφαλίζει όσο γίνεται καλύτερους όρους οικονομικούς και κοινωνικούς, για να μπορούν τα νησιά και στο εθνικό επίπεδο αλλά και στην εσωτερική αγορά της Ευρωπαϊκής Ένωσης να συμμετέχουν με όσο γίνεται ισότιμους όρους, αναιρώντας τα μόνιμα προβλήματα που προκαλεί η εδαφική ασυνέχεια. Αυτό είναι κοινός τόπος.
Προς αυτήν την κατεύθυνση, κύριε Υπουργέ, πολλά μπορούμε να κάνουμε και έχουμε πολλά να προτείνουμε. Και δεν νομίζω ότι στα πλαίσια μιας τροπολογίας θα πρέπει να αντιμετωπιστεί το πακέτο πολλών μέτρων που μπορεί να ληφθούν. Εγώ θα πρότεινα εν όψει της αναθεώρησης του φορολογικού συστήματος, στο οποίο είχε αναφερθεί ο Πρωθυπουργός και ο Υπουργός Εθνικής Οικονομίας, εμείς να παρέμβουμε ως Βουλευτές. Ζητούμε και η Κυβέρνηση να λάβει εγκαίρως υπόψη της και την ειδική διάταξη του Συντάγματος και την ανάγκη που υπάρχει να προβλεφθούν μια σειρά μέτρα που να δικαιώνουν αυτά τα οποία λένε όλες οι πτέρυγες της Βουλής και εμείς ως Πλειοψηφία.
Πρέπει όμως για τη συγκεκριμένη διάταξη να τονίσω κάτι το οποίο νομίζω ότι διαφεύγει της προσοχής των συναδέλφων. Η φορολογική απαλλαγή για τα εισοδήματα του έτους 2000 των κατοίκων των μικρών νησιών, κάτω από τρεις χιλιάδες κατοίκους (3100), ήταν τρία εκατομμύρια τριακόσιες χιλιάδες (3.300.000) δραχμές. Με τη ρύθμιση που είχαμε κάνει πριν από μερικούς μήνες και με τη συμπληρωματική που έρχεται σήμερα για τα εισοδήματα του 2001, η φορολογική απαλλαγή, όταν οι συμπατριώτες μας θα κάνουν τη δήλωσή τους, θα είναι τέσσερα εκατομμύρια πεντακόσιες χιλιάδες (4.500.000) δραχμές. Είχαμε συνομολογήσει την προηγούμενη φορά την αύξηση του ενός εκατομμυρίου (1.000.000), για να πάει στα τέσσερα εκατομμύρια τριακόσιες χιλιάδες (4.300.000). Η ουσία είναι όμως ότι, όταν κάνουν τη φορολογική δήλωση του 2002 για τα εισοδήματα του 2001, η απαλλαγή που θα υπολογίζεται είναι τέσσερα εκατομμύρια πεντακόσιες χιλιάδες (4.500.000) δραχμές.
Εγώ ως νησιώτης θα ήθελα να πω ότι ναι μεν δεν εξαντλείται όλη η προσπάθεια εκεί, αλλά καταγράφεται στα θετικά και πρέπει ως θετική να την αντιμετωπίσουμε και να την αναγνωρίσουμε χωρίς μικροψυχίες.
Εκείνο που θα ήθελα να θυμίσω είναι το εξής: ότι αυτό έγινε μαζί και με ένα άλλο πακέτο φορολογικών μέτρων, ακόμη και στα ακίνητα, δηλαδή 40% μειωμένοι συντελεστές στις μεταβιβάσεις ακινήτων και διάφορα άλλα, τα οποία δεν είναι της στιγμής να τα πούμε τώρα αλλά σε φορολογικό νόμο.
Πρέπει όμως, κύριε Υπουργέ, να επανέλθω σε κάτι που είπα και χθες. Για να ήταν πιο δίκαιη αυτή η ρύθμιση εξακολουθώ να υποστηρίζω την άποψη ότι θα έπρεπε να περιλαμβάνει και τους κατοίκους των νησιών -γιατί είπαμε ότι ο στόχος είναι να αντισταθμιστεί το αυξημένο κόστος ζωής, για να μην αναφερθώ μόνο στις θαλάσσιες μεταφορές- εκείνους τουλάχιστον που κατοικούν σε δημοτικά διαμερίσματα που έχουν μικρό πληθυσμό, τουλάχιστον σε αυτούς. Γι' αυτό πρότεινα τη συμπλήρωση, δηλαδή να μπει "και των δημοτικών διαμερισμάτων". 
Τέλος, θέλω να πω ότι αυτή η έγκριση που έχει δοθεί από την πλευρά της Ευρωπαϊκής Ένωσης με την απόφαση της 17ης Οκτωβρίου 1992, του ΕCΟFΙΝ, την οποία έχω βρει και μπορώ να θέσω υπόψη σας, κύριε Υπουργέ, κατά τη γνώμη μου πρέπει να εφαρμοστεί και για έναn πρόσθετο λόγο. Διότι πρέπει ως πολιτεία να καταθέσουμε στην Ευρωπαϊκή Ένωση την εξειδίκευση μέτρων πολιτικής με βάση το Άμστερνταμ και με βάση τη Νίκαια. Αν υπάρχουν εγκρίσεις που έχει δώσει η Ευρωπαϊκή Ένωση και δεν τις έχουμε αξιοποιήσει, με τι πρόσωπο θα πάμε και θα πούμε "ξέρετε θέλουμε και αυτή και εκείνη την ειδική διάταξη";
Εμείς θεωρούμε αναγκαίο να υπάρξει ένα πακέτο μέτρων πολιτικής που να απαντά στα χαρακτηριστικά που προσδιορίζει η νησιωτικότητα. Αλλά όμως, για να μπορούμε να κάνουμε και ευπρόσωπη πρόταση προς την Ευρωπαϊκή Ένωση, τουλάχιστον τις εγκρίσεις που βγαίνουν από την πλευρά των οργάνων της Ευρωπαϊκής Ένωσης, πρέπει να τις αξιοποιούμε ως χώρα. Γι' αυτό επιμένω και σε αυτήν την ανάγκη, η οποία νομίζω ότι αφορά και τον τομέα της εμπορικής ναυτιλίας, γιατί με τον τρόπο αυτόn και το κόστος θα είναι μικρότερο.
ΠΡΟΕΔΡΕΥΩΝ (Παναγιώτης Σγουρίδης): Κύριε Σφυρίου, ολοκληρώστε σας παρακαλώ.
ΚΟΣΜΑΣ ΣΦΥΡΙΟΥ: Κατανόηση από τη Θράκη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, η επίκληση της καταγωγής σας, δηλαδή η Θράκη, έγινε σε στιγμή επίκαιρη, διότι μας συνδέει με αυτή καθαυτή την υπόθεση την οποία συζητούμε. Έχετε τη Σαμοθράκη...
ΠΡΟΕΔΡΕΥΩΝ (Παναγιώτης Σγουρίδης): Θα κόψω το αδιόρατο νήμα που συνδέει τη Θράκη με το Αιγαίο και την Κύπρο. 
ΑΡΙΣΤΟΤΕΛΗΣ ΠΑΥΛΙΔΗΣ: Μάλιστα εσείς σχεδιάσατε και ένα μεγάλο πρόγραμμα, Θράκη-Αιγαίο-Κύπρος. 
ΙΩΑΝΝΗΣ ΜΑΓΚΡΙΩΤΗΣ: Δουλέψαμε πολλοί γι' αυτό.
ΑΡΙΣΤΟΤΕΛΗΣ ΠΑΥΛΙΔΗΣ: Ανοχή οι της Θράκης διά της Σαμοθράκης, διά του Αιγαίου, μέχρι να φτάσουμε στην Κύπρο.
Κύριε Πρόεδρε, οι Βουλευτές δεν φημίζονται όλοι για τον υψηλό δείκτη ευφυΐας τους. Αϊνστάιν δεν είμαστε, είμαστε καθημερινοί άνθρωποι. Κυκλοφορούμε, όμως, και εμείς μεταξύ συμπολιτών μας. Όσοι είχαμε την τύχη να περάσουμε και από πονηρά Υπουργεία, όπως το Υπουργείο Οικονομικών, ως ο ομιλών, γνωρίζουμε πώς σκέπτονται οι κύριοι του Υπουργείου Οικονομικών. 
Εγώ δεν ξέρω κανέναν φορατζή που να ξύπνησε πρωί-πρωί προχθές και να είπε "Τι θα κάμω σήμερα; Ας δώσω μία αυξημένη φοροαπαλλαγή στους νησιώτες των νησιών κάτω των τριών χιλιάδων κατοίκων". Μου αναγνωρίζετε ευφυΐα καθημερινού ανθρώπου, πιστεύω, κύριε Υπουργέ και κύριε Πρόεδρε εκ Θράκης.
Εζητήθη επιμόνως και κατά τρόπο γενναιότερο να συνταχθεί αυτή η τροπολογία και το Υπουργείο των Οικονομικών έχοντας μονίμως "καβούρια στην τσέπη του" και τώρα οι φορατζήδες μεγάλα καβούρια, έκαμε μία χειρονομία για να διευκολύνει την τακτική του Υπουργού Εμπορικής Ναυτιλίας. Το 3% είναι έμμεση φορολογία, αρέσει ή δεν αρέσει. Πρέπει όμως να πάει το ΥΕΝ στην Κοινότητα να το αιτιολογήσει. 'Ηδη η κα Palacio λέγει: Το 3%, τι είναι αυτό; Αιτιολογείστέ το μας. Θα πάει, λοιπόν, ο 'Ελλην Υπουργός και θα πει "είναι τέλος". Λες και δεν ξέρουμε εμείς τον όρο του "τέλους" και τον όρο του "φόρου". Τόσο πια αφελείς μας νομίζετε; Τη δουλειά σας θέλετε να κάμετε, κακότεχνα βέβαια, αλλά γνωρίζουμε τι γίνεται.
Εκείνο που επιπροσθέτως γνωρίζουμε είναι ότι επιχειρείτε δι' αυτού του τεχνάσματος, να πω εξαπάτηση των νησιωτών δεν μου έρχεται βολικό, ξεγέλασμα. Αλήθεια η αγωνία τους είναι κάτω στα νησάκια στους Αρκιούς, στην εκλογική μας περιφέρεια, Λειψούς, Αγαθονήσι, στα δικά σας, Ηρακλειά, Σχοινούσα, Δονούσα, στην Κάσο, η αγωνία είναι το δεκαχίλιαρο που έβγαλε ο συνάδελφος το έτος ως μείωση φόρου; Δεκαχίλιαρο έκπτωση φόρου; Αλήθεια, αυτή είναι η αγωνία τους; 'Ηθελα στη λογική της "τσίχλας" του κυρίου Υπουργού Εμπορικής Ναυτιλίας αναγωγή πόσες τσίχλες είναι. 
Κύριε Υπουργέ, κατά την κρίση μου, κακώς, κάκιστα δεχθήκατε πρωτοβουλία του Υπουργείου των Οικονομικών, άκαιρη! Αν έχει κάποια σκοπιμότητα, αυτή είναι όποια σας είπα και περιέγραψαν και άλλοι συνάδελφοι. Και καταλήγουμε σε ένα γενικό, πάντως, θέμα: Αυτές οι περιστασιακές επεμβάσεις και το Κοινοβούλιο υποτιμούν, μετά μάλιστα την ομόθυμη έκφραση απόψεων για τη στήριξη των νησιών -και έγινε διά του Συντάγματος- και την Κυβέρνηση δεν τιμούν.
Ας οργανώσει η Κυβέρνηση κάποιο προσχέδιο Ολοκληρωμένης Νησιωτικής Πολιτικής. Εδώ είμαστε και δεν υπάρχει κανείς που να μην συνεισφέρει την άποψή του, τη θετική άποψη, τη γνώμη του από την πείρα και την έκφραση του πόθου των νησιωτών να παραμείνουν στα νησιά εκεί γαντζωμένοι. Γιατί μέχρι σήμερα είναι εκεί γιατί ο Θεός το θέλει και το πείσμα τους. Αυτά τα τεχνάσματα δεν τα ανέχονται.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Παυλίδη. 
ΑΡΙΣΤΟΤΕΛΗΣ ΠΑΥΛΙΔΗΣ: Διακόσια εκατομμύρια λέει το Γενικό Λογιστήριο του Κράτους θα είναι η απώλεια φορολογικών εσόδων. Θα πάμε σε αναλογία τώρα του 3%, πολλαπλάσια επιβάρυνση. Εγώ να σας προσφέρω τέχνασμα δυσκολεύομαι. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
Ορίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, η δημαγωγία είναι μία καλή μέθοδος για να μπορούμε να κάνουμε τα άσπρα-μαύρα, να μπορούμε να αποπροσανατολίζουμε τις συζητήσεις και βεβαίως να οδηγούμε τα πράγματα εκεί που θέλουμε. Και εκείνο που θέλει ο κ. Παυλίδης και η Νέα Δημοκρατία τώρα βεβαίως δεν έχει σχέση με τα συμφέροντα των νησιωτών.
ΑΡΙΣΤΟΤΕΛΗΣ ΠΑΥΛΙΔΗΣ: Αλήθεια, εσείς τα ξέρετε τα συμφέροντα των νησιωτών; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Με ένα μόνο έχει σχέση, πώς να αποδείξετε ότι αυτό το νομοσχέδιο δεν εμπίπτει μέσα στον Κανονισμό.
ΑΡΙΣΤΟΤΕΛΗΣ ΠΑΥΛΙΔΗΣ: Πείτε τα παραέξω να σας ακούσουν.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Προσπαθείτε απεγνωσμένα τόσες ημέρες αυτό να αποδείξετε. Προσπαθείτε μέχρι και την τελευταία στιγμή να πάτε χέρι-χέρι με τους εφοπλιστές στις Βρυξέλλες, για να αποδείξετε ότι αυτό το νομοσχέδιο δεν μπορεί να σταθεί.
ΑΡΙΣΤΟΤΕΛΗΣ ΠΑΥΛΙΔΗΣ: Τα συμφέροντα των νησιωτών ο Παπουτσής από τη Λάρισα...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Προσπαθείτε απεγνωσμένα να μη λειτουργήσει ο μηχανισμός χρηματοδότησης ενός συστήματος που εγγυάται στα μικρά νησιά ότι θα μπορούν ανά πάσα στιγμή να μην καθίστανται όμηροι των εφοπλιστών, να μην καθίστανται όμηροι και αιχμάλωτοι της οποιασδήποτε επιχειρηματικής δραστηριότητας μέχρι και την τελευταία στιγμή. Ε, λοιπόν εμείς σας λέμε ότι η δική μας πολιτική είναι πολιτική που έχει άμεση σχέση με την ανάπτυξη των νησιών, χωρίς καμία απολύτως δημαγωγία αλλά με παρρησία, με έμπρακτη απόδειξη τα έργα μας, την πολιτική μας όλα αυτά τα χρόνια για την ανάπτυξη των νησιών μας, για την ανάπτυξη ολόκληρης της νησιωτικής Ελλάδας. Και η οργάνωση της ακτοπλοΐας έχει ακριβώς αυτόν απολύτως το στόχο.
Από κει και πέρα το αν και κατά πόσον ο καθένας μπορεί να επιλέξει για να μπορέσει με το οποιοδήποτε επιχείρημα να κτυπήσει και να πολεμήσει ένα νομοσχέδιο που έχει άμεση σχέση με τους νησιώτες, είναι δική του πολιτική. Σε καμία περίπτωση όμως δεν μπορεί να διαστρεβλώνει την αλήθεια, τη στιγμή που το Σώμα νομοθετεί. Και γι' αυτόν το λόγο, κύριε Πρόεδρε, είχα υποχρέωση να παρέμβω και προηγουμένως όταν επιχειρήθηκε και από άλλη πλευρά να συνδεθεί η συγκεκριμένη τροπολογία με το ποσοστό επί του ναύλου, το οποίο επιτέλους πρέπει να παίρνει τις πραγματικές του διαστάσεις.
Kι αν δεν αρέσει στον κ. Παυλίδη το παράδειγμα που έφερα χθες, γιατί περί αυτού πρόκειται -κατηγόρησε τότε για λαϊκισμό- ένα κουτάκι τσίχλες είναι αυτό το οποίο θα κληθεί να πληρώσει, το "υπέρβαρο αυτό πραγματικά μεγάλο ποσοστό", για να μπορούμε να εγγυηθούμε ότι δεν θα είναι τα νησιά μας αιχμάλωτα των εφοπλιστών και των επιχειρηματικών συμφερόντων. 
Επιπλέον, για να μπορούμε να εγγυηθούμε ότι αυτοί οι σχεδιασμοί στις ακτοπλοϊκές συγκοινωνίες, που σήμερα η Τοπική Αυτοδιοίκηση απαιτεί -και δικαίως- για τη σύνδεση με τα διοικητικά τους κέντρα στο Ιόνιο και στο Αιγαίο -όχι μόνο στο Αιγαίο, δεν υπάρχει Δωδεκάνησος μόνο, υπάρχει και το Ιόνιο, κι απαιτούν κι εκεί να έχουν σύνδεση με τα διοικητικά τους κέντρα ...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αυτούς τους σχεδιασμούς λοιπόν να μπορεί το σύστημα να τους χρηματοδοτήσει. Σήμερα υπάρχουν οι προτάσεις...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Συγγνώμη, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εγώ σας παρακαλώ πάρα πολύ. Και να προσέχετε το χρόνο, όταν μιλάνε οι Βουλευτές της Αντιπολίτευσης...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ... και ιδιαιτέρως να προσέχετε το χρόνο, κύριε Πρόεδρε, όταν μιλάει ο κ. Παυλίδης. Διπλασιασμό του χρόνου έχει κάθε φορά. Σας παρακαλώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κι εγώ, κύριε Υπουργέ. Κι εσείς αν παρακολουθήσετε το δικό σας χρόνο, θα δείτε ότι και ο δικός σας χρόνος πολλές φορές έχει διπλασιαστεί. 
Λοιπόν, θα σας παρακαλέσω να ολοκληρώσετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα σας παρακαλέσω να ολοκληρώσω, όπως εγώ θέλω να ολοκληρώσω. 
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, σας παρακαλώ. Σας παρακαλώ, λοιπόν. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κι εγώ παρακαλώ. Και θα ολοκληρώσω όπως εγώ θέλω. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Είπατε την τελευταία λέξη σας με το "παρακαλώ"; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σας ευχαριστώ, λοιπόν.
Θα έλεγα, λοιπόν, ότι επειδή εμάς εκείνο που μας ενδιαφέρει είναι να εξασφαλίσουμε τη χρηματοδότηση αυτής της δυνατότητας, γι' αυτόν το λόγο προτείνουμε στο συγκεκριμένο άρθρο, το οποίο ψήφισε το Σώμα, μεταξύ άλλων τον ειδικό λογαριασμό. Καμία σχέση δεν έχει όμως με τη συγκεκριμένη τροπολογία, η οποία ενδιαφέρεται να αυξήσει τις δυνατότητες που έχουν οι πολίτες να παραμείνουν στα πιο απομακρυσμένα νησιά. 
Βεβαίως κανείς δεν στάθηκε σε πόσα νησιά αναφέρεται αυτή, ούτε κι ενδιαφέρθηκε κιόλας. Σας ενημερώνω λοιπόν ότι αφορά τους μονίμους κατοίκους εβδομήντα οκτώ νησιών, σύμφωνα με την απογραφή του 1991. Δεν ξέρω πόσα αφορά με την απογραφή του 2001. 
Η Κυβέρνηση θέλει να δώσει τη δυνατότητα σε αυτά τα μικρά νησιά, στους κατοίκους αυτών των νησιών, να επωφεληθούν από το νέο ακτοπλοϊκό πλαίσιο που διαμορφώνεται και να παραμείνουν στα νησιά τους. Θέλει να τους δώσει αυτήν τη δυνατότητα. Η πολιτική για την ανάπτυξη των νησιών όμως είναι δεδομένη, είναι επικυρωμένη και δεδομένη όλα τα προηγούμενα χρόνια που το ΠΑΣΟΚ βρίσκεται στην Κυβέρνηση. 
Τα νησιά στο μαρασμό τους δεν τα οδήγησε το ΠΑΣΟΚ. Η Νέα Δημοκρατία τα οδήγησε. Και μην κάνουμε πως ξεχνιόμαστε εδώ μέσα, ούτε προήλθατε από παρθενογένεση. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, παρακαλώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Εξηγείστε μας σε τι συνίσταται το προσωπικό σας ζήτημα, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εζήτησα το λόγο επί προσωπικού θέματος, ως ο Κανονισμός προβλέπει, λόγω της ευθείας αναφοράς του κυρίου Υπουργού Εμπορικής Ναυτιλίας στο πρόσωπό μου ...
ΠΡΟΕΔΡΕΥΩΝ (Παναγιώτης Σγουρίδης): Πείτε μας τι σας έθιξε. 
ΑΡΙΣΤΟΤΕΛΗΣ ΠΑΥΛΙΔΗΣ: ... λέγοντας ότι ο κ. Παυλίδης δεν ενδιαφέρεται για τα νησιά, αλλά τα λέει, όσα λέει, γιατί βάσει αυτών θα πάει χέρι με χέρι με τους εφοπλιστές στις Βρυξέλλες για να υποστηρίξει τις απόψεις των. 
ΠΡΟΕΔΡΕΥΩΝ (Παναγιώτης Σγουρίδης): Δεν είπε αυτό ο κύριος Υπουργός.
ΑΡΙΣΤΟΤΕΛΗΣ ΠΑΥΛΙΔΗΣ: Το είπε επί λέξει, γι' αυτό άλλωστε και εζήτησα το λόγο. Εδώ υπάρχει η Βουλή και παρακαλώ, κύριε Πρόεδρε, επιτρέψτε μου να πω μόνο δύο λόγια, εντός του καθορισμένου χρόνου. 
ΠΡΟΕΔΡΕΥΩΝ (Παναγιώτης Σγουρίδης): Ορίστε.
ΑΡΙΣΤΟΤΕΛΗΣ ΠΑΥΛΙΔΗΣ: Σε σας θα απευθυνθώ, κύριε Πρόεδρε, και συγχωρήστε μου που θα αναμνησθώ τα του παρελθόντος. 
Λένε ότι η μακροβιότης σε αιρετό αξίωμα κάτι υποδηλοί. Στα μέρη μας πάντως υποδηλοί ή μάλλον αποδεικνύει ότι υπηρετούμε τα συμφέροντα κατ' αρχήν του τόπου μας. Ως εκ τούτου το τεκμήριο του τι εξυπηρετούμε, επροσωπούντες τους Δωδεκανησίους, εδώ υπάρχει. 
Θα ήθελα να παρακαλέσω τον ακόμη νέο -και δεν είναι αμάρτημα αυτό- στο ελληνικό Κοινοβούλιο Υπουργό Εμπορικής Ναυτιλίας, αυτό να το λάβει υπόψη του. Τα συμφέροντα των συμπατριωτών μας υπηρετούμε. Κι αυτό μας εκράτησε προπάντων εδώ, κύριε Υπουργέ. 
Αλλά εγώ δεν έχω κανένα δισταγμό να κάνω και κάτι άλλο: Να ξαναπάω στις Βρυξέλλες χέρι χέρι και με τους εφοπλιστές, όπως πήγα και με τους ναυτικούς μας και με όποιον άλλον Έλληνα έχει δίκαιο αίτημα. Να το ξέρετε αυτό.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε. 
ΑΡΙΣΤΟΤΕΛΗΣ ΠΑΥΛΙΔΗΣ: Δεν λαϊκίζω, επιρρίπτων ευθύνες σε κάποιους, για να το χαρούν κάποιοι άλλοι. 
Αλλά θα πρέπει να γνωρίζετε, κύριε Παπουτσή, ότι η δικαίωση προέρχεται από το λαό και η μακροβιότης εδώ στην Αίθουσα είναι η καλύτερη δικαίωση και η διάψευση των όσων προηγουμένως είπατε. 
ΙΩΑΝΝΗΣ ΜΑΓΚΡΙΩΤΗΣ: Γ ι' αυτό ψηφίζει ΠΑΣΟΚ ο λαός τόσα χρόνια.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο επί του προσωπικού. Έθεσε ένα ζήτημα ο κ. Παυλίδης ότι κατηγορήθηκε ότι πήγε χέρι - χέρι με τους εφοπλιστές. Επί αυτού του ζητήματος το οποίο έθεσε, έχετε να δώσετε κάποια εξήγηση; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω, κύριε Πρόεδρε, ότι η συνεχής επίκληση και η συστηματική προσπάθεια να συνδεθεί η συγκεκριμένη τροπολογία, με τη ρύθμιση την οποία ψήφισε η Βουλή για τη διαμόρφωση ενός ειδικού λογαριασμού, στον οποίον περιλαμβάνεται μεταξύ άλλων και ένα 3% επί του καθαρού ναύλου είναι ό,τι καλύτερο για να μπορεί να πάει κανείς χέρι - χέρι στις Βρυξέλλες για να υποστηρίξει ότι πρόκειται περί φόρου. Αυτό είπα και αυτό επαναλαμβάνω. 
ΑΡΙΣΤΟΤΕΛΗΣ ΠΑΥΛΙΔΗΣ: Αυτό δεν χρειάζεται να το κάνω χέρι - χέρι. Μόνος μου θα πάω. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Οσον αφορά τα περί δικαίωσης από την ψήφο του λαού, αυτό το οποίο βεβαίως έχει δίκιο να το υποστηρίζει ο κ. Παυλίδης, γιατί μόνο ο λαός με την ψήφο του είναι αυτός που δικαιώνει την παρουσία κάθε πολιτικού εδώ, θα πω ότι είναι η ίδια ψήφος και η ίδια ισχύς του λαού που δικαιώνει και τις κυβερνήσεις για να βρίσκονται σε αυτό το έδρανο. Και η Κυβέρνηση του ΠΑΣΟΚ τόσα χρόνια βρίσκεται εδώ με την ψήφο του ελληνικού λαού, ιδιαίτερα μάλιστα από τη δική σας εκλογική περιφέρεια, κύριε Παυλίδη, όπου συμβαίνει όλα αυτά τα χρόνια, το ποσοστό το οποίο έπαιρνε ο Ανδρέας Παπανδρέου και παίρνει ο Κώστας Σημίτης να είναι περίπου 60%.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, έθεσα προσωπικό ζήτημα. Τα υπόλοιπα είναι τεχνάσματα. Έθεσα προσωπικό ζήτημα. Να τα μάθετε αυτά. Εγώ θα πάω πάντως με το 3%. Να το ξέρετε, κύριε Υπουργέ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, δεν ξέρω με ποιους πηγαίνει χέρι - χέρι ο κύριος Υπουργός. Εμείς πηγαίνουμε για τα συμφέροντα εκεί που μας επιτάσσει η συνείδησή μας. Αν νομίζει ότι θα πάμε χέρι - χέρι με τους εφοπλιστές, θα πάμε και με τους νομάρχες. Δικός σας ήταν ο νομάρχης ο οποίος έλεγε ότι είναι φορολογία. Ήταν ο κ. Ρήγας των Κυκλάδων και τον ακούσαμε όλοι. 
ΑΡΙΣΤΟΤΕΛΗΣ ΠΑΥΛΙΔΗΣ: Και όχι μόνο ο κ. Ρήγας. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Και όχι μόνο. Δικοί σας είναι οι τοπικοί φορείς, από εκεί που εκλέγουν με 60% το ΠΑΣΟΚ, αυτοί που αντιδρούν στο 3%. Και ας μάθουμε ότι το τέλος και ο φόρος δεν είναι ίδια πράγματα. Το τέλος πάει προσωπικά για ανταπόδοση, ενώ ο φόρος πάει σε ένα κοινό ταμείο. 
ΑΡΙΣΤΟΤΕΛΗΣ ΠΑΥΛΙΔΗΣ: Ο έμμεσος φόρος. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο έμμεσος ακόμα χειρότερα, γιατί πάει και σε άσχετο ταμείο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επιτέλους και μια σωστή κουβέντα. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο φόρος πάει σε ένα ταμείο προς χρήση όλων. Αυτή η απλή διάκριση υπάρχει στο νομοσχέδιό σας, κύριε Υπουργέ, και είναι φόρος. Και όσο και αν δεν θέλετε να εμφανιστείτε ως φορομπήχτης, βάζετε ένα φόρο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν θα έπαιρνα το λόγο, αλλά τη σύνδεση, την οποία επεχείρησε ο κύριος Υπουργός, των Βρυξελλών και αντίθεσης στο 3%, δεν την κατάλαβα. 
Πρώτα πρώτα δεν κατάλαβα το εξής. Όταν είναι κανείς κατά του 3% και όταν ισχυρίζεται βασίμως και πασιφανώς -και υποτιμά τη νοημοσύνη μας να λέγεται το αντίθετο- ότι οι φορολογικές ελαφρύνσεις αυτές του νομοσχεδίου ήλθαν προκειμένου να αντισταθμίσουν τις συνέπειες του επίναυλου, του 3%, το να λέγεται ότι αυτή η σύνδεση υπάρχει και υποτιμά τη νοημοσύνη μας το να ισχυρίζεται κάποιος το αντίθετο, σημαίνει ότι ευνοούμε τις Βρυξέλλες; Δεν το κατάλαβα αυτό. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Με ρωτάτε; Θέλετε να σας απαντήσω;
ΠΑΝΑΓΙΩΤΗΣ ΛΑΦΑΖΑΝΗΣ: Πρώτον, να μην εκνευρίζεστε όταν δέχεστε κριτική. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κατ' αρχάς δεν εκνευρίζομαι καθόλου εγώ. Μην ανησυχείτε καθόλου, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Συνεχώς εκνευρίζεστε όταν δέχεστε κριτική. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θέλετε να σας απαντήσω τώρα ή όχι; 
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω το λόγο μετά, κύριε Υπουργέ. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Το λέω επειδή με ρωτάει. 
ΠΑΝΑΓΙΏΤΗΣ ΛΑΦΑΖΑΝΗΣ: Δεν αφήνετε να ολοκληρώσει κάποιος την τοποθέτηση. Εάν θέλετε να απαντήσετε, δικαίωμά σας είναι. Έχετε τη δυνατότητα και την ευχέρεια να το πράξετε. Δεν θα σας υποδείξω εγώ εάν θα απαντήσετε ή όχι. 
Εγώ θέτω τα ερωτήματα και το μεγάλο ερώτημα που έθεσα είναι το εξής: Πιστεύω ότι συνδέεται -και το πιστεύω βασίμως- η ουρανοκατέβατη φοροαπαλλαγή που έρχεται για τα ακριτικά μας νησιά, με το 3%. Μπορεί κάποιος να πει, το άκουσα από τον κύριο Υπουργό, ότι δεν συνδέεται καθόλου και ότι είναι τυχαία σύμπτωση. Αλλά το να επικαλείται ο κύριος Υπουργός και να λέει ότι όποιος ισχυρίζεται πως βασίμως αυτά τα δύο θέματα συνδέονται στο νομοσχέδιο, βοηθά τις Βρυξέλλες, δεν το αντιλαμβάνομαι. Και, εν πάση περιπτώσει, οι απόψεις που κατατίθενται εδώ, κατατίθενται πρωτογενώς. Αν τους δίδονται άλλες προεκτάσεις, τότε με συγχωρείτε πολύ, αλλά δεν μπορεί να γίνει καμία συζήτηση σε αυτήν την Αίθουσα. Ο καθένας θα παίρνει την άποψη του ενός, θα τη συνδέει με χίλια δύο άλλα πράγματα και οι προεκτάσεις θα μας οδηγούν στο υπερπέραν και σε κατασκοπευτικά σενάρια.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω για πολλοστή φορά, διότι το έχω πει πάρα πολλές φορές και στη Διαρκή Επιτροπή. Επαναλαμβάνω στερεότυπα ότι ο μηχανισμός χρηματοδότησης του δικτύου είναι η ασφαλιστική δικλείδα για να μην είναι τα μικρά μας νησιά έρμαια των εφοπλιστών, να μην είναι όμηροι των εφοπλιστών, να υπάρχει δυνατότητα χρηματοδότησης. Διαφορετικά το κράτος θα είναι ανά πάσα στιγμή αδύναμο, όπως είναι και τώρα. Λέτε, έχει το Υπουργείο Αιγαίου. Τρία δισεκατομμύρια έχει το Υπουργείο Αιγαίου. Και όμως υπάρχουν δεκάδες αιτήματα από μικρά νησιά που δεν μπορούμε να τα καλύψουμε. Θέλουμε να τα καλύψουμε και δεν υπάρχουν χρήματα.
Ο μηχανισμός, λοιπόν, χρηματοδότησης, τον οποίο μανιωδώς χτυπά ο κ. Παυλίδης και η Νέα Δημοκρατία από την πρώτη στιγμή εδώ πέρα είναι ένας μηχανισμός ασφαλιστική δικλείδα. Διαφορετικά για τα μικρά νησιά δεν θα υπάρχει δυνατότητα χρηματοδότησης. Είναι πολύ απλό αυτό που λέω. Η Ευρωπαϊκή Επιτροπή δεν αμφισβητεί τη διαδικασία επιδότησης. Χαιρέτησε τη διαδικασία επιδότησης. Εκείνο το οποίο θέτει ως ερώτημα είναι εάν ενδεχομένως μπορεί να θεωρηθεί ως φόρος. Ε, δεν είναι φόρος. Εξηγούμαι ότι πρόκειται περί ανταποδοτικού τέλους, που δεν αφορά μόνο το νησιώτη. Αφορά τον Ευρωπαίο πολίτη από την πιο απομακρυσμένη περιοχή της Ευρώπης, που έχει δικαίωμα στο πλαίσιο της εσωτερικής αγοράς και της ελεύθερης διακίνησης των πολιτών και των τουριστών της Ευρώπης, να επισκεφθεί το πιο απομακρυσμένο νησί της Ελλάδος, που είναι επίσης νησί της Ευρώπης. Επομένως και αυτός ερχόμενος θα πληρώσει για να φθάσει εκεί στο νησί, όπως και εκείνος που μένει εκεί στο νησί θα πληρώσει για να πάει στην άλλη πλευρά της Ευρώπης. Να έχει το δικαίωμα της συμμετοχής και της σύνδεσής του με την ελληνική ενδοχώρα, με το διοικητικό του κέντρο, με την πρωτεύουσα, αλλά και με ολόκληρη την Ευρώπη. Γι' αυτό είναι ανταποδοτικό τέλος.
Χάρηκα που ο κ. Βαρβιτσιώτης επιτέλους έκανε αυτήν τη διαφοροποίηση ανάμεσα στο φόρο και στο τέλος. Και χαίρομαι που το έκανε έστω και την τελευταία στιγμή, διαφοροποιούμενος από όλους τους υπόλοιπους της παράταξής του που επιμένουν να μιλούν για φόρους. Αυτό είπα. Δεν έβρισα κανέναν και δεν έθιξα εσάς, κύριε Λαφαζάνη. Παρακολουθώ με πολύ μεγάλη προσοχή το τι λέτε, χαίρομαι για τις απόψεις σας, ξέρω ότι έχετε διαφωνία στο σύνολο του νομοσχεδίου, αλλά επιτρέψτε μας και εμάς να υποστηρίζουμε αυτά που πιστεύουμε ότι είναι συμφέρον για τη χώρα, για τους νησιώτες μας, για τα μικρά μας νησιά και για την περιφερειακή μας ανάπτυξη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, πολύ σύντομα θέλω να κάνω δύο παρατηρήσεις.
Πρώτα-πρώτα με καλή προαίρεση θα μπορούσα να κατανοήσω αυτήν την επιχειρηματολογία που αναπτύσσει το Κ.Κ.Ε. και ο Συνασπισμός. Δεν συμφωνώ, αλλά θα μπορούσα να την κατανοήσω. Εκείνο το οποίο δεν μπορώ να κατανοήσω, γιατί είναι πέρα για πέρα απύθμενη υποκρισία, είναι οι κραυγές που βγαίνουν από την πλευρά της Νέας Δημοκρατίας, για τον εξής απλούστατο λόγο: Όταν εισήγαγε η κυβέρνηση Μητσοτάκη με Υπουργό Εθνικής Οικονομίας τον κ. Μάνο το σπατόσημο, εγώ προσωπικά είχα ζητήσει με διάταξη νόμου στη Βουλή να απαλλάξουμε τα νησιά από το σπατόσημο, με πολλές επιχειρηματολογίες. Πέντε χιλιάδες δραχμές έπρεπε να πληρώνει ο καθένας που ταξίδευε και βεβαίως επειδή έπρεπε να υπηρετηθεί ο σκοπός του σπατοσήμου για την επισκευή των αεροπλάνων, των αεροδρομίων κλπ. απορρίφθηκε μετά πολλών επαίνων η πρόταση την οποία είχα κάνει, που ήταν τότε να αρθρώσουν όλη αυτήν την επιχειρηματολογία που αρθρώνουν τώρα.
Επομένως εκείνοι οι οποίοι τελικά τότε απέρριπταν την πρόταση για τις πέντε χιλιάδες δραχμές επιβάρυνση, δεν θα πρέπει τώρα να διαμαρτύρονται, όταν υπάρχει επιβάρυνση -και σας λέω ότι οι κάτοικοι δεν το θέλουν, αλλά δεν τους απασχολεί αν κάνουμε άλλο πακέτο μέτρο πολιτικής, ανακουφιστικών- διακοσίων έως και τριακοσίων δραχμών. Άλλο είναι το μείζον, δεν είναι αυτό.
Τελειώνοντας θέλω να τονίσω κάτι ακόμη. Το σπατόσημο επιβλήθηκε και εφαρμόζεται από το 1992 μέχρι τώρα.
ΑΡΙΣΤΟΤΕΛΗΣ ΠΑΥΛΙΔΗΣ: Το αυξήσατε. 
ΚΟΣΜΑΣ ΣΦΥΡΙΟΥ: Άλλο θέλω να πω. Καμία Ευρωπαϊκή Ένωση δεν το απέρριψε θεωρώντας το φορολογία, διότι επιβάλλεται στον καταναλωτή, στο χρήστη, πηγαίνει σε ένα λογαριασμό και ο αντικειμενικός σκοπός, η αποστολή του, είναι να χρησιμοποιηθεί για την αναβάθμιση της υποδομής κλπ. Η Ευρωπαϊκή 'Ενωση δεν θεώρησε φορολογία επί του επιβάτη αυτό το τέλος. Δηλαδή με την ίδια λογική δεν μπορεί να υποστηρίζετε ότι είναι φορολογία το συγκεκριμένο, διότι αν ήταν φορολογία αυτό, θα ήταν και το σπατόσημο εδώ και πολλά χρόνια. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριοι συνάδελφοι. 
Κηρύσσεται περαιωμένη η συζήτηση επί της τροπολογίας με γενικό αριθμό 553 και ειδικό 27.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 553 και ειδικό 27 έγινε δεκτή ομοφώνως και εντάσσεται στο νομοσχέδιο ως ίδιον άρθρο. 
Εισερχόμαστε στην ψήφιση του ακροτελεύτιου άρθρου. 
Ερωτάται το Σώμα: Γίνεται δεκτό το ακροτελεύτιο άρθρο ;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο του Υπουργείου Εμπορικής Ναυτιλίας: "Ελεύθερη παροχή υπηρεσιών στις θαλάσσιες ενδομεταφορές -Σύσταση Γενικής Γραμματείας Λιμένων και Λιμενικής Πολιτικής- Μετατροπή Λιμενικών Ταμείων σε Ανώνυμες Εταιρείες" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για αύριο αμέσως μετά τις επίκαιρες ερωτήσεις. Θα παρακαλέσω γύρω στις 11.00' η ώρα να είναι εδώ οι εισηγητές και ο κύριος Υπουργός. 
Έχω την τιμή να ανακοινώσω στο Σώμα ότι η Διαρκή Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις". 
(Παραπέμπεται στην αρμόδια Διαρκή Επιτροπή).
Επίσης, έχουν διανεμηθεί τα Πρακτικά της Πέμπτης 31 Μαΐου 2001 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 31 Μαΐου 2001 επικυρώθησαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.28', λύεται η συνεδρίαση για αύριο ημέρα Παρασκευή 15 Ιουνίου 2001 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και συζήτησης επερώτησης προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την πρόληψη των πυρκαγιών και β) νομοθετική εργασία, ψήφιση στο σύνολο του σχεδίου νόμου "Ελεύθερη παροχή υπηρεσιών στις θαλάσσιες ενδομεταφορές - Σύσταση Γενικής Γραμματείας Λιμένων και Λιμενικής Πολιτικής - Μετατροπή Λιμενικών Ταμείων σε Ανώνυμες Εταιρείες, σύμφωνα με τη συμπληρωματική ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



