      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΡΛΒ’
      Σάββατο 12 Μαρτίου 2005
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ειδική Ημερήσια Διάταξη:
      Ορκωμοσία του εκλεγέντος δια της ψήφου της Βουλής Προέδρου της Ελληνικής Δημοκρατίας κ. Κάρολου Παπούλια, σελ.


ΠΡΑΚΤΙΚΑ ΒΟΥΛΗΣ
ΙΑ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ  ΔΗΜΟΚΡΑΤΙΑΣ
ΣΥΝΕΔΡΙΑΣΗ  ΡΛΒ΄ 
Σάββατο 12 Μαρτίου 2005
      Αθήνα, σήμερα στις 12 Μαρτίου 2005, ημέρα Σάββατο και ώρα 11.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
	ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, κηρύσσεται η έναρξη της ειδικής συνεδριάσεως της Βουλής των Ελλήνων.
      Μοναδικό αντικείμενο της ημερησίας διατάξεως είναι η ορκωμοσία, σύμφωνα με το άρθρο 33 του Συντάγματος, του εκλεγέντος διά της ψήφου της Βουλής Προέδρου της Ελληνικής Δημοκρατίας κ. Καρόλου Παπούλια.
	Παρακαλείται ο Β΄ Αντιπρόεδρος της Βουλής κ. Γεώργιος Σούρλας να συνοδεύσει στην Αίθουσα του Κοινοβουλίου το Μακαριότατο Αρχιεπίσκοπο Αθηνών και πάσης Ελλάδος κ. Χριστόδουλο και τα συνοδεύοντα αυτόν μέλη της Ιεράς Συνόδου της Εκκλησίας της Ελλάδος.
      Κυρίες και κύριοι συνάδελφοι, έχω την τιμή να σας ανακοινώσω ότι αμέσως μετά τη λήξη της ειδικής συνεδριάσεως της Βουλής των Ελλήνων της 8ης Φεβρουαρίου 2005 κατά την οποία εξελέγη ο Πρόεδρος της Δημοκρατίας -και σύμφωνα με τη δοθείσα από το Σώμα εντολή η Πρόεδρος της Βουλής κ. Άννα Μπενάκη-Ψαρούδα συνοδευόμενη από τους Αντιπροέδρους του Σώματος επισκέφθηκε τον εκλεγέντα Πρόεδρο της Δημοκρατίας κ. Κάρολο Παπούλια και του ανήγγειλε εκ μέρους ολοκλήρου του Σώματος το αποτέλεσμα της διεξαχθείσης ψηφοφορίας και την εκλογή του ως Προέδρου της Ελληνικής Δημοκρατίας.
      Η Πρόεδρος της Βουλής κ. Άννα Μπενάκη-Ψαρούδα, εξ ονόματος του Σώματος, προσεφώνησε τον Πρόεδρο της Δημοκρατίας κύριο Κάρολο Παπούλια, ο οποίος και απάντησε στην προσφώνηση αυτή.
      Τα δύο κείμενα –προσφωνήσεως και αντιφωνήσεως- θα αναγνωσθούν και θα καταχωρισθούν στα Πρακτικά της σημερινής συνεδριάσεως και έχουν ως εξής:
      («ΠΡΟΣΦΩΝΗΣΗ ΤΗΣ ΠΡΟΕΔΡΟΥ ΤΗΣ ΒΟΥΛΗΣ κ. ΑΝΝΑΣ ΜΠΕΝΑΚΗ-ΨΑΡΟΥΔΑ ΠΡΟΣ ΤΟ ΝΕΟ ΠΡΟΕΔΡΟ ΤΗΣ ΔΗΜΟΚΡΑΤΙΑΣ κ. ΚΑΡΟΛΟ ΠΑΠΟΥΛΙΑ ΚΑΙ ΑΝΑΓΓΕΛΙΑ ΤΗΣ ΕΚΛΟΓΗΣ ΤΟΥ
      Κύριε Πρόεδρε,
      Έχω την εξαιρετική τιμή να σας αναγγείλω επισήμως ότι η Βουλή των Ελλήνων σας εξέλεξε σήμερα σε δημόσια συνεδρίασή της και με τη μεγάλη, πλειοψηφία των 279 ψήφων ως Πρόεδρο της Ελληνικής Δημοκρατίας. Η εκλoγή αυτή που έγινε σύμφωνα με το πνεύμα και το γράμμα του Συντάγματος αποτελεί κορυφαία πράξη της Δημοκρατίας, αλλά ταυτόχρονα και επιβράβευση της μέχρι σήμερα διαδρομής σας ως πολιτικού και ανθρώπου.
      Κύριε Πρόεδρε, αναλαμβάνοντας τα υψηλά καθήκοντα του Προέδρου της Ελληνικής Δημοκρατίας, έπειτα από μια δεκαετή, κατά γενική εκτίμηση, συνετή και εποικοδομητική θητεία του προκατόχου σας κ. Κωνσταντίνου Στεφανόπουλου, καλείσθε να μετουσιώσετε σε πράξη τα υψηλά ιδεώδη και τις αρχές που το Σύνταγμα έθεσε ως βάση και αποστολή του πρoεδρικού αξιώματος, την ενότητα του έθνους και του λαού, την επαγρύπνηση, για την ορθή λειτουργία του πολιτεύματος και τη διατήρηση σuναινετικού κλίματος μεταξύ των πολιτικών δυνάμεων στα μεγάλα εθνικά και κοινωνικά ζητήματα του τόπου. Αυτή η ίδια η υπόδειξη και εκλογή σας υπήρξε άλλωστε προϊόν συναίνεσης σύμφωνα και με το πνεύμα του Συντάγματος, γεγονός που σας εξοπλίζει με πρόσθετο κύρος για την επιτέλεση των καθηκόντων σας.
      Αναλαμβάνετε, κύριε Πρόεδρε, την Προεδρία της Ελληνικής Δημοκρατίας για μία, πενταετία όπου θα σημειωθούν σημαντικά γεγονότα και εξελίξεις : Η ευρωπαϊκή ενοποίηση θα προωθηθεί με την ψήφιση ενδεχομένως και της Συνταγματικής Συνθήκης, τα εθνικά σύνορα και ένα, μέρος της εθνικής κυριαρχίας θα περιορισθούν χάριν της ειρήνης, της ευημερίας και της ασφάλειας στη διευρυμένη Ευρώπη, τα δικαιώματα του ανθρώπου και του πολίτη θα υποστούν μεταβολές καθώς θα μπορούν να προστατεύονται, αλλά και να παραβιάζονται από αρχές και εξουσίες πέραν, των γνωστών και καθιερωμένων και πάντως η Δημοκρατία θα συναντήσει προκλήσεις και θα δοκιμασθεί από ενδεχόμενες νέες μορφές διακυβέρνησης.
      Η χώρα μας εξάλλου θα έχει να αντιμετωπίσει σοβαρά διλήμματα σε πολλούς τομείς: στα εθνικά θέματα δρομολογούνται εξελίξεις που απαιτούν σύμπνοια και νηφαλιότητα, στον οικονομικό και κοινωνικό τομέα πρέπει να γίνουν τομές και να ληφθούν σοβαρές αποφάσεις για τη βελτίωση της ζωής των, πολιτών, η διαπαιδαγώγηση των νέων θα απαιτήσει αναπροσανατολισμούς στην εκπαίδευση και την κατάρτιση, ο ελληνικός πολιτισμός θα πρέπει να ανακτήσει" την ιστορική του πρωτοπορία.
      Ε όψει των παραπάνω η ρυθμιστική και ενοποιητική αποστολή που σας αναθέτει το Σύνταγμα αποκτά ιδιαίτερη σημασία. Είμαι βεβαία ότι θα ανταποκριθείτε άριστα στον υψηλό αυτό ρόλο, με όπλα την μακρά πολιτική πείρα σας, την επιστημονική σας κατάρτιση, την κοινωνική ευαισθησία και τον ήπιο και μετριοπαθή χαρακτήρα σας. Θα έχετε άλλωστε αρωγό και συμπαραστάτη τους παράγοντες του πολιτεύματος και όλες τις πολιτικές δυνάμεις.
      Επιτρέψτε μου, κύριε Πρόεδρε, ως Πρόεδρος της Βουλής των Eλλήνων σας εκφράσω εκ μέρους όλων των κοινοβουλευτικών κομμάτων και των Βουλευτών, αλλά και προσωπικά, τις θερμότερες ευχές για την επιτυχή εκπλήρωση των καθηκόντων σας.
      ΑΝΝΑ ΜΠΕΝΑΚΗ-ΨΑΡΟΥΔΑ»
      «ΑΝΤΙΦΩΝΗΣΗ ΤΟΥ ΝΕΟΥ ΠΡΟΕΔΡΟΥ ΤΗΣ ΔΗΜΟΚΡΑΤΙΑΣ κ. ΚΑΡΟΛΟΥ ΠΑΠΟΥΛΙΑ ΣΤΗΝ ΠΡΟΕΔΡΟ ΤΗΣ ΒΟΥΛΗΣ κ. ΑΝΝΑ ΜΠΕΝΑΚΗ-ΨΑΡΟΥΔΑ ΜΕΤΑ ΤΗΝ ΑΝΑΓΓΕΛΙΑ ΤΗΣ ΕΚΛΟΓΗΣ ΤΟΥ
      Αξιότιμη κυρία πρόεδρε της Βουλής,
      Το αποτέλεσμα της αποψινής ψηφοφορίας στη Βουλή, που μόλις μου ανακοινώσατε, δικαιώνει τη συνταγματική επιδίωξη για συναίνεση στην εκλογή του Προέδρου της Δημοκρατίας.
      Πιστεύω ότι η συναίνεση είναι κατάκτηση για τον πολιτικό μας πολιτισμό και αίτημα της ελληνικής κοινωνίας για όλα τα μεγάλα ζητήματα που απασχολούν την πατρίδα μας.
      Η επικοινωνία μου με τους Έλληνες πολίτες με έχει διδάξει ότι αποτελούν συλλογικό ζητούμενο η πολιτική ωριμότητα και εντιμότητα, το μέτρο και η ευαισθησία στη δημόσια ζωή, ώστε να προετοιμάσουμε ένα καλύτερο αύριο για την πατρίδα μας και να οικοδομήσουμε μια κοινωνία λιγότερο εγωιστική και πιο δίκαιη.
      Με σεβασμό στις απόψεις όλων των κομμάτων και των αντιπροσώπων του ελληνικού λαού, ευχαριστώ θερμά για τη μεγάλη τιμή, την οποία αποδέχομαι με αίσθημα ευθύνης.»)
      (Ώρα 11.46΄ εισέρχεται στην Αίθουσα η Ιερά Σύνοδος της Εκκλησίας της Ελλάδος, συνοδευόμενη από το Β΄ Αντιπρόεδρο της Βουλής κ. Γεώργιο Σούρλα.)
      ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, τελούμε σε αναμονή της αφίξεως του νέου Προέδρου της Δημοκρατίας κ. Καρόλου Παπούλια και διακόπτουμε για λίγο τη συνεδρίαση, ώστε ο Πρωθυπουργός κ. Κώστας Καραμανλής και η Πρόεδρος της Βουλής κ. Άννα Μπενάκη - Ψαρούδα, να υποδεχθούν τον Πρόεδρο της Δημοκρατίας κ. Κάρολο Παπούλια εξ ονόματος της Εθνικής Αντιπροσωπείας.
      (ΔΙΑΚΟΠΗ)
      
      
      
      
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Επαναλαμβάνεται η διακοπείσα συνεδρίαση.
      Κυρίες και κύριοι συνάδελφοι, εισέρχεται στην Αίθουσα ο Πρόεδρος της Δημοκρατίας κ. Κάρολος Παπούλιας, συνοδευόμενος από τον Πρωθυπουργό κ. Κώστα Καραμανλή και την Πρόεδρο της Βουλής κ. Άννα Μπενάκη-Ψαρούδα.
      (Ώρα 11.48΄ εισέρχεται στην Αίθουσα ο εκλεγείς Πρόεδρος της Δημοκρατίας κ. Κάρολος Παπούλιας συνοδευόμενος από τον Πρωθυπουργό κ. Κώστα Καραμανλή και την Πρόεδρο της Βουλής κ. Άννα Μπενάκη-Ψαρούδα.
      (Όρθιοι οι Βουλευτές χειροκροτούν ζωηρά και παρατεταμένα)
      Κυρίες και κύριοι συνάδελφοι, έχω την τιμή να σας ανακοινώσω ότι ο Εξοχότατος Πρόεδρος της Δημοκρατίας κ. Κάρολος Παπούλιας, τον οποίο εξέλεξε η Βουλή με την ψήφο της κατά τη συνεδρίαση της 8ης Φεβρουαρίου 2005 θα δώσει τον όρκο που ορίζει το άρθρο 33 παράγραφος 2 του Συντάγματος.
      Παρακαλείται ο Μακαριότατος Αρχιεπίσκοπος Αθηνών και πάσης Ελλάδος κ. Χριστόδουλος και η Ιερά Σύνοδος να αναπέμψουν τις κεκανονισμένες δεήσεις.
      (Στο σημείο αυτό εξέρχεται από την Αίθουσα ο Πρόεδρος και τα μέλη της Κοινοβουλευτικής Ομάδας του Συνασπισμού Ριζοσπαστικής Αριστεράς)
      (Αναπέμπονται οι δεήσεις)
      ΠΡΟΕΔΡΕΥΩΝ ( Σωτήρης Χατζηγάκης):  Σας παρακαλώ, Μακαριότατε, να ανέλθετε στο χώρο του Προεδρείου για την ορκωμοσία του Προέδρου της Δημοκρατίας κ. Καρόλου Παπούλια.
      Επίσης, παρακαλώ τον Εξοχότατο Πρόεδρο της Κυβερνήσεως κ. Κώστα Καραμανλή να ανέλθει στο χώρο του Προεδρείου.
      (Στο σημείο αυτό ο Μακαριότατος Αρχιεπίσκοπος Αθηνών και πάσης Ελλάδος και ο Πρόεδρος της Κυβερνήσεως κ. Κωνσταντίνος Καραμανλής ανέρχονται στην Έδρα)
      Σας παρακαλώ, Εξοχότατε κύριε Πρόεδρε της Δημοκρατίας, να θέσετε το δεξί σας χέρι στο Ιερό Ευαγγέλιο και να επαναλαμβάνετε τον όρκο τον οποίο θα αναγνώσει ο Μακαριότατος, τον οποίον και παρακαλώ να αναγνώσει το κείμενο του όρκου.
      (Ο Μακαριότατος Αρχιεπίσκοπος Αθηνών και πάσης Ελλάδος αναγιγνώσκει τον όρκο τον οποίο επαναλαμβάνει ο Πρόεδρος της Δημοκρατίας:
      «Ορκίζομαι στο όνομα της Αγίας και Ομοούσιας και Αδιαίρετης Τριάδας να φυλάσσω το Σύνταγμα και τους νόμους, να μεριμνώ για την πιστή τους τήρηση, να υπερασπίζω την εθνική ανεξαρτησία και την ακεραιότητα της Χώρας, να προστατεύω τα δικαιώματα και τις ελευθερίες των Ελλήνων και να υπηρετώ το γενικό συμφέρον και την πρόοδο του Ελληνικού Λαού».)
      ΠΡΟΕΔΡΕΥΩΝ (Σωτήρης Χατζηγάκης): Άξιος, άξιος!
      ΠΟΛΛΟΙ ΒΟΥΛΕΥΤΕΣ: Άξιος, άξιος!
      (Ζωηρά και παρατεταμένα χειροκροτήματα)
      (Στη συνέχεια υπογράφεται εις τριπλούν το πρωτόκολλο ορκωμοσίας του Προέδρου της Δημοκρατίας, από τον ορκισθέντα Πρόεδρο της Δημοκρατίας, τον Πρόεδρο της Κυβερνήσεως, την Πρόεδρο της Βουλής και τον Αρχιεπίσκοπο Αθηνών και Πάσης Ελλάδος.)
      (Στο σημείο αυτό ο ορκισθείς Πρόεδρος της Δημοκρατίας, συνοδευόμενος από την Πρόεδρο της Βουλής, χαιρετά τους Αρχηγούς των Κομμάτων. 
      Ώρα 12.05΄ ο Πρόεδρος της Δημοκρατίας εξέρχεται από την Αίθουσα, συνοδευόμενος από τον Πρωθυπουργό και την Πρόεδρο της Βουλής. 
      Οι Βουλευτές όρθιοι χειροκροτούν ζωηρά και παρατεταμένα.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλείται ο Β΄ Αντιπρόεδρος της Βουλής κ. Γεώργιος Σούρλας, να προπέμψει το Μακαριότατο Αρχιεπίσκοπο Αθηνών και πάσης Ελλάδος κ. Χριστόδουλο και τα συνοδεύοντα αυτόν μέλη της Ιεράς Συνόδου της Εκκλησίας της Ελλάδος.
(Ώρα 12.06΄ εξέρχεται από την Αίθουσα ο Μακαριότατος Αρχιεπίσκοπος Αθηνών και πάσης Ελλάδος κ. Χριστόδουλος και τα συνοδεύοντα αυτόν μέλη της Ιεράς Συνόδου.)

      Κυρίες και κύριοι συνάδελφοι, παρακαλώ να εξουσιοδοτήσετε το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ ( Σωτήρης Χατζηγάκης):  Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι,  σας υπενθυμίζω ότι θα γίνει κατάθεση στεφάνου από τον Πρόεδρο της Δημοκρατίας κ. Κάρολο Παπούλια ευθύς αμέσως και παρακαλούνται οι κυρίες και οι κύριοι συνάδελφοι να κατέβουν στο Μνημείο του Αγνώστου Στρατιώτη.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      Με τη συναίνεση του Σώματος και ώρα 12.07’ λύεται η συνεδρίαση.
      Η ΠΡΟΕΔΡΟΣ                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 12/3/05                           ΣΕΛ.1

