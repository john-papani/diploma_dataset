
ΣΥΝΕΔΡΙΑΣΗ ΜΣΤ'
Παρασκευή 3 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ
Α. ΕΙΔΙΚΑ ΘΕΜΑΤΑ
'Αδεια απουσίας του Βουλευτή Κ. Τσίμα,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 6
Νοεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Εθνικής Οικονομίας, σχετικά με την εφαρμογή του Νόμου για τα πανωτόκια, την παράταση της απαγόρευσης των αναγκαστικών εκτελέσεων μέχρι 31.10.2001 κλπ.,
β) Προς τον Υπουργό Υγείας και Πρόνοιας: i) σχετικά με τη λήψη αναγκαίων μέτρων αντιμετώπισης του προβλήματος "των παιδιών των φαναριών",
ii) σχετικά με την επίλυση προβλημάτων των Ατόμων με Ειδικές Ανάγκες,
iii) σχετικά με τα λειτουργικά προβλήματα του Νοσοκομείου Μεταξά,
λόγω της έλλειψης τεχνολογικής υποδομής και προσωπικού,
γ) Προς τον Υπουργό Εθνικής Παιδείας και Θρησκευμάτων, σχετικά με το πρόβλημα στέγασης του 1ου Εσπερινού Γυμνασίου και Λυκείου Θεσσαλονίκης κλπ.,
δ) Προς τον Υπουργό Ανάπτυξης, σχετικά με την πώληση της Χαρτοβιομηχανίας SOFTEX, τις απολύσεις εργαζομένων κλπ.,
Γ. ΝΟΜΟΘΕΤΙΚΗ ΕΡΓΑΣΙΑ
1. Συνέχιση της συζήτησης επί της αρχής του σχεδίου νόμου του Υπουργείου Τύπου και Μέσων Μαζικής Ενημέρωσης: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών",
2. Αίτηση ονομαστικής ψηφοφορίας Βουλευτών της Ν. Δημοκρατίας επί της αρχής του σχεδίου νόμου του Υπουργείου Τύπου και Μέσων Μαζικής Ενημέρωσης,
3. Κατάθεση σχεδίων νόμων:
α) Οι Υπουργοί Γεωργίας, Εξωτερικών και Οικονομικών κατέθεσαν σχέδιο νόμου: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας και μεταποίησης της Δημοκρατίας της Μολδαβίας για οικονομική, επιστημονική και τεχνική συνεργασία στον τομέα της γεωργίας και των τροφίμων",
β) Οι Υπουργοί Ανάπτυξης, Εξωτερικών και Τύπου και Μέσων Μαζικής Ενημέρωσης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για συνεργασία στον τομέα του τουρισμού",
γ) Οι Υπουργοί Εθνικής Οικονομίας και Οικονομικών, Εξωτερικών και
Ανάπτυξης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Αλγερίας για την αμοιβαία ενθάρρυνση και προστασία των επενδύσεων",
δ) Οι Υπουργοί Εμπορικής Ναυτιλίας, Εσωτερικών, Εθνικής Οικονομίας
και Οικονομικών, Περιβάλλοντος, Χωροταξίας και Δημοσίων 'Εργων και Δικαιοσύνης κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για τις θαλάσσιες μεταφορές",
ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΑΚΟΠΟΥΛΟΣ Ι.,
ΘΑΝΟΣ Δ.,
ΚΑΚΛΑΜΑΝΗΣ Ν.,
ΚΑΛΑΦΑΤΗΣ Α.,
ΚΑΝΕΛΛΗ Λ.,
ΞΗΡΟΤΥΡΗ-ΑΙΚΑΤΕΡΙΝΑΡΗ ΑΙΚ.,
ΠΑΠΑΔΟΠΟΥΛΟΣ Σ.,
ΠΑΧΤΑΣ Χ.,

ΠΕΤΣΑΛΝΙΚΟΣ Φ.,
ΣΠΥΡΑΚΗ Χ.,
ΣΤΡΙΦΤΑΡΗΣ Σ.,
Β. Επί του σχεδίου νόμου του Υπουργείου Τύπου και Μέσων Μαζικής
Ενημέρωσης:
ΑΚΡΙΒΑΚΗΣ Α.,
ΓΚΕΛΕΣΤΑΘΗΣ Ν.,
ΔΑΒΑΚΗΣ Α.,
ΚΑΝΕΛΛΗ Λ.,
ΚΕΔΙΚΟΓΛΟΥ Β.,
ΚΟΥΒΕΛΗΣ Φ.,
ΜΑΝΙΚΑΣ Σ.,
ΜΗΤΣΟΤΑΚΗΣ Κ.,
ΜΠΕΝΑΚΗ - ΨΑΡΟΥΔΑ Α.,
ΝΕΡΑΝΤΖΗΣ Α.,
ΠΑΥΛΟΠΟΥΛΟΣ Π.,
ΡΕΠΠΑΣ Δ.,
ΣΙΟΥΦΑΣ Δ.,
ΣΤΡΙΦΤΑΡΗΣ Σ.,
ΤΖΙΟΛΑΣ Ε.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΜΣΤ'
Παρασκευή 3 Νοεμβρίου 2000
--------------------
Αθήνα, σήμερα στις 3 Νοεμβρίου 2000, ημέρα Παρασκευή και ώρα 10.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 6 Νοεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής)
1. Η με αριθμό 216/30.10.2000 επίκαιρη ερώτηση του Βουλευτή του
Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με τη βελτίωση της αθλητικής υποδομής στο Νομό Μεσσηνίας κλπ.
2. Η με αριθμό 221/1.11.2000 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου, προς τους Υπουργούς Υγείας και Πρόνοιας, Περιβάλλοντος, Χωροταξίας και Δημοσίων 'Εργων, σχετικώς με την αντιμετώπιση του προβλήματος της μόλυνσης των υδάτινων πόρων και της υποχώρησης του υδροφόρου ορίζοντα, στην Κεντρική Μακεδονία.

3. Η με αριθμό 222/1.11.2000 επίκαιρη ερώτηση της Βουλευτού του
Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την αποκατάσταση των ζημιών, στα κτίρια των Τεχνολογικών Εκπαιδευτικών Ιδρυμάτων (ΤΕΙ) Αθήνας, που προκλήθηκαν από τον περσινό σεισμό.
4. Η με αριθμό 219/1.11.2000 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την εγκατάσταση και λειτουργία στο Θριάσιο Πεδίο μηχανισμού ελέγχου της ρύπανσης του περιβάλλοντος κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής) 1. Η με αριθμό 220/1.11.2000 επίκαιρη ερώτηση του Βουλευτή της Νέας
Δημοκρατίας κ. Απόστολου Ανδρεουλάκου, προς τον Υπουργό Εξωτερικών, σχετικώς με τις πρόσφατες δημοτικές εκλογές στην Αλβανία, τις παρατυπίες στο Δήμο της Χειμάρας κλπ.
2. Η με αριθμό 223/1.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατάκη προς τον Υπουργό Γεωργίας, σχετικώς με την κατασκευή των απαραίτητων αρδευτικών έργων υποδομής στη Θεσσαλία κλπ.
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 203/26.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Εθνικής Οικονομίας, Γεωργίας, σχετικώς με την εφαρμογή του Νόμου για τα πανωτόκια, την παράταση της απαγόρευσης των αναγκαστικών εκτελέσεων μέχρι 31.10.2001 κλπ.
Η επίκαιρη ερώτηση του κ. Γιαννακόπουλου συνοπτικώς έχει ως εξής:
"Το άρθρο 30 του ν.2789/2000 ("περί πανωτοκίων") ψηφίστηκε, όπως
τελικά ψηφίστηκε, για να περιορίσει τουλάχιστον την αυθαιρεσία, την ασυδοσία, την αδιαφάνεια και τη ληστρική τακτική των τραπεζών, μέσω του καρκινώματος των πανωτοκίων και άλλων τοκοτεχνασμάτων των τραπεζών, που καταστρέφουν και αφανίζουν τους δανειολήπτες. Οι τράπεζες όμως ερμηνεύουν αυθαίρετα και "μοναδικά" και τις διατάξεις του παραπάνω άρθρου, με προφανή τρόπο και σκοπό να λειτουργήσει ο νόμος υπέρ των δικών τους παρανόμων, πολλές φορές, συμφερόντων ή να καταστεί δυσεφάρμοστος. 'Ετσι στις αιτήσεις των οφειλετών τους δανειοληπτών, απαντούν "στερεότυπα" τοποθετούμενες παραπλανητικά, ολιγόλογα και αρνητικά, επιδιώκοντας το "ροκάνισμα" του χρόνου μέχρι στις 30.10.2000, που είναι το πέρας της αναστολής των αναγκαστικών εκτελέσεων από το νόμο.
Επίσης, αρνούνται συστηματικά και κατά παράβαση των κειμένων διατάξεων την παροχή των απαραίτητων στοιχείων, που θα επέτρεπαν στον οφειλέτη, τον ενδελεχή και πλήρη έλεγχο της δανειακής του εξέλιξης. 
Επειδή με τον παραπάνω νόμο οι αγρότες "ευνοήθηκαν" φραστικά
τουλάχιστον από κάθε άλλη εισοδηματική τάξη, αφού εξαιρούνται από τις παραγράφους 8 και 9 του άνω άρθρου.
Επειδή στην πραγματικότητα ούτε οι αγρότες ευνοούνται εξαιτίας των
μεθόδων των τραπεζών.
Επειδή εξ αιτίας της παραπάνω τακτικής των τραπεζών υφίσταται κατ'αρχήν αδήριτη ανάγκη να παραταθεί η απαγόρευση των αναγκαστικών εκτελέσεων για ένα τουλάχιστον χρόνο (μέχρι 31-10-2001) και επειδή οι καταγγελίες των δανειοληπτών περί μη παροχής στοιχείων, περί μη ένταξης στη ρύθμιση κλπ. είναι στην ημερήσια διάταξη, για τους λόγους αυτούς, ερωτώνται οι κύριοι Υπουργοί:
Τι πρόκειται να πράξει η Κυβέρνηση
1. Για την παράταση της απαγόρευσης της αναγκαστικής εκτέλεσης μέχρι την 31-10-2001 και
2. Για την ορθή εφαρμογή του άρθρου 30 του ν.2789-2000".
Ο Υφυπουργός Εθνικής Οικονομίας κ.Χρήστος Πάχτας έχει το λόγο. ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε
Πρόεδρε.
Για το περιεχόμενο αυτής της ερώτησης, είχα τη δυνατότητα να απαντήσω πριν από μια εβδομάδα στον συνάδελφο της Νέας Δημοκρατίας. Θα ήθελα με την ευκαιρία αυτή να επαναλάβω κάποια σημεία γι'αυτήν την απάντησή μου, αγαπητέ συνάδελφε.
Κατ'αρχήν, θα έλεγα ότι είναι πρόωρο να βγάζει κανείς συμπεράσματα πριν από την παρέλευση ενός εύλογου χρονικού διαστήματος από την ψήφιση του νόμου που έγινε στις 11-2-2000 και άρχισε η διαδικασία κατάθεσης και αξιολόγησης των αιτήσεων από τις τράπεζες. 'Οπως γνωρίζετε, έχουν καταληκτικές ημερομηνίες και ουσιαστικά μέχρι το τέλος Οκτωβρίου πρέπει να βρισκόμαστε σε μια φάση πλήρους εξέλιξης της διαδικασίας.
'Ηδη, το Υπουργείο Εθνικής Οικονομίας παρακολουθεί αυτές τις
εξελίξεις και έχει ζητήσει από την 'Ενωση Ελληνικών Τραπεζών να δοθούν τελικά στοιχεία μέχρι το τέλος του 2000 για να δούμε πώς προχωρά αυτή η διαδικασία του νομοθετήματος και να αξιολογήσουμε τελικά την όλη αυτή προσπάθεια, το όλο περιεχόμενο του νόμου για να μπορούμε να δούμε πώς υλοποιείται ο νόμος. Θα έλεγα λοιπόν ότι πριν να έχουμε αυτά τα τελικά στοιχεία, θα είναι πρόωρο να κάνουμε τους οποιουσδήποτε σχολιασμούς στα
θέματα αυτά.
Να μιλήσω τώρα λίγο πιο ειδικά για τα θέματα που θέσατε, αγαπητέ κύριε συνάδελφε. Υπάρχει βεβαίως το θέμα της Αγροτικής Τράπεζας. Εκεί υπάρχει ένα ειδικό καθεστώς όπως θα το γνωρίζετε βεβαίως. Εξετάζονται όλες οι αιτήσεις. Θέλω να τονίσω ότι μέχρι τις 31 Αυγούστου που έχουμε στοιχεία από την Αγροτική Τράπεζα, έχουν υποβληθεί δώδεκα
χιλιάδες τριακόσιες εξήντα οκτώ αιτήσεις.
( Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Εξετάζονται λοιπόν οι αιτήσεις αυτές και επαναστέλλονται στους ενδιαφερόμενους δανειολήπτες για να επιλέξουν τελικά είτε το νόμο, είτε την παλαιότερη ρύθμιση γιατί ο νόμος τους παρέχει διακριτική ευχέρεια να επιλέξουν την ευνοϊκότερη για τους αγρότες ρύθμιση.
Σε σχέση με τις άλλες τράπεζες, θα ήθελα να επαναλάβω τα στοιχεία που κατέθεσα και την προηγούμενη βδομάδα, γιατί δεν έχω νεότερα. Για το σύνολο των άλλων τραπεζών, έχουν υποβληθεί χίλιες εκατόν τριάντα τρεις αιτήσεις. Από αυτές εξετάστηκε περίπου το 75% και έγινε δεκτό το 25% περίπου ενός προϋπολογισμού 26 δισεκατομμυρίων δραχμών. Περίπου τριακόσιες αιτήσεις έγιναν δεκτές από τις τράπεζες.
Θέλω να τονίσω και πάλι ότι σε 12 τράπεζες δεν κρατήθηκε ούτε μια αίτηση. Υπάρχουν κάποιες τράπεζες που κρατήθηκαν οι περισσότερες αιτήσεις. Αναφέρομαι στην Εθνική Τράπεζα, όπου υποβλήθησαν
εξακόσιες είκοσι έξι αιτήσεις. 'Εγιναν δεκτές οι εκατόν σαράντα εννιά και είναι προς εξέταση οι εκατόν πενήντα έξι.
Τα υπόλοιπα θα τα πω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννακόπουλος έχει το λόγο. ΙΩΑΝΝΗΣ ΓΙΑΝΝΑΚΟΠΟΥΛΟΣ: Επειδή εγώ δεν έχω δευτερολογία, κύριε
Πρόεδρε, θα προσπαθήσω να πω αυτά που θέλω με συντομία.
Κύριε Υπουργέ, το ότι η Κυβέρνηση απασχολείται με το θέμα αυτό,

παρ' ό,τι ο νόμος πράγματι είναι πρόσφατος, είναι παρήγορο θα έλεγα.
Ας μπούμε όμως στο θέμα, όπως έχει στην πραγματικότητα.
Το πρόβλημα της υπερχρέωσης των δανειακών υποχρεώσεων των μικρομεσαίων επιχειρήσεων των αγροτών, κύριε Υπουργέ, είναι γνωστό και έχει αναδειχθεί και καταδειχθεί στο παρελθόν.
Στο Εθνικό Κοινοβούλιο έχει επισημανθεί και από εμένα και από άλλους συναδέλφους η ευθύνη για τη μη επίλυση του σημαντικότατου αυτού προβλήματος όλων των κυβερνήσεων της τελευταίας δεκαετίας.

Πρόσφατα, όταν ψηφίστηκε ο νόμος 2789/2000 ο κύριος Υπουργός, και ο
νυν Υπουργός Εθνικής Οικονομίας είχε πει: "Παρεμβαίνουμε πλέον δραστικότατα υιοθετώντας μία εξαιρετικά ευνοϊκή ρύθμιση. Διαγράφουμε τόκους συμβατικούς. Απαντάμε όχι μόνο στο πρόβλημα των πανωτοκίων, αλλά και στο πρόβλημα των υψηλών επιτοκίων".
Και συνεχίζει: "Στη ρύθμιση αυτή υπάγονται τετρακόσιες χιλιάδες συμπολίτες μας, εκατόν πενήντα χιλιάδες δανειολήπτες, πενήντα χιλιάδες δανειολήπτες του ΟΕΚ και διακόσιες χιλιάδες δανειολήπτες του αγροτικού κόσμου. Δεν είναι νοητό να υπάρχει, ας το πω έτσι, παράπονο σε ό,τι αφορά την ευνοϊκότητα της ρύθμισης. Επιπλέον αυτή η ρύθμιση είναι πρωτοφανής στα τραπεζικά χρονικά και της Ελλάδος και της Ευρώπης".
Με αυτά που μας είπατε σήμερα, κύριε Υπουργέ, ότι εξετάστηκαν χίλιες εκατόν τριάντα τρεις αιτήσεις στις άλλες τράπεζες και μόνο διακόσιες εβδομήντα οκτώ έχουν γίνει δεκτές, σε σχέση με αυτά που είπα -και θα καταθέσω για τα πρακτικά αυτά που λέω- απαντούν ότι εμείς τελικά ψηφίσαμε για να νομιμοποιήσουμε τις αυθαιρεσίες των τραπεζών.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
'Ομως, κύριε Υπουργέ, επειδή δεν έχω καθόλου χρόνο, πρέπει να καταλάβουμε το εξής: 'Οτι οι τράπεζες είναι κράτος εν κράτη, ότι οι τράπεζες αφανίζουν τους δανειολήπτες στην κυριολεξία και ότι σε λίγο θα ενσκύψει θύελλα γι' αυτό το πρόβλημα.
Οι Βουλευτές του ΠΑΣΟΚ και εγώ προσωπικά δεν είμαστε διατεθειμένοι να υποστείλουμε τη σημαία στο θέμα αυτό. Πρέπει, λοιπόν, να γίνει άμεση νομοθετική ρύθμιση για την παράταση υποβολής αιτήσεων και να παραταθεί η αναστολή των πλειστηριασμών για ένα χρόνο ...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΙΩΑΝΝΗΣ ΓΙΑΝΝΑΚΟΠΟΥΛΟΣ: Το κυριότερο -και τελειώνω, κύριε Πρόεδρε-
να διευκρινισθεί απολύτως ότι ως βάση του κεφαλαίου προς ρύθμιση είναι το

αρχικά χορηγηθέν κεφάλαιο και όχι όπως αυτό διαμορφώθηκε από τους κεφαλαιοποιούμενους τόκους ποινής και κάθε είδους τόκων των τραπεζών... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Ολοκληρώνω, κύριε Πρόεδρε.
Σε κάθε άλλη περίπτωση και οτιδήποτε άλλο θα είναι εκ του πονηρού,
κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κλείνω, κύριε Πρόεδρε.
Πιστεύω ότι το μεγαλύτερο πρόβλημα υπάρχει με τους κατ' απονομήν τραπεζίτες, με τους διορισμένους τραπεζίτες, με τις κρατικές τράπεζες και όχι με τις ιδιωτικές και αυτό είναι το περίεργο της όλης υπόθεσης. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Γιαννακόπουλε. ΙΩΑΝΝΗΣ ΓΙΑΝΝΑΚΟΠΟΥΛΟΣ: Σκύψτε, κύριε Υπουργέ, πάνω σε αυτό το πολύ
σημαντικό πρόβλημα και εμείς είμαστε διατεθειμένοι να σας βοηθήσουμε, γιατί πράγματι αξίζει τον κόπο για την εθνική οικονομία, για όλους εκείνους που αφανίζονται από τις τράπεζες.
(Στο σημείο αυτό ο Βουλευτής κ. Γιαννακόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Γιαννακόπουλε.
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε
Πρόεδρε.
Θα ήθελα να τονίσω, αγαπητέ συνάδελφε, ότι η Κυβέρνησή μας, η
Κυβέρνηση του ΠΑΣΟΚ ήταν αυτή που έσκυψε με ευαισθησία για να αντιμετωπίσει το πρόβλημα των πανωτοκίων που προέκυψε βεβαίως από το συνδυασμό των υψηλών επιτοκίων από τη μία πλευρά και από τη συχνότητα ανατοκισμού τόκων δανείων από την άλλη.
Θέλω να τονίσω ότι αντιμετωπίσαμε το πρόβλημα με δύο νομοθετικές
παρεμβάσεις. Η μία ήταν το 1988 που θεσπίσαμε την εξαμηνιαία περίοδο ανατοκισμού των σε καθυστέρηση τόκων. 'Ετσι ρυθμίσαμε τα θέματα των νέων δανείων όπου ο ανατοκισμός πλέον δεν είναι δυνατόν να υπολογίζεται σε χρόνο μικρότερο των έξι μηνών.
Ταυτόχρονα με νέα νομοθετική ρύθμιση το Φεβρουάριο του τρέχοντος έτους ήλθαμε να αντιμετωπίσουμε και να επιλύσουμε προβλήματα και καταστάσεις που διαμορφώθηκαν στο παρελθόν. Και τέτοιες ρυθμίσεις έγιναν από την Κυβέρνησή μας και δεν είχαν προηγούμενο.
Ταυτόχρονα με εγκυκλίους μας προσπαθήσαμε να πείσουμε τις τράπεζες να κινηθούν προς τη δική τους κατεύθυνση με αποφάσεις των συνελεύσεών τους. 
Θέλω, επίσης, να πληροφορήσω το Σώμα ότι η Εθνική Τράπεζα αποφάσισε
και πρότεινε την άφεση χρέους επιχειρηματικών απαιτήσεων που μεταφέρθηκαν σε οριστική καθυστέρηση μέχρι το τέλος του 1998 και το οφειλόμενο ποσό ήταν ύψους ενός εκατομμυρίου δραχμών ανά επιχείρηση. Ωφελήθηκαν πέντε χιλιάδες μικρές επιχειρήσεις, οι οποίες απαλλάχθηκαν οριστικά από τις ληξιπρόθεσμες οφειλές προς την τράπεζα.
Επίσης εισηγήθηκε την αύξηση χρέους των ανεξόφλητων οφειλών από πιστωτικές κάρτες και δάνεια, προσωπικά και καταναλωτικά, με πρόθεση να εξυπηρετούνται από το 1992. 'Ετσι απαλλάχθηκαν οκτώμισι χιλιάδες ακόμη οφειλέτες των οποίων οι οφειλές είχαν αυξηθεί σημαντικά από τόκους λόγω μακροχρόνιας αδράνειας. 'Εγινε, λοιπόν, μια σημαντικότατη προσπάθεια. 
Βεβαίως, είπα και προηγουμένως ότι είναι πρόωρο από τη στιγμή που είναι
σε πλήρη εξέλιξη το περιεχόμενο του νόμου -τώρα οριστικά έχουμε τις καταληκτικές ημερομηνίες αξιολόγησης των αιτήσεων- να έχουμε οποιαδήποτε σαφή εικόνα πριν από το τέλος του έτους. Γι' αυτό και πιστεύω ότι
στο χρονικό σημείο που γίνεται η ερώτηση δεν μπορεί κανείς να δώσει περισσότερη πληροφόρηση. Θα πρέπει να περιμένουμε το τέλος του έτους, να αξιολογήσουμε τις αιτήσεις που έχουν γίνει, να δούμε τελικά πώς θα καταλήξει το περιεχόμενο του νομοθετήματος και τότε με χαρά, μια που

έχουμε ζητήσει και από το Υπουργείο Εθνικής Οικονομίας πλήρη φάκελο εξέλιξης απ' όλες τις τράπεζες, των αιτήσεων, να επανέλθουμε για να πληροφορήσουμε το Σώμα και να δούμε αν υπάρχουν προτάσεις προς μια θετικότερη κατεύθυνση. Σας ευχαριστώ, κύριε Πρόεδρε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Παρακολουθήστε την εφαρμογή του νόμου, κύριε Υπουργέ. Αυτό μόνο είναι η παράκλησή μας.
ΠΡΟΕΔΡΕΥΩΝ (Κωνσταντίνος Γείτονας): Κύριε Γιαννακόπουλε, ξέρετε πολύ

καλά εσείς ως έμπειρος κοινοβουλευτικός ότι δεν έχετε δικαίωμα δευτερολογίας.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Το ξέρω, κύριε Πρόεδρε, αλλά δεν πρόλαβα να
πω αυτά που ήθελα.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά αναλώσατε πολύ χρόνο απ' ό,τι παρακολούθησα για να διαβάζετε προηγούμενες δηλώσεις του Υπουργού Εθνικής Οικονομίας.
ΣΤΑΥΡΟΣ ΠΑΠΑΔΟΠΟΥΛΟΣ: Είναι σημαντικό το θέμα. 'Εχει δίκιο με τα
πανωτόκια. Υποφέρει όλη η Ελλάδα.
ΠΡΟΕΔΡΕΥΩΝ (Κωνσταντίνος Γείτονας): Και σεις έχετε δικαίωμα, κύριε
συνάδελφε, να καταθέσετε αντίστοιχη ερώτηση.
Δεύτερη είναι η με αριθμό 210/30-10-2000 επίκαιρη ερώτηση του
Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τη λήψη των αναγκαίων μέτρων αντιμετώπισης του προβλήματος "των παιδιών των φαναριών".
Η επίκαιρη ερώτηση του κ. Κακλαμάνη έχει ως εξής:
"Καθημερινά γινόμαστε μάρτυρες ενός φαινομένου που αποτελεί ντροπή
για πολιτισμένη και κοινωνικά ευαισθητοποιημένη χώρα.
Αναφέρομαι στα "παιδιά των φαναριών", τις αθώες παιδικές ψυχές που υφίστανται την πιο βάρβαρη μορφή, πολλές φορές επιβαλλόμενη από τους ίδιους τους γονείς τους, της παιδικής εργασίας.
Ουδείς πλέον μπορεί να βλέπει και να σιωπά.
Ερωτάται ο κύριος Υπουργός:
1. Αν υπάρχουν στοιχεία, πόσα από αυτά τα παιδιά είναι Ελληνόπουλα
και πόσα παιδιά μεταναστών.
2. Αν το Υπουργείο Υγείας-Πρόνοιας πρόκειται να παρουσιάσει κάποιο προνοιακό πρόγραμμα αντιμετώπισης αυτού του θλιβερού φαινομένου και αν υπάρχουν οι πόροι χρηματοδότησής του".
Ο Υφυπουργός Υγείας και Πρόνοιας κ. Δημήτριος Θάνος έχει το λόγο. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Το θλιβερό φαινόμενο της επαιτείας των ανηλίκων στους δρόμους και στα φανάρια των δύο μεγάλων, βασικά, πόλεων της Αθήνας και της Θεσσαλονίκης, είναι ένα σοβαρό κοινωνικό πρόβλημα που εμφανίζεται στη χώρα μας τα τελευταία χρόνια, αυτήν τη δεκαετία, λόγω της αυξημένης, κυρίως, εισροής αλλοδαπών, λαθρομεταναστών, προσφύγων κ.λπ. Το φαινόμενο αυτό έχει περιοριστεί τον τελευταίο καιρό, αλλά το ζήσαμε με οξύτητα το 1996, το 1997 και το 1998.
Το θέμα αυτό απασχόλησε το Υπουργείο Υγείας και Πρόνοιας, το οποίο
λόγω της πολυπλοκότητας του προβλήματος θεώρησε σκόπιμη και αναγκαία την συνεργασία με το Υπουργείο Δημόσιας Τάξης και με το Υπουργείο, Δικαιοσύνης. Μετά από σχετικές συνεννοήσεις αποφασίστηκε το Υπουργείο, και ειδικότερα ο Εθνικός Οργανισμός Κοινωνικής Φροντίδας, ο οποίος είναι ο οργανισμός που ενοποίησε το ΜΗΤΕΡΑ, το ΠΙΚΠΑ και τον ΕΟΠ να αναλάβει τη φροντίδα αυτών των παιδιών και την αντιμετώπιση συνολικά του προβλήματος, σε συνεργασία με το Υπουργείο Δημόσιας Τάξης και το Υπουργείο Δικαιοσύνης.
Υπάρχει από τότε, από το 1998 δηλαδή, το Κέντρο Παιδικής Προστασίας
στην Αγία Βαρβάρα, το οποίο έχει διαμορφωθεί κατάλληλα σε χώρους, ώστε να μπορεί να υποδέχεται αυτά τα παιδιά. Η παραπομπή και η φιλοξενία των παιδιών στο κέντρο γίνεται σε συνεργασία με την εισαγγελία και την αστυνομία των ανηλίκων.
Το πρόγραμμα περιλαμβάνει την απομάκρυνση, βέβαια, από το δρόμο των
παιδιών αυτών, τη φιλοξενία τους σε μονάδες προσωρινής φιλοξενίας που διαθέτει το κέντρο και επίσης, κατά τη διάρκεια της φιλοξενίας, οι κοινωνικοί λειτουργοί και οι ψυχολόγοι παρέχουν στήριξη στα παιδιά αυτά και βέβαια, πρωταρχική φροντίδα είναι ο έλεγχος της υγείας των παιδιών, η υποβολή σε εργαστηριακές εξετάσεις και η νοσηλεία τους, όπου αυτό χρειάζεται. Στη συνέχεια, στόχος είναι η επιστροφή του παιδιού στην οικογένεια, αν υπάρχει βέβαια οικογένεια για το παιδί, διαφορετικά τα παιδιά φιλοξενούνται σε παιδουπόλεις του Εθνικού Οργανισμού Κοινωνικής Φροντίδας.
Καταβάλλεται προσπάθεια και με τη Διεθνή Κοινωνική Υπηρεσία και με άλλες αρμόδιες πρεσβείες, προκειμένου να εντοπιστούν οι οικογένειες των παιδιών που ο τόπος καταγωγής τους είναι εκτός Ελλάδος.
Πρέπει να σας πω, ότι μετά την εφαρμογή του προγράμματος το 1998
έχουν εξυπηρετηθεί μέχρι σήμερα πεντακόσια παιδιά. Το 60% είναι αγόρια, το 40% είναι κορίτσια και από αυτά το 80% προέρχονται από την Αλβανία, το 9% προέρχονται από την Ελλάδα και είναι παιδιά κυρίως τσιγγάνων, το 8% από το Ιράκ και το 3% από άλλες χώρες. Σήμερα φιλοξενούνται στο κέντρο δώδεκα παιδιά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κακλαμάνης έχει το λόγο. ΝΙΚΗΤΑΣ ΚΑΚΛΑΜΑΝΗΣ: Κύριε Υφυπουργέ, δεν ξέρω βάσει ποιων στοιχείων
μου είπατε ότι έχει περιορισθεί το φαινόμενο. Μακάρι να είναι έτσι, αλλά έχω φοβερές αμφιβολίες αν είναι πράγματι έτσι.
Από κει και πέρα σε όσα είπατε, τα οποία εγώ τα βρίσκω αρκετά ενδιαφέροντα, θα ήθελα να ακούσω και τη γνώμη σας για επιπλέον μέτρα. Υπάρχει βεβαίως Ποινικός Κώδικας, που μιλά για ποινή στους γονείς που εκθέτουν τα παιδιά τους σε σωματικό και ηθικό κίνδυνο.
Η πρόταση η δική μου είναι ότι πρέπει ο Κώδικας αυτός να αλλάξει και να γίνει αυστηρότερος σε ό,τι αφορά τους γονείς των Ελληνοπαίδων και σε όσους γονείς έχουν πράσινη κάρτα, είναι στην Ελλάδα και στέλνουν τα παιδιά τους στα φανάρια, η ποινή να είναι άμεση απέλαση. 'Ισως να είναι η μόνη ποινή που μπορεί να τους συνετίσει.
Δεύτερον, θα ήθελα να ξέρω τη γνώμη σας για το τι γίνεται με τα
παιδιά των αλλοδαπών που είναι νομίμως στην Ελλάδα, έχουν πράσινη κάρτα και αν έχετε σκεφθεί την υποχρεωτική παιδεία. Κατά σύμπτωση είναι και
ο Υφυπουργός Παιδείας εδώ. Δηλαδή να πηγαίνουν σχολείο υποχρεωτικά εννέα χρόνια όπως τα Ελληνόπουλα. Διότι ξέρετε τι φοβάμαι; 'Οτι μετά από δέκα-είκοσι χρόνια θα έχουμε στρατιά αγραμμάτων παιδιών.
Τρίτον, άκουσα το προνοιακό σας πρόγραμμα. Θα ήθελα να σας προτείνω
το πρόγραμμα που είχε ξεκινήσει στο τέλος του 1993 να επαναδραστηριοποιηθεί. 'Ηταν κάτι σαν το 166 στην πρόνοια, δηλαδή, κινητές μονάδες που αντί για τραυματιοφορείς είχαν μέσα κοινωνική λειτουργό και δεν ήταν μόνο γι'αυτά τα παιδιά, αλλά ήταν και για τους γέροντες που υπήρχαν στις γωνιές της πόλης κλπ.
Τέταρτον, θα ήθελα για τη χρηματοδότηση αυτού του προγράμματος να σας προτείνω ότι ίσως να ήταν η καλύτερη ευκαιρία με όποια χρήματα παίρνετε από τη φορολογία του καπνού -φέτος βλέπω ότι δίνουμε κάπου έξι δισεκατομμύρια στον προϋπολογισμό, αν δεν έκανα λάθος- εκτός από το ίδρυμα στην Αγία Βαρβάρα να ενισχύσουμε και το "Χαμόγελο του Παιδιού", να ενισχύσουμε το χωριό S.O.S., να ενταχθούν μέσα σε αυτό το πρόγραμμα και αυτά τα δύο, αλλά και όποια άλλα. Διότι δεν μπορεί να συνεχιστεί αυτή η κατάσταση. Πηγαίνετε και σε επαρχιακές πόλεις. Δεν ξέρω αν μειώθηκε στην Αθήνα και στη Θεσσαλονίκη, αλλά εγώ έχω δει στην Κοζάνη, στην Καλαμάτα. Μη σταματάμε μόνο στην Αθήνα και στη Θεσσαλονίκη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, τον

κ. Κακλαμάνη για τις προτάσεις του. Τα παιδιά των μεταναστών που βρίσκονται νόμιμα στην Ελλάδα, όπως είπε και ο κ. Πετσάλνικος, παρακολουθούν τα εκπαιδευτικά προγράμματα της χώρας μας.
Πρέπει ακόμα να σας ενημερώσω, ότι το Υπουργείο Μακεδονίας Θράκης
έχει επίσης πρόγραμμα φιλοξενίας αυτών των παιδιών σε συνεργασία με μη κυβερνητικές οργανώσεις, το οποίο τα δύο τελευταία χρόνια υλοποιείται στη Θεσσαλονίκη με πολύ μεγάλη επιτυχία. 'Εχουν φιλοξενηθεί μέχρι σήμερα εκατό παιδιά μέσα από το πρόγραμμα αυτό του Υπουργείου Βόρειας Ελλάδας. 
Θέλω ακόμα να σας πω, ότι το Υπουργείο Υγείας και Πρόνοιας έχει
συνεργασία με τις μη κυβερνητικές οργανώσεις και με αυτές που αναφέρατε και με την οργάνωση "Σώστε τα παιδιά", που στην Αθήνα εφαρμόζει ένα εκτεταμένο πρόγραμμα κοινωνικής φροντίδας των παιδιών, όχι μόνο των φαναριών.
Επίσης, θέλω να σας ενημερώσω, ότι στα πλαίσια της αναβάθμισης των
παρεχομένων υπηρεσιών κοινωνικής φροντίδας από το Υπουργείο μας συστήνεται το Εθνικό Κέντρο 'Αμεσης Κοινωνικής Βοήθειας. Αποτελεί σημαντικότατη δομή στο χώρο της πρόνοιας.
Θα προβλέπει την εικοσιτετράωρη αυτή γραμμή SOS όχι μόνο για τα
παιδιά, αλλά όλους όσοι βρίσκονται σε κατάσταση κρίσης και έχουν ανάγκη κοινωνικής υποστήριξης και κοινωνικής αλληλεγγύης. Θα υπάρχουν κέντρα υποδοχής τα οποία για την Αθήνα είναι δώδεκα, για τη Θεσσαλονίκη οκτώ και θα μπορούν να φιλοξενήσουν παιδιά με μητέρες, μονογονεϊκές οικογένειες, παιδιά των φαναριών, έφηβους, ναρκομανείς και στη συνέχεια δίνοντάς τους
μια πρώτη φροντίδα, να προσπαθούν για την κοινωνική τους επανένταξη και ενσωμάτωση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θα παρακαλέσω να εγκρίνετε να συζητηθεί στη συνέχεια η τρίτη επίκαιρη ερώτηση του δεύτερου κύκλου. 
Εγκρίνει το Σώμα;
ΟΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
Επομένως, θα συζητηθεί η με αριθμό 214/30-10-2000 επίκαιρη ερώτηση
του δεύτερου κύκλου του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Υγείας και Πρόνοιας, σχετικώς με την επίλυση προβλημάτων των Ατόμων με Ειδικές Ανάγκες.
Η επίκαιρη ερώτηση του κ. Στριφτάρη έχει ως εξής:
"Στη χώρα μας, ένα μέρος των αναπήρων και των Ατόμων με Ειδικές
Ανάγκες (ΑμΕΑ) παίρνουν επιδόματα από την πρόνοια για την κάλυψη μέρους των αναγκών τους.
Αίτημα των ΑμΕΑ είναι το ύψος του επιδόματος να φτάνει τα δέκα
μεροκάματα της εθνικής συλλογικής σύμβασης εργασίας για τους εργαζόμενους και τους συνταξιούχους και τα είκοσι μεροκάματα για τους άνεργους, ανασφάλιστους και τους ανίκανους προς εργασία.
Επί πλέον μια σειρά κατηγορίες δεν παίρνουν καθόλου επίδομα, όπως π.χ. κωφοί από δεκαοκτώ - εξήντα πέντε χρόνων, ημιπληγικοί, άνθρωποι της τρίτης ηλικίας που πάσχουν από γεροντική άνοια ή είναι κατάκοιτοι αλλά δεν έχουν την τυπική κλινική εικόνα του παραπληγικού ή τετραπληγικού. Σε απαράδεκτα χαμηλά επίπεδα σε σχέση με τη βαρύτητα και τη φύση των προβλημάτων που αντιμετωπίζουν οι οικογένειές τους είναι τα επιδόματα των παιδιών με νοητική υστέρηση, αυτισμό και πολλαπλλές αναπηρίες.
Την ίδια στιγμή η αύξηση που ανακοινώνεται κάθε χρόνο αποδίδεται
στους δικαιούχους τον επόμενο χρόνο.
Ερωτάται ο κύριος Υπουργός τι μέτρα προτίθεται να πάρει για την αντιμετώπιση των παραπάνω προβλημάτων των Ατόμων με Ειδικές Ανάγκες".
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, πρέπει να πούμε ότι τα επιδόματα για τα 'Ατομα με Ειδικές Ανάγκες δεν έχουν φθάσει στο επίπεδο εκείνο για το οποίο όλοι θα μπορούσαμε να είμαστε ικανοποιημένοι. Και αυτό είναι ένα θέμα, το οποίο πρέπει να μας απασχολεί και απασχολεί την Κυβέρνηση του ΠΑΣΟΚ. Γι'αυτό και τα τελευταία 
χρόνια από το '93 και μετά υπάρχει σημαντική αύξηση των επιδομάτων αυτών. Ενδεικτικά αναφέρω ότι τα τρία πρώτα χρόνια από το '93 μέχρι το '96 κάθε χρονιά, υπάρχει αύξηση των επιδομάτων κατά 20%, 60% για τα τρία πρώτα χρόνια. Στη συνέχεια είχαμε αύξηση 15% τον επόμενο χρόνιο, 10% το '98, 8% το '99 και το 2000 το έτος που διανύουμε 12%. Βεβαίως αντιλαμβάνεσθε ότι

οι αυξήσεις αυτές υπερβαίνουν κατά πολύ τον πληθωρισμό και προσπαθήσαμε μ'αυτόν τον τρόπο να βελτιώσουμε τη θέση των Ατόμων με Ειδικές Ανάγκες. Πιστεύω ότι έχουμε ακόμη σημαντική δουλειά να κάνουμε, αλλά αντιλαμβάνεσθε από πού ξεκινήσαμε το 1993, πού βρισκόμαστε σήμερα και ο Υπουργός Εθνικής Οικονομίας έχει διατυπώσει την άποψη ότι και στα πλαίσια του φετινού προϋπολογισμού θα υπάρξει ενίσχυση των επιδομάτων των Ατόμων με Ειδικές Ανάγκες.
Τώρα, σχετικά με το ύψος των επιδομάτων υπάρχουν επιδόματα τα οποία
για τις βαριές κατηγορίες αναπηριών φθάνουν το εικοσαπλάσιο του ημερομισθίου του ανειδίκευτου εργάτη παραδείγματος χάριν για τους τετραπληγικούς και τους παραπληγικούς. Υπάρχει βέβαια και μια διαβάθμιση και αυτό είναι πολύ λογικό ανάλογα με την αναπηρία και τις επιπτώσεις που αυτή η αναπηρία έχει στη ζωή του ατόμου.
Σχετικά με το θέμα των κατάκοιτων, των ανθρώπων της τρίτης ηλικίας που πάσχουν από γεροντική άνοια ή άλλες τέτοιες περιπτώσεις, πρέπει να σας πω ότι προβλέπεται στις κατηγορίες των αναπήρων το 67% ποσοστό αναπηρίας και απ'αυτό το ποσοστό και πάνω υπάρχει επίδομα γιατί τα άτομα αυτά εντάσσονται στην κατηγορία των Ατόμων με Ειδικές Ανάγκες.
Επομένως αν υπάρχουν κάποιες ασθένειες, οι οποίες δεν προβλέπονται
συγκεκριμένα, οι ασθένειες αυτές μπορούν να έχουν την επίπτωση της αναπηρίας αυτής, ενδεχομένως και με κάποια άλλη πάθηση και τότε τα άτομα αυτά παίρνουν το σχετικό επίδομα. Και μάλιστα η κατηγορία αυτή είναι και η μεγαλύτερη.
Τώρα, σχετικά με το θέμα της αύξησης και πότε αποδίδεται, θα ήθελα να
πω στο συνάδελφο ότι εκείνο που έχει μεγάλη σημασία, ακόμη και στη διατύπωση που κάνετε στο ερώτημά σας, είναι ότι κάθε φορά που η Κυβέρνηση ανακοίνωσε μια αύξηση και μια ενίσχυση του επιδόματος, αυτή πάντα δόθηκε. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Το αν έχει μία βάση επικαιρότητας η ερώτηση, είναι ακριβώς το τελευταίο, κύριε Υφυπουργέ. Οι αυξήσεις που δίνονται, δεν δίνονται τουλάχιστον αμέσως. Στην καλύτερη περίπτωση θα πάρουν ύστερα από οκτώ μήνες τα χρήματά τους. Μπορεί να τα παίρνουν καθυστερούμενα, αλλά δημιουργούνται τεράστια προβλήματα. Και επειδή συζητιούνται τώρα οι αυξήσεις που παίρνουν, γι' αυτό είναι και επίκαιρη η ερώτηση.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, απλώς για την
ενημέρωσή σας, ήθελα να σας πω ότι ανακοινώνονται πάντα με τον προϋπολογισμό οι αυξήσεις.
ΣΠΥΡΙΔΩΝ ΣΤΡΙΦΤΑΡΗΣ: Ναι, αλλά παίρνονται μετά από ένα χρόνο.
Από κει και πέρα, είναι θετικό το ότι ο κύριος Υπουργός αναγνώρισε
ότι θέλει πολύ δρόμο ακόμα για να καλυφθούν έστω οι στοιχειώδεις ανάγκες από τα επιδόματα των Ατόμων με Ειδικές Ανάγκες. Τα ποσοστά μπορεί να φαίνονται μεγάλα, αλλά έχει σημασία από πού ξεκινάει αυτό το ποσοστό. Αν παίρνουμε μία και δίνουμε δύο, υπάρχει πρόβλημα. Ακόμη δεν έχουμε φθάσει στα δέκα μεροκάματα για τους ανθρώπους οι οποίοι έχουν μία δουλειά ή είναι συνταξιούχοι και στα είκοσι γι' αυτούς που δεν έχουν δουλειά και είναι ανασφάλιστοι.
Κύριε Υπουργέ, γι' αυτούς τους ανθρώπους που έχουν αναπηρία πάνω από 67% και έχουν βγει στη σύνταξη, θα ήθελα να πω ότι γι' αυτούς δεν προβλέπεται τίποτα, δεν έχουν κανένα βοήθημα οι άνθρωποι που δικαιούνται να πάρουν αυτήν τη σύνταξη. 'Εχουν ήδη βγει στη σύνταξη, αλλά η σύνταξη είναι μικρή και δεν έχουν και το βοήθημα. Υπάρχουν άνθρωποι, οι οποίοι πραγματικά είναι κατάκοιτοι, δεν είναι παραπληγικοί, δεν είναι τετραπληγικοί, είναι ημιπληγικοί και δεν παίρνουν το επίδομα. Αυτήν την έννοια έχει.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Θάνος έχει το
λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, δεν ξέρω αν το κεντρικό σημείο της ερώτησης είναι πότε εξαγγέλλεται και πότε υλοποιείται η αύξηση των επιδομάτων. Πάντως εξαγγέλλεται με τον προϋπολογισμό πάντα και υλοποιείται μέσα στο χρόνο που υλοποιείται ο προϋπολογισμός.
Τώρα θα ήθελα να επισημάνω κάτι που θεωρούμε πάρα πολύ σημαντικό όσον αφορά το θέμα της βοήθειας και υποστήριξης των Ατόμων με Ειδικές Ανάγκες. Στο σημείο αυτό θα θέλαμε και τις προτάσεις σας, θα θέλαμε και τον κοινοβουλευτικό έλεγχο, γιατί είναι ένα θέμα, το οποίο πρέπει να το αναδείξουμε στη χώρα μας.
Το κύριο βάρος στην υποστήριξη των Ατόμων με Ειδικές Ανάγκες στη σύγχρονη αντίληψη κοινωνικής φροντίδας δεν είναι τα επιδόματα. Είναι η ανάπτυξη προγραμμάτων, δράσεων και δομών, οι οποίες θα υποστηρίξουν αυτό το άτομο, θα του δώσουν το δικαίωμα στη ζωή, δεν θα επιτρέψουν την ιδρυματοποίηση και ασυλοποίησή του, θα το βοηθήσουν να παραμείνει μέσα στην κοινωνία, μέσα στην κοινότητα, μέσα στην οικογένεια βοηθώντας και το οικογενειακό περιβάλλον παράλληλα.
Θέλω να σας πω πάρα πολύ σύντομα ότι το Υπουργείο δίνει ιδιαίτερη έμφαση σε τέτοιες πολιτικές. Παραλαμβάνουμε αυτόν τον καιρό τα κέντρα εκπαίδευσης και κοινωνικής υποστήριξης των Ατόμων με Ειδικές Ανάγκες, είκοσι τέσσερα σε όλη τη χώρα, για τα οποία έχουμε κάνει και τη σχετική προκήρυξη για τη στελέχωσή τους, ώστε να μπορούν τα παιδιά αυτά να μην είναι κλειστά σε κάποιο Κωσταλέξι ή να αποτελούν το όνειδος της οικογένειας, αλλά να βγουν στο φως του ήλιου, να αποκτήσουν κατάρτιση, εκπαίδευση και να έχουν τη βοήθεια, την οποία χρειάζονται.
ΠΡΟΕΔΡΕΥΩΝ (Κωνσταντίνος Γείτονας): Να στελεχωθούν γρήγορα, κύριε Υφυπουργέ, γιατί ξέρετε την προσπάθεια που κάναμε για να γίνουν αυτά τα κέντρα. Δεν υπήρχε ούτε καν τεχνική γνώση στην Ελλάδα.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Το γνωρίζω, κύριε Πρόεδρε. Και τη συμβολή σας αναγνωρίζω σ'αυτήν την προσπάθεια, όπως και του προκατόχου μου.
Θέλω, επίσης, να σας ενημερώσω ότι αυτό το πρόγραμμα θα το
επεκτείνουμε μέσα από τους πόρους του Γ' Κοινοτικού Πλαισίου. 'Εχουμε σκοπό σε όλες τις πόλεις της χώρας με πάνω από δέκα χιλιάδες ή δεκαπέντε χιλιάδες κατοίκους -αυτό θα το εκτιμήσουμε- να αναπτύξουμε τέτοιες μονάδες, κέντρα υποστήριξης και δημιουργικής απασχόλησης των Ατόμων με Ειδικές Ανάγκες.
Τέλος, είναι η επέκταση ενός πολύ επιτυχημένου προγράμματος του "Βοήθεια στο σπίτι", το οποίο θα περιλαμβάνει και την υποστήριξη Ατόμων με Ειδικές Ανάγκες, για την καλύτερη φροντίδα αυτών.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στις επίκαιρες
ερωτήσεις πρώτου κύκλου:
Τρίτη είναι η με αριθμό 213/30.10.2000 της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικά με τα λειτουργικά προβλήματα του Νοσοκομείου "ΜΕΤΑΞΑ", λόγω της έλλειψης τεχνολογικής υποδομής και προσωπικού.
Η επίκαιρη ερώτηση της κ. Κανέλλη έχει ως εξής:
"Σοβαρά είναι τα προβλήματα που υπάρχουν στη λειτουργία του Νοσοκομείου "ΜΕΤΑΞΑ", κυρίως εξαιτίας της έλλειψης τεχνολογικής υποδομής και προσωπικού. Ενδεικτικό της κατάστασης που επικρατεί είναι ότι εκατόν τριάντα θέσεις νοσηλευτικού προσωπικού είναι κενές.
Το ακτινολογικό εργαστήριο εδώ και πάρα πολλά χρόνια λειτουργεί κάτω από άσχημες συνθήκες. Με δεδομένα την ειδική φύση του νοσοκομείου (Αντικαρκινικό 'Ιδρυμα), τον αυξημένο φόρτο εργασίας, την έλλειψη προσωπικού και το οριακό σημείο, στο οποίο βρίσκεται η τεχνολογική υποδομή, χρειάζεται η άμεση αντικατάσταση των μηχανημάτων, καθώς και η άμεση πρόσληψη του αναγκαίου ιατρικού, παραϊατρικού και νοσηλευτικού προσωπικού.
Προβλήματα υπάρχουν και στην ξενοδοχειακή υποδομή του νοσοκομείου (έλλειψη κρεβατιών στη Τμήμα Κλινικής μιας Ημέρας κ.α.), στα ασανσέρ κλπ. 
Να σημειωθεί ότι τα προβλήματα αυτά έχουν τεθεί κατ' επανάληψη, τόσο
στη διοίκηση του νοσοκομείου, όσο και στο Υπουργείο, χωρίς να παρθούν μέτρα για την αντιμετώπισή τους.
Ερωτάται ο κύριος Υπουργός, αν θα πάρει μέτρα για την άμεση αντιμετώπιση των παραπάνω προβλημάτων στο Νοσοκομείο "ΜΕΤΑΞΑ".
Αν θα ερευνηθεί και θα αποδοθούν ευθύνες, γιατί ενώ ήταν γνωστό εδώ
και δύο χρόνια ότι υπάρχει πρόβλημα με τα μηχανήματα του Τμήματος Πυρηνικής Φυσικής, δεν πάρθηκαν έγκαιρα μέτρα για την αγορά των αναγκαίων καινούριων μηχανημάτων (γ-κάμερα), ώστε να μην κλείσει το τμήμα, το οποίο είναι το μοναδικό που υπάρχει στα δημόσια νοσοκομεία του Πειραιά".
Η Υφυπουργός Υγείας και Πρόνοιας κα Χριστίνα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Είναι πραγματικότητα και δεν θα μπορούσα να το αναιρέσω, ότι η κατάσταση στο Νοσοκομείο "ΜΕΤΑΞΑ" στον Πειραιά είναι μέτρια, και το έχω επισημάνει και προσωπικά σε επίσκεψή μου πριν από τρεις μήνες στο εν λόγω νοσοκομείο.
Αυτό, συνδυαζόμενο με το γεγονός ότι το νοσοκομείο προσφέρει
υπηρεσίες σε άτομα, που σε ένα μεγάλο ποσοστό βρίσκονται στα τελευταία στάδια της ζωής τους, καθιστά μια παρέμβαση πραγματικά επιτακτική.
Θα ήθελα αρχικά να σας καθησυχάσω κάπως, δίνοντάς σας στοιχεία
πρόσληψης προσωπικού. Σαν αποτέλεσμα τριών διαφορετικών αποφάσεων, που είχαν ξεκινήσει από τον περασμένο χρόνο, υπάρχουν σε στάδιο διορισμού, ένας πτυχιούχος πληροφορικής και διαιτητικής, όπως και δεκατρείς νοσηλευτές απόφοιτοι ΤΕΙ, τρεις τεχνολόγοι εργαστηρίων και δεκατέσσερις βοηθοί θαλάμων ή τραπεζοκόμοι. Επτά βέβαια από αυτές είναι με δωδεκάμηνες συμβάσεις για αναπλήρωση εργαζομένων μητέρων.
Βρισκόμαστε, όπως γνωρίζετε, σε διαδικασίες κατανομής πέντε χιλιάδων διακοσίων πενήντα θέσεων για τις μονάδες παροχής υπηρεσιών υγείας και οπωσδήποτε το Νοσοκομείο "ΜΕΤΑΞΑ" θα έχει ένα σημαντικό αριθμό, για να προκηρύξει.
Ως προς τις υποδομές, έχουμε ήδη μέσα σε ένα γενικό σχέδιο δράσης προεγκρίνει και αυτήν την εβδομάδα θα γίνει και η πλήρης ένταξη στο Γ' Κοινοτικό Πλαίσιο Στήριξης τετρακοσίων εκατομμυρίων για εξοπλισμό, τόσο ξενοδοχειακό, όσο και τεχνολογικό για το "ΜΕΤΑΞΑ", αλλά με έμφαση στη μονάδα αυξημένης φροντίδας, που, όπως σωστά επισημάνθηκε, δεν λειτουργεί καλά, όπως επίσης και τριακόσια εκατομμύρια για την προμήθεια και την εγκατάσταση δύο συγκροτημάτων γ-κάμερας, που καθένα από αυτά αξίζει
εκατόν πενήντα εκατομμύρια.
Προσπάθειες για αγορά της γ-κάμερας είχαν γίνει και στο παρελθόν πάρα πολλές, αλλά λόγω του ότι δεν υπήρχε δυνατότητα ένταξης στο Β' Κοινοτικό Πλαίσιο Στήριξης και επίσης οι δημόσιες επενδύσεις δεν επαρκούσαν, δεν ήταν δυνατή η αγορά της.
Αυτήν τη στιγμή πραγματικά η μία και μοναδική που υπάρχει δεν λειτουργεί από το τέλος Σεπτεμβρίου και επειδή αυτά τα οποία έχουμε προεγκρίνει, έχουν μια διαδικασία που θα αργήσουν, αυτήν τη στιγμή μελετάμε μια ειδική παρέμβαση, για να μπορέσει να λειτουργήσει άμεσα -ελπίζουμε μέσα στον άλλο μήνα- μια γ-κάμερα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Να ευχαριστήσω και την κυρία Υφυπουργό για την αποδοχή των προβλημάτων. Μπορεί να διαφέρουμε στην εκτίμηση, θα συμφωνήσετε όμως μαζί μου, ότι όταν μιλάμε για εικοσιτετράωρη κλινική και παροχή υπηρεσιών σε ανθρώπους με πολύ κοντό μήκος προσδοκομένου βίου, λόγω του ότι είναι χρονίως καρκινοπαθείς οι περισσότεροι και οι περισσότερες, μαζί με τη μοναδικότητα του νοσοκομείου, καθιστούν αυτήν τη μετριότητα δραματική τουλάχιστον σε προσωπικό επίπεδο για τον καθένα απ'αυτούς τους ασθενείς. 
Θα σας πω κάτι όμως και θα παρακαλέσω την παρέμβασή σας ευθέως. Να
παρέμβετε στη διοίκηση του νοσοκομείου η οποία αντικατέστησε έναν από τους δύο ανελκυστήρες με καινούριο, μέσα σε χρονοβόρες διαδικασίες και κατέληξε σ'έναν ανελκυστήρα ο οποίος δεν χωράει φορείο. Κυρία Σπυράκη, το είδα με τα μάτια μου και είδα και την απελπισία των εργαζομένων. Αναγκάζονται να κάνουν κύκλο κουβαλώντας καρκινοπαθείς χειρουργημένους ή προς ακτινολογική εξέταση.
Δεύτερον, αν το επισκεφθήκατε, θα είδατε ότι τα μηχανήματα τα οποία υπάρχουν εκεί, τα έκλεισε ο "ΔΗΜΟΚΡΙΤΟΣ", δεν τα έκλεισε κάποιος άλλος. Πήγε ο "ΔΗΜΟΚΡΙΤΟΣ" και είπε ότι τα μηχανήματα στην πυρηνική ιατρική είναι απολύτως ακατάλληλα και επικίνδυνα για τους εργαζόμενους και τους ανθρώπους οι οποίοι χρειάζονται αυτές τις υπηρεσίες. Τα είδα με τα μάτια μου και είναι είδος μουσειακό.
Για ανθρώπους καρκινοπαθείς, με τη μοναδικότητα των μηχανημάτων αυτών εκεί, θα σας πω τι έχει συμβεί με τη χρονοβόρα διαδικασία. Δεκαεπτά ιδιωτικά εργαστήρια ξεφύτρωσαν στην περιφέρεια του "ΜΕΤΑΞΑ" σε απόσταση ποδιών, δηλαδή, να το περπατήσει κάποιος. Αναγκάζονται από τα πράγματα και πηγαίνουν εκεί.
Είναι από τις ελάχιστες φορές που θα ακούσετε Βουλευτή του Κομμουνιστικού Κόμματος να σας λέει ότι είναι τέτοιες οι ανάγκες σε μηχανήματα, ώστε θα μπορούσε κάποιος να υποχωρήσει ακόμη και στο προσωπικό, προκειμένου να λυθούν βιωτικά προβλήματα.
Δεν ήταν σε θέση ο Πρόεδρος του νοσοκομείου να απαντήσει σ'ένα
ερώτημα.
( Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτού )
Μισό μόνο λεπτό θα χρειαστώ, κύριε Πρόεδρε.
'Εφερνε συνεχώς χαρτιά, τα οποία απεδείκνυαν το αιτιολογημένο της παρέμβασης. Σας θυμίζω ότι ακόμη και η κατασκευή του ασανσέρ, ανατέθηκε σε ιδιώτη εργολαβικώς.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΛΙΑΝΑ ΚΑΝΕΛΛΗ: Σας παρακαλώ πάρα πολύ, μια πρόταση και μη μου
κλείσετε το μικρόφωνο, γιατί θα διευκολύνει και την κυρία Υφυπουργό. Πάντα με την άδειά σας, ζητώ δέκα δευτερόλεπτα.
ΠΡΟΕΔΡΕΥΩΝ (Κωνσταντίνος Γείτονας): Κατ'αρχήν, δεν κλείνει εύκολα το Προεδρείο το μικρόφωνο, αλλά...
ΛΙΑΝΑ ΚΑΝΕΛΛΗ: Νόμιζα ότι έκλεισε. Ζητώ συγγνώμη.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Εκείνο που παρακαλεί το Προεδρείο, είναι να σέβεστε...
ΛΙΑΝΑ ΚΑΝΕΛΛΗ: Νόμιζα ότι έκλεισε, κύριε Πρόεδρε. Δεχθείτε τη
συγγνώμη μου.
ΠΡΟΕΔΡΕΥΩΝ (Κωνσταντίνος Γείτονας): Καλώς.
ΛΙΑΝΑ ΚΑΝΕΛΛΗ: Σας παρακαλώ, λοιπόν, πάρα πολύ. Υπάρχει μηχάνημα στα υπόγεια του "ΙΠΠΟΚΡΑΤΕΙΟΥ", το οποίο είναι μέσα στα κουτιά, δεν χρησιμοποιείται και θα μπορούσε να καλύψει τις ανάγκες του "ΜΕΤΑΞΑ", για όλους τους λόγους που προανέφερα, έστω και αν χρειαστεί να επιβαρυνθεί το δημόσιο με το κόστος της μεταφοράς και της μετεγκατάστασής του. 'Οταν θα
υλοποιηθεί το πρόγραμμα από το Γ' Κοινοτικό Πλαίσιο Στήριξης, θα τα καλύψει.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ.
Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κυρία Κανέλλη, πράγματι για το ασανσέρ, το έχω πληροφορηθεί, δεν το έχω δει η ίδια, αλλά υπάρχει μια διαδικασία την οποία ελέγχουμε και θα γίνουν τα δέοντα. 
Επίσης, ευχαριστώ πολύ για την πρότασή σας, αλλά ήδη το γνωρίζουμε
αυτό και δεν είναι έτσι ακριβώς όπως τα λέτε. Δεν είναι στα υπόγεια του "ΙΠΠΟΚΡΑΤΕΙΟΥ" το μηχάνημα, απλώς υπάρχει μια γ-κάμερα στο "ΙΠΠΟΚΡΑΤΕΙΟ", η οποία υπολειτουργεί και το "ΙΠΠΟΚΡΑΤΕΙΟ" δεν έχει τις ανάγκες του "ΜΕΤΑΞΑ".
Χρειάζονται βέβαια, ορισμένες παρεμβάσεις και μια σειρά διαδικασιών, αλλά ελπίζουμε ότι θα τις ξεπεράσουμε και σύντομα θα μπορέσει το "ΜΕΤΑΞΑ", που έχει και τη μεγαλύτερη ανάγκη να έχει μια γ-καμερα, ούτως ώστε να αντιμετωπίσει τα προβλήματά του.
Τώρα, το γεγονός ότι υπάρχουν πάρα πολλά διαγνωστικά εργαστήρια
απ'έξω, φυσικά μια τέτοια κατάσταση τα ευοδώνει, αλλά εργαστήρια δυστυχώς υπάρχουν γύρω απ'όλα τα νοσοκομεία και δεν είναι μόνο τα νοσοκομεία τα οποία έχουν ελλείψεις μηχανημάτων που έχουν γύρω-γύρω εργαστήρια, υπάρχει ο ανθρώπινος παράγοντας στον οποίο εκεί χρειάζεται η βοήθεια όλων μας, ούτως ώστε να μπορέσουμε ν'αλλάξουμε λίγο τη νοοτροπία να μη μεταφέρονται από το δημόσιο προς τον ιδιωτικό τομέα, τουλάχιστον εκεί που δεν χρειάζεται, για να γίνονται αυτές οι εξετάσεις.
Ευχαριστώ πολύ.
ΛΙΑΝΑ ΚΑΝΕΛΛΗ: Χρόνο για το μηχάνημα, μήπως μπορείτε να δώσετε, έστω και για την κάλυψη των αναγκών...
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μέσα στο χρόνο,
ελπίζω.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Υφυπουργέ,
δεν επιτρέπεται περαιτέρω διάλογος.
Τέταρτη είναι η με αριθμό 215/30.10.2000 επίκαιρη ερώτηση της
Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με το πρόβλημα στέγασης του 1ου Εσπερινού Γυμνασίου και Λυκείου Θεσσαλονίκης κ.λπ.
Η επίκαιρη ερώτηση της κυρίας συναδέλφου, σε περίληψη έχει ως εξής:
"Το πρώτο Εσπερινό Γυμνάσιο που συστεγάζεται με το πρώτο Ενιαίο Εσπερινό Λύκειο Θεσσαλονίκης, διαθέτει μόνο πέντε αίθουσες διδασκαλίας και από τον αριθμό των προσερχομένων για εγγραφή μαθητών σε αυτήν τη σχολική περίοδο, οι ανάγκες που προκύπτουν είναι πολύ μεγαλύτερες. Βεβαίως, όπως και για τα περισσότερα σχολεία της Θεσσαλονίκης που επανειλημμένα έχουμε αναφερθεί, λείπουν παντελώς αίθουσες εργαστηρίων Φυσικών Επιστημών και Πληροφορικής. Στα προβλήματα της συστέγασης των δύο σχολείων, έρχεται να προστεθεί και η συστέγαση του ΚΕΣΥΠ, το οποίο καταλαμβάνει για τις ανάγκες του και στερεί από τα δύο σχολεία, απαραίτητες αίθουσες διδασκαλίας.
Προ πολλού τα δύο σχολεία έχουν θέσει το πρόβλημα και το αίτημά τους να τους παραχωρηθούν οι άκρως απαραίτητες για τη λειτουργία τους αίθουσες που έχουν διατεθεί για τη λειτουργία του ΚΕΣΥΠ. Πρόσφατα, με την οξύτητα που έχει το πρόβλημα για τη φετινή σχολική περίοδο, το αίτημα επανατέθηκε από τη διεύθυνση των σχολείων και από την ΟΛΜΕ.
Ερωτάται ο κύριος Υπουργός:
1. Πώς θα εξασφαλίσει την απρόσκοπτη λειτουργία των παραπάνω
σχολείων; Προτίθεται να παραχωρήσει τις αίθουσες που έχουν διατεθεί για τη λειτουργία του ΚΕΣΥΠ Θεσσαλονίκης; Υπάρχει άλλη πρόσφορη λύση που και την απρόσκοπτη λειτουργία των σχολείων θα εξασφαλίζει και θα απορροφά τους μαθητές της περιοχής;
2. 'Εχει καταρτίσει ένα σαφές χρονοδιάγραμμα για την επίλυση του προβλήματος της σχολικής στέγης στην πενταετία, πόσο τελικά είναι το ύψος των πιστώσεων και πώς θα κατανεμηθούν και εξασφαλιστούν στην πενταετία;
Ο Υφυπουργός Εθνικής Παιδείας και Θρησκευμάτων κ.Φίλιππος Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Η μεταστέγαση του πρώτου Εσπερινού Γυμνασίου και Ενιαίου Λυκείου,
έγινε, ενώ προϋπήρχε βέβαια το ΚΕΣΥΠ στο συγκεκριμένο διδακτήριο. Ο καθορισμός των τμημάτων λειτουργίας των δύο σχολείων, έγινε μετά την ίδρυση και του τρίτου Εσπερινού Γυμνασίου και Ενιαίου Λυκείου στη δυτική Θεσσαλονίκη, τα οποία απορρόφησαν μάλιστα περίπου τα 2/3 των μαθητών της περιοχής. Αυτό είχε ως αποτέλεσμα τη στέγαση των παραπάνω σχολείων στο διδακτήριο της οδού Εθνικής Αμύνης, όπου ήδη στεγαζόταν, όπως είπαμε, το ΚΕΣΥΠ, με τρεις αίθουσες.
Με όλα τα παραπάνω, ήταν και είναι δυνατή η απρόσκοπτη λειτουργία των σχολείων, και με δεδομένο βέβαια ότι σε μικρή απόσταση περίπου τριακοσίων μέτρων λειτουργεί και το δεύτερο Εσπερινό Γυμνάσιο και Ενιαίο Λύκειο. 
Επειδή η μια αίθουσα στο Kέντρο Συμβουλευτικού Προσανατολισμού,
χρησιμοποιείται για προβολές ή ενημερώσεις ενδιαφερομένων κατά τη διάρκεια της ημέρας, δηλαδή από τις οκτώ το πρωί μέχρι τις δύο το μεσημέρι, είναι δυνατό να χρησιμοποιείται τις βραδυνές ώρες και από τα εσπερινά σχολεία. Δεν δημιουργείται, δηλαδή, ιδαίτερο πρόβλημα, σε ό,τι αφορά τη στέγαση.
Τώρα, ως προς το δεύτερο σκέλος της ερώτησης της κας Ξηροτύρη για το ειδικό πρόγραμμα για τη σχολική στέγη, όπως είχα πει πριν από μερικές εβδομάδες, ολοκληρώνεται η επεξεργασία των στοιχείων που είχε συγκεντρώσει ο ΟΣΚ, κατά την άνοδό μας στη Θεσσαλονίκη, επί τέσσερις μέρες συνεργάστηκε με τις υπηρεσίες της Νομαρχιακής Αυτοδιοίκησης, αλλά και με ένα έκαστο των δήμων του Νομού Θεσσαλονίκης.
Τα στοιχεία αυτά επεξεργάζονται, είμαστε στο τελικό στάδιο και εκτιμώ ότι πολύ σύντομα θα παρουσιάσουμε αυτό το ειδικό πρόγραμμα που, όπως είπα, θα χρηματοδοτηθεί τόσο από τα κονδύλια του περιφερειακού προγράμματος της Περιφέρειας Κεντρικής Μακεδονίας, όσο και από τους εθνικούς πόρους, δηλαδή, από το πρόγραμμα δημοσίων επενδύσεων του Υπουργείου Παιδείας, καθώς επίσης και από τα κονδύλια του τομεακού προγράμματος του Υπουργείου Παιδείας.
Σύντομα επαναλαμβάνω, θα ανακοινώσουμε τα χαρακτηριστικά, τα επιμέρους στοιχεία αυτού του ειδικού προγράμματος και βέβαια και το χρονοδιάγραμμα χρηματοδότησης.
Τέλος κλείνοντας, κύριε Πρόεδρε, θα ήθελα να θυμίσω στην κ. Ξηροτύρη, ότι αυτήν τη στιγμή είναι υπό κατασκευή στο Νομό Θεσσαλονίκης τριακόσιες ογδόντα οκτώ νέες αίθουσες.
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Κύριε Πρόεδρε, κύριε Υπουργέ, πραγματικά σας έχω κουράσει, γιατί είναι η πέμπτη ερώτησή μου, τρεις κανονικές και δύο επίκαιρες, αλλά βέβαια και σεις το ξέρετε πάρα πολύ καλά...
ΠΡΟΕΔΡΕΥΩΝ (Κωνσταντίνος Γείτονας): Προσπαθείτε να το εμπεδώσει ο
κύριος Υπουργός!!
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: 'Οχι, ακριβώς αυτό θέλω να πω, κύριε Πρόεδρε, ότι ο κύριος Υπουργός το έχει εμπεδώσει πάρα πολύ καλά και θέλω να χρησιμοποιήσω αυτήν του τη γνώση και τις υποσχέσεις που έχει δώσει, γιατί βέβαια το πρόβλημα της σχολικής στέγης στη Θεσσαλονίκη είναι τεράστιο, είναι από πολλά χρόνια και επί της δικής μου νομαρχίας το αντιμετώπισα. Δεν μπορέσαμε να κάνουμε πολλά πράγματα, παρά μόνο ένα βήμα μπροστά όλα αυτά τα χρόνια για να επιλύσουμε το πρόβλημα.
Χρησιμοποιώ το θέμα της συστέγασης του πρώτου Εσπερινού Λυκείου και Γυμνασίου, για να καταδείξω και πάλι τη μεγάλη αναγκαιότητα που υπάρχει, να αρχίσουμε από τώρα να δεσμεύουμε πιστώσεις, να δοθούν κονδύλια, να 
ανατραπεί αυτό το οποίο κάνατε και φέτος, το να διακόψετε τις πιστώσεις. Είχε αρχίσει πράγματι ένα καλό πρόγραμμα και φέτος, κύριε Υπουργέ,

δεν έχει δοθεί τίποτα.
Από την άλλη πλευρά, καθυστερείτε να μας δώσετε αυτό το χρονοδιάγραμμα. Εμείς θέλουμε μαζί να δεσμεύσουμε τα τομεακά προγράμματα και τα επιχειρησιακά προγράμματα και νομίζω ότι το θέλετε και σεις. Να γίνουν, όμως, γρήγορα και να αποκατασταθούν.
Στο σχολείο αυτό με την τελευταία νομαρχιακή απόφαση θα συστεγαστεί
και το πολυκλαδικό λύκειο των παλιννοστούντων. Είναι από τα σχολεία τα οποία είναι στη χειρότερη κατάσταση και όλη του η τοιχοποιία αντί να είναι από τούβλα είναι από αμίαντο. Δηλαδή είναι από αυτά που οι μαθητές πέρυσι έχουν πάει σε δίκη, προκειμένου να δουν τι θα κάνουν με αυτό το σχολείο.

'Εχετε το πέμπτο σχολείο που είναι στη δημοσιότητα. Εξήντα ένα
σύλλογοι γονέων και μαθητών εξεγείρονται τώρα για τις τεράστιες ανάγκες που έχουν τα σχολεία. Εάν δεν μας δώσετε αυτό το πρόγραμμα, δηλαδή, εάν δεν στείλετε τις πιστώσεις, τι θα γίνει τελικά; Τι θα κάνουμε με όλες αυτές τις ανάγκες; Το καταλαβαίνουμε το πρόβλημα αλλά δεν μας λέτε κάτι σαφές. Ακόμη και το ενάμισι δισεκατομμύριο που για φέτος δώσατε -πέρυσι είχατε φθάσει στα οκτώ δισεκατομμύρια- και αυτό δεν έχει πάει ακόμη. Τι θα γίνει τελικά;
ΠΡΟΕΔΡΕΥΩΝ (Κωνσταντίνος Γείτονας): Ο κ. Πετσάλνικος έχει το λόγο. ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων):
'Εχω την αίσθηση ότι η κ. Ξηροτύρη χρειάζεται εμπέδωση -και γι' αυτό συνεπώς καταθέτει με το ίδιο αντικείμενο τις ερωτήσεις- των απαντήσεων. Θα επαναλάβω, κυρία Ξηροτύρη. Χαίρομαι βέβαια που στο διάστημα των έξι, επτά μηνών που είχατε χρηματίσει τότε Νομάρχης, όπως είπατε αντιμετωπίσατε το πρόβλημα της σχολικής στέγης. Αν βέβαια είχε τότε αντιμετωπιστεί, δεν θα υπήρχε τα επόμενα χρόνια. Θα θυμίσω όμως ορισμένα πράγματα. Το 1994 ήμουν στο Υπουργείο Παιδείας και τότε εξασφαλίσαμε ένα συνολικά ειδικό πρόγραμμα με δάνειο από το ΤΑΣΕ. Μέσα από το πρόγραμμα αυτό, δόθηκε η δυνατότητα αλμάτων χρηματοδότησης για το Νομό Θεσσαλονίκης, την περίοδο '94, '95, '96, '97 και το '98.
Στο διάστημα αυτό, λοιπόν, ο Νομός Θεσσαλονίκης χρηματοδοτήθηκε από
αυτό το ειδικό πρόγραμμα με τριάντα ένα δισεκατομμύρια δραχμές, με αποτέλεσμα μόνο από το Υπουργείο Παιδείας -σ' αυτά θα πρέπει να προσθέσει κανείς και τα κονδύλια που διέθετε από τη ΣΑΝΑ 2 η Νομαρχιακή Αυτοδιοίκηση Θεσσαλονίκης- να κατασκευαστούν χίλιες διακόσιες αίθουσες πέραν των τριακοσίων ογδόντα οκτώ που κατασκευάζονται τώρα.
Από το '98 και μετά σταμάτησε η επιπλέον χρηματοδότηση από το δάνειο του ΤΑΣΕ και γι' αυτό υπήρξε μια μείωση σε σχέση με όλα τα προηγούμενα χρόνια της επιπρόσθετης ενίσχυσης προς το Νομό Θεσσαλονίκης. Και για να επαναφέρουμε σε πολύ υψηλούς ρυθμούς την κατασκευή των αιθουσών, όπως είπα, επεξεργαζόμαστε αυτό το ειδικό πρόγραμμα στο οποίο αναφέρθηκα. Το ειδικό πρόγραμμα θα έχει διάρκεια πέντε, έξι ετών, όσο διαρκέσει και το Γ' Κοινοτικό Πλαίσιο Στήριξης και πιστεύω ότι θα είναι σημαντικότατες πλέον οι χρηματοδοτήσεις.
Για εφέτος, κυρία Ξηροτύρη, σας θυμίζω -και αυτά τα έχουμε πει πολλές φορές- ότι για τη σχολική στέγη μόνο για κατασκευές από το Υπουργείο Παιδείας, χωρίς να υπολογίσω και τα κονδύλια που διατέθηκαν πάλι από της ΣΑΝΑ 2 της Νομαρχιακής Αυτοδιοίκησης, χρηματοδοτήθηκε ο Νομός Θεσσαλονίκης από το Υπουργείο Παιδείας με τρία δισεκατομμύρια δραχμές. Περίπου ενάμισι δισεκατομμύριο είναι αυτό που επίσης διατέθηκε από το περιφερειακό πρόγραμμα, δηλαδή, από τη ΣΑΝΑ 2 του Νομού Θεσσαλονίκης και αυτό σημαίνει τεσσεράμισι δισεκατομμύρια για τη χρονιά που διανύουμε.
Σε ό,τι αφορά τις κατασκευές και τις επισκευές, διαθέσαμε πεντακόσια ογδόντα εκατομμύρια δραχμές.
Για το δε πέμπτο Λύκειο που λέτε ότι είναι στην επικαιρότητα, θυμίζω ότι εκατόν είκοσι εκατομμύρια υπάρχουν εδώ και μήνες, αλλά ο Δήμος Θεσσαλονίκης είχε αναλάβει, κυρία Ξηροτύρη -και θα έπρεπε να τα γνωρίζετε αυτά- να εκπονήσει τη μελέτη που παρουσίασε το καλοκαίρι. Δεν είναι πλήρης η μελέτη αυτή, γι' αυτό και η Νομαρχιακή Αυτοδιοίκηση Θεσσαλονίκης ολοκληρώνει τη μελέτη για να μπορέσει να γίνει η παρέμβαση επισκευών στο πέμπτο Λύκειο και να απορροφηθούν επιτέλους και τα εκατόν είκοσι εκατομμύρια που διαθέσαμε εδώ και μήνες για το σκοπό αυτό. Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Να μην πάμε σε έκτη αναφορά στο ίδιο θέμα.
Επίκαιρες ερωτήσεις δευτέρου κύκλου.
Η με αριθμό 207/30-10-2000 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με τον προσδιορισμό του αρμόδιου κρατικού οργάνου, για την έκδοση και εκτέλεση πράξεων κατεδαφίσεως αυθαιρέτων κλπ. δεν θα συζητηθεί λόγω κωλύματος του Βουλευτή και διαγράφεται.
Δεύτερη είναι η με αριθμό 211/30-10-2000 επίκαιρη ερώτηση του
Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Ανάπτυξης, σχετικώς με την πώληση της Χαρτοβιομηχανίας "SOFTEX", τις απολύσεις εργαζομένων κλπ.
Η επίκαιρη ερώτηση του κυρίου συναδέλφου έχει ως εξής:
"'Οπως είναι γνωστό, κύριε Υπουργέ, η εταιρεία "SOFTEX" μεταβιβάστηκε στη "NEW GO" ή "Λόγκριτζ" τον Ιούνιο του 1999.
Επίσης γνωρίζετε ότι η πώληση της "SOFTEX" έγινε με αδιαφανή τρόπο,
παρά τις περί του αντιθέτου υποσχέσεις της Κυβέρνησης και η αγοράστρια εταιρεία "NEW GO", αντί να καταβάλει το τίμημα των 94 εκατομμυρίων δολαρίων, λέγεται ότι έλαβε επί πλέον 20,5 δισεκατομμύρια δραχμές.
Επειδή η αγοράστρια εταιρεία "Λόγκριτζ" ένα έτος μετά την πώληση της "SOFTEX", δήλωσε ότι προτίθεται να μεταπωλήσει ένα τμήμα του εργοστασίου της Δράμας, συγκεκριμένα αυτό που παράγει χαρτί γραφής, σε μια ιταλική εταιρεία, η οποία όμως θέτει θέμα:
α. Περαιτέρω μείωσης του προσωπικού κατά εκατό εργαζομένους.
β. 'Εγκριση νέου επενδυτικού σχεδίου από το ΥΠΕΘΟ με τη στήριξη του
Υπουργείου Ανάπτυξης.
Επειδή η αγοράστρια με τις παραπάνω ενέργειές της, αλλά και με την μη εφαρμογή των όρων της, κατά τα άλλα λεόντειας, σύμβασης περί υποχρέωσης επενδύσεων παράγραφος 6.1 κλπ. εκβιάζει το ελληνικό δημόσιο και τους εργαζόμενους, για αλλαγή των όρων του συμβολαίου πώλησης ως προς το σύνολο των εργαζομένων, τετρακόσιοι τριάντα στο εργοστάσιο της Δράμας και χίλιοι διακόσιοι εβδομήντα πέντε συνολικά στην Αθήνα και την Δράμα.
Γι' αυτό ερωτάται ο κύριος Υπουργός:
1. Για τη μη καταγγελία της λεόντειας σύμβασης πώλησης παρά τις
ουσιώδεις παραβάσεις των όρων της από την αγοράστρια περί απολύσεων των εργαζομένων ή θέσεως αυτών σε διαθεσιμότητα στο εργοστάσιο της Δράμας (παράγραφος 65) και περί υποχρεώσεώς της για επενδύσεις (παράγραφος 6.1). 
2. Τι μέτρα σκοπεύει να πάρει για την προστασία των εργαζομένων στη
"SOFTEX" τόσο στο εργοστάσιο της Δράμας όσο και στο εργοστάσιο των Αθηνών;
3. Για την παραπλανητική εικόνα, που παρουσίασε η Κυβέρνηση στη Βουλή σχετικά με τους όρους της προσφοράς της επιλεγείσης κοινοπραξίας."
Ο Υφυπουργός Ανάπτυξης κ. Αλέξανδρος Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, κατανοώ την αγωνία σας, επειδή είστε Βουλευτής Δράμας -το πρόβλημα της "SOFTEX" απασχολεί το νομό σας- όμως δεν κατανοώ τον τρόπο με τον οποίο θέτετε τα θέματα.
Πολύ φοβούμαι πως η κινδυνολογία και η φημολογία, όταν ανάγονται και γίνονται πολιτικές θέσεις στη Βουλή και στο λαό της Δράμας, δεν ωφελούν τον κοινό στόχο, το δικό σας, του Υπουργείου και της Κυβέρνησης, που πιστεύω πως είναι η ορθοπόδηση της επιχείρησης, η εξασφάλιση των θέσεων εργασίας και γενικά η ανάπτυξη της Δράμας.
Θα αναφερθώ σε ορισμένες από τις φημολογίες. Λέτε ότι ήταν αδιαφανής ο τρόπος που έγινε η μεταβίβαση στην εταιρεία "Λόγκριτζ". 'Οταν έγινε συζήτηση και ψηφίστηκε από τη Βουλή κι εσείς ο ίδιος ψηφίσατε.

Λέγεται -λέτε- πως, αντί να καταβάλει 94 εκατομμύρια δολάρια η
εταιρεία, πήρε από πάνω και 20,5 δισεκατομμύρια δραχμές. Αυτά είναι ανυπόστατα και νομίζω ότι δεν θα έπρεπε να τα αναφέρουμε.
Λέτε ότι έχει εγκριθεί νέο επενδυτικό σχέδιο από το Υπουργείο
Ανάπτυξης, χωρίς αυτό να είναι αληθές.
Λέτε πως αν έλθει η Νέα Δημοκρατία στην Κυβέρνηση, θα ιδιωτικοποιήσει
την εταιρεία, λες και η ιδιωτικοποίηση δεν είναι ήδη πράξη.
Εν πάση περιπτώσει, θέλω να πω με ειλικρίνεια πως από την εμπειρία
και τη γνώση που έχω του προβλήματος, η εταιρεία αντιμετωπίζει όντως προβλήματα προοπτικής. Αυτό είναι γεγονός. Αλλά δεν είναι η μοναδική

εταιρεία στη χώρα μας που αντιμετωπίζει τέτοιου είδους προβλήματα προσαρμογής, προοπτικής και ενδυνάμωσης της πορείας της.
Η Κυβέρνηση, όπως ξέρετε, παρακολουθεί εκ του σύνεγγυς την πορεία της εταιρείας. Γνωρίζετε ότι εγώ ο ίδιος ήλθα στη Δράμα και μίλησα στη γενική συνέλευση του σωματείου, στην οποία παρευρισκόσασταν και σεις. Ξέρετε ότι το αποτέλεσμα αυτής της συνάντησης δεν ήταν το καλύτερο. Εκεί διαπίστωσα μετά λύπης μου ότι αντί να προσπαθήσουμε μέσα από μία κοινή συνεννόηση να δούμε ποια είναι η καλύτερη προοπτική για το εργοστάσιο, την εταιρεία, τους εργαζομένους, πετύχαμε μια πολιτικάντικη κατάσταση από ορισμένους συνδικαλιστές και από ορισμένους πολιτικούς παράγοντες, οι οποίοι ουδόλως βοήθησαν τη γενικότερη προοπτική.
Ξέρετε ότι έχει έλθει σύμβουλός μου εδώ και δύο μήνες στη Δράμα για
να διερευνήσει τα καταγγελλόμενα από τους εργαζομένους. Ξέρετε επίσης ότι
εμείς -κι εγώ προσωπικά και το Υπουργείο- βρισκόμαστε σε συνεχή επαφή με τους εργαζομένους. 'Εχουμε κάνει αλλεπάλληλες συσκέψεις στην Αθήνα, πολλές εκ των οποίων έγιναν με τη συμμετοχή του Υπουργείου Εργασίας και της εργοδοσίας.
Ξέρετε ότι το Υπουργείο Ανάπτυξης και η Κυβέρνησης αποτελούν θετική εγγύηση για την προοπτική τόσο του εργοστασίου όσο και για τη διασφάλιση των εργαζομένων. 'Εχω δηλώσει πολύ πριν το θέσετε εσείς- ως ερώτηση εννοώ- δημοσίως, ότι εάν η επιχείρηση δώσει τα εχέγγυα μιας σωστής βιώσιμης προπτικής θα τη στηρίξουμε με όλες μας τις δυνάμεις. 'Εχω δηλώσει όμως εξίσου κατηγορηματικά- και αυτό αποτελεί συνολικά θέση της πολιτικής ηγεσίας του Υπουργείου Ανάπτυξης- ότι εάν η εταιρεία δεν τιμήσει τις συμβατικές της υποχρεώσεις, οι πρώτοι που θα καταγγείλουμε τη σύμβαση είμαστε εμείς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδόπουλος έχει το λόγο. ΣΤΑΥΡΟΣ ΠΑΠΑΔΟΠΟΥΛΟΣ: Κύριε Υπουργέ, λυπούμαι, γιατί είπατε κατ'
αρχήν ότι είμαι και εγώ απ' αυτούς που ψήφισαν αυτήν τη λεόντεια σύμβαση που έγινε σε βάρος του ελληνικού δημοσίου και των εργαζομένων. Εγώ ψήφισα και το ξέρετε πολύ καλά μόνο το άρθρο 12, όχι ολόκληρης τη σύμβαση που δεν μας δόθηκε ποτέ εδώ στη Βουλή μαζί με τα παραρτήματα, όπως επανειλημμένα είχαμε ζητήσει, εψήφισα, επαναλαμβάνω, μόνο εκείνο το σημείο που λέει να χαριστούν τα χρέη που έχει η "SOFTEX" προς το δημόσιο και το ΙΚΑ για να μπορεί να πουληθεί. Αυτά για την αποκατάσταση της αλήθειας.
Από κει και πέρα το ότι είναι λεόντεια αυτή η σύμβαση σε βάρος του δημοσίου και των εργαζομένων και ότι έγινε με αδιαφανή τρόπο, κάτω και όχι πάνω από το τραπέζι -το είπα πολλές φορές και το επαναλαμβάνω και προκαλώ και προσκαλώ και τον εισαγγελέα του Αρείου Πάγου να παρέμβει- δεν το λέω μόνο εγώ, αλλά το λένε οι εφημερίδες που πρόσκεινται στο δικό σας χώρο, όπως το "ΒΗΜΑ" και πολλές άλλες, ότι δηλαδή χαριστικά δόθηκε η 
"SOFTEX" προς αυτήν την εταιρεία. Είναι στη διάθεσή σας τα δημοσιεύματα με τα σχετικά άρθρα.
Επίσης, πέρα απ' αυτά λυπούμαι γιατί το πρόβλημα της διαθεσιμότητας των εργαζομένων εντοπίζεται μόνο στη Δράμα. Τη Δράμα θέλουν να κλείσουν. 
Και το είδατε και εσείς πολύ καλά ότι προσπαθούσαν με οποιονδήποτε
τρόπο να αθετήσουν τη σύμβαση που υπάρχει ανάμεσα στην αγοράστρια

εταιρεία και το Υπουργείο Παιδείας, μόνο και μόνο για να κλείσουν το εργοστάσιο της Δράμας. Δώσανε τιμές τέτοιες χονδρικά που ήταν διπλάσιες σχεδόν από τη λιανική πώληση του χαρτιού για τα βιβλία που πρέπει να πάρει το Υπουργείο Παιδείας.
Επίσης είναι γεγονός αναμφισβήτητο ότι -και δηλώθηκε επανειλημμένα και δημόσια από τον Φορλίν -πρόθεσή του είναι να πουλήσει το εργοστάσιο της Δράμας σε μια ιταλική εταιρεία, εφόσον όμως περιοριστεί ο αριθμός των εργαζομένων κατά εκατό τουλάχιστον άτομα στη Δράμα. Γι' αυτό λοιπόν γίνονται όλες αυτές οι παρεμβάσεις, αν θέλετε, με ανορθόδοξο τρόπο της διαθεσιμότητας τρεις φορές μέχρι σήμερα όλων των εργαζομένων στο Νομό Δράμας, διότι προσπαθούν να εκβιάσουν και εσάς και τους πάντες, έτσι ώστε να αναθεωρήσουν και τη σύμβαση που υπάρχει για το επενδυτικό πρόγραμμα

στη Δράμα.
Κύριε Υπουργέ, η Δράμα αποψιλώθηκε τόσο πολύ από τότε που καταστράφηκαν οι βιοτεχνίες και αποψιλώνεται αυτήν τη στιγμή και με τη "SOFTEX" η οποία υπολειτουργεί. Μη μου πείτε ότι με τη διαθεσιμότητα των εργαζομένων τρεις φορες μέχρι σήμερα δεν καταστρατηγείται το άρθρο 6 παράγραφος 1 της σύμβασης που υποχρεούνται να διατηρήσουν χίλια διακόσια πενήντα άτομα και ειδικότερα τριακόσια τριάντα στη Δράμα.
'Αρα, λοιπόν, και εσάς και τους πάντες εκβιάζουν και στο Νομό Δράμας και στο εργοστάσιο των Αθηνών. Να, λοιπόν, η ευκαιρία να καταγγείλετε 
αυτήν τη σύμβαση, η οποία όντως είναι λεόντειος σε βάρος των εργαζομένων. Από την άλλη πλευρά, το ξέρετε πάρα πολύ καλά ότι στα δικαστήρια δικαιώνονται οι παλιοί μέτοχοι, οι οποίοι προσπαθούν να εξασφαλίσουν εάν

θα πάρουν το εργοστάσιο και όλες τις θέσεις εργασίας στη Δράμα. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, θα πρέπει να κατανοήσουμε ορισμένα πράγματα αναφορικά με το πώς λειτουργεί συγκροτημένα η πολιτεία μας. Κατ' αρχάς τι κάνει με τον παλιό ιδιοκτήτη. 

Αναφορικά με τα δικαστήρια είναι θέμα που δεν απασχολεί την Κυβέρνηση. Αν δικαιωθεί ή όχι ο παλιός ιδιοκτήτης, δεν είναι ζήτημα της δικής μας πολιτικής.
ΣΤΑΥΡΟΣ ΠΑΠΑΔΟΠΟΥΛΟΣ: Τι λένε οι εφημερίδες.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μη μου λέτε τι λένε οι εφημερίδες. Δεν μπορούμε να παρέμβουμε στη δικαιοσύνη. Είναι ζήτημα της δικαιοσύνης. Απορώ πώς το εμπλέκετε στην υπόθεσή μας.
Δεύτερον, αναφορικά με το θέμα των καταγγελιών των συμβάσεων των εργαζομένων, ξέρετε πολύ καλά ότι για να γίνει καταγγελία της σύμβασης από την πλευρά της Κυβέρνησης, πρέπει να προσέξουμε δύο-τρία πράγματα.
Το πρώτο εξ αυτών είναι να έχουμε τεκμηριωμένη την άποψή μας και να
καταγγείλουμε. Δεν είναι να κάνουμε μία επίδειξη, μία φανφάρα για να καλυφθούμε πολιτικά. Εμείς θέλουμε κατ'αρχάς να λειτουργήσει το εργοστάσιο. Εμείς θέλουμε να εξασφαλιστούν οι θέσεις εργασίας. Δεν μας ενδιαφέρει μέσω της "SOFTEΧ" να κάνουμε πολιτική, κύριε συνάδελφε. 
ΣΤΑΥΡΟΣ ΠΑΠΑΔΟΠΟΥΛΟΣ: Δεν είναι φανφάρες. Είναι βαριές κουβέντες
αυτές.
ΠΡΟΕΔΡΕΥΩΝ (Κωνσταντίνος Γείτονας): 'Οχι αντιδικίες, παρακαλώ. Κύριε Παπαδόπουλε, είχατε άνεση χρόνου. Mη διακόπτετε τον κύριο Υπουργό. 
Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εμείς έχουμε ευθύνη απέναντι στους εργαζόμενους. 'Εχουμε ευθύνη απέναντι στην οικονομία. Δεν θέλουμε να κάνουμε επίδειξη.
Σας το έχω πει και κατ'ιδίαν, το έχω πει και στους εργαζόμενους, σας το επαναλαμβάνω στη Βουλή: Ο μοναδικός, ο πιο σίγουρος τρόπος για να κλείσει το εργοστάσιο είναι να επιδοθούμε στη διαδικασία καταγγελιών σύμβασης χωρίς να έχουμε εξασφαλίσει τα απαραίτητα τεκμήρια που θα δικαιώσουν αυτήν την πολιτική μας. Αυτό είναι τραγικό λάθος και μόνο να το λέτε.
Και δικαιώνομαι, όταν σας είπα από την αρχή ότι πολύ φοβούμαι ότι η δική σας αγωνία, το δικό σας σθένος με το οποίο αγωνίζεστε για τη διατήρηση της "SOFTEX" ουσιαστικά με την κινδυνολογία που εμπεριέχει, και αν αυτό δεν αποτελεί τμήμα γενικότερης πολιτικής της Νέας Δημοκρατίας, επιδεινώνει τη θέση τόσο των εργαζομένων όσο και της προοπτικής της επιχείρησης. Πρέπει να είμαστε προσεκτικοί.
Επαναλαμβάνω και τελειώνω με τούτο: 'Οτι το Υπουργείο Ανάπτυξης, η Κυβέρνηση δεν εκβιάζεται από κανέναν. 'Εχουμε γνώση του πώς πράττουμε και τι πορεία έχουμε χαράξει. Εάν το εργοστάσιο, εάν η εταιρεία θελήσει να ορθοποδήσει, θελήσει να κάνει αξιόπιστα επιχειρησιακά προγράμματα, θα τα στηρίξουμε. Αλλά δεν θα τα στηρίξουμε απλά και μόνο για να παρατείνουμε τη ζωή της.
Και, δεύτερον, παρακολουθούμε εκ του σύνεγγυς τις ενέργειες της εργοδοσίας, τις ενέργειες της επιχείρησης. Το έχουμε δηλώσει στον κ. Φορλίν και στο διάδοχό του. Και αν μαζέψουμε, εάν συναγάγουμε αυτά τα στοιχεία, τα οποία θα τεκμηριώνουν την καταγγελία της σύμβασης, τότε να είστε σίγουρος ότι αυτό θα το κάνουμε πάραυτα. Δεν έχουμε κανένα λόγο να μην ενεργήσουμε κατ'αυτόν τον τρόπο.
ΣΤΑΥΡΟΣ ΠΑΠΑΔΟΠΟΥΛΟΣ: Σας δόθηκε η ευκαιρία και σας δίνεται. Κάντε
το.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): 'Ισως ...
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, σας παρακαλώ. Κυρίες και κύριοι συνάδελφοι, ολοκληρώθηκε η συζήτηση των επίκαιρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Τύπου και Μέσων Μαζικής Ενημέρωσης: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών".
Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ακριβάκης. Και με τον κ. Ακριβάκη κλείνουν οι πρωτολογίες για να μπούμε στο στάδιο των δευτερολογιών.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κύριοι συνάδελφοι, ασφαλώς δεν είναι η πρώτη φορά που η Εθνική Αντιπροσωπεία ασχολείται με το Εθνικό Συμβούλιο Ραδιοτηλεόρασης και γενικότερα με τα ραδιοτηλεοπτικά

μέσα. Η κρισιμότητα των ραδιοτηλεοπτικών μέσων στην πολιτική, οικονομική και κοινωνική ζωή του τόπου, σε συνδυασμό με την αλματώδη τεχνολογική εξέλιξη στο χώρο αυτόν, επέβαλαν κατά καιρούς πολλές νομοθετικές παρεμβάσεις.
Η απρόβλεπτη και αιφνίδια έκρηξη λειτουργίας χιλιάδων ραδιοτηλεοπτικών μέσων -κι εδώ οφείλουμε να ομολογήσουμε ότι αυτή η έκρηξη συνέλαβε την πολιτεία εντελώς απροετοίμαστη- δημιούργησε μία χαώδη και ανέλεγκτη κατάσταση στην αρχή. 'Επρεπε να θεσπιστούν κανόνες, να καθοριστούν διαδικασίες και όργανα ελέγχου, ώστε το άναρχο αυτό τοπίο σταδιακά να διαφοροποιηθεί.
Προς αυτήν την κατεύθυνση κινήθηκαν με δυσκολία βεβαίως οι διάφορες
νομοθετικές παρεμβάσεις μέχρι σήμερα. Και οφείλω να πω ότι αυτές οι 
παρεμβάσεις υπήρξαν επιτυχείς ανάλογα με το χρόνο βεβαίως που εκδηλώθηκαν και με το γεγονός ότι έπρεπε να θεσπιστεί εξ υπαρχής ένα καινούριο, πρωτόγνωρο θεσμικό πλαίσιο σ' ένα ραγδαίως εξελισσόμενο χώρο.
Από το ν. 1866/1989, που αποτελεί τον ιδρυτικό νόμο του Εθνικού
Ραδιοτηλεοπτικού Συμβουλίου, μέχρι και σήμερα, υπήρξε μία εξελικτική διαμόρφωση του νομοθετικού πλαισίου με συνεχώς εντονότερο προοδευτικό και δημοκρατικό προσανατολισμό.
'Ετσι σήμερα μπορούμε να ισχυρισθούμε ευπρόσωπα ότι έχουμε ένα άρτιο νομοθετικό πλέγμα που ρυθμίζει τα ραδιοτηλεοπτικά θέματα, το οποίο βεβαίως βελτίωσε σημαντικά την αρχική κακή εικόνα του χώρου.
Αυτό, όμως, δεν σημαίνει ότι θα πρέπει να είμαστε ιδιαίτερα ευτυχείς από τη λειτουργία του Ραδιοτηλεοπτικού Συμβουλίου. Οι σχετικές διατάξεις και κυρίως αυτές που αφορούν τη συγκρότηση του Ραδιοτηλεοπτικού Συμβουλίου, δεν ήταν οι καλύτερες δυνατές και ήταν αυτές που, κατά την άποψή μου, απετέλεσαν την τροχοπέδη για τη μη ομαλή και απρόσκοπτη λειτουργία του Συμβουλίου.
Επιγραμματικά θα πω ότι το Εθνικό Ραδιοτηλεοπτικό Συμβούλιο στην ουσία από ανεξάρτητη αρχή διολίσθησε σιγά-σιγά και κατέστη ένα διακομματικό όργανο, όπου μέσα σε αυτό πρυτάνευαν οι κομματικές αντιπαραθέσεις και οι διενέξεις.
Και θα μπορούσα να πω ακόμα ότι τα μέλη του Ραδιοτηλεοπτικού Συμβουλίου περισσότερο ενδιαφέροντο για την προώθηση των όποιων κομματικών τους θέσεων και πολύ ολιγότερο για την προώθηση των σοβαρών θεμάτων του Συμβουλίου.
Με το προτεινόμενο νομοσχέδιο επιχειρείται η πλήρης θεσμική αναβάθμιση του Εθνικού Συμβουλίου Ραδιοτηλεόρασης και η βελτίωση
επί μέρους διατάξεων, που από την πείρα διεφάνη ότι εχρειάζοντο κάποια βελτίωση.
Από τη συζήτηση της προηγούμενης ημέρας διεφάνη ότι ο περισσότερος λόγος εγένετο για το άρθρο 2, το άρθρο που αναφέρεται στη συγκρότηση του Ραδιοτηλεοπτικού Συμβουλίου. Και αυτό ανεδείχθη σαν κυρίαρχο θέμα. 
Βεβαίως, μπορούν να υπάρξουν πάρα πολλές απόψεις για τον τρόπο
συγκρότησης των ανεξάρτητων διοικητικών αρχών. 'Ολες είναι σεβαστές, αλλά όλες έχουν και πλεονεκτήματα, έχουν και μειονεκτήματα.
Θα έλεγα στο σημείο αυτό ότι είναι φανερό πως την Κυβέρνηση προβλημάτισε αρκετά το θέμα του τρόπου συγκρότησης του Ραδιοτηλεοπτικού Συμβουλίου. Και δεν είναι κακό να το πούμε αυτό. Είναι κάτι που είναι αυταπόδεικτο από το γεγονός ότι όταν κατετέθη το αρχικό νομοσχέδιο προέβλεπε η συγκρότηση του Ραδιοτηλεοπτικού Συμβουλίου να γίνεται από τη Διαρκή Επιτροπή της Βουλής με πλειοψηφία 3/5. Μετά τη συζήτηση στη Διαρκή Επιτροπή του νομοσχεδίου, υιοθετήθηκε η άποψη ότι πρέπει να γίνει από τη Διάσκεψη των Προέδρων και τελικώς σήμερα με πλειοψηφία όπως απεφασίσθη από την Κυβέρνηση 4/5.
Ο ίδιος προβληματισμός θα μπορούσα να πω ότι υπήρξε και στην Επιτροπή Αναθεώρησης του Συντάγματος σχετικά με τη συγκρότηση των ανεξάρτητων διοικητικών αρχών.
Στο σημείο αυτό θα ήθελα να επισημάνω απλώς ότι σε όλες τις χώρες της Ευρωπαϊκής 'Ενωσης πλην της Γαλλίας, αλλά και στον Καναδά και στις Ηνωμένες Πολιτείες, οι ανεξάρτητες διοικητικές αρχές επιλέγονται αποκλειστικά και μόνο από την εκτελεστική εξουσία. Η λύση που προεκρίθη, η λύση της Διάσκεψης των Προέδρων με πλειοψηφία 4/5, θεωρώ ότι είναι σαφώς η καλύτερη. Και είναι σαφώς η καλύτερη, διότι απλούστατα η Διάσκεψη των Προέδρων μας έχει συνηθίσει να παίρνει τις αποφάσεις πάντα εν ομοφωνία.
Το κύρος του Προέδρου της Βουλής και λόγω προσωπικότητας, αλλά και
λόγω θέσεως και η προσπάθειά του να κάνει συνθέσεις, διασφαλίζουν, σε μεγάλο βαθμό -πιστεύω- την ευρύτερη συναίνεση που χρειάζεται ενίοτε να παίρνουν οι κομματικοί σχηματισμοί σε αυτόν το χώρο.
Αγαπητοί συνάδελφοι, στο σημείο αυτό θα ήθελα να πω ότι η εμπειρία από τη λειτουργία της Διάσκεψης των Προέδρων είναι καταλυτική υπέρ της απόψεως την οποία προτείνουμε. Συγκεκριμένα με το ισχύον σήμερα σύστημα επιλογής των προσώπων στο Ραδιοτηλεοπτικό Συμβούλιο τέσσερα πρόσωπα προτείνονται από την κυβερνητική Πλειοψηφία, δύο από την Αξιωματική Αντιπολίτευση και οι άλλοι δύο από τα κόμματα της ελάσσονος Αντιπολίτευσης. Το ένατο πρόσωπο ο οποίος είναι και ο πρόεδρος αποφασίζεται από τον Πρόεδρο της Βουλής μετά από γνώμη της Διασκέψεως των Προέδρων.
Από την εφαρμογή του νόμου που επέβαλε τη συγκρότηση κατ'αυτόν τον τρόπο του Ραδιοτηλεοπτικού Συμβουλίου επελέγησαν τέσσερις πρόεδροι. Και οι τέσσσερις Πρόεδροι που επελέγησαν από τον Πρόεδρο της Βουλής
έγιναν κατόπιν ομοφώνου προτάσεως της Διασκέψεως των Προέδρων. Το τονίζω αυτό. Ο ένατος, ο πρόεδρος, ο κρίσιμος ο οποίος διασφαλίζει την απόλυτη πλειοψηφία στην κυβερνητική Πλειοψηφία έγινε με ομόφωνη υπόδειξη της Διάσκεψης των Προέδρων.
Η υποστηριζόμενη άποψη τώρα από τη Νέα Δημοκρατία -το τώρα θα το εξηγήσω παρακάτω- για την καλύτερη λύση της αρμοδιότητας της αρμόδιας κοινοβουλευτικής επιτροπής, θα έλεγα ότι είναι σαφώς χειρότερη από αυτή που προτείνει η Κυβέρνηση. Το πολυπρόσωπο του οργάνου της Διαρκούς Επιτροπής, η δημοσιότης, αλλά και οι αδυναμίες λόγω της δημοσιότητας ημών των ιδίων των Βουλευτών, πιστεύω ότι θα οδηγούσαν τη Διαρκή Επιτροπή σε αντιδικίες και οξύτητες και θα ήταν σαφώς πιο δύσκολες οι συνθέσεις. 
Κύριοι συνάδελφοι, όπως είπα και πριν ατυχώς η συζήτηση περιεστράφη
γύρω από τον τρόπο συγκρότησης του Ραδιοτηλεοπτικού Συμβουλίου και 
ανεδείχθη αυτό το θέμα σαν κυρίαρχο του νομοσχεδίου, ενώ δεν είναι αυτό. Κατά την άποψή μου το κυρίαρχο θέμα του νομοσχεδίου είναι ότι μετά την ψήφιση του νομοσχεδίου αυτού, το Εθνικό Συμβούλιο Ραδιοτηλεόρασης αποκτά απόλυτη διοικητική και δημοσιονομική αρμοδιότητα, αποκτά αποκλειστική αρμοδιότητα για το συνολο των ζητημάτων που αφορούν την ισχύ του θεσμικού πλαισίου το οποίο ισχύει σήμερα στη χώρα.
Καταργείται επίσης, και αυτός ακόμα ο έλεγχος νομιμότητας του

Υπουργού Τύπου και Μέσα Μαζικής Ενημέρωσης επί των αποφάσεων του Συμβουλίου. Είναι πλέον καταφανές ότι η Κυβέρνηση και συγκεκριμένα ο Υπουργός Τύπου μετά τη ψήφιση αυτού του νομοσχεδίου αποξενώνονται πλήρως από την εποπτεία και τον έλεγχο που είχαν μέχρι τώρα τα Μέσα Μαζικής Ενημέρωσης. Ο έλεγχος και η εποπτεία ανατίθενται αποκλειστικά στο Εθνικό Συμβούλιο Ραδιοτηλεόρασης. Είναι μια σημαντική τομή προς μία προοδευτικοτερη κατεύθυνση, την οποία και θα πρέπει να τονίσουμε ιδιαίτερα.
Θα πρέπει τώρα δι'ολίγων να απαντήσω και στις αιτιάσεις των αξιοτίμων συναδέλφων της Αντιπολίτευσης, σχετικά με το νομοσχέδιο. Οι συνάδελφοι αγορητές της Νέας Δημοκρατίας εμέμφθησαν την Κυβέρνηση διότι σπεύδει δήθεν να φέρει προς ψήφιση το παρόν νομοσχέδιο, ενώ θα έπρεπε να αναμείνει την ολοκλήρωση της Αναθεώρησης του Συντάγματος και θεωρεί προφανή το λόγο αυτής της σπουδής, διότι ισχυρίζονται ότι η Κυβέρνηση θέλει να εισάγει νέα ρύθμιση πριν ψηφιστεί το Σύνταγμα, το οποίο θα προβλέπει άλλον τρόπο συγκρότησης των ανεξαρτήτων διοικητικών αρχών. Βεβαίως μετά από αυτό ακολούθησαν και οι συνήθεις των ημερών κραυγές περί διαπλοκής τις οποίες δεν θέλω να σχολιάσω.
Ομολογώ ότι αδυνατώ να παρακολουθήσω τη συλλογιστική αυτή του
συναδέλφου της Νέας Δημοκρατίας. Η πλειοψηφία που θα ψηφίσει το σημερινό νομοσχέδιο και ειδικότερα το άρθρο 2, που αναφέρεται στη συγκρότηση του Εθνικού Ραδιοτηλεοπτικού Συμβουλίου, δεν είναι η ίδια πλειοψηφία, η οποία θα ψηφίσει και κατά τη συζήτηση στην Ολομέλεια την Αναθεώρηση του Συντάγματος; Τι αναμένει η Νέα Δημοκρατία να αλλάξει μέχρι τότε; 
Σημειώνω, βεβαίως, ότι για την τροποποίηση της σχετικής διατάξεως του
Συντάγματος δεν απαιτείται αυξημένη πλειοψηφία. Απαιτείται η απόλυτη πλειοψηφία των μελών της Βουλής. Επίσης θα πρέπει να πω ότι η πλειοψηφία στην Επιτροπή Αναθεώρησης του Συντάγματος ήταν υπέρ της άποψης την οποία
και σήμερα προκρίνει και φέρνει η Κυβέρνηση, δηλαδή τη Διάσκεψη των Προέδρων της Βουλής. Θα είχε, ίσως, κάποια βάση η συλλογιστική της Νέας Δημοκρατίας, εάν άλλη ήταν η ρύθμιση που προέβλεπε το νομοσχέδιο και άλλη η πλειοψηφούσα άποψη στην Επιτροπή Αναθεώρησης του Συντάγματος.
Οφείλω, όμως, να επισημάνω και τη χαρακτηριστική αντιφατικότητα των θέσεων της Νέας Δημοκρατίας. Επιτρέψτε μου, κύριοι συνάδελφοι, να πω ότι είναι ένα σαφές δείγμα της έλλειψης συνεπούς πολιτικής γραμμής -τονίζω το συνεπούς, θα το δείτε και παρακάτω- επί του θέματος.
Η Νέα Δημοκρατία ζητά -το ζήτησε και δημοσίως διά στόματος του Αρχηγού της- τη μεταβίβαση όλων των αποφασιστικών αρμοδιοτήτων της Κυβέρνησης στο Εθνικό Ραδιοτηλεοπτικό Συμβούλιο, μεταβίβαση που ομολογείται απ' όλους ότι γίνεται με αυτό το νομοσχέδιο. Ταυτόχρονα, όμως, ζητά η νομοθετική αναδιάρθρωση του Εθνικού Ραδιοτηλεοπτικού Συμβουλίου να γίνει μετά την Αναθεώρηση του Συντάγματος, δηλαδή μέχρι τότε το Ραδιοτηλεοπτικό Συμβούλιο θα λειτουργεί με τη σημερινή σύνθεσή του και μάλιστα με αυξημένες αρμοδιότητες, όπως προβλέπει το νομοσχέδιο και όπως ζητά η Νέα Δημοκρατία.
Θα λειτουργεί ένα όργανο για το οποίο η Νέα Δημοκρατία έχει πει ότι αδυνατεί να λειτουργήσει. Το λέει εμμέσως πλην σαφώς και με την πρότασή της που λέει: "Η συγκρότηση δεν θα πρέπει να γίνεται από εκπροσώπους των κομμάτων, αλλά από προσωπικότητες που θα επιλέγονται από τα 3/5 της Διαρκούς Επιτροπής της Βουλής".
Θα μου επιτρέψετε να πω και κάτι άλλο, το οποίο πιστεύω ότι είναι καταλυτικό. 'Ετυχε να είμαι και εγώ μέλος της Επιτροπής Αναθεώρησης του Συντάγματος. 'Ημουν παρών κατά τη συζήτηση για τη διάταξη που αφορούσε στον τρόπο επιλογής των ανεξάρτητων διοικητικών αρχών. Ο εκπρόσωπος του Κομμουνιστικού Κόμματος Ελλάδος υποστήριξε την άποψη -σεβαστή η άποψήότι θα έπρεπε στις ανεξάρτητες διοικητικές αρχές να μετέχει ένας τουλάχιστον εκπρόσωπος από κάθε κόμμα. Σε αυτή την άποψη όλοι οι συνάδελφοι στην Επιτροπή Αναθεώρησης του Συντάγματος αντετάχθησαν. Με σφοδρότητα αντετάχθησαν σε αυτή την άποψη οι συνάδελφοι της Νέας Δημοκρατίας. Είναι και ο κ. Νεράντζης εδώ και η κ. Μπενάκη που ήταν στην Επιτροπή Αναθεώρησης του Συντάγματος.
ΒΑΣΙΛΗΣ ΚΕΔΙΚΟΓΛΟΥ: Σεβαστές οι απόψεις.
ΑΛΕΞΑΝΔΡΟΣ ΑΚΡΙΒΑΚΗΣ: Βεβαίως! Αντετάχθησαν, λοιπόν, με σφοδρότητα
και έφεραν σαν θλιβερό παράδειγμα προς αποφυγή τη σημερινή λειτουργία του Εθνικού Ραδιοτηλεοπτικού Συμβουλίου, που αποτελείται από εκπροσώπους των κομμάτων.
Προχθές ο κ. Δαβάκης χαρακτήρισε το Εθνικό Ραδιοτηλεοπτικό Συμβούλιο ως "ανυπόληπτο". Ζητά, λοιπόν, η Νέα Δημοκρατία όχι μόνο να παρατείνουμε το χρόνο λειτουργίας του, αλλά να του δώσουμε και αυξημένες αρμοδιότητες. Δεν νομίζω ότι υπάρχει μεγαλύτερη αντιφατικότητα σε θέσεις από αυτές που είπε η Νέα Δημοκρατία.
Αλλά θα πω και κάτι άλλο, που αφορά τη συνεπή πολιτική γραμμή, που
είπα προηγουμένως.
Ο κ. Παυλόπουλος, ο Κοινοβουλευτικός Εκπρόσωπος της Νέας Δημοκρατίας, επετέθη με ιδιαίτερη σφοδρότητα στον τρόπο συγκρότησης -χαίρομαι που
ήρθε ο κ. Παυλόπουλος- του Ραδιοτηλεοπτικού Συμβουλίου από τη Διάσκεψη των Προέδρων. 'Ομως η Επιτροπή Θεσμών και Διαφάνειας, το πόρισμα της οποίας επεκαλέσθη ο εισηγητής της Νέας Δημοκρατίας κ. Νεράντζης, έχει το εξής χαρακτηριστικό: Δεν ήταν ομόφωνο, όπως είπε ο κ. Νεράντζης, διαφοροποιήθηκε το ΚΚΕ.
Η Επιτροπή Θεσμών και Διαφάνειας σας λέω για την ιστορία ότι
συνεδρίασε πολλές φορές σχετικά με τα ραδιοτηλεοπτικά θέματα και τελικώς έβγαλε ένα πόρισμα ομόφωνα, όσον αφορά τη Νέα Δημοκρατία, το ΠΑΣΟΚ και το Συνασπισμό. Το ΚΚΕ κατέθεσε ξεχωριστό πόρισμα.
Το πόρισμα, λοιπόν, αυτό -πρέπει να τα πούμε αυτά τα πράγματα- στο οποίο από πλευράς Νέας Δημοκρατίας εισηγητής ήταν ο κ. Παυλόπουλος, από πλευράς ΠΑΣΟΚ ήταν ο κ. Παπαδόπουλος και ο κ. Κουβέλης ήταν από πλευράς Συνασπισμού, για το Ραδιοτηλεοπτικό Συμβούλιο λέει: "Η επιλογή των μελών του Εθνικού Συμβουλίου Ραδιοτηλεόρασης πρέπει να γίνεται από τη Διάσκεψη των Προέδρων της Βουλής, ύστερα από ακρόασή τους από την Επιτροπή Θεσμών και Διαφάνειας, η οποία θα υποβάλει ολοκληρωμένη έκθεση". Αυτό λέει το 
ομόφωνο πόρισμα στην Επιτροπή Θεσμών και Διαφάνειας. Και το λέει ο κ. Παυλόπουλος ως εισηγητής, δηλαδή η Νέα Δημοκρατία.
Και ερωτώ: Σήμερα άλλαξε θέση η Νέα Δημοκρατία και λέει όχι για τη

Διάσκεψη των Προέδρων, αλλά να είναι η επιτροπή της Βουλής. Βεβαίως είναι δικαίωμα της Νέας Δημοκρατίας και του κ. Παυλόπουλου να αλλάξει θέση. Δεν το συζητώ. Και δεν είναι προς θάνατο και προς ψόγο αυτό το πράγμα. Αλλά οφείλει τώρα, για να είναι αξιόπιστη η παρουσίαση της νέας θέσεώς της, να πει γιατί άλλαξε θέση.
ΠΡΟΚΟΠΗΣ ΠΑΥΛΟΠΟΥΛΟΣ: Τώρα παρεμβαίνει η Επιτροπή Θεσμών και
Διαφάνειας;
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, θα σας
παρακαλέσω να μη διακόπτετε.
Κύριε Ακριβάκη, έχετε ένα λεπτό ακόμα. Μην το καταναλώνετε σε
διακοπές.
ΑΛΕΞΑΝΔΡΟΣ ΑΚΡΙΒΑΚΗΣ: Είναι στη σελίδα 278. Μπορείτε να το
διαβάσετε.
ΠΡΟΚΟΠΗΣ ΠΑΥΛΟΠΟΥΛΟΣ: Μόνο η Διάσκεψη των Προέδρων είναι αρμόδια;
Τότε ζητούσαμε και ακρόαση της Επιτροπής θεσμών και Διαφάνειας. ΑΛΕΞΑΝΔΡΟΣ ΑΚΡΙΒΑΚΗΣ: Διαβάστε το, κύριε Παυλόπουλε.
Μάλιστα, προσέξτε, γιατί έχει σημασία. Λέει η Διάσκεψη των Προέδρων
χωρίς ηυξημένη πλειοψηφία. Και τώρα έρχεται η Κυβέρνηση και λέει πλειοψηφία 4/5 και η Νέα Δημοκρατία λέει όχι.
Δικαιούμαι, λοιπόν, να πω, κύριε Παυλόπουλε, ευπρόσωπα ότι η αλλαγή
της θέσεώς σας αυτής σαν Νέα Δημοκρατία οφείλεται μόνο σε αντιπολιτευτικούς λόγους. Εάν το ΠΑΣΟΚ, η Κυβέρνηση, έλεγε ότι η Διαρκής Επιτροπή έχει την αρμοδιότητα, είμαι βέβαιος ότι εσείς θα συνεχίζατε να λέτε η Διάσκεψη των Προέδρων είναι αρμοδία. Είναι σαφέστατο. Και οφείλετε να δικαιολογήσετε αυτή την αλλαγή θέσεως.
Αλλά λέτε και κάτι άλλο: "Μετά από ακρόαση στην Επιτροπή Θεσμών και
Διαφάνειας". Η απόφαση είναι από τη Διάσκεψη των Προέδρων, κύριε Παυλόπουλε. Αυτό είχατε πει, είναι στη σελίδα 279. Και είχατε πει "και ομόφωνο πόρισμα της Επιτροπής Θεσμών και Διαφάνειας", της οποίας απ' ό,τι έμαθα λεπτομερειακά, βασικός εισηγητής ήσασταν εσείς.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Ακριβάκη,
ολοκληρώστε.
ΑΛΕΞΑΝΔΡΟΣ ΑΚΡΙΒΑΚΗΣ: 'Εχω να πω και άλλα πράγματα, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): 'Εχετε δευτερολογία και
τριτολογία ως Κοινοβουλευτικός Εκπρόσωπος. Ολοκληρώστε τον ειρμό των σκέψεών σας σε μια φράση.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, έχω να πω πολλά για όλα όσα
είπαν οι Βουλευτές της Νέας Δημοκρατίας.
Θα καταλήξω με κάτι, το οποίο θεωρώ εξαιρετικά σημαντικό. 'Εγινε
μεγάλη ιστορία για το άρθρο 11 και στην επιτροπή και εδώ για τις εξαιρέσεις, που βάζει ο κύριος Υπουργός. 'Ομως ο κύριος Υπουργός και στην επιτροπή -είναι γραμμένο στα Πρακτικά- και εδώ είπε ότι "αυτές οι εξαιρέσεις μπαίνουν, επειδή υπάρχει ένα θέμα νομιμότητος των διαγωνισμών, που βρίσκονται εν εξελίξει. Εάν εσείς κρίνετε ότι δεν υπάρχει θέμα νομιμότητος συνέχισης της διαδικασίας, ευχαρίστως απαλείφω αυτές τις εξαιρέσεις".
Σας προκάλεσε να πάρετε θέση επ'αυτού. Και όμως μέχρι τώρα δεν την πήρατε. Δεν είπατε ούτε μία κουβέντα ότι δεν υπάρχει θέμα νομιμότητος... 
ΠΡΟΚΟΠΗΣ ΠΑΥΛΟΠΟΥΛΟΣ: Δεν είπα αυτό.
ΑΛΕΞΑΝΔΡΟΣ ΑΚΡΙΒΑΚΗΣ: Εάν το λέτε ευθαρσώς...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Παυλόπουλε, ο Υπουργός δήλωσε ότι αυτές τις εξαιρέσεις τις απαλείφει. Και έτσι δεν έχετε κανένα λόγο, το λέω ευθέως, με δεδομένη και την προηγούμενη θέση σας περί Διασκέψεως των Προέδρων, να αντιμάχεστε αυτό το νομοσχέδιο.
ΠΡΟΕΔΡΕΥΩΝ (Κωνσταντίνος Γείτονας): Κύριε Ακριβάκη, σας παρακαλώ! ΑΛΕΞΑΝΔΡΟΣ ΑΚΡΙΒΑΚΗΣ: Θα έλεγα και το εξής ακόμη: Δεν είναι η πρώτη
φορά που ένα κόμμα...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Ακριβάκη!
ΑΛΕΞΑΝΔΡΟΣ ΑΚΡΙΒΑΚΗΣ: Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Νεράντζης έχει το λόγο. ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, ο κ. Γκελεστάθης με παρεκάλεσε
εάν γίνεται να προηγηθεί, επειδή έχει ένα κώλυμα.
ΠΡΟΕΔΡΕΥΩΝ (Κωνσταντίνος Γείτονας): Δεν γίνεται αυτό. Υπάρχει άλλη σειρά εγγραφής. Εχουμε μπει στο στάδιο των δευτερολογιών και δίνω το λόγο
πρώτα στους εισηγητές.
ΑΝΑΣΤΑΣΙΟΣ ΝΕΡΑΝΤΖΗΣ: Ο κύριος Υπουργός στην πρωτολογία του -έχω σημειώσει τους χαρακτηρισμούς- απέδωσε στην Αντιπολίτευση και φυσικά στη Νέα Δημοκρατία "επιπολαιότητα, προχειρότητα και άγνοια". Αντί της άγνοιας εμείς αποδεχόμαστε την αγνεία, κύριε Υπουργέ. Η αγνεία, εάν δεν σας είναι πολύ κοντινή η έκφραση -θα σας είναι όμως- σημαίνει αγνότητα.
Εμείς, λοιπόν, εξ αγνότητος αντιδρούμε σε ορισμένες ρυθμίσεις του νομοσχεδίου, οι οποίες είναι πονηρές. 'Αρα, λοιπόν, ο χαρακτηρισμός σας ατύχησε εδώ.
Μας κατηγορείτε για προχειρότητα. Σας παραπέμπω στα καμώματα αυτού του σχεδίου νόμου. 'Ηδη, ενώ είχε αρχίσει η συνεδρίαση χθες μου στείλατε ιδιόγραφο σημείωμά σας από εκείνη τη θέση, στο οποίο μου λέγατε ότι αλλάζει -ορθή είναι η αλλαγή- η πλειοψηφία από τα 3/5 στα 4/5. Και κατηγορείτε την Αντιπολίτευση και μάλιστα τη μείζονα, για προχειρότητα, όταν το νομοσχέδιό σας διακρίνεται για οβιδιακές μεταμορφώσεις; Ούτε και αυτό είναι σωστό.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εκεί όμως που θα πρέπει να σας συγχαρώ άνευ άλλης περικοκλάδας, είναι η οδοντιατρική προσέγγιση του Συντάγματος, κύριε Υπουργέ. 'Ηταν πραγματικά πρωτότυπη και θα ήθελα να την ακούσει και ο κ. Ιωαννίδης. Ακούτε τι μας είπε ο κύριος Υπουργός.
"Τα κόμματα έχουν θέσεις. Οι Βουλευτές είναι οι ίδιοι με εκείνους που ψήφισαν στην επιτροπή. 'Αρα, τι θέλετε και λέτε ότι πρέπει να περιμένουμε την Αναθεώρηση"; Δηλαδή, η κομματική πειθαρχία ψηφίζει το Σύνταγμα, κύριε Υπουργέ; Εμείς νομίζαμε ότι η συνείδηση είναι εκείνη που επιβάλλει στους Βουλευτές...
ΒΑΣΙΛΗΣ ΚΕΔΙΚΟΓΛΟΥ: Δεν υπάρχει κομματική πειθαρχία στο Σύνταγμα. ΑΝΑΣΤΑΣΙΟΣ ΝΕΡΑΝΤΖΗΣ: Το ίδιο λέμε, κύριε Κεδίκογλου. Δεν υπάρχει
λόγος να καταστρέφετε τον ειρμό μου.
'Αρα, δεν ψηφίζουν οι ίδιοι Βουλευτές. Στην επιτροπή ήταν σαράντα και στην Ολομέλεια είναι τριακόσιοι. Δεν έχει σημασία αν εξεφράσθησαν τα κόμματα για τη σύσταση και τον τρόπο συστάσεως των ανεξαρτήτων επιτροπών, διότι εδώ ο Βουλευτής, κατ'εξοχήν στο θέμα της Αναθεώρησης του Συντάγματος, αποφασίζει κατά συνείδηση. 'Αρα, προκαταλαμβάνετε απροκάλυπτα, με αυτήν τη σπουδή σας, τη ρύθμιση του Συντάγματος.

Δεν προδίδει μόνο άγνοια του προορισμού του Συντάγματος αυτή η
τοποθέτησή σας, κύριε Υπουργέ, αλλά είναι και εξαιρετικά επικίνδυνη. Διότι, εάν τα κόμματα αποφασίζουν για το τι θα μπει στο Σύνταγμα, τότε
αχρηστεύεται, ακυρώνεται ο ρόλος, ο αναθεωρητικός, των κατά μόνας
Βουλευτών.
'Αρα, παραμένει αναπάντητο το ερώτημά μας και η αιχμή μας. Για ποιο
λόγο, αφού δεν έχουν τελειώσει ακόμα οι συζητήσεις για την Αναθεώρηση του Συντάγματος και κυρίως για την αναδιατύπωση του άρθρου 101, έρχεστε και

σπεύδετε να κάνετε αυτήν τη ρύθμιση; Δεν σας πληροφόρησε κανείς ότι εάν υπήρξε στην επιτροπή πλειοψηφία -που είναι και αβέβαιο εάν υπήρξε- αυτή ήταν οριακή; Δεν σας είπε κανείς ότι μέσα στην Επιτροπή της Αναθεώρησης του Συντάγματος υπήρχαν αντιρρήσεις από πολλούς Βουλευτές της κυβερνητικής παράταξης, πέραν της Αντιπολίτευσης;
Πώς έρχεσθε λοιπόν και μας λέτε ότι οι ίδιοι Βουλευτές ψηφίζουν; Οι σαράντα Βουλευτές με τους τριακόσιους είναι ίδιος αριθμός; Και επίσης ότι τα κόμματα έχουν θέσεις. 'Εχουν θέσεις, αλλά η επιτροπή και η συζήτηση απέδειξε ότι υπάρχει αυτονομία της γνώμης των Βουλευτών στην Επιτροπή του Συντάγματος και ουδείς δικαιούται να την προκαταβάλει.
Και είναι περίεργο ότι η οδοντιατρική αυτή άποψη του Συντάγματος βρήκε αρωγή και από νομικής πλευράς από τον κ. Ακριβάκη, γιατί ούτε λίγο ούτε πολύ, αυτός είπε ότι τα κόμματα ήδη τοποθετήθηκαν στον τρόπο συνθέσεως της επιτροπής.
Δεν μας ενδιαφέρουν τα κόμματα, αγαπητέ φίλε και συνάδελφε, μας ενδιαφέρουν οι Βουλευτές. Τι γνώμη θα έχουν για την σύσταση της Αρχής. 
Και κατονομάζω κάποιους Βουλευτές, όπως τον κ. Καστανίδη, τον κ. Παπαθεμελή, που είναι συγκεκριμένης κομματικής τοποθέτησης, αλλά και συγκεκριμένης διαφοροποίησης στη διατύπωση του άρθρου. Είναι τουλάχιστον λοιπόν επικίνδυνο και ανακριβές...
ΑΛΕΞΑΝΔΡΟΣ ΑΚΡΙΒΑΚΗΣ: ...
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Ακριβάκη, εσείς είσθε κατ' επίθετο

ακριβής, αλλά κατά τη νομική σας υπεράσπιση υπήρξατε ανακριβής. Και μάλιστα θα έλεγα μεγαλοπρεπώς ανακριβής. Δεν μας ενδιαφέρουν τα κόμματα στην Επιτροπή Αναθεώρησης του Συντάγματος.
Δεν είναι δυνατόν λοιπόν να επικαλείται τέτοια επιχειρήματα ο
αρμόδιος Υπουργός, τα οποία δεν προδίδουν μόνο άγνοια της συνταγματικής λειτουργίας και διαδικασίας, αλλά είναι και επικίνδυνα.
Επειδή στην πρωτολογία μου, λόγω μιας μικροψυχίας του κατέχοντος τότε το Προεδρείο, δεν μπόρεσα να ολοκληρώσω, είμαι υποχρεωμένος να περιλάβω στη δευτερολογία μου, και όσα είχα πρόθεση εκεί να πω, επί ένα δίλεπτο μόνο.
Εμείς προτείνουμε, ακριβώς επειδή δεν έχει ψηφισθεί η οικεία διάταξη του 101 και δεν έχουν αρχίσει οι εργασίες στην Ολομέλεια ακόμα, να ανασταλεί η ψήφιση αυτού του νομοσχεδίου, μέχρις ότου διατυπωθεί τούτο τελικώς. Αλλιώς, θα φθάσουμε στο σημείο, αν είναι άλλη η διατύπωση εκεί, να αλλάξουμε ένα νόμο τον οποίο θα έχουμε ψηφίσει τώρα.
Βέβαια ξέρω ότι το ΠΑ.ΣΟ.Κ. αρέσκεται σε τέτοιου είδους υπαναχωρήσεις. Αρκεί να αναφέρω ότι η κ. Βάσω Παπανδρέου τροποποίησε, μόλις προ ενός μηνός, νόμο, τον οποίο η ίδια εισήγαγε και με εμμονή της εψήφισε η Βουλή το Φεβρουάριο του 2000. Αν λοιπόν, με αυτήν τη λογική των αλμάτων και ακροβατισμών, θέλουμε να νομοθετεί η Βουλή, τότε είμαστε όλοι υπεύθυνοι γι' αυτό το κατάντημα.
Ακόμα θα πρέπει να προσαρμοσθεί -το είπε ο κ. Παυλόπουλος, το είπα και στην επιτροπή- ο Κανονισμός της Βουλής. Συνέβη στο παρελθόν, ναι, αλλά πρέπει να προσαρμοσθεί. 'Ολες λοιπόν αυτές είναι ενστάσεις που θα μπορούσαν να αναστείλουν την πρόοδο, "το βήμα κάμπτουσες". 
Συνεννοούμαστε, κύριε Ακριβάκη, γι' αυτό στρέφομαι προς εσάς, και όχι
μόνο. Θα έπρεπε λοιπόν να προηγηθεί η τροποποίηση του Κανονισμού της Βουλης, ούτως ώστε να επιτρέπει όλη αυτήν τη διαδικασία.
Εν πάση περιπτώσει, πρέπει να εξαλειφθούν οπωσδήποτε όλες αυτές οι
εξαιρέσεις και άκουσα τον κ. Ακριβάκη να λέει, μα υπάρχει φόβος να δημιουργηθούν νομικά προβλήματα. Την επιφύλαξη αυτήν τη διατύπωσε και ο κύριος Υπουργός στην επιτροπή. Ο κ. Παυλόπουλος και εμείς επανειλημμένα στην επιτροπή του είπαμε ότι δεν υπάρχει τέτοιο πρόβλημα και το επαναλαμβάνουμε. 'Ομως, με αυτές τις εξαιρέσεις έρχεσθε σε αντίφαση με αυτά που υποστηρίζετε στην εισηγητική έκθεση. Μας λέτε ότι αποκλειστικά αρμόδιο πλέον καθίσταται το Εθνικό Ραδιοτηλεοπτικό Συμβούλιο επί όλων των θεμάτων, ποιων θεμάτων; Εάν δώσετε τις άδειες, τις οποίες εξαιρείτε τώρα, δεν έχει μείνει πια θέμα ουσιαστικό που να το αντιμετωπίζει. Δηλαδή αυτό είναι άραγε -για να το πω επιγραμματικά- μια ατέλειωτη ή τελειωτική κοροϊδία; Τι από τα δύο είναι; Περί ποίου αντικειμένου θα έχει αποκλειστική αρμοδιότητα το Ραδιοτηλεοπτικό Συμβούλιο, όταν δεν θα τον έχει απομείνει τίποτα; Η ουσία θα έχει εκχωρηθεί αλλού. Συνεπώς, εμείς επιμένουμε και επικεντρώνουμε τη βασική μας αντίρρηση και εναντίωση στο γεγονός ότι δεν είναι σωστό να υπάρχουν αυτές οι εξαιρέσεις. Και τέλος, επιμένουμε μέχρις ότου αποφανθεί η Ολομέλεια, αν παρά ταύτα εσείς δεν δεχθείτε την πρότασή μας για τη μη ψήφιση του σχεδίου νόμου, να είναι το όργανο εκείνο που θα αποφασίζει, όχι η Διάσκεψη των Προέδρων αλλά η Διαρκής Επιτροπή. Το όργανο αυτό είναι θεσμικό και ο κ. Ακριβάκης δεν απάντησε για την ταμπακέρα, δεν μας είπε ότι η Διάσκεψη των Προέδρων είναι ένα όργανο εξωθεσμικό και όχι με σταθερή σύνθεση. Μπορεί με έναν κοινό νόμο να τροποποιηθεί η σύνθεσή του. 'Αρα, μοιραίως ένα όργανο θεσμικό, όπως Ραδιοτηλεοπτικό Συμβούλιο, θα μπορεί, ως προς τη σύνθεσή του, να αλλάξει με έναν κοινό νόμο.
Να, γιατί επιμένουμε και λέμε ότι θα ήταν καταλληλότερο όργανο η
αρμόδια Διαρκής Επιτροπή, η οποία και αντιπροσωπευτικότητα εξασφαλίζει, κυρίως όμως τη σταθερή σύνθεσή της.
Αυτοί είναι οι βασικοί λόγοι που μας κάνουν να είμαστε αντίθετοι. Δεν είναι έλασσον το θέμα της συστάσεως αυτής του Εθνικού Ραδιοτηλεοπτικού Συμβουλίου. Δεν μπορούμε να πούμε ότι τα κόμματα αποφασίζουν, αλλά πρέπει να αφήσουμε το συνταγματικό νομοθέτη να εκφρασθεί. Το κτίριο είναι το ίδιο, τα πρόσωπα επίσης είναι τα ίδια, αλλά η λειτουργία που επιτελούμε στη συγκεκριμένη περιοχή είναι εντελώς διαφορετική.
Κατόπιν όλων αυτών επαναλαμβάνω την έκκλησή μου να μην προχωρήσετε
στην ψήφιση αυτού του σχεδίου νόμου, να περιμένουμε να αποφασισθεί
οριστικά η σύνθεση, δύο-τρεις μήνες, ίσως και λιγότερο και ευθύς μετά από αυτό, μπορούμε να φέρουμε διάταξη, να τη συζητήσουμε και να αποφασίσουμε. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μανίκας έχει το λόγο. ΣΤΕΦΑΝΟΣ ΜΑΝΙΚΑΣ: Κύριε Πρόεδρε, παρακολούθησα με προσοχή τις
εισηγήσεις των κομμάτων της Αντιπολίτευσης και θέλω να διαπιστώσω ότι υπάρχει μία υπόγεια συνεκτική γραμμή των απόψεών τους. Από τη μία πλευρά διεκδικούμε και αιτούμεθα μία ανεξάρτητη διοικητική αρχή και από την άλλη προσπαθούμε εμμέσως και με διάφορα προσχήματα να βάλουμε τα κόμματα μέσα στο Ραδιοτηλεοπτικό Συμβούλιο.
Από αυτήν την άποψη συνεπές είναι μόνο το ΚΚΕ, που απαρχής έχει
δηλώσει ότι δεν αποδέχεται την ιδέα των ανεξαρτήτων αρχών και θέλει την κομματική εκπροσώπηση. Αλλά για το σύνολο των άλλων πολιτικών δυνάμεων αυτή η εμφανής παρουσία του κόμματος μέσα στη σύνθεση μιας διοικητικής αρχής, καταλύει την έννοια και την ουσία του ανεξαρτήτου. Και αυτό γίνεται μάλιστα πιο εμφανές, όταν η Αξιωματική Αντιπολίτευση είπε το εξής: Αφήστε την ίδια σύνθεση του Ραδιοτηλεοπτικού Συμβουλίου, δώστε όλες τις αρμοδιότητες που δίνετε και εμείς ψηφίζουμε το νόμο. Τι αποκαλύπτεται με αυτό; Το αυτονόητο, ότι θέλουμε να έχουμε το μακρύ χέρι μέσα στο Ραδιοτηλεοπτικό Συμβούλιο. Και από την άλλη έχουμε την Κυβέρνηση που διά στόματος Υπουργού από την αρχή παρουσίασης του νομοσχεδίου είπε ότι είναι ανοιχτή σε αλλαγές προς την κατεύθυνση διασφάλισης της μέγιστη συναίνεσης. Αυτό το απέδειξε με μια σειρά αλλεπάλληλων τροποποιήσεων με στόχο τη διαμόρφωση ενός κοινά αποδεκτού τρόπου συγκρότησης του Ραδιοτηλεοπτικού Συμβουλίου.
Υπάρχει μία αμφιβολία ως προς το 4/5 της Διάσκεψης των Προέδρων. Εγώ έχω την εντύπωση ότι η Διάσκεψη, όπου μπορούν να συμμετέχουν ακόμα και οι Πρόεδροι των Κοινοβουλευτικών Ομάδων, εφόσον το επιθυμούν, είναι ένα όργανο που έχει το κύρος και τη δυνατότητα να καταλήξει σε ομόφωνες αποφάσεις και βεβαίως δεν θα χρειασθούν τα 4/5. Υπάρχει ιστορικό προηγούμενο. Δεν θα ήθελα να μη σχολιάσω το γεγονός ότι η αξιότιμος εισηγήτρια του ΚΚΕ με ένα τρομοκρατικό πολιτικό στιλ, με έναν ιδιότυπο πολιτικό τσαμπουκά ήρθε να μας επιτιμήσει ότι στην ουσία καταργούμε την πολιτική, όταν πρεσβεύουμε την ανεξαρτησία της διοικητικής αρχής. Και βεβαίως αρνήθηκε, τουναντίον κατηγόρησε κάθε άλλο πρότυπο που υπάρχει στη διεθνή κοινότητα. Και επειδή μίλησε για τοίχους, να μη μας προτείνει πρότυπα εκεί που κατέρρευσαν τα τείχη. Και δεν θα αποφύγω τον πειρασμό να πω εκείνο το περίφημο σύνθημα του Γαλλικού Μάη ότι "προσοχή, τα αυτιά έχουν τοίχους". Και εδώ το σύνθημα αυτό αναδεικνύεται με τον πιο περίτρανο τρόπο.
Κύριε Πρόεδρε, νομίζω ότι το παρόν νομοσχέδιο πράγματι επιχειρεί ένα νέο θεσμικό άλμα, κατατείνει προς τη μέγιστη συναίνεση για τη διαμόρφωση του Εθνικού Συμβουλίου Ραδιοτηλεόρασης.
Ταυτόχρονα θα ήθελα να τονίσω το εξής. Από την αρχή είπαμε ότι υπάρχει μία νομική επιφύλαξη ως προς την παράγραφο 2 των μεταβατικών διατάξεων. Εφόσον εδώ όλα τα κόμματα διά των εκπροσώπων τους ευθαρσώς δηλώσουν ότι τέτοιο πρόβλημα δεν υφίσταται, εξαρχής είναι δηλωμένο από τον Υπουργό ότι αποσύρεται. Δεν βλέπω λοιπόν γιατί να σκιαμαχούμε. Η ουσία παραμένει μία. Το ερώτημα είναι ανοικτό: Θέλουν τα κόμματα ανεξάρτητη διοικητική αρχή ή θέλουν διακομματικό όργανο; Εμείς θα επιμένουμε προς την κατεύθυνση ανεξάρτητης διοικητικής αρχής. 
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Η κ. Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, μου προκάλεσε κατάπληξη η έκπληξη που εξέφρασε ο κύριος Υπουργός για το γεγονός ότι εμείς καταψηφίζουμε το νομοσχέδιο, τη στιγμή που περιέχει
- υποτίθεται- ρυθμίσεις με τις οποίες είμαστε σύμφωνοι, όπως η αποκλειστική αρμοδιότητα, ο μη έλεγχος νομιμότητας του Υπουργού κλπ. 
Κύριε Υπουργέ, πρέπει να ξέρετε ότι ακόμα και αν υιοθετούσατε όλα
αυτά μέσα στο νομοσχέδιο, ακόμα και την κοινοβουλευτική επιτροπή για την επιλογή του ΕΣΡ όπως την υποστηρίζουμε, θα είχαμε πολύ μεγάλη δυσκολία να εμπιστευθούμε το νομοσχέδιό σας και να δώσουμε πίστη στις πολιτικές προθέσεις σας, διότι υπάρχει μία προϊστορία, η οποία πραγματικά δημιουργεί εντονότατες αμφισβητήσεις. Δεν θα έλεγα ότι λείπει ο πρότερος
έντιμος βίος σε καμία περίπτωση, αλλά λείπει το εχέγγυο της πολιτικής συνέπειας ως προς τον απόλυτο σεβασμό της ανεξαρτησίας του Ραδιοτηλεοπτικού Συμβουλίου.
Μου έκανε εντύπωση ότι ξανά εδώ επικαλεσθήκατε τον τρόπο με τον οποίο μεταχειριστήκατε τα προηγούμενα ραδιοτηλεοπτικά συμβούλια και τους προέδρους που πέρασαν. Επικαλεσθήκατε το νομικό επιχείρημα ότι ήταν αναδρομική η επιβολή κυρώσεων και στο πλαίσιο του ελέγχου νομιμότητας δεν μπορούσατε να εφαρμόσετε αυτές τις κυρώσεις. Εκτός του ότι αυτό είναι ένα θέμα που αμφισβητείται, εγώ παραδέχομαι ότι ήταν μέσα στο πλαίσιο του ελέγχου σας να μη δεχθείτε ένα μέρος αναδρομικής εφαρμογής. Αλλά πώς αντιδράσατε;
Κύριοι συνάδελφοι, έχω στα χέρια μου το έγγραφο -και θα το καταθέσω
στη Βουλή με την παράκληση να περιληφθεί στα Πρακτικά- με το οποίο εξηγεί ο καθηγητής Μανιτάκης, ο αντιπρόεδρος του Ραδιοτηλεοπτικού Συμβουλίου, τους λόγους που ώθησαν στην παραίτηση ολόκληρου του Συμβουλίου.
Πείτε μου αν, ακούγοντας αυτές τις κρίσεις που περιλαμβάνονται εδώ,
θα μπορούσατε να εμπιστευθείτε κι εσείς και όλοι οι Βουλευτές τις προθέσεις της Κυβέρνησης ως προς τον τρόπο χειρισμού αυτού του θέματος. 
'Εκρινε ο Υπουργός ότι αναδρομικά δεν μπορούσε να εφαρμόσει κυρώσεις. 
Τι έπρεπε να κάνει; Εδώ, είναι γνωστό σε όλους μας τι έπρεπε να κάνει στο πλαίσιο νομιμότητας. Το λένε και οι ίδιοι οι καθηγητές της Νομικής. 'Επρεπε να επιστρέψει την πράξη στο Ραδιοτηλεοπτικό Συμβούλιο και να πει, διαφωνώ, κύριοι, γι' αυτόν το λόγο και επομένως τροποποιείστε την απόφασή σας, αποσύρετε την απόφασή σας, εγώ δεν μπορώ να την εκδώσω.
Αντ' αυτού τι έκανε, κύριοι συνάδελφοι: κράτησε οκτώ μήνες στο

συρτάρι του και ήλεγχε τη νομιμότητα της πράξης. Και αντί τουλάχιστον μετά από αυτόν τον ενδελεχή έλεγχο να υπογράψει, την τροποποιεί και την εκδίδει, την εκτελεί κατά το σκέλος που έκρινε εκείνος ότι συνέφερε την περίπτωση, χωρίς να ενημερώσει το Ε.Σ.Ρ. και με τρόπο άκρως υποτιμητικό στις δηλώσεις του.
Δεν αξίζει να τα λέω εγώ αυτά, κύριοι συνάδελφοι. Ακούστε τι λέει ο καθηγητής Μαγκάκης στην επιστολή του: "Το κρίσιμο για μας θεσμικό ερώτημα είναι γιατί ο Υπουργός δεν μας γνωστοποίησε εγγράφως και επισήμως τις αντιρρήσεις του ή τις επιφυλάξεις του πριν από την έκδοση της πράξεως όπως όφειλε από το νόμο; Γιατί κράτησε επί επτά ολόκληρους μήνες στο συρτάρι του τις αποφάσεις αποσιωπώντας τα προβλήματα νομιμότητας, που κατά την άποψή του είχαν, τα οποία πληροφορηθήκαμε πριν λίγες μόλις ημέρες αρχικά από τους δημοσιογράφους στην εβδομαδιαία συνάντησή μας; Γιατί προτίμησε να ανακοινώσει πρώτα στον Τύπο τις αποφάσεις που πήρε και να μας εγκαλέσει ή μάλλον να μας μεμφθεί δημόσια με ειρωνικά υπονοούμενα για παράνομες τάχα αποφάσεις την ίδια στιγμή που εμείς επισήμως δεν είχαμε λάβει κανένα σχετικό έγγραφο, ώστε να γνωρίζουμε τους λόγους της δημόσιας μομφής;
Συντριπτική είναι η κατάληξη της επιστολής που λέει τα εξής, κύριοι 
συνάδελφοι: "Τα ανέφερα όλα αυτά τα νομικά για την ιστορία του θεσμού. Δείχνουν πόσο ναρκοθετημένη είναι η πορεία της θεσμικής ανεξαρτησίας του

Εθνικού Συμβουλίου Ραδιοτηλεόρασης και πόσο βραχυκυκλωμένη είναι η πορεία και οι αποφάσεις του από τη θέληση και τις αποφάσεις του εκάστοτε Υπουργού και έμμεσα από τις αντιστάσεις των πληττόμενων τηλεοπτικών σταθμών.
Με τις δημόσιες δηλώσεις του ο Υπουργός έδειξε ότι όχι μόνο δεν ενδιαφέρεται για το κύρος του Συμβουλίου, αλλά και ότι δεν υπολήπτεται καν τα μέλη που το απαρτίζουν. Η όλη στάση του από την εποχή άλλωστε που ήταν πρόεδρος ο κ. Κασιμάτης δείχνει ότι αντιλαμβάνεται το Εθνικό Συμβούλιο Ραδιοτηλεόρασης ως μια κοινή δημόσια υπηρεσία που υπόκειται στον ιεραρχικό έλεγχο του Υπουργού".
Κύριοι συνάδελφοι, πώς να δεχθούμε ότι μεταβλήθηκε άρδην ο κύριος Υπουργός; Πώς να δεχθούμε ότι άλλαξαν οι προθέσεις όταν έχουμε και την επιβεβαίωση; Τη στιγμή που γίνεται η αναθεώρηση του Συντάγματος όπου αναδιοργανώνεται πλήρως το Ραδιοτηλεοπτικό Συμβούλιο και το εν γένει καθεστώς, των Μ.Μ.Ε., έρχεται ένα νομοσχέδιο να περισώσει όσο μπορεί την επέμβαση της Κυβέρνησης στα ραδιοτηλεοπτικά μέσα.
Οι λόγοι αυτοί είναι αρκετοί, κύριε Πρόεδρε, και δεν χρειάζονται και άλλοι για να πείσουν ότι το νομοθέτημα αυτό ή πρέπει να αποσυρθεί ή να

καταψηφισθεί από τη Βουλή.
(Στο σημείο αυτό η Δ' Αντιπρόεδρος της Βουλής κ. 'Αννα Μπενάκη-Ψαρούδα καταθέτει για τα Πρακτικά την προαναφερθείσα επιστολή, η οποία έχει ως εξής:
" Θεσσαλονίκη 27 Οκτωβρίου 1999

Αριθ. Πρωτ. 1834
Αγαπητέ Πρόεδρε
Αγαπητέ μου Παύλο,
Αφορμή για την επιστολή μου αυτή στάθηκαν δημοσιεύματα στον τύπο που προέρχονταν από το Υπουργείο και κυρίως δηλώσεις του Υπουργού κυρίου Δ. Ρέππα ο οποίος επιβεβαιώνοντας τα προηγούμενα δημοσιεύματα, ανακοίνωσε δημόσια ότι ασκώντας έλεγχο νομιμότητας διαπίστωσε ότι αποφάσεις που λάβαμε ήταν παράνομες και αναγκάστηκε να τις ακυρώσει ή να τις τροποοιήσει, [δεν κατάλαβα τι ακριβώς δήλωσε στους δημοσιογράφους]. 
Βασικός λόγος ωστόσο της επιστολής δεν είναι τα δημοσιεύματα, αλλά
οι σχέσεις του Εθνικού Συμβουλίου Ραδιοτηλεόρασης, ως Ανεξάρτητης Δημόσιας Αρχής, με το Υπουργείο Τύπου μετά τις προσβλητικές για το κύρος και την ανεξαρτησία του Συμβουλίου, τις θεσμικά απρεπείς δηλώσεις του καθώς και κατά τη γνώμη μου, μη σύννομες αποφάσεις και ενέργειες του Υπουργού.
Ως προς τη νομιμότητα επιβολής της ηθικής κύρωσης από το ΕΣΡ.
Αρχίζω με τα νομικά ζητήματα, που δημιουργήθηκαν από τον τρόπο που ασκήθηκε ο έλεγχος νομιμότητας από τον Υπουργό, μια και αυτά αποτέλεσαν την τελευταία αιτία της αντίθεσης. Θα είμαι, αγαπητέ μου Παύλο, αναλυτικός, και θα επαναλάβω γνωστά σε όλους μας θέματα, όχι μόνο διότι χρειάζεται να έχουν τα μέλη του Συμβουλίου μια σαφή εικόνα του νομικού και θεσμικού ζητήματος που ανέκυψε, αλλά και διότι πρόκειται για ζητήματα μείζονος σημασίας, που αφορούν τόσο τη νομιμότητα των ενεργειών μας όσο και της θεσμική, μας ανεξαρτησία και δημόσια αποστολή μας. Βασική συνιστώσα της τελευταίας δεν μπορεί παρά να είναι η διαρκής φροντίδα μας για την τήρηση των κανόνων δεοντολογίας με σκοπό την προστασία του κοινού από εκπομπές κακής ποιότητας, που προσβάλλουν την αξιοπρέπεια κάθε ανθρώπου και υποβαθμίζουν τον τηλεοπτικό μας πολιτισμό, σαν αυτές που επιβάλαμε κυρώσεις και περιλαμβάνονται στις κοινώς λεγόμενες "ρεάλιτι σόου".
Είναι κατ' αρχήν ανακριβές και παραπλανητικό το λεχθέν ότι επιβάλαμε διοικητική κύρωση για παραβατική συμπεριφορά, που δεν προβλεπόταν από το νόμο ή τους κώδικες δεοντολογίας, όταν διαπράχθηκε, καθώς και ότι επιβάλαμε κύρωση που δεν προβλεπόταν από την νομοθεσία όταν έγινε η παράβαση. Ο νόμος 2644/1998 δεν έθιξε, ως γνωστόν, τους (ουσιαστικούς) κανόνες της προϊσχύουσας νομοθεσίας και δεοντολογίας με βάση τους οποίους το Εθνικό Συμβούλιο Ραδιοτηλεόρασης ασκεί την κυρωτική του αρδότητα επιβάλλοντας, όταν διαπιστώσει παράβασή τους. Στο σημείο αυτό το άρθρο 16 του ν. 2644/1998 επανέλαβε, αυτολεξεί, την ουσιαστική ρύθμιση του άρθρου 4 παρ. 1 του 2328/1995. Δεν έθιξε άρα το πεδίο την έκταση της κυρωτικής αρμοδιότητάς, που έμεινε ως είχε στo νόμο 2328/11995. Δεν επιβάλαμε άρα κύρωση, όπως δημιουργήθηκε η εντύπωση και γράφηκε στον τύπο, εφαρμόζοντας αναδρομικά τάχα, νέο κυρωτικό κανόνα.
Η αλλαγή που επέφερε ο νόμος 2644/1998 εντοπίζεται πρωτίστως τη
διαδικασία επιβολής των κυρώσεων και δευτερευόντως στο είδος τους. Ως προς αυτήν καταργήθηκε επί τέλους ως γνωστόν, η περίφημη "σύμφωνη γνώμη" και η γνωμοδοτική αρμοδιότητα του ΕΣΡ, μετατράπηκε σε αποφασιστική. Την απόφαση της κύρωσης την λαμβάνει το ΕΣΡ, πλέον, μόνο του, χωρίς την "σύμπραξη" του Υπουργού, o οποίος περιορίζεται στην έκδοση της πράξης επιβολής, αφού ασκήσει έλεγχο νομιμότητας. Η αλλαγή όμως αυτή αφορά τη διοικητική διαδικασία λήψης της απόφασης και εφαρμόζεται από την ισχύ του νόμου σε όλες τις αποφάσεις μας, ανεξάρτητα από το χρόνο που γεννήθηκαν οι υποθέσεις που τις αφορoύν. Δεν τίθεται δηλαδή εδώ θέμα μη αναδρομικής εφαρμογής τoυ νόμου ούτε πιστεύω να έθιξε τέτοιo ζήτημα ο Υπουργός.
Το τμήμα των αποφάσεών μας πoυ προκάλεσε την παρέμβαση του Υπουργού, αφορά την καλoύμενη κύρωση "ηθικού περιεχομένου" και την προσωρινή αναστολή μετάδοσης συγκεκριμένης εκπομπής. Η πρώτη ονομάζεται "ηθικού περιεχομένου", διότι σε αντιδιαστολή με τις χρηματικές κυρώσεις ή άλλες διοικητικές κυρώσεις, όπως η ανάκληση αδείας ή η προσωρινή αναστολή λειτουργίας του σταθμού ή εκπομπής προγράμματος, οι οποίες θίγουν ευθέως και άμεσα υλικά συμφέροντα του διοικουμένου, το μέτρο αυτό δεν αποτελεί
στην κυριολεξία κύρωση και μάλιστα διοικητική, αλλά απλώς δημόσια γνωστοποίηση από τον παραβάτη σταθμό της απόφασης επιβολής κυρώσεων. Το ότι δεν αποτελεί στην κυριολεξία "κύρωση και μάλιστα αυτοτελή, αποδεικνύεται και από το γεγονός ότι δεν μπορεί να επιβληθεί μόνη της, προϋποθέτει λογικά όχι μόνο την διαπίστωση παράβασης κανόνα αλλά και παραβίαση που να επισύρει κύρωση, της οποίας και αποτελεί το αναγκαίο παρακολούθημα, αφού εξηγεί το περιεχόμενό της. Στερείται επομένως κυρωτικής αυτοτέλειας αφού πρόκειται συνήθως, όπως ρητά λέει ο νόμος: "για μετάδοση ανακοίνωσης σχετικά με τις λοιπές επιβαλλόμενες κυρώσεις". 
Η ηθική κύρωση που επιβάλαμε συνιστούσε άρα μέτρο παρεπόμενο
παιδευτικού χαρακτήρα, που συνόδευε χρηματική κύρωση μερικών εκατομμυρίων και είχε ως αποκλειστικό περιεχόμενό της την ολιγόλεπτη -ελάχιστα λεπτά όσα έκρινε ο σταθμός- μετάδοση από το σταθμό του σκεπτικού της κυρωτικής απόφαση μας με ελεύθερη επιλογή αποσπασμάτων από τον σταθμό. Θεωρήσαμε ότι το μέτρο αυτό αποτελούσε μια αυτονόητη υποχρέωση του σταθμού, την οποία έχει απέναντι κυρίως στους τηλεθεατές του και θα έπρεπε να τηρεί αυθόρμητα μετά από κάθε κύρωση ακόμη και αν δεν το προέβλεπε ρητά ο νόμος ώστε να γνωρίζουν όλοι το λόγο για τον οποίο τιμωρήθηκε. Γι' αυτό και κρίναμε ότι η δημόσια ανακοίνωση της ηθικής απαξίας μιας εκπομπής δεν συνιστούσε, επιβαρυντικό, λόγω του παιδευτικού και παρεπόμενου χαρακτήρα της, για το σταθμό μέτρο. Είναι σίγουρο ότι χρησιμοποίησή της καθιστούσε την αντιμετώπιση του σταθμού επιεικέστερη σε σχέση με την προϊσχύουσα νομοθεσία, διότι δικαιολογούσε ηπιότερη συνολική μεταχείριση με μετριασμό της χρηματικής ποινής, ακόμη και ελάφρυνση ή και εγκατάλειψη κάθε άλλου δυσμενούς για τον διοικούμενο μέτρου. 'Ετσι, αν ακολουθούσαμε το νομολογιακό προηγούμενο, που δημιουργήσαμε με την κύρωση των 100.000. 000, που επιβάλαμε στον τηλεοπτικό σταθμό του "Αντέννα", θα έπρεπε η χρηματική ποινή για όμoιo ή ανάλογο παράπτωμα να είναι ακόμη μεγαλύτερη και οι περιουσιακές συνέπειες δυσμενέστερες. 'Αλλωστε η ηθικού περιεχομένου αυτή ανακοίνωση δεν έθιγε, ούτε κατ' ελάχιστον, την περιουσία ή την oικονομική ύπαρξη και λειτουργία του σταθμού και δεν προσέλαβε την ελευθερία του, αφού είχε στην ουσία τον χαρακτήρα μετάδοση κοινωνικού μηνύματος.
Ως προς την κύρωση της προσωρινής αναστολής μετάδοσης μιας εκπομπής, την ποινή αυτή την είχαμε ουσιαστικά χρησιμοποιήσει στην πρώτη απόφαση, που εκδώσαμε σε βάρος του σταθμού "Αντέννα". Και τότε ο Υπουργός ασκώντας έλεγχο νομιμότητας δεν επεσήμανε τίποτε παράνομο στο σκέλος αυτό της απόφασης ενώ ρητά δήλωνε ότι επέβαλε τη κύρωση της προσωρινής διακοπής λειτουργίας του σταθμού, στην πραγματικότητα επέβαλε προσωρινή διακοπή μετάδοσης εκπομπής. Θεωρήσαμε, λοιπόν, ότι εφ' όσον η προϊσχύουσα νομοθεσία προέβλεπε ήδη την βαρειά ποινή της προσωρινής αναστολής λειτουργίας του σταθμού, περιελάμβανε χωρίς αμφιβολία και την ηπιότερη προσωρινή αναστολή μετάδοσης εκπομπής, την οποία είχαμε ήδη χρησιμοποιήσει ή εφαρμόσει προγενέστερα. Η επιβολή της και στην κρινόμενη περίπτωση δεν συνιστούσε άρα αναδρομική κύρωση ούτε δυσμενέστερη ή πιο επιβαρυντική ή αυστηρότερη σε σχέση με παρελθόν μεταχείριση του σταθμού. 
Γι αυτούς τους λόγους δεν διστάσαμε ασκώντας την αμετάβλητη από το
νέο νόμο κυρωτική μας αρμοδιότητα να συνδυάσουμε μαζί με τις κυρώσεις και τη χρήση των παιδευτικών αυτών μέτρων ώστε το αποτέλεσμα των αποφάσεών μας να είναι πιο αποτελεσματικό και πιο ουσιαστικό. Φροντίσαμε ωστόσο να το αναφέρουμε ρητά στο σκεπτικό της απόφασης, που ακύρωσε ο Υπουργός και να αιτιολογήσουμε την χρησιμοποίηση τους, σημειώνοντας ότι όχι μόνο δεν επιβάρυναν τη θέση του διοικούμενου, αλλά καθιστούσαν τη μεταχείρισή του επιεικέστερη, σε σχέση με τα προϊσχύοντα.
Δυστυχώς ο Υπουργός όχι μόνο αντιπαρήλθε την επισήμανση μας αυτή
αλλά χωρίς να αισθανθεί την ανάγκη να ζητήσει διευκρινίσεις, την κατήγγειλε δημόσια ως παράνομη.
Είναι παντελώς αναληθές επομένως ότι επιβάλαμε κυρώσεις για παράβαση, που δεν προβλεπόταν από την νομοθεσία όταν συντελέστηκε, καθώς και ότι η κυρωτική μας απόφαση ήταν αυστηρότερη σε σχέση με αυτό που ίσχυε πριν από κατά την τέλεση του παραπτώματος.
Και να σκεφθεί κανείς ότι το μέτρο της ηθικής κύρωσης το πρώτο-

άκουσα από τον ίδιο τον Υπουργό, την ημέρα που τον επισκέφθηκα με αφορμή την ανάληψη των καθηκόντων μου. Είχε θεωρήσει το μέτρο σημαντικό και πιο αποτελεσματικό από τις χρηματικές κυρώσεις και μου ανακοίνωσε ότι σκεφτόταν να το συμπεριλάβει στην πρώτη νομοθετική πρωτοβουλία του Υπουργείου. Ασπάστηκα αμέσως την προοδευτική τοποθέτηση του Υπουργού και περίμενα την ημέρα που θα γινόταν νόμος και θα το εφαρμόζαμε. Περίμενα 
μάλιστα να μας συγχαρεί. Η ιστορία το έφερε, ο ίδιος Υπουργός να ακυρώσει την πρώτη διοικητική εφαρμογή του, κρίνοντας την εσπευσμένα και αποδίδοντας μας δημόσια την μομφή της παράνομης εφαρμογής(!). Με τον τρόπο αυτό το Υπουργείο δεν αποδοκιμάζει μόνο την απόφασή μας, υπονομεύει εν τη γενέσει του το νόημα και την αποτελεσματικότητα ενός χρήσιμου μέτρου.
Ως προς τον τρόπο δημοσιοποίησης από τον Υπουργό της απόφασής του.
Το κρίσιμο όμως ζήτημα δεν είναι, αγαπητέ μου Προέδρε, αν η συγκεκριμένη εφαρμογή του μέτρου της ηθικής κύρωσης ήταν αναδρομική ή όχι. Το κρίσιμο για μας θεσμικό ερώτημα είναι γιατί ο Υπουργός δεν μας γνωστοποίησε εγγράφως και επισήμως τις αντιρρήσεις του ή τις επιφυλάξεις του, πριν από την έκδοση της πράξης ως όφειλε από τον νόμο.
Γιατί κράτησε επτά ολόκληρους μήνες στο σύρταρι του τις αποφάσεις αποσιωπώντας τα προβλήματα νομιμότητας που κατά την άποψή του είχαν, τα οποία πληροφορηθήκαμε, πριν λίγες μόλις μέρες, αρχικά από τους δημοσιογράφους, την εβδομαδιαία συνάντησή μας, και λίγο αργότερα από τον ίδιο τον Υπουργό, ο οποίος έθιξε απλώς το ζήτημα, όπως είπες, σε μια συνάντηση που είχατε:
Γιατί προτίμησε να ανακοινώσει πρώτα στον τύπο τις αποφάσεις, που πήρε και να μας εγκαλέσει ή μάλλον να μας μεμφθεί δημόσια με ειρωνικά υπονοούμενα για παράνομες τάχα αποφάσεις, την ίδια στιγμή, που εμείς επισήμως δεν είχαμε λάβει κανένα σχετικό έγγραφο ώστε να γνωρίζουμε τους λόγους της δημόσιας μομφής. Γιατί τόση κρυψίνοια, τέτοια υπεροπτική στάση και τόση υποτιμητική μεταχείριση από Υπουργό απέναντι σε μια ανεξάρτητη δημόσια αρχή, που αποτελεί και αυτή μέρος της Πολιτείας και αγωνίζεται, όπως και ο Υπουργός, για την εφαρμογή του νόμου και την προάσπιση του δημοσίου συμφέροντος;
Γιατί, ενώ είχε τη δυνατότητα -και πιστεύω ακράδαντα την υποχρέωσηνα μας γνωστοποιήσει εγγράφως τις αντιρρήσεις του, και να μας ζητήσει -όπως πάλι είχε δικαίωμα- να τροποποιήσουμε το περιεχόμενο της παράνομης κατά την κρίση του απόφασης, προχώρησε παράτυπα στην τροποποίησή της χωρίς να μας ρωτήσει ή να μας ενημερώσει; Γιατί δεν ζήτησε αναλυτικά την άποψή μας και δεν άκουσε τα επιχειρήματά μας; Γιατί δέχθηκε με τόση ευκολία τις εισηγήσεις των συμβούλων του και δεν άκουσε καν την εισήγηση του οργάνου που είναι θεσμοθετημένο από την Πολιτεία να γνωμοδοτεί για τον ίδιο και να λαμβάνει αποφάσεις τηρώντας όλες τις διατυπώσεις μιας δικαιοκρατικής διαδικασίας (δημοσιότητα, προηγούμενη ακρόαση, αιτιολογία των αποφάσεων κλπ.).
Γιατί έσπευσε να συνταχθεί με τις ενστάσεις και τους ισχυρισμούς των εγκαλουμένων τηλεοπτικών σταθμών καταγγέλλοντας δημόσια το εντεταλμένο από την Πολιτεία όργανο εποπτείας της ραδιοτηλεοπτικής επικοινωνίας για παρανομία τραυματίζοντας θανάσιμα το κύρος και την αξιοπιστία των πράξεών του; Με τι κύρος θα μπορεί στο εξής το ΕΣΡ να ασκεί το εποπτικό του έργου, όταν οι σταθμοί γνωρίζουν ότι όλες οι κυρωτικές αποφάσεις που έχουμε λάβει "ακυρώνονται ή τροποποιούνται ή δεν εκδίδονται από τον Υπουργό". Με ποια αποτελεσματικότητα θα επιβλέπουμε την τήρηση των κανόνων του διαφημιστικού χρόνου και της έμμεσης διαφήμισης, που προκλητικά αψηφούν οι σταθμοί, όταν οι αποφάσεις μας συστηματικά δεν εγκρίνονται από τον Υπουργό; Διότι κύριε Πρόεδρε καμία από τις αποφάσεις - πρόστιμα, που έχουμε λάβει μέχρι τώρα δεν φαίνεται να αξιολογείται νόμιμη από τον Υπουργό, αν κρίνουμε από τα δημοσιεύματα του τύπου.
Πώς ήταν τόσο σίγουρος για την ορθότητα της απόφασής του πάνω σε ένα τόσο αμφιλεγόμενο και αμφισβητούμενο νομικό ζήτημα και γιατί δεν άφησε τα δικαστήρια να κρίνουν τη νομιμότητα της πράξης μας, αφού προηγουμένως είχε προειδοποιήσει για την παρανομία ώστε να είναι και ο ίδιος κατοχυρωμένος; Οι θιγόμενοι είχαν άλλωστε τη δυνατότητα να προσφύγουν στα διοικητικά δικαστήρια, και για το θέμα μας στο ΣτΕ, και να ζητήσουν
μάλιστα και την προσωρινή αναστολή εκτέλεσης της πράξης. Κανείς κύριε Πρόεδρε δεν μπορεί να είναι σίγουρος για την ορθότητα των απόψεών του πάνω σε ζητήματα ερμηνείας του νόμου. Και οι καθηγητές Πανεπιστημίου κάνουν λάθη, το ξέρουμε. Ποιος έχει όμως υπέρ αυτού το τεκμήριο της ορθότητας; το όργανο που αποφασίζει συλλογικά με όλες τις διαδικαστικές και δημοκρατικές προϋποθέσεις ορθής κρίσεως ή το όργανο που αποφασίζει μόνο του χωρίς να τηρεί καμία διαδικαστική προϋπόθεση διάσκεψης, δημοσιότητας και αιτιολογίας; Και ποιος άλλος είναι αρμοδιότερος να κρίνει σε μια τέτοια περίπτωση από τα δικαστήρια νομιμότητας;
Ως προς τον προληπτικό χαρακτήρα του ελέγχου νομιμότητας από τον
Υπουργό και τις συνέπειές του.
Αλλά η πιο κρίσιμη για μένα απορία είναι, γιατί ο Υπουργός δεν φρόντισε να προφυλάξει την Αρχή, την οποία κατά νόμο εποπτεύει, από τη διάπραξη της παρανομίας, γιατί την εξέθεσε δημόσια και δεν της επέστρεψε πίσω την πράξη υποδεικνύοντας εσφαλμένη ερμηνεία και καλώντας την να την εγκαταλείψει; Γιατί δηλαδή δεν ενήργησε, ασκώντας έλεγχο νομιμότητας ΠΡΟΛΗΠΤΙΚΑ, όπως έχει από το νόμο υποχρέωση; Διότι αγαπητέ μου Παύλο, όπως πολύ καλά ξέρεις -και όπως ο τελευταίος δευτεροετής φοιτητής γνωρίζει, διότι αν δεν το γνωρίζει κόβεται στις εξετάσεις- ο έλεγχος νομιμότητας των διοικητικών πράξεων που ασκείται, από την ίδια την Διοίκηση, από εποπτεύουσες αρχές, όπως στην προκειμένη περίπτωση συμβαίνει με τον Υπουργό, καλείται προληπτικός ή αυτοέλεγχος και κατά τούτο διαφέρει από τον κατασταλτικό έλεγχο, που αυτός ασκείται μετά την έκδοση της πράξης, και όχι πριν, όπως ρητά άλλωστε ορίζει το σχετικό άρθρο του ν. 2644/1998. Ο διοικητικός έλεγχος νομιμότητας ασκείται, λοιπόν, πριν από την έκδοση της πράξης και έχει ως σκοπό να προφυλάξει τα όργανά της από την έκδοση παράνομων πράξεων. Ο έλεγχος δεν είναι απλώς προληπτικός, αλλά διενεργείται στο εσωτερικό της Διοίκησης, με εσωτερική αλληλογραφία, και δεν αφορά άμμεσα ούτε απευθύνεται στους διοικούμενους, όταν μάλιστα ασκείται αυτεπαγγέλτως. Ασκείται από την ίδια τη Διοίκηση, ως εσωτερική της υπόθεση, για το συμφέρον της και για λογαριασμό της με στόχο την τήρηση με τρόπο ενιαίο από όλα τα όργανά της, της ίδιας νομιμότητας. Γι' αυτό και δεν δηλώνεται δημόσια ούτε παίρνει τύπο πανηγυρικό, όπως άρχισε να παίρνει περιέργως με τις πράξεις επιβολής του Υπουργού μετά την ισχύ του νόμου 2328/1995.
Γι' αυτό και δεν κατάλαβα ποτέ το νόημα ούτε τη σημασία της παράθεσης από τον Υπουργό στην πράξη επιβολής του προστίμου ενός εκτενούς σκεπτικού, στο οποίο αναφέρει τα κριτήρια του προληπτικού ελέγχου νομιμότητας που χρησιμοποιούσε. Διερωτόμουνα για ποιον παρατίθενται; για τον τιμωρούμενο σταθμό στον οποίο και κοινοποιείται η πράξη; μα αυτόν δεν τον αφορούν ούτε τον ενδιαφέρουν τα κριτήρια του ελέγχου νομιμότητας και εν πάση περιπτώσει αυτά αφορούν μια απόφαση, τη δική μας, την οποία δεν είχε στα χέρια του ο διοικούμενος, αφού δεν περιέχεται στην πράξη επιβολής ούτε του κοινοποιείται απ' ό,τι ξέρω η απόφασή μας. Αφορούσαν το ΕΣΡ; μα η πράξη επιβολής δεν απευθύνεται σε μας αλλά στο διοικούμενο και εφ' όσον ο έλεγχος αφορούσε τη δική μας απόφαση, όπερ και συνέβαινε, τότε θα έπρεπε να απευθύνεται αποκλειστικά σε μας και όχι στο διοικούμενο. Αφορούσαν, τέλος, την ίδια πράξη επιβολής; μα αυτή την εκδίδει και την υπογράφει ο ίδιος ο Υπουργός, τι νόημα έχει να δηλώσει δημόσια και πανηγυρικά και μάλιστα στους τρίτους ότι η πράξη του είναι νόμιμη; δεν είναι αυτονόητο; Εκτός αν οι νομικοί σύμβουλοι του Υπουργού ήθελαν να κάνουν στους θιγόμενους επίδειξη νομικών γνώσεων.
Ως προς το παράτυπο ή μη σύννομο της υπουργικής πράξης.
Θέλω με απλά λόγια να πω αγαπητέ μου Πρόεδρε, ότι ο Υπουργός ασκώντας στην προκειμένη περίπτωση έλεγχο νομιμότητας προληπτικό, όφειλε να επιστρέψει την πράξη, εφ όσον την έκρινε παράτυπη, και να μας γνωστοποιήσει τους λόγους ζητώντας να την τροποποιήσουμε, πριν προβεί σε δημόσιες δηλώσεις ότι παρανομήσαμε. Δεν είχε ωστόσο κανένα δικαίωμα ή ακριβέστερα δεν είχε αρμοδιότητα να την τροποποιήσει, ούτε βέβαια να μας υποκαταστήσει ή να ακυρώσει την πράξη αφού δεν ακυρώνεται πράξη που δεν έχει εκδοθεί.
Γι' αυτό και θεωρώ την ενέργειά του αυτή παράτυπη και την πράξη επιβολής άκυρη και πάντως ακυρώσιμη από τα διοικητικά δικαστήρια.
Ο Υπουργός δεν είναι με τον ισχύοντα νόμο 2644/1998 φορέας της
κυρωτικής αρμοδιότητας, αφού την αποφασιστική αρμοδιότητα λήψης της απόφασης την έχει πλέον το ΕΣΡ. Ο Υπουργός περιορίζεται στην έκδοσή της, που σημαίνει έγκρισή της μετά από έλεγχο της εξωτερικής νομιμότητάς της και δημοσίευση ή κοινοποίησή της στον ενδιαφερόμενο, αν και το τελευταίο ακόμη θα μπορούσε να το κάνει το ίδιο το ΕΣΡ. Με την έκδοσή της η πράξη γίνεται εκτελεστή. Περιεχόμενο πάντως αποκλειστικό της πράξης επιβολής του προστίμου ήταν και είναι η απόφαση του ΕΣΡ έτσι όπως διατυπώθηκε από το ίδιο. Ο Υπουργός δεν δικαιούται με αφορμή την έκδοση της απόφασης του ΕΣΡ, που είναι τυπική διαδικασία, να οικειοποιηθεί αρμοδιότητα ουσιαστική και αποφασιστική του ΕΣΡ και να παρέμβει στο σώμα της απόφασης αλλάζοντας το περιεχόμενό της και τροποποιώντας είτε το σκεπτικό είτε το διατακτικό της. Αν το κάνει, σφετερίζεται αρμοδιότητες άλλου οργάνου υποκαθιστώντας το παράνομα και υπερβαίνοντας τις δικαιοδοσίες του.
Την ίδια δέσμευση είχε τελικά, ο Υπουργός και με το προϊσχύσαν καθεστώς του 2328/1995. Και τότε ο Υπουργός δεσμευόταν από τη σύμφωνη γνώμη του Ε.Σ.Ρ. και δεν μπορούσε να παρέμβει και να αλλάξει το γνωμοδοτικό της απόφασης του ΕΣΡ χωρίς τη σύμφωνη γνώμη του. Το περιεχόμενο της πράξης επιβολής δεν μπορούσε να είναι άλλο από το περιεχόμενο της σύμφωνης γνώμης του ΕΣΡ. Η ταύτιση όμως αυτή δεν περιβαλλόταν και τον αντίστοιχο τύπο.
Ο έλεγχος πάντως νομιμότητας δεν μπορεί παρά να γίνεται με βάση την
τήρηση της αρχής της νομιμότητας και από το ελέγχον όργανο.
Γι' αυτό και δεν κατάλαβα ποτέ μου- και με αυτό τελειώνω με τα νομικά- γιατί χρειάζεται να μεσολαβούν δύο πράξεις για την επιβολή προστίμου στους σταθμούς: μια πράξη που είναι η αυτοτελής απόφαση του ΕΣΡ και μία πράξη του Υπουργού, που δεν έχει και δεν μπορεί παρά να έχει ως περιεχόμενό της την απόφαση του ΕΣΡ όποια και είναι αυτή. Δεν δικαιολογούνται δύο αυτοτελείς πράξεις για την ίδια απόφαση.
Αυτά τα θέματα τα εξέθεσα με επιστολή μου στον Υπουργό πριν από
πολλούς μήνες και ζητούσα την συνεργασία των αρμόδιων υπηρεσιών για την διευθέτησή τους. Ο υπουργός θεώρησε ότι δεν άξιζε τον κόπο να ασχοληθεί με το θέμα και δεν καταδέχθηκε να απαντήσει έστω και διά της υπηρεσιών του Υπουργείου του.
'Ολα τα προηγούμενα, είναι μεν νομικά και φαντάζουν στους μη ειδικούς τυπικά ή τυπολατρικά. Τα ανέφερα για την ιστορία του θεσμού αλλά και διότι περικλείουν έναν αποκαλυπτικό θεσμικό συμβολισμό: δείχνουν πόσο ναρκοθετημένη είναι η πορεία της θεσμικής ανεξαρτησίας του ΕΣΡ και πόσο βραχυκυκλωμένη είναι η λειτουργία και οι αποφάσεις τους από τη θέληση και τις αποφάσεις του εκάστοτε Υπουργού και έμμεσα από τις αντιστάσεις των πληττομένων τηλεοπτικών σταθμών.
Με τις δημόσιες δηλώσεις του ο Υπουργός έδειξε ότι όχι μόνο δεν ενδιαφέρεται για το κύρος του ΕΣΡ αλλά και ότι δεν υπολήπτεται καν τα μέλη που το απαρτίζουν και το εκπροσωπούν και δεν περιβάλει τον θεσμό με την απαιτούμενη εμπιστοσύνη ούτε με τον ανάλογο σεβασμό. Η όλη στάση του, από την εποχή που ήταν άλλωστε Πρόεδρος το καθηγητής Γ. Κασιμάτης, -ο οποίος εξαναγκάστηκε για ανάλογους λόγους σε παραίτηση- δείχνει ότι αντιλαμβάνεται το Εθνικό Συμβούλιο Ραδιοτηλεόρασης ως μια κοινή δημόσια υπηρεσία, που υπόκειται στον ιεραρχικό έλεγχο του Υπουργού, που μπορεί μάλιστα να καταλήγει ακόμη και σε έλεγχο σκοπιμότητας. Παρόμοια αντιμετώπιση είναι ασυμβίβαστη με τη φύση και την αποστολή μιας ανεξάρτητης δημόσιας αρχής, που είναι επιφορτισμένη με την τήρηση των κανόνων δεοντολογίας και της νομοθεσίας, και θα ήμουνα ανάξιος εκπρόσωπός της, αν αποδεχούμενα και νομιμοποιούσα με τη σιωπή μου την υπουργική αυτή κηδεμόνευση.
Επειδή κύριε Πρόεδρε έχω συμπράξει άμεσα με τον ένα ή τον άλλο τρόπο στη λήψη ή στην τεκμηρίωση των αποφάσεων, που κατήγγειλε Υπουργός δημόσια ως παράτυπες. Επειδή θεωρώ ότι η παράτυπη και αστήρικτη αυτή υπουργική αποδοκιμασία έγινε με σκοπό να θιγούν το κύρος και η θεσμική αξιοπρέπεια μιας ανεξάρτητης αρχής, αναλαμβάνοντας τις ευθύνες που μου αναλογούν, θέτω την παραίτησή μου στη διάθεση του Συμβουλίου, δηλώνοντας παράλληλα ότι αδυνατώ κάτω από αυτούς τους όρους να συνεχίσω να συμπράττω με την υπογραφή μου στη μεθοδευμένη υποβάθμιση και αποδυνάμωση του Συμβουλίου. 

Επιφυλάσσομαι για τις περαιτέρω ενέργειές μου μετά τη συζήτηση της υπόθεσης στην ολομέλεια του Συμβουλίου.
Με τα φιλικότερα αισθήματα

Αντώνης Μανιτάκης. Αναπληρωτής
Πρόεδρος του ΕΣΡ.")
ΠΡΟΕΔΡΕΥΩΝ (Κωνσταντίνος Βρεττός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε.
Νομίζω ότι και η σημερινή δεύτερη ημέρα συζήτησης του νομοσχεδίου,
που αφορά τα σχετικά με το Εθνικό Ραδιοτηλεοπτικό Συμβούλιο, εξακολουθεί να είναι και ενδιαφέρουσα αλλά και κρίσιμη. Πιστεύω ότι και κατά την προχθεσινή συζήτηση αλλά και κατά τη σημερινή θα αποδείξουμε και την κυβερνητική υποκρισία, αλλά προπάντων την ανακολουθία στις θέσεις της Κυβέρνησης. Και ευκαιρία γι' αυτό είναι η προχθεσινή ομιλία του Υπουργού Τύπου και Μέσων Μαζικής Ενημέρωσης, που πραγματικά είναι μια ομιλία που πρέπει να μείνει στην ιστορία για να χαρακτηρίζει τις απόψεις και τις θέσεις της Κυβέρνησης γύρω από ένα θέμα που επί επτά χρόνια, επειδή αυτό το τοπίο εξυπηρετούσε τα κυβερνητικά σχέδια συνέπλεε και συμμαχούσε μαζί με την Κυβέρνηση, ήταν αρεστό, όλα ήταν καλά, αλλά εδώ και λίγες ημέρες έχουν ανακαλύψει και ο Πρωθυπουργός και ο Υπουργός Τύπου ότι κάτι διαφορετικό είναι και έχει αρχίσει και η επίγεια και η υπόγεια επίθεση εναντίον των Μέσων Μαζικής Ενημέρωσης και μάλιστα με φράσεις καθόλου κολακευτικές. Θα χρησιμοποιήσω τα ίδια τα λόγια και του Πρωθυπουργού και του Υπουργού Τύπου γι' αυτό το θέμα.
Αλλά θέλω να σταθώ, κύριε Πρόεδρε, στο ότι ο Υπουργός στην προχθεσινή του ομιλία χρησιμοποίησε και ύφος και εκφράσεις υποτιμητικές για όλη την Αντιπολίτευση. 'Εκανε λόγο για επιπολαιότητα, προχειρότητα, κακοπιστία και προκατάληψη. Ρωτάω όμως: Πού βρίσκονται αυτά τα χαρακτηριστικά, στις θέσεις της Αντιπολίτευσης ή στις ρυθμίσεις που περιέχονταν στην αρχική διατύπωση του νομοσχεδίου; Αν ήταν τόσο περισπούδαστες, όπως ο Υπουργός ήθελε να τις εμφανίζει, γιατί αναγκάστηκε να προσχωρήσει στις θέσεις στις οποίες υποστηρίζαμε εμείς και τα άλλα κόμματα της Αντιπολίτευσης; Τις απέσυρε δηλαδή για να ακολουθήσει την επιπολαιότητα, την προχειρότητα, την κακοπιστία και την προκατάληψη της Αντιπολίτευσης.
Και κάτι σοβαρότερο: Αφού έμπρακτα δεχθήκατε την κακοπιστία και την προκατάληψή σας, γιατί αισθάνεσθε την ανάγκη στη συνέχεια να βρίζετε την Αντιπολίτευση; Γιατί προπάντων δεν εγκαταλείπετε τα πείσματα, ώστε μέσα από ένα γόνιμο και δημιουργικό διάλογο να καταλήξουμε σε σύνθεση απόψεων για το καλύτερο δυνατό αποτέλεσμα;
Και θα ξεκινήσω, κύριε Πρόεδρε, με το εξής: Η Κυβέρνηση αναγνωρίζει
τώρα ότι υπάρχει αναρχία στο χώρο των Μέσων Μαζικής Ενημέρωσης, αλλά ταυτόχρονα βρίσκει την εύκολη λύση: Γι'αυτήν την αναρχία φταίει η Νέα Δημοκρατία. Νισάφι πια, κύριε Υπουργέ. Οκτώ χρόνια είσθε στην Κυβέρνηση μετά την περίοδο 1990-1993. Εκείνη η περίοδος σας φταίει για όλα; Αλλά με αυτό το άλλοθι που επικοινωνιακά είχατε μέχρι σήμερα να φορτώνετε τα πάντα, υποτιμάτε τη νοημοσύνη του ελληνικού λαού, γιατί αν υπήρξαν ευθύνες για εκείνη την περίοδο, οκτώ χρόνια γιατί δεν τις έχετε αλλάξει; Σταματήστε πια αυτό το τροπάριο.
'Ενα δεύτερο θέμα, το οποίο πρέπει να σημειώσω, είναι η παρατήρηση
του κυρίου Υπουργού ότι το νομικό πλαίσιο της χώρας μας είναι ικανοποιητικό. 'Ετσι είπατε προχθές στην ομιλία σας. Στη συνέχεια όμως 
εξαπολύσατε μια δριμεία επίθεση εναντίον των Μέσων Μαζικής Ενημέρωσης. Μιλήσατε για άλλον Ιανό, για έλλειψη τεκμηρίωσης και για υποβάθμιση των ειδήσεων. Για πρώτη φορά αναγνωρίσατε ρητά ότι δηλώσεις και ενέργειες των Αρχηγών των κομμάτων της Αντιπολίτευσης υποβαθμίζονται. Τώρα το
ανακαλύψατε αυτό;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, γιατί χρόνος πέντε λεπτών;
ΠΡΟΕΔΡΕΥΩΝ (Κωνσταντίνος Βρεττός): Είναι δευτερολογία, κύριε
συνάδελφε. 'Ετσι δεν είναι;
ΔΗΜΗΤΡΙΟΣ ΣΙΟΥΦΑΣ: Πράγματι, δευτερολογία, κύριε Πρόεδρε, αλλά

ενημέρωσα και εσάς ότι -αυτό που έγινε και προχθές δεν θέλω να το αναδείξω πάλι- ο χρόνος της πρωτολογίας ισχύει για τη σημερινή ημέρα και παρεκάλεσα να συνεννοηθείτε με τον Πρόεδρο της Βουλής. Εκτός αν θέλετε να σταματήσω και να αναδείξω άλλο θέμα!
ΠΡΟΕΔΡΕΥΩΝ (Κωνσταντίνος Βρεττός): Δεν θέλω να σταματήσετε και να
αναδείξετε άλλο θέμα...
ΔΗΜΗΤΡΙΟΣ ΣΙΟΥΦΑΣ: Τότε να δείξετε μια ανοχή στην ομιλία μου.
ΠΡΟΕΔΡΕΥΩΝ (Κωνσταντίνος Βρεττός): ...αλλά όπως ξέρετε ακολουθείται
μια συνέχεια. Εν πάση περιπτώσει, συνεχίστε.
ΔΗΜΗΤΡΙΟΣ ΣΙΟΥΦΑΣ: Τι σημαίνει αυτό, κύριε Υπουργέ; Πώς είναι δυνατόν από τη μια μεριά να είναι ικανοποιητικό το θεσμικό πλαίσιο και από την άλλη μεριά να ομολογείτε μια τέτοια πραγματικότητα;
Δεύτερον, το Σύνταγμα στο άρθρο 15 ορίζει ότι το κράτος υποχρεούται
να ασκεί έλεγχο στα ηλεκτρονικά Μέσα Μαζικής Ενημέρωσης, προκειμένου να εξασφαλίζει την αμεροληψία, την αντικειμενικότητα και την πληρότητα των ειδήσεων. Ποιος λοιπόν ευθύνεται για το γεγονός ότι υπάρχει -όπως το ομολογήσατε εδώ προχθές- η ακριβώς αντίθετη πραγματικότητα;
Τρίτον, δεν έχει καμία ευθύνη η Κυβέρνηση για το γεγονός ότι τα κρατικά Μέσα Μαζικής Ενημέρωσης, όχι μόνον στην προεκλογική περίοοδο, αλλά σε όλη τη διάρκεια έχουν μετατραπεί σε στιλβωτήριο της Κυβέρνησης; Καμία ευθύνη!
Και τέταρτον, αποτελεί πρόκληση στην κοινή νοημοσύνη αν με τις όψιμες 
αυτές καταγγελίες η Κυβέρνηση επιχειρεί να ανατρέψει μια πραγματικότητα. Λησμονεί ο κύριος Υπουργός τις προγραφές δημοσιογράφων στα υπόγεια του Μαξίμου και τις γνωστές λίστες ποιοι είναι μαζί σας και ποιοι είναι εναντίον σας; Αυτά πρέπει να ξέρει ο ελληνικός λαός.
Λησμονεί επίσης ή προσποιείται ότι δεν άκουσε τίποτε για τη διαπλοκή
και τους εκβιασμούς της Κυβέρνησης σε κανάλια και σταθμούς;
Και τέλος, τι προσπαθεί να πει καταγγέλλοντας τα Μέσα Μαζικής Ενημέρωσης για μεροληψία εναντίον της Αντιπολίτευσης; Ξέχασε τι έλεγε προεκλογικά;
Αλλά, κύριοι συνάδελφοι, οι χθεσινές εφημερίδες έχουν τις θέσεις και του Προέδρου της Κυβέρνησης και του κ. Ρέππα, ότι για όλα φταίει ο Τύπος, δηλαδή τα Μέσα Μαζικής Ενημέρωσης. Λέει, συγκεκριμένα, ο Πρωθυπουργός:

"Τα Μέσα Μαζικής Ενημέρωσης ασχολούνται με το εφήμερο και το εντυπωσιακό και όχι με το πώς θα προβάλλουν το έργο που επιτελεί η Κυβέρνηση". Αυτή είναι μόνον η έγνοια σας; 'Η να προβάλλουν το σύνολο των θέσεων των πολιτικών δυνάμεων; Τώρα βρίσκετε ότι έχετε πρόβλημα. Αλλά μόνο για σας, για κανέναν άλλο.
Αλλά είπε και κάτι άλλο: "Αυτοί -οι εφημερίδες το έχουν εντός
εισαγωγικών, δηλαδή υποτιμητικά γι'αυτούς που έχουν πλέον τα Μέσα Μαζικής Ενημέρωσης, με απαξιωτικό τρόπο- προτιμούν να ασχολούνται με το αεροπλάνο που έπεσε, με το πλοίο που βυθίστηκε, με το ένα ή το άλλο εφήμερο και εντυπωσιακό και όχι με την ουσία της πολιτικής". Αυτά πρέπει να τα αγνοεί ο Τύπος και τα Μέσα Μαζικής Ενημέρωσης, για να μην αναδεικνύονται οι ευθύνες σας.
Αλλά αυτό που είναι περίεργο, κύριε Πρόεδρε, είναι οι απόψεις τις οποίες εξέφρασε ο κ. Ρέππας στο briefing. Ακούστε τι είπε: Ο κυβερνητικός εκπρόσωπος που ρωτήθηκε για τη σκοπιμότητα των αναφορών του Πρωθυπουργού εις βάρος των Μέσων Μαζικής Ενημέρωσης, χαρακτήρισε τις αναφορές του κ. Σημίτη ως πολύ σύντομη κοινωνιολογική ανάλυση. Σας ευχαριστούμε πάρα πολύ! Φαίνεται ότι οι καθηγητές-σύμβουλοι του κυρίου Πρωθυπουργού τώρα του περνάνε από την πολιτική την κοινωνιολογική άποψη της πολιτικής πραγματικότητας. Αρκετά ενδιαφέρον! Αλλά υποστήριξε, όμως, ο κ. Ρέππας ότι όλοι είμαστε μάρτυρες πως στην εποχή της εικονοκρατίας αυτό που έχει σημασία είναι η εικόνα, που είναι πολύ διεισδυτική. Για να προκαλέσει το ενδιαφέρον πρέπει να είναι μια εικόνα που θα προβάλλεται αυτό το οποίο αποτελεί μάλλον εκτροπή από το φυσιολογικό -χαίρομαι για τις διαπιστώσεις σας, κύριε Υπουργέ- αυτό που είναι ανορθόδοξο, αυτό που ερεθίζει.

Πολύ αργά τα ανακαλύψατε αυτά, κύριε Υπουργέ. 'Οταν όλα αυτά τα
χρόνια είναι στην άκρη όλα τα κόμματα της Αντιπολίτευσης, όταν μόνο από χαραμάδες περνούσε ο πολιτικός λόγος της Αξιωματικής Αντιπολίτευσης, θεσμικού παράγοντα του πολιτεύματος ή όταν η Αξιωματική Αντιπολίτευση δεχόταν τόνους λάσπης, αυτό σας βόλευε και σιωπούσατε, γιατί σας εξυπηρετούσε. Τώρα που φαίνεται ότι κάτι "αλλάζει", αρχίζει και σας ενοχλεί και κάνετε ευθείες επιθέσεις, αλλά τέτοιο φαινόμενο και Πρωθυπουργός και Υπουργός Τύπου και Μέσων Μαζικής Ενημέρωσης να κάνουν αυτήν τη δριμεία επίθεση είναι πρωτόγνωρο. Θα το κρίνουμε και εμείς, κύριε Πρόεδρε και ο ελληνικός λαός. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Τζιόλας έχει το λόγο.

ΕΛΕΥΘΕΡΙΟΣ ΤΖΙΟΛΑΣ: Συναδέλφισσες και συνάδελφοι, νομίζω ότι αποτελεί δείγμα ευθύνης -και μάλιστα υψηλής ευθύνης- η νομοθετική πρωτοβουλία της Κυβέρνησης, και ιδιαίτερα του Υπουργείου Τύπου, με το συγκεκριμένο σχέδιο νόμου. Απέναντι σε επιχειρήματα και στην άποψη ότι θα μπορούσαμε να διατηρούμε αυτήν την εκκρεμότητα, που είναι στην ουσία τα επιχειρήματα και η άποψη της Νέας Δημοκρατίας, το ΠΑ.ΣΟ.Κ. και η Κυβέρνησή του προσπαθεί με το συγκεκριμένο σχέδιο νόμου να αναβαθμίσει το Εθνικό Συμβούλιο Ραδιοτηλεόρασης, να του προσδώσει κύρος, αρμοδιότητες και ευρεία αποδοχή, για να μπορέσουν να αντιμετωπισθούν σοβαρότατα ζητήματα σαν αυτά που απαξιωτικά ανέφερε πριν ο Κοινοβουλευτικός Εκπρόσωπος της Νέας Δημοκρατίας.
Είναι πολύ σωστές οι επισημάνσεις του Υπουργού Τύπου για τον τρόπο με τον οποίο λειτουργεί σήμερα η ραδιοτηλεοπτική εικόνα και για τη σοβαρή παρέμβαση, η οποία έχει πλέον διεισδύσει στη νεολαία, στις οικίες, παντού.
'Αρα, λοιπόν, το πρώτο στοιχείο που θέλω να επισημάνω είναι αυτό, ότι αποτελεί δείγμα υψηλής ευθύνης απέναντι σε μία κατάσταση, η οποία αναγνωρίζεται πλέον από όλους τους πολίτες ότι είναι μία κατάσταση αντιφατική, χαώδης στο χώρο των ραδιοτηλεοπτικών μέσων. Απέναντι λοιπόν σε αυτήν την κατάσταση υπάρχει μία πρωτοβουλία με σαφείς στόχους, με σαφή χαρακτηριστικά, μία πρωτοβουλία, η οποία αναβαθμίζει το Εθνικό Συμβούλιο Ραδιοτηλεόρασης.
Η Νέα Δημοκρατία τι λέει: Αφήστε αυτήn την κατάσταση για αργότερα. Αφήστε, δηλαδή, αυτό το χάος, αυτήν την κατάσταση, που είναι αρνητική και απαξιωτική για τα πολιτικά ήθη, να συνεχίζεται.
Το δεύτερο σημείο, στο οποίο θα ήθελα να επιμείνω, είναι ότι ο ν. 
2644/1998 ήταν ένας νόμος που με τις διατάξεις του ενίσχυε και τον ελεγκτικό και τον κυρωτικό ρόλο και έδινε τη δυνατότητα να παρεμβαίνει αυτεπάγγελτα το Εθνικό Συμβούλιο Ραδιοτηλεόρασης σε περίπτωση παραβιάσεως της ραδιοτηλεοπτικής νομοθεσίας όσο και στη δυνατότητα διοικητικών κυρώσεων.
Με το νέο σχέδιο νόμου -και πρέπει να το επισημάνουμε αυτό- η θεσμική αναβάθμιση βρίσκει σήμερα την ολοκλήρωσή της και επιχειρείται, αφ'ενός, η εναρμόνισή του με το πνεύμα του υπό συζήτηση αναθεώρησης ισχύοντος Συντάγματος και αφ'ετέρου, η αναδιοργάνωση και η θεσμική αναβάθμιση του ίδιου του ραδιοτηλεοπτικού τομέα.
Είναι σημαντικό να πούμε ότι με το σχέδιο νόμου, που σήμερα συζητούμε, αίρεται ο έλεγχος νομιμότητας του Υπουργού Τύπου επί των αποφάσεων του Εθνικού Συμβουλίου Ραδιοτηλεόρασης. Από πού, λοιπόν, προκύπτουν τα επιχειρήματα και η κριτική ότι διατηρεί μία υπερεξουσία, όταν ακριβώς θέλουμε συγκροτώντας την ανεξάρτητη αρχή, να μεταφέρουμε σε αυτήν σημαντικές εξουσίες; Από πού προκύπτει η κριτική και το επιχείρημα της Νέας Δημοκρατίας ότι διατηρεί τις υπερεξουσίες και ότι υπάρχουν σκοπιμότητες εκ μέρους της Κυβέρνησης και του Υπουργείου Τύπου; 
Ταυτόχρονα μεταβάλλεται ριζικά -και αυτό είναι μία τομή θετική- ο
τρόπος συγκρότησης του Εθνικού Συμβουλίου Ραδιοτηλεόρασης. Το ότι οδηγούμαστε σε μία ευρεία αποδοχή των 4/5 από τη Διάσκεψη των Προέδρων, είναι ένα θετικό βήμα, που διαμορφώνει μια ευρύτερη συμμετοχή από ένα σώμα που προέρχεται από την ίδια τη Βουλή, για να μπορέσουμε μέσα από αυτό το σώμα, δηλαδή από τη Διάσκεψη των Προέδρων, να έχουμε την καταλληλότερη και την προσφορότερη από πλευράς αποδοχής και υψηλού κύρους σύνθεση του Εθνικού Συμβουλίου Ραδιοτηλεόρασης.
Κατά συνέπεια πιστεύω ότι τα μέτρα που προτείνονται στο σχέδιο νόμου είναι στη θετική κατεύθυνση. Τακτοποιεί μία μείζονα, θα έλεγα, χαοτική κατάσταση στο δημόσιο βίο και από την άποψη αυτή είναι μια θετική ενέργεια και θα πρέπει να υποστηριχθεί και υπερψηφισθεί. Ευχαριστώ. 
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, ζητώ το λόγο επί προσωπικού. ΠΡΟΕΔΡΕΥΩΝ (Κωνσταντίνος Βρεττός): Δεν διαπίστωσα ότι δημιουργείται
προσωπικό θέμα.
ΑΘΑΝΑΣΙΟΣ ΔΑΒΑΚΗΣ: Μπορώ να το αναπτύξω;
ΠΡΟΕΔΡΕΥΩΝ (Κωνσταντίνος Βρεττός): 'Εχετε ένα λεπτό να μας το
αναπτύξετε.
ΑΘΑΝΑΣΙΟΣ ΔΑΒΑΚΗΣ: Ο κ. Ακριβάκης στην ομιλία του ή επί της αρχής ή
επί των άρθρων αναφέρθηκε στο πρόσωπό μου, λέγοντας ότι μίλησα απαξιωτικά για το Εθνικό Συμβούλιο Ραδιοτηλεόρασης, λέγοντας ότι είναι ανυπόληπτο όργανο. 'Εχω τα Πρακτικά της ομιλίας μου επί της αρχής...

ΠΡΟΕΔΡΕΥΩΝ (Κωνσταντίνος Βρεττός): Δεν είναι προσωπικό. Αφήστε.
ΑΘΑΝΑΣΙΟΣ ΔΑΒΑΚΗΣ: Μπορώ να αναπτύξω την παρέμβασή μου;
ΠΡΟΕΔΡΕΥΩΝ (Κωνσταντίνος Βρεττός): Φτάνει. Αυτό δεν είναι προσωπικό θέμα.
ΑΘΑΝΑΣΙΟΣ ΔΑΒΑΚΗΣ: Είναι προσωπικό κύριε Πρόεδρε.

ΠΡΟΕΔΡΕΥΩΝ (Κωνσταντίνος Βρεττός): Αφήστε το.
ΑΘΑΝΑΣΙΟΣ ΔΑΒΑΚΗΣ: Λέω το εξής, κύριε Πρόεδρε, στα Πρακτικά: "Ενός συμβουλίου που έχει περιέλθει σε τέτοια ανυποληψία, όσον αφορά τη δυνατότητα ενός ουσιαστικού και πραγματικού ελέγχου σε όλη την περιρρέουσα ατμόσφαιρα του ραδιοτηλεοπτικού τοπίου".
ΠΡΟΕΔΡΕΥΩΝ (Κωνσταντίνος Βρεττός): 'Εληξε.
ΑΘΑΝΑΣΙΟΣ ΔΑΒΑΚΗΣ: Δεν εξύβρισα...
ΠΡΟΕΔΡΕΥΩΝ (Κωνσταντίνος Βρεττός): 'Εληξε. Φτάνει.
ΑΘΑΝΑΣΙΟΣ ΔΑΒΑΚΗΣ: Αφήστε να ολοκληρώσω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Φτάνει. Σας άφησα να μιλήσετε πάνω από ένα λεπτό. Φτάνει.
ΑΘΑΝΑΣΙΟΣ ΔΑΒΑΚΗΣ: Αν κάνουμε μία ερμηνεία...

ΠΡΟΕΔΡΕΥΩΝ (Κωνσταντίνος Βρεττός): 'Εληξε. Εντάξει.
ΑΘΑΝΑΣΙΟΣ ΔΑΒΑΚΗΣ: Τι εντάξει;
ΠΡΟΕΔΡΕΥΩΝ (Κωνσταντίνος Βρεττός): 'Εληξε το θέμα, καθίστε κάτω.
Εντάξει.
Ο κ. Γκελεστάθης έχει το λόγο.
ΑΘΑΝΑΣΙΟΣ ΔΑΒΑΚΗΣ: 'Ετσι λήγει η ομιλία επί ενός προσωπικού θέματος, κύριε Πρόεδρε;
ΠΡΟΕΔΡΕΥΩΝ (Κωνσταντίνος Βρεττός): Εντάξει.
ΑΘΑΝΑΣΙΟΣ ΔΑΒΑΚΗΣ: Λυπούμαι πολύ.
ΠΡΟΕΔΡΕΥΩΝ (Κωνσταντίνος Βρεττός): Το Προεδρείο κρίνει ότι δεν υπάρχει προσωπικό θέμα. Σας άφησε να το αναπτύξετε. Αντί να πείτε και ευχαριστώ -και δεν υπήρξε προσωπικό θέμα- μας λέτε άλλα αντ'άλλων. Σας παρακαλώ πάρα πολύ. Καθίστε κάτω, κύριε συνάδελφε και να είσθε και ευχαριστημένος, που σας έδωσα το λόγο.

Κύριε Γκελεστάθη, έχετε το λόγο.
ΑΘΑΝΑΣΙΟΣ ΔΑΒΑΚΗΣ: Παρατηρώ τελευταία ότι το Προεδρείο μεταχειρίζεται εκφράσεις καινοφανείς γι' αυτήν την Αίθουσα. Παρακαλώ να προσέχετε. 
ΠΡΟΕΔΡΕΥΩΝ (Κωνσταντίνος Βρεττός): Τι να σας πω; Φταίω εγώ που σας
έδωσα το λόγο, ενώ ήξερα ότι δεν είναι προσωπικό το θέμα. Εντάξει, έτσι το εκτιμάτε. Δεν αξιολογείτε ορισμένα πράγματα.
ΑΘΑΝΑΣΙΟΣ ΔΑΒΑΚΗΣ: Είσθε θεσμός, κύριε Πρόεδρε. Προσέξτε πώς μιλάτε. Είναι φράσεις αυτές;
ΠΡΟΕΔΡΕΥΩΝ (Κωνσταντίνος Βρεττός): Να σας κάνουν μαθήματα οι πιο πεπειραμένοι συνάδελφοι και να σας πουν τι συμβαίνει σ'αυτές τις περιπτώσεις.
Κύριε Γκελεστάθη, ορίστε, έχετε το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κυρία και κύριοι συνάδελφοι, δεν υπάρχει καμιά αμφιβολία ότι τα Μέσα Μαζικής Ενημέρωσης παίζουν ένα στοιχειώδη, σοβαρό, βασικό ρόλο στη λειτουργία του πολιτικού μας συστήματος.
Σήμερα το πρωί επί μία ώρα οι εννέα βασικοί τηλεοπτικοί σταθμοί είχαν, στα λεγόμενα παράθυρά τους, Βουλευτές και πολιτικά στελέχη, τα οποία ησχολούντο με διάφορα θέματα. Ιδίως ένα βασικό στέλεχος της κυβερνητικής παράταξης καταφερόταν κατά τρόπο πρωτοφανή κατά άλλου στελέχους της κυβερνητικής παράταξης και καταμαρτυρούνταν διάφορα πράγματα, τα οποία όχι μόνο ευτελίζουν την πολιτική μας ζωή, αλλά αντιλαμβάνεσθε ότι δημιουργούν ένα σοβαρό πρόβλημα στη λειτουργία αυτού του πολύτιμου, πολυκομματικού, δημοκρατικού πολιτεύματός μας, το οποίο έχει κατοχυρωθεί με θυσίες όλου του ελληνικού λαού. Διότι εάν επρόκειτο να γίνεται ζημιά σε συγκεκριμένα πολιτικά πρόσωπα ή σε κόμματα, βέβαια θα μπορούσε να μας αφήσει αδιάφορους. Αλλά η ζημιά γίνεται σε βάρος της λειτουργίας του πολιτικού μας συστήματος.
'Ετσι, κύριοι συνάδελφοι, θα πρέπει στα θέματα που αφορούν τη ρύθμιση της λειτουργίας των Μέσων Μαζικής Ενημέρωσης και ιδιαίτερα των ραδιοφωνικών και τηλεοπτικών σταθμών, να μπορούμε να βρεθούμε όλοι σύμφωνοι, για να κατοχυρωθεί η σωστή τους λειτουργία προς όφελος της λειτουργίας της πολιτικής μας ζωής.
Δεν εδόθη μέχρι στιγμής από τον κύριο Υπουργό Τύπου και Μέσων Μαζικής Ενημέρωσης μια εξήγηση, η οποία να μπορεί να μας πείσει, σχετικά με το
γιατί σπεύδει να θεσμοθετήσει με το υπό συζήτηση νομοσχέδιο αυτό το πλαίσιο για τα Μέσα Μαζικής Ενημέρωσης, αφού βρίσκεται σε εξέλιξη η διαδικασία αναθεώρησης του Συντάγματος, η οποία θα ολοκληρωθεί σε τρεις μήνες.
'Οπως είναι γνωστό σε όλους μας, στην Επιτροπή Αναθεωρήσεως συμφώνησαν σχεδόν ομόφωνα οι πολιτικές παρατάξεις στη διατύπωση των άρθρων 14 και 15, σε σχέση με το άρθρο 101 που αναφέρεται στις ανεξάρτητες αρχές.
'Ετσι, κύριε Πρόεδρε, θέλουμε ο κύριος Υπουργός Τύπου και Μέσων
Μαζικής Ενημέρωσης να προβληματιστεί και αυτήν τη στιγμή, να αποσύρει το νομοσχέδιο αυτό -δε χάθηκε ο κόσμος- και να το επαναφέρει μόλις ολοκληρωθεί η διαδικασία της Αναθεώρησης του Συντάγματος, διότι είναι γνωστό ότι και ως προς τον τρόπο σύνθεσης του Συμβουλίου, αλλά και ως προς τις αρμοδιότητες του Εθνικού Ραδιοτηλεοπτικού Συμβουλίου, η Επιτροπή Αναθεώρησης έχει διατυπώσει μέχρι στιγμής τις απόψεις της.
Ο ισχυρισμός ότι το Εθνικό Ραδιοτηλεοπτικό Συμβούλιο θα διορίζεται
από τα 4/5 της Διάσκεψης των Προέδρων της Βουλής, νομίζω ότι δεν μπορεί να μας πείσει για τον αδιάβλητο τρόπο σύνθεσης και λειτουργίας του Συμβουλίου, δεδομένου ότι είναι γνωστό ότι τα 4/5 της Διάσκεψης των Προέδρων μπορούν να αλλοιωθούν. Αν θα μου επιτρέπατε να έχω τον απαιτούμενο χρόνο, θα μπορούσα να αναφερθώ στον τρόπο, με τον οποίο μπορεί να γίνει η αλλοίωση της πλειοψηφίας των 4/5 στη Διάσκεψη των Προέδρων.
Κύριε Πρόεδρε, μέχρι στιγμής δυο πρόεδροι και ένας αντιπρόεδρος του Εθνικού Ραδιοτηλεοπτικού Συμβουλίου παραιτήθηκαν, οι οποίοι μάλιστα ήταν της επιλογής της Κυβέρνησης.
Μάλιστα παραιτήθηκαν με τις επιστολές που γνωστοποιήθηκαν δημόσια

για σοβαρούς λόγους λειτουργίας του Εθνικού Ραδιοτηλεοπτικού Συμβουλίου. Αυτό και μόνο θα έπρεπε να έχει προβληματίσει την Κυβέρνηση για την απόλυτα σωστή σύνθεση και λειτουργία του Συμβουλίου, η οποία να
είναι αποτέλεσμα επιτέλους μιας ομόφωνης απόφασης όλων των πολιτικών παρατάξεων της Βουλής, ώστε να μην υπάρχει πλέον θέμα αμφισβητήσεως ότι πρόκειται περί μιας ανεξάρτητης αρχής.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα μπορούσαμε, κύριε Πρόεδρε, με την ευκαιρία αυτή να προτείνουμε τη
ριζική λύση του θέματος. Να ονομαστικοποιηθούν οι μετοχές εκείνων, οι οποίοι έχουν τα τηλεοπτικά και ραδιοφωνικά μέσα και να ονομαστικοποιηθούν και οι μετοχές των επιχειρηματιών, οι οποίοι άνω ενός χρηματικού ποσού έχουν δοσοληψίες με το ελληνικό δημόσιο. 'Ετσι δεν υπάρχει καμία
αμφιβολία ότι θα υπήρχε μια ριζική αντιμετώπιση του θέματος στην οποία θα έπρεπε οι Βουλευτές όλων των πολιτικών παρατάξεων να βρεθούμε σύμφωνοι. 
'Ολα τα άλλα τα οποία προβλέπονται και ρυθμίζονται -μάλιστα και με
μεταβατικές διατάξεις- προβληματίζουν για τη σωστή αντιμετώπιση του θέματος και για την πρόθεση της Κυβέρνησης να συνεχιστεί αυτή η διαπλοκή μεταξύ των Μέσων Μαζικής Ενημέρωσης, των επιχειρηματιών και δυστυχώς ορισμένων πολιτικών προσώπων, τα οποία έρχονται στο φως της δημοσιότητας και για τα οποία ακούμε όλοι μας τα σχόλια που γίνονται από τους πολίτες κάθε μέρα παντού.
Κύριε Πρόεδρε κύριοι συνάδελφοι, νομίζω ότι η ριζική αντιμετώπιση του θέματος είναι να αποσυρθεί το νομοσχέδιο, να ολοκληρωθεί η Αναθεώρηση του Συντάγματος και να προσαρμοστούν οι διατάξεις του στις νέες διατάξεις του Συντάγματος, ώστε να μην έχουμε το ενδεχόμενο σήμερα ...
ΠΡΟΕΔΡΕΥΩΝ (Κωνσταντίνος Βρεττός): Κύριε Γκελεστάθη, παρακαλώ ολοκληρώστε.
ΝΙΚΟΛΑΟΣ ΓΚΕΛΕΣΤΑΘΗΣ: Τελειώνω, κύριε Πρόεδρε. 'Επρεπε να είστε ενήμερος ότι προχθές το βράδυ είχε γίνει συζήτηση με το Προεδρείο -δεν ήσασταν εσείς στην 'Εδρα- ότι όσοι ήμασταν εγγεγραμμένοι να μιλήσουμε θα μιλούσαμε σήμερα. Κατά συνέπεια, νομίζω ότι έπρεπε να έχουμε το

δεκάλεπτο. Αλλά, εν πάση περιπτώσει, τελειώνω, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Στα πλαίσια αυτής της συζήτησης
έχετε μια ανοχή και το ξέρετε.
ΝΙΚΟΛΑΟΣ ΓΚΕΛΕΣΤΑΘΗΣ: Θα έπρεπε, λοιπόν, κύριε Πρόεδρε, να προβλέψουμε ότι μπορεί να υπάρξει το ενδεχόμενο οι διατάξεις που θεσμοθετούνται σήμερα με το υπό συζήτηση νομοσχέδιο στη Βουλή να βρίσκονται σε αντίθεση με τη θεσμοθέτηση των αντίστοιχων διατάξεων στο

Σύνταγμα. Οπότε η Κυβέρνηση θα φέρει νέο νομοσχέδιο για να τροποποιήσει τις διατάξεις που ψηφίζονται σήμερα;
Για τους λόγους αυτούς, κύριε Πρόεδρε, εμείς δεν μπορούμε να βρεθούμε σύμφωνοι με την ψήφιση του νομοσχεδίου αυτού.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο. ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, εγώ έχω μια εντελώς διαφορετική
άποψη. Το νομοσχέδιο αυτό δείχνει ότι εισάγεται ένα νομοσχέδιο στη Βουλή από μια Κυβέρνηση ευρισκομένη σε ασταθή ισορροπία.
Δεν μπορώ να αντιληφθώ από το νομοσχέδιο αυτό, όπως συντίθεται, εάν είμαι σ' ένα κοινοβουλευτικό καθεστώς διάκρισης των εξουσιών ή σε κάποιο άλλο του οποίου η ταυτότητα δεν είναι καθορισμένη.
Αυτό το Ραδιοτηλεοπτικό Συμβούλιο θα ασκεί εκτελεστικές αρμοδιότητες; Είναι εκτελεστική εξουσία; Αν είναι εκτελεστική εξουσία, υπάρχει πουθενά στον κόσμο κάποια απόφαση, η οποία ως εκτέλεση, ως διαταγή, ως πράξη εξέρχεται από ένα συμβούλιο; Εξέρχεται από ένα πρόσωπο μετά από γνώμη ή σύμφωνη γνώμη ενός συμβουλίου. Εδώ θεσμοθετείτε ένα συμβούλιο να αποφασίσει.
Θα παρακαλέσω, κύριε Πρόεδρε, να μου δώσετε κάποιο χρόνο για να
διατυπώσω τις σκέψεις μου.
Πρώτα-πρώτα λέτε ότι ο πρόεδρος και ο αντιπρόεδρος καθορίζονται ύστερα από εισήγηση του Προέδρου της Βουλής. Ποιες είναι οι γνώσεις του Προέδρου της Βουλής για το σύνολο της ελληνικής κοινωνίας, χωρίς μια διακήρυξη ότι, ξέρετε, πρόκειται να κάνουμε ένα συμβούλιο και για φέρτε μου όλοι όσοι ενδιαφέρεσθε τι προσόντα έχετε καθορίζοντας τα ελάχιστα; Αυτό είναι το πρώτο.
Πριν απ' αυτό, όμως, υπάρχει Υπουργείο Μέσων Μαζικής Ενημέρωσης και Τύπου; Αυτό έχει υπηρεσίες; Υπάρχει Γενική Διεύθυνση Ραδιοφώνου; Υπάρχει ελληνική Γενική Διεύθυνση Τηλεοράσεως; Υπάρχει Γενική Διεύθυνση Διοικήσεως; Υπάρχει Γενική Διεύθυνση Τύπου; Αυτές οι διοικητικές υπηρεσίες πού είναι; Χωρίς εισήγηση αυτών θα προχωρήσετε σε κάποια πράξη τόσων μεγάλων εξουσιών; Αυτά είναι πρωτάκουστα πράγματα.
Είναι κάτι πολύ περισσότερο και είμαι επιεικής, λέγοντας ότι η Κυβέρνηση ευρίσκεται σε ασταθή ισορροπία. Προσπαθείτε να συνδυάσετε τα μη συνδυαζόμενα και να παρουσιάσετε κάτι. Θα έρθει, λοιπόν, το συμβούλιο αυτό να εκτελέσει αρμοδιότητες; Μα, δεν είναι σοβαρά πράγματα αυτά, κύριε Υπουργέ.
Ξέρετε τι μου θυμίζει αυτό, κύριε Πρόεδρε; Μου θυμίζει τη συζήτηση που άκουσα τις τελευταίες ημέρες, που η Κυβέρνηση -λυπάμαι για τον όροαυτοευτελίζεται. Γίνεται στα κανάλια μια συζήτηση σχετικά με τον Πρόεδρο της Νέας Δημοκρατίας και ακούγεται ότι έχει το 62% μιας
ανώνυμης εταιρείας, και διερωτούνται αν έχει σχέση με δημόσια έργα. Ακούγεται, λοιπόν, "έχει, δεν έχει" κλπ. Μα, δεν ντρεπόμαστε λίγο; 'Εχουμε Πρόεδρο της Κυβερνήσεως καθηγητή του Εμπορικού Δικαίου, έχουμε Υπουργό Ανάπτυξης καθηγητή του Οικονομικού Πανεπιστημίου. Δεν γνωρίζουν ότι όλες οι ανώνυμες εταιρείες υποβάλλουν ισολογισμούς, υποβάλλουν έκθεση πρακτικών του διοικητικού συμβουλίου της εταιρείας, υποβάλλουν προσαρτήματα, που λένε υποχρεωτικώς από τι αποτελείται ο κύκλος εργασιών; 
Δεν μπορούσε, λοιπόν, αντί να εκθέτει τον κ. Χυτήρη, ο Πρωθυπουργός ή
ο αρμόδιος Υπουργός, να ζητήσουν "φέρτε μου τον ισολογισμό της εταιρείας, φέρτε μου την έκθεση πρακτικών του διοικητικού συμβουλίου, φέρτε μου τα προσαρτήματα, για να δω"; Τότε θα μπορούσαν να πουν κατευθείαν "κύριε Καραμανλή, έχεις σχέση με το δημόσιο", να κάνουν διαβίβαση προς τον εισαγγελέα του Αρείου Πάγου και στη συνέχεια να γίνει πτώση εκ του αξιώματός του.
Υπάρχει, δηλαδή, ένας άνευ προηγουμένου αυτοευτελισμός της Κυβέρνησης, των ικανοτήτων και των ιδιοτήτων της. Δεν γνωρίζετε τους κανόνες και φέρνετε σήμερα ένα νομοσχέδιο, το οποίο είναι έξω από τους κανόνες του πολιτεύματος.
ΠΡΟΚΟΠΗΣ ΠΑΥΛΟΠΟΥΛΟΣ: Γι' αυτό και δεν είπε ο κ. Ρέππας αυτό που είπε ο κ. Χυτήρης, ότι είναι αναλώσιμος.
ΒΑΣΙΛΗΣ ΚΕΔΙΚΟΓΛΟΥ: Εγώ, κύριε Παυλόπουλε, δεν θέλω να μπω σ' αυτά τα θέματα. Εγώ, όπως ξέρετε, έχω μια γενική τοποθέτηση στα ζητήματα αυτά και χαίρομαι, γιατί τυγχάνω και της προσοχής σας.

Δεν πρόκειται, λοιπόν, περί νομοσχεδίου. Δεν μπορώ να το αντιληφθώ. Πρώτα-πρώτα, να φτιάξετε Υπουργείο Τύπου και Μέσων Μαζικής Ενημέρωσης, να
κάνετε γενικές διευθύνσεις, όπως πρέπει και οι οι γενικές διευθύνσεις να

έχουν εισηγήσεις και αρμοδιότητα να έχουν ιεραρχία υπηρεσία και αρχείο. Στη συνέχεια θέλετε να έχετε κάποιες αρμοδιότητες; Δεν μπορεί να έχει
κανείς άλλος εκτελεστική αρμοδιότητα πλην υμών. Εγώ δεν μπορώ να ψάχνω για να κάνω έλεγχο, τι είπε η Διάσκεψη των Προέδρων. Δηλαδή, αν το συμβούλιο αυτό αστοχήσει αύριο, θα μου λέτε ευθύνεται η Διάσκεψη των Προέδρων; Αυτούς θα πιάσω, άμα κάνω κοινοβουλευτικό έλεγχο; Είναι πολίτευμα κοινοβουλευτικό αυτό; Εγώ εσάς θέλω να πιάσω.
Σας επιτρέπω, αν θέλετε, το μέγιστο, να κάνετε ένα συμβούλιο έξω και από τις υπηρεσίες σας. Αλλά να μην αποφασίζετε εσείς είναι πρωτάκουστο. Υπάρχει το Συμβούλιο Δημοσίων 'Εργων. 'Εχει κάποιους από την υπηρεσία του ο Υπουργός Δημοσίων 'Εργων, έχει από το Τεχνικό Επιμελητήριο, έχει από την αυτοδιοίκηση κλπ. και μετά από γνώμη του συμβουλίου αυτού παίρνει ο Υπουργός αποφάσεις.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, αντιλαμβάνεσθε ότι έχω δικαίωμα κάποιας ανοχής.
Και προσέξτε πόσο κύρος έχει, που ποτέ Υπουργός Δημοσίων 'Εργων δεν τόλμησε να πάρει απόφαση αντίθετη από το Συμβούλιο Δημοσίων 'Εργων, ενώ είναι απλά γνωμοδοτικό όργανο. Το κύρος του συμβουλίου είναι αυτό που το καθορίζει και δεν γίνεται ποτέ διοίκηση με σύμφωνη γνώμη οργάνων. Εν πάση περιπτώσει, όμως, μερικοί το προβλέπουν.
Αυτά, λοιπόν, θα τα αντιλαμβανόμουν. Θα αντιλαμβανόμουν ακόμα και
αυτό που λέτε να το κάνει η Διάσκεψη των Προέδρων, αλλά με μια προηγούμενη διακήρυξη. Δεν μπορώ να δεχθώ ότι ο Πρόεδρος της Βουλής είναι ο πάνσοφος των δέκα εκατομμυρίων Ελλήνων και των επτά με οκτώ εκατομμυρίων ελληνισμού έξω και μπορεί να κάνει εισήγηση ενός συμβουλίου εννέα μελών. Δεν είναι σοβαρά πράγματα αυτά.
'Η βρίσκετε, λοιπόν, την ισορροπία σας και κινείσθε, ως Κυβέρνηση, σε ευσταθή ισορροπία, ή το καλύτερο που έχετε να κάνετε είναι να παραιτηθείτε. Αλλάξτε ηγεσία στο κόμμα, συγκαλέστε την
κοινοβουλευτική ομάδα, γιατί δεν πάει το πράγμα. Εδώ πλέον αλλάζει το πολίτευμα. Δεν επιτρέπεται δηλαδή να εκτίθεται ο κ. Χυτήρης με πράγματα, τα οποία μπορεί και ο λογιστής της μέσης εμπορικής σχολής να
διαπιστώσει. Προς Θεού! Είναι δυνατόν να κάνετε ερωτήματα στον Πρόεδρο της Νέας Δημοκρατίας για το τι έργα κάνει και τι δεν κάνει; Αύριο θα σας τινάξει στον αέρα και θα σας πει "να, πετάτε λάσπη". Και πράγματι είναι λάσπη.
Αντιλαμβάνεσθε, λοιπόν, κύριε Πρόεδρε, ότι είναι ένα νομοσχέδιο, το οποίο δεν έχει κανένα από τα στοιχεία του πολιτεύματος, που διαβιούμε και φυσικά μου είναι αδύνατον προσωπικώς που εν πάση περιπτώσει, έχω μία ευαισθησία στους θεσμούς να δώσω θετική ψήφο. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μία διευκρίνιση και δύο
παρατηρήσεις θέλω να κάνω στη δευτερολογία μου, αν και θα τα πούμε και επί των άρθρων.
Η διευκρίνιση. Είχε τεθεί από τον κύριο Υπουργό και στην επιτροπή -και το είπαμε- το ζήτημα εάν και κατά πόσον δημιουργείται νομικό ζήτημα εξαιτίας της κατάργησης των μεταβατικών διατάξεων και της μετάθεσης ευθέως των αρμοδιοτήτων στο Εθνικό Συμβούλιο Ραδιοτηλεόρασης και για τις επιθέσεις που είναι εκκρεμείς, δηλαδή και γι'αυτές που έχουν υποβληθεί οι αιτήσεις και δεν έχει εκδοθεί ακόμα η σχετική απόφαση.
Ευθέως σας το λέω από πλευράς Αξιωματικής Αντιπολίτευσης και από πολιτική και από νομική άποψη, θέμα δεν δημιουργείται. Η νομολογία του Συμβουλίου της Επικρατείας, έχει πει απλώς ότι, όταν ξεκινά μια διαδικασία διαγωνισμού πρέπει να περατώνεται. 'Οταν πρόκειται για αλλαγές διαδικαστικές όπως εδώ, που αφορούν το όργανο και τη διαδικασία και όχι την ουσία βεβαίως, κανένα πρόβλημα δεν δημιουργείται, πολλώ μάλλον, κύριε Υπουργέ, όταν κατά την εκτίμησή μας -και φαίνεται άλλωστε και από την Αναθεώρηση του Συντάγματος- προστίθενται, δεν αφαιρούνται εγγυήσεις. Γιατί το να αποφασίζει ανεξάρτητη διοικητική αρχή, αυτό χωρίς την παρεμβολή του πολιτικού οργάνου, θεωρείται μείζον εγγύηση, όταν μάλιστα στο πλαίσιο της Αναθεώρησης του Συντάγματος, ο συντακτικός νομοθέτης ο ίδιος θεωρεί ότι πρέπει να ανατεθούν οι αποφασιστικές αρμοδιότητες στο Εθνικό Συμβούλιο Ραδιοτηλεόρασης. 'Οταν ο ίδιος εκφράζει την πεποίθηση ότι πρέπει να έχει την αποφασιστική αρμοδιότητα το Εθνικό Συμβούλιο κατά
τη βούληση του συντακτικού νομοθέτη, η εγγύηση αυτή είναι μεγαλύτερη. 'Αρα, λοιπόν, και για λόγους πολιτικούς και για λόγους ουσίας δεν
δημιουργείται κανένα πρόβλημα.
Οι δύο μου παρατηρήσεις συμπληρώνουν αυτά που είχα πει στην πρωτολογία και βεβαίως, τα λέω και πάλι ως ένα σημείο, διότι δεν πήρα καμία απάντηση από την πλευρά του Υπουργού. Δεν μπορούμε να ψηφίσουμε αυτό το νομοσχέδιο, για δύο λόγους. Πέραν των άλλων βέβαια και εξαιτίας του χρόνου για τον οποίο έρχεται αυτήν τη στιγμή, αλλά και εξαιτίας του οργάνου, το οποίο θεσπίζει.
Του χρόνου πρώτα-πρώτα. Θα ήθελα να μας απαντήσετε, κύριε Υπουργέ, κάποτε, τώρα, στα άρθρα, όποτε νομίζετε, πολύ απλά στο εξής: Γιατί άραγε, ενώ περιμένατε τόσα χρόνια και δεν κάνατε καμία μεταβολή στο Εθνικό Συμβούλιο, το κάνετε τώρα όταν μάλιστα είναι γνωστό ότι σε τρεις μήνες κατά το μέγιστο χρονικό διάστημα, θα έχει ολοκληρωθεί η Αναθεώρηση του Συντάγματος; Γιατί δεν περιμένετε τρεις μήνες και γιατί δεν κάνετε αυτό που είπαμε, το πολύ απλό. Να μεταθέσουμε τις αρμοδιότητες στο Εθνικό Συμβούλιο ως έχει σήμερα και από κει και πέρα, όταν θα έλθει η ώρα, θα κάνουμε τις αλλαγές στο Σύνταγμα και στον Κανονισμό της Βουλής και βεβαίως, το όργανο αυτό το οποίο θα προκύψει, θα έχει την αρμοδιότητα εφεξής και θα γίνουν και οι σχετικές αλλαγές στο νόμο. Δεν μας δώσατε καμιά πειστική απάντηση. Λέτε, εδώ και τώρα το θέλω. Γιατί; Επτά χρόνια περιμένετε και σας λέμε, μεταθέστε την αρμοδιότητα τώρα και ας πάμε αργότερα στη μορφή, την οποία θα έχει το όργανο.
Δεύτερον, πάλι σχετικά με το χρόνο. Δεν μπορώ να καταλάβω πώς δεν
διανοείσθε ότι εδώ υπάρχει ένα πρωθύστερο που είναι πολιτικώς απαράδεκτο, αλλά και θεσμικώς πρωτόγνωρο. Μας λέτε, ελάτε να ψηφίσουμε έναν νόμο μ'ένα όργανο, το οποίο αύριο το πρωί μπορεί ν'αλλάξει. Προκαταλαμβάνουμε δηλαδή τι θα πει ο συντακτικός νομοθέτης σε αναθεωρητικό επίπεδο -μεθαύριο στην Ολομέλεια- και προκαταλαμβάνετε -και εδώ είναι το εντυπωσιακότερο- τον Κανονισμό της Βουλής. Γνωρίζετε ότι πρέπει να αλλάξει ο Κανονισμός της Βουλής, για να ανατεθεί αυτή η αρμοδιότητα στη Διάσκεψη των Προέδρων. Για ποιο λόγο; Πώς μπορεί να δικαιολογηθεί το εξής: Ο κοινός νομοθέτης προκαταλαμβάνει τη Βουλή, ως προς τον Κανονισμό της. Επτά χρόνια περιμένατε, τώρα έρχεστε εν τάχει, να προκαταλάβετε τούτη τη στιγμή ακόμη και τον Κανονισμό της Βουλής.
Να σας πω όμως και ένα τρίτο. Πείτε ότι ψηφίζεται αυτό το νομοσχέδιο και μάλλον η πλειοψηφία θα το ψηφίσει. Για να μπορέσει να εφαρμοστεί αυτό που λέμε τώρα, δηλαδή να αλλάξει η σύνθεση του Εθνικού Συμβουλίου Ραδιοτηλεόρασης, πρέπει ν'αλλάξει ο Κανονισμός της Βουλής. 'Αρα ο νόμος είναι in petendo για να χρησιμοποιήσω ένα νομικό όρο στα λατινικά, δηλαδή εν εκκρεμότητι. Πότε θα αλλάξει ο Κανονισμός, κύριε Υπουργέ; Τον ρωτήσατε τον Πρόεδρο της Βουλής; Ο Πρόεδρος της Βουλής δεσμεύθηκε στην αρμόδια επιτροπή της αλλαγής του Κανονισμού της Βουλής ότι θα αλλάξουμε τον Κανονισμό της Βουλής, μόλις ολοκληρωθεί η διαδικασία της αναθεώρησης, για να κάνουμε τις αναγκαίες μεταβολές.
Εδώ είναι ο κ. Κουβέλης. Δεν είναι ο κ. Σκυλλάκος. Αυτό μας είπε. 
Δηλαδή, αυτή η αλλαγή την οποία έχει προϋπόθεση το νομοσχέδιό σας για να εφαρμοστεί, θα γίνει, αφού ολοκληρωθεί η διαδικασία Αναθεώρησης και αφού ολοκληρωθεί ο Κανονισμός. Τι νόημα έχει να μας το φέρετε τώρα και να το ψηφίσουμε, αφού δεν θα ισχύσει. Ποιος είναι ο λόγος που το φέρνετε τώρα; Θα μας δώσετε μια πειστική απάντηση;
Δηλαδή τι θέλετε να μας πείτε; Προκαταλαμβάνουμε εμείς το Σύνταγμα
και τον νομοθέτη, ο οποίος θα ρυθμίσει τον Κανονισμό της Βουλής;
Σας είπα και πάλι: 'Η δεν έχετε αντιληφθεί πού οδηγείσθε ή κάποια σκοπιμότητα κρύβει, διότι δεν είναι λογικό να θέλετε να ψηφίσουμε έναν νόμο, ο οποίος θα ισχύσει μετά την Αναθεώρηση και την αλλαγή του Κανονισμού. Προκαταλαμβάνουμε τώρα την Αναθεώρηση... Μα, αν η Αναθεώρηση και ο Κανονισμός της Βουλής αποφασίσει άλλο, θα αλλάξουμε τον νόμο. Ξέρετε τι κινδυνεύετε να κάνετε; Να αποφασίσει άλλως η Αναθεώρηση και ο Κανονισμός της Βουλής, να έχουμε ψηφίσει έναν νόμο που στο μεταξύ δεν θα έχει εφαρμοστεί και επειδή δεν θα έχει εφαρμοστεί, θα τον αλλάξουμε στη συνέχεια. Θα έχουμε αλλάξει δηλαδή νόμο που ουδέποτε εφαρμόστηκε.
Πότε στην ιστορία του ελληνικού Κοινοβουλίου, πότε στην ιστορία της
νομοθετικής μας εξουσίας έχει εμφανιστεί αυτό το τραγελαφικό φαινόμενο; Από κει και πέρα, έρχομαι στο δεύτερο θέμα, το οποίο σχετίζεται με το
όργανο το οποίο θεσπίζεται, δηλαδή με τη Διάσκεψη των Προέδρων.

'Εσπευσε ο κ. Ακριβάκης -τον είδα χαμογελαστό- να μας πει -επειδή
διάβασε μια έκθεση του 1998 της Επιτροπής Θεσμών και Διαφάνειας, που είχαμε πει για τη Διάσκεψη των Προέδρων- ότι έχουμε ασυνέπεια, ότι η Νέα Δημοκρατία άλλα έλεγε τότε και άλλα τώρα.
Πρώτα πρώτα να συνεννοηθούμε σ' αυτήν την Αίθουσα. 'Οχι από πλευράς ΠΑ.ΣΟ.Κ. να μιλάμε για ασυνέπειες. Από την παράταξη εκείνη, η οποία δεν υπάρχει θέμα στο οποίο να μην έχει πει άλλα από εκείνα που κάποτε πρέσβευε, όχι. Αρχής γενομένης από την ευρωπαϊκή πορεία της χώρας, μέχρι το θέμα των ταυτοτήτων, μέχρι οτιδήποτε μπορείτε να φαντασθείτε, ε, όχι και να παίρνουμε μαθήματα συνέπειας.
Αλλά να εξηγήσω στον κ. Ακριβάκη, γιατί και στο σημείο αυτό αστόχησε πλήρως. Τι είπαμε στην Επιτροπή Θεσμών και Διαφάνειας τότε; Μπροστά στο γεγονός ότι είχαμε αυτήν τη σύνθεση -δεν είχε τεθεί θέμα Αναθεώρησης και μορφής ανεξάρτητων διοικητικών αρχών- μπροστά στο γεγονός ότι την εποχή εκείνη είχαμε αυτό το όργανο με τη μορφή με την οποία επιλέγονταν, καλύτερα είναι να είναι η Διάσκεψη των Προέδρων ύστερα από ακρόαση της αρμόδιας επιτροπής, που ήταν η Επιτροπή Θεσμών και Διαφάνειας.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Δηλαδή σαφώς αποτελούσε βελτίωση σε σχέση με αυτό που ήταν τότε.
'Ομως εδώ, τώρα που μιλάμε, φθάνουμε στο σημείο να έχουμε μία Αναθεώρηση του Συντάγματος. Και στο πλαίσιο της Αναθεώρησης του Συντάγματος συζητήθηκε ευρύτατα το θέμα, όχι μόνο του Εθνικού Συμβουλίου Ραδιοτηλεόρασης, αλλά του συνόλου της συγκρότησης των ανεξάρτητων διοικητικών αρχών. Και το συζητήσαμε αρκετά το θέμα.
Ο κ. Βενιζέλος, σας θυμίζω -γιατί μου μιλάει για ανακρίβεια ο κ. 
Ακριβάκης ή ασυνέπεια...
ΑΛΕΞΑΝΔΡΟΣ ΑΚΡΙΒΑΚΗΣ: Δεν χρησιμοποίησα τέτοιες εκφράσεις.

ΠΡΟΚΟΠΗΣ ΠΑΥΛΟΠΟΥΛΟΣ: 'Εστω ασυνέπεια σ' αυτό που είπαμε.
Κύριε Ακριβάκη, ο κ. Βενιζέλος, όταν ως εισηγητής της Πλειοψηφίας
ήλθε για πρώτη φορά στην Επιτροπή Αναθεώρησης του Συντάγματος, είχε την πρόταση πράγματι να είναι η Διάσκεψη των Προέδρων που θα αποφασίζει για το σύνολο των διοικητικών αρχών. 'Εγινε ευρύτατη συζήτηση στην επιτροπή και ομόφωνα -το ξανατονίζω- η Επιτροπή Αναθεώρησης κατέληξε. Ο κ. Βενιζέλος έκανε τη σχετική διατύπωση ότι δεν είναι το καλύτερο δυνατό όργανο. Ορθότερο είναι να πάμε στην αρμόδια Διαρκή Επιτροπή με πλειοψηφία των 3/5. Διετύπωσε ο κ. Βενιζέλος το σχετικό άρθρο, το έφερε σε μένα και τον κ. Βαρβιτσιώτη, καθήσαμε και διορθώσαμε τη διατύπωση, το έφερε μέσα στην επιτροπή στη συνέχεια και ομόφωνα αποφασίσαμε.
ΦΩΤΗΣ ΚΟΥΒΕΛΗΣ: 'Οχι ομόφωνα.
ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, πλην του Συνασπισμού. 'Εχετε
δίκιο κ. Κουβέλη.
Κι ενώ, λοιπόν, έτσι καταλήξαμε, αρχίζει η ψηφοφορία επί των άρθρων
στην αρμόδια επιτροπή. Περνάμε όλα τα άρθρα και φθάνουμε στο άρθρο
101 Α' που το είχαμε αφήσει τελευταίο. Και τι συμβαίνει εκεί; Ξαφνικά ο κ. Βενιζέλος, όταν είχε αρχίσει ήδη η ψηφοφορία -γι' αυτό μίλησα για παρατυπία στον κ. Ιωαννίδη, ο οποίος εθίγη την άλλη φορά, δεν μπορούσε να γίνει καμία αλλαγή τότε- ήλθε και είπε "θέλω το λόγο". Και μέσα σε έναν ορυμαγδό διαφωνιών που ξεκίνησε εκείνη την ώρα, που προέρχονταν πολλές 
και από το χώρο σας -μην αναφέρω ονόματα και εκθέσω ανθρώπους- τότε ο κ. Βενιζέλος θυμήθηκε ξανά τη Διάσκεψη των Προέδρων. Κι έρχεται και λέγει, αλλάζουν τα πράγματα και προτείνω τη Διάσκεψη των Προέδρων. Και γίνεται μία ψηφοφορία εκείνη την ώρα, η οποία κατέληξε οριακά και με διαφωνίες

από το χώρο του ΠΑ.ΣΟ.Κ., να ψηφίσει υπέρ της Διάσκεψης των Προέδρων. Ασυνεπείς είμαστε εμείς, όταν λέγαμε αυτά, όταν δεν είχε τεθεί θέμα
Αναθεώρησης του Συντάγματος και όταν στην Αναθεώρηση ψηφίσαμε ορισμένα πράγματα, τα οποία αναιρεί ο ίδιος ο εισηγητής σας;
Και εν πάση περιπτώσει, και αν είχαμε τότε αυτήν την άποψη, όταν μετά από τόσο ευρεία και δημοκρατική συζήτηση στην Επιτροπή Αναθεώρησης του Συντάγματος καταλήγουμε ότι ορθότερη λύση είναι η αρμόδια κοινοβουλευτική επιτροπή με τα 3/5, πού είναι η ασυνέπεια; Το να αλλάξουμε άποψη, επειδή αντιμετωπίζουμε το σύνολο του θέματος, δηλαδή το σύνολο των ανεξάρτητων
διοικητικών αρχών μεταξύ των οποίων και το Εθνικό Συμβούλιο Ραδιοτηλέορασης; Αυτό λέγεται ασυνέπεια;
Επιπλέον δεν πήρα καμία πειστική απάντηση στο εξής: Πού είναι το κακό και γιατί επιμένετε στη Διάσκεψη των Προέδρων στο να πάει στην αρμόδια κοινοβουλευτική επιτροπή με τα 3/5. Γιατί είναι καλύτερη, γιατί είναι, αν θέλετε, πιο κατάλληλη η Διάσκεψη των Προέδρων από την αρμόδια κοινοβουλευτική επιτροπή. Σας τόνισα ότι η Διάσκεψη των Προέδρων έχει τα εξής τρία μεγάλα μειονεκτήματα: Είναι καλύτερα απ'ό,τι ενδεχομένως είναι τώρα, αλλά είναι μειονεκτήματα σε σχέση με τη λύση που προτείναμε στην Αναθεώρηση του Συντάγματος για την αρμόδια κοινοβουλευτική επιτροπή: 
Πρώτον, έχει κυμαινόμενη σύνθεση. Δεύτερον, έχει σαφώς λιγότερη
δημοκρατική νομιμοποίηση. Μην μου πείτε ότι η Διάσκεψη των Προέδρων σε σχέση με την αρμόδια κοινοβουλευτική επιτροπή είναι το ίδιο πράγμα; Αφήστε που - κι εκεί είναι το πονηρό- η Διάσκεψη των Προέδρων με τα 4/5 μπορεί να πάρει απόφαση αγνοώντας την Αξιωματική Αντιπολίτευση πλήρως και με την αριθμητική σύνθεση, την οποίαν έχει σήμερα. Κι εκεί είναι το πονηρό το οποίο επιδιώκετε, γιατί κάπου κάπου τα βρίσκετε με τα κόμματα της Αριστεράς. Εξαρτάται και από τις συγκυρίες. Με την Αξιωματική Αντιπολίτευση είναι λίγο δύσκολο. 'Αρα θέλετε να κάνετε...
ΣΤΕΦΑΝΟΣ ΜΑΝΙΚΑΣ: Εσείς κυβερνήσατε με την Αριστερά.
ΠΡΟΕΔΡΕΥΩΝ (Παναγιώτης Σγουρίδης): Κύριε Μανίκα, σας παρακαλώ. ΠΡΟΚΟΠΗΣ ΠΑΥΛΟΠΟΥΛΟΣ: Εμείς κυβερνήσαμε με την Αριστερά κάτω από
συγκεκριμένες συνθήκες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και με τη λαϊκή εντολή.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, αυτό είναι το
θέμα μας τώρα; Σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Να μην απαντήσω, κύριε Πρόεδρε; Αλίμονο.
Και εν πάση περιπτώσει εμείς την Αριστερά τη σεβαστήκαμε και ιστορικά και θεσμικά. Και οι εκλογές της 9ης Απριλίου είναι εδώ παρούσες για να μας πουν -άλλοι επιχείρησαν και το επέτυχαν εν μέρει- πώς και υπό ποιους όρους εσυλήθη η Αριστερά.
Τέλος, το τρίτο επιχείρημα -γιατί σας είπα τα δύο σχετικά με τα ζητήματα αυτά- είναι το ζήτημα, το οποίο σχετίζεται με τη συμμετοχή των Βουλευτών. Φοβάστε τους Βουλευτές; 'Ακουσα τον κ. Ακριβάκη να λέει ότι θα γίνεται συζήτηση με ονόματα μέσα στην επιτροπή με τις κάμερες. Αυτό μας μάρανε; Μας μάρανε η δημοσιότητα; Ξέρετε τι μας λέτε;
ΑΛΕΞΑΝΔΡΟΣ ΑΚΡΙΒΑΚΗΣ: Δημοσιότητα είπα...
ΠΡΟΚΟΠΗΣ ΠΑΥΛΟΠΟΥΛΟΣ: Μα, τη δημοσιότητα ποιος τη δίνει προς τα έξω; Ποιες οξύτητες;
ΠΡΟΕΔΡΕΥΩΝ (Παναγιώτης Σγουρίδης): Κύριε Ακριβάκη, σας παρακαλώ.
Τελειώστε μόνο, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Θα ξαναπώ για πολλοστή φορά: Το ζήτημά σας στο χώρο του ΠΑ.ΣΟ.Κ., φαίνεται, είναι ότι ντρέπεστε για την εικόνα που δίνει η Βουλή προς τα έξω. Εμείς δεν ντρεπόμαστε γιατί κι εκείνοι, οι οποίοι κορυβαντιούν ή θορυβούν στη Βουλή κρίνονται όταν εμφανίζονται μέσα από τα Μέσα Μαζικής Ενημέρωσης. Και μακάρι να είναι εδώ τα Μέσα Μαζικής Ενημέρωσης για να φαίνεται στον ελληνικό λαό πλήρως ποιοι είναι εκείνοι που είναι σοβαροί και ποιοι δεν είναι. Αλλά μην μου πείτε ότι αυτό είναι επιχείρημα για να πάτε στη Διάσκεψη των Προέδρων εν κρυπτώ και παραβύστω και να αγνοείτε την αρμόδια κοινοβουλευτική επιτροπή.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: 'Ολα αυτά αποδεικνύουν ότι το νομοσχέδιο αυτό
δεν μπορεί να ψηφιστεί επί της αρχής και γι'αυτόν το λόγο όχι μόνο είμαστε υποχρεωμένοι να το καταψηφίσουμε, αλλά περιμένουμε πειστικές απαντήσεις για τη σκοπιμότητα που κρύβεται πίσω από την εσπευσμένη κατάθεσή του και από τον τρόπο με τον οποίον έγινε η υπαναχώρηση του κυρίου Υπουργού. Μια υπαναχώρηση που δεν είναι επαρκής για να μας πείσει -έγιναν ορισμένα θετικά βήματα- ότι η πρόθεσή του είναι αγαθή και ότι το νομοσχέδιο αυτό είναι δυνατό να λύσει, έστω και ελάχιστα από τα ραδιοτηλεοπτικά μας ζητήματα.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, για να οργανώσουμε τη συζήτηση, ζήτησε το λόγο ο Επίτιμος Πρόεδρος της Νέας Δημοκρατίας κ. Μητσοτάκης, ζήτησε το λόγο η κ. Κανέλλη, ο κ. Κουβέλης. 
ΛΙΑΝΑ ΚΑΝΕΛΛΗ: Ο κ. Κουβέλης έχει ζητήσει από ώρα το λόγο.
ΦΩΤΗΣ ΚΟΥΒΕΛΗΣ: 'Εχω ζητήσει από ώρα το λόγο. Δεν σας ενημέρωσε ο
κύριος Πρόεδρος;

ΑΛΕΞΑΝΔΡΟΣ ΑΚΡΙΒΑΚΗΣ: 'Εχω ζητήσει κι εγώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Καλώς. Θα μιλήσετε μετά εσείς και ο κ. Στριφτάρης και θα κλείσει ο κύριος Υπουργός, διότι, όπως πληροφορούμαι, υπάρχει ονομαστική ψηφοφορία.
Ορίστε, κύριε Μητσοτάκη, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ομολογώ ότι αισθάνθηκα πολύ μεγάλη έκπληξη όταν πληροφορήθηκα ότι η Κυβέρνηση επιμένει στην ψήφιση τώρα αυτού του νομοσχεδίου. Και όταν αναφέρομαι σ' αυτό το νομοσχέδιο, αναφέρομαι φυσικά όχι στα υπόλοιπα άρθρα, αλλά στα επίμαχα άρθρα που προσδιορίζουν τις αρμοδιότητες και τη σύνθεση του Συμβουλίου Ραδιοφωνίας και Τηλεόρασης.
Το πρόβλημα των διαπλεκομένων είναι το μεγάλο πρόβλημα της παρούσης
ώρας και ο πολιτικός κόσμος έχει ένα βάρος που τον βαρύνει ολόκληρο προπαντός όμως βαρύνει την Κυβέρνηση, η οποία έχει την πρώτη ευθύνη.

Και το θέμα αυτό απασχόλησε την Επιτροπή Αναθεωρήσεως του Συντάγματος ενόψει του νέου Συντάγματος, το οποίο αποφασίζουμε.
Και πρέπει να πω, κύριε Πρόεδρε, ότι στην Επιτροπή Αναθεωρήσεως του Συντάγματος υπήρξε ένα πνεύμα συνεννόησης, συνεργασίας και ενότητας. Δηλαδή σε ό,τι αφορά στο μεγάλο πρόβλημα των διαπλεκομένων οι Βουλευτές που μετέσχαν εκεί, κύριε Ρέππα, όλοι, χωρίς καμία εξαίρεση είτε της Αριστεράς είτε του ΠΑ.ΣΟ.Κ. είτε της Νέας Δημοκρατίας, έκαναν αυτό που έπρεπε να κάνουν για να θωρακίσουν τουλάχιστον το ελληνικό κράτος θεσμικά, έναντι του μεγάλου αυτού προβλήματος.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Και τι ήταν αυτό που έπρεπε να κάνουν; 'Ηταν πολύ απλό. Από τη
μια μεριά να δώσουν όλες τις αρμοδιότητες στο Συμβούλιο αυτό, στην ανεξάρτητη αυτή αρχή, η οποία θα λειτουργεί χωρίς καμία κυβερνητική παρέμβαση ή μεσολάβηση και η οποία θα εξοπλισθεί με την απαραίτητη γραμματειακή στήριξη, για να μπορεί να κάνει τη δουλειά της και από την άλλη μεριά να έχει μία σύνθεση μη κομματική, κομματικά αδιάβλητη, υπερκομματική, αν θέλετε.
Είναι ενδιαφέρον, κυρίες και κύριοι συνάδελφοι και κυρία Πρόεδρε, ότι επ'αυτών μείναμε πλήρως σύμφωνοι.
Ο κ. Παυλόπουλος είχε την ευκαιρία να σας τα αναλύσει. Δεν είναι ανάγκη να τα ξαναπώ και εγώ. Δεν υπήρξε ούτε μία διαφωνία στην Επιτροπή Αναθεωρήσεως του Συντάγματος. Και είχαμε μείνει σύμφωνοι και για τις αρμοδιότητες και για τη σύνθεση. Και είχαμε μείνει όλοι σύμφωνοι ότι η καταλληλότερη σύνθεση είναι προφανώς η αρμοδία επιτροπή της Βουλής η οποία έχει επιτέλους και συνταγματική κατοχύρωση και συνταγματική νομιμοποίηση και η οποία δεν πρόκειται να αλλάξει από πλευράς σύνθεσης. 
'Οταν ήλθε η πρόταση για την επιτροπή του Προεδρείου της Βουλής, η
απάντηση που εδόθη ήταν πάρα πολύ απλή και καταλυτική, κύριε Ρέππα. "Δεν μπορούμε να αναθέσουμε σε ένα όργανο, που δεν έχει καμία θεσμική κατοχύρωση, ένα όργανο του οποίου η σύνθεση μπορεί να αλλάξει από τη μία στιγμή στην άλλη ή αλλάζει συγκυριακά."
'Οταν λέμε ότι θα μετέχει ο τέως Πρόεδρος της Βουλής, πόσους τέτοιους τέως Προέδρους της Βουλής μπορεί να έχουμε; Μπορεί να έχουμε και έναν και δύο και τρεις ή κανέναν. 'Οταν λέμε επιτροπές, τις επιτροπές επιτέλους τις καθιερώσαμε σε έναν ορισμένο αριθμό. Τι εμποδίζει αύριο τον Κανονισμό της Βουλής να πει ότι θα μετέχουν και οι τέως αντιπρόεδροι ή ο τέως πρώτος αντιπρόεδρος; Τι εμποδίζει να γίνει μία αλλαγή της σύνθεσης την τελευταία ώρα με τον Κανονισμό της Βουλής; Τι συνταγματική καθιέρωση δίδεται;
Ντροπή είναι, επιτέλους, αυτό το οποίο γίνεται. Είτε θέλουμε είτε δεν θέλουμε μία τίμια λύση, κύριε Ρέππα. Και πρέπει να το καταλάβει η Κυβέρνηση αυτήν την ώρα. Και είσθε και εκτεθειμένοι απέναντι ολοκλήρου της κοινοβουλευτικής σας ομάδας, διότι οι Βουλευτές του ΠΑ.ΣΟ.Κ. ως άτομα ψηφίζουν εντίμως εναντίον των διαπλεκομένων συμφερόντων. Και έρχεται η Κυβέρνηση σήμερα να φέρει ένα νομοσχέδιο το οποίο δημιουργεί τουλάχιστον την υπόνοια ότι κάτι θέλετε να πετύχετε αυτήν τη κρίσιμη ώρα. Και από πλευράς timing και χρόνου σας τα είπε καλά ο κ. Παυλόπουλος. Γιατί το θέλετε τώρα; Γιατί δεν περιμένετε τρεις μήνες να ψηφιστεί το νέο Σύνταγμα αφού περιμένατε όλο αυτό τον καιρό;
Κυρίες και κύριοι συνάδελφοι, το θέμα είναι μέγα. Εγώ ειλικρινώς δεν ήθελα καν να λάβω μέρος, δεν ήθελα να πω αυτά τα σκληρά λόγια. Aλλά
αισθάνομαι την ανάγκη απέναντι και της ιστορίας, αν θέλετε και του Κοινοβουλίου, να πω καθαρά ξεκάθαρα τη γνώμη μου. Αντιλαμβάνομαι ότι υπάρχουν δύο αντίρροπες τάσεις μέσα στο κόμμα σας, από τη μια μεριά η τάση των εντίμων Βουλευτών του ΠΑ.ΣΟ.Κ., οι οποίοι θέλουν να καθαρίσουν με το θέμα των διαπλεκομένων και από την άλλη μεριά ισχυρά πίεση, η οποία έρχεται από πάνω, η οποία αναζητεί τρόπους να ξεφύγουμε από το απλό, το καθαρό και το τίμιο.
Εγώ κάνω μία υστάτη έκκληση προς την Κυβέρνηση, κυρία Πρόεδρε. Να
σκεφθεί τις συνέπειες των πράξεών της αυτήν την ώρα. Τι αξιοπιστία θέλετε να έχει ο πολιτικός κόσμος; Τι αξιοπιστία θέλετε να μας δώσει ο ελληνικός λαός, όταν βλέπουν αυτό το θέαμα να εξελίσσεται μπροστά στα μάτια του, όταν βλέπει ότι δεν σεβόμαστε θεσμούς, ότι δεν σεβόμαστε αποφάσεις που επάρθησαν, όταν βλέπει ότι σε τελική ανάλυση κάποιο κρυφό τηλεφώνημα της τελευταίας ώρας ή κάποια παρεμβολή της τελευταίας ώρας αλλάζει μία τίμια και σωστή απόφαση, η οποία ελήφθη;
Για το καλό του πολιτικού κόσμου και για το καλό όλων μας, ελπίζω ότι η Κυβέρνηση δεν θα επιμείνει μέχρι τέλους σε αυτό το βαρύ ολίσθημα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Φώτης Κουβέλης.
Αυτή είναι πρωτολογία, κύριε Κουβέλη. 'Εχετε είκοσι λεπτά.
ΦΩΤΗΣ ΚΟΥΒΕΛΗΣ: 'Οχι, θα μιλήσω λιγότερο, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Πόσο χρόνο να σας βάλω;
ΦΩΤΗΣ ΚΟΥΒΕΛΗΣ: Θα ήθελα δέκα λεπτά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Κουβέλη.
ΦΩΤΗΣ ΚΟΥΒΕΛΗΣ: Κύριε Υπουργέ, πράγματι υπάρχει το ερώτημα, γιατί η κατάθεση του νομοσχεδίου μεσούσης της Αναθεωρήσεως του Συντάγματος; Δικαιολογημένα, κύριε Υπουργέ, εγείρεται η βεβαιότητα, όχι η υποψία, ότι κάτι θέλετε να επιτύχετε με αυτήν την σπουδή. Ποιoς είναι ο λόγος αυτής της σπουδής; Μήπως επείγεσθε να αδειοδοτήσετε οριστικά τους ραδιοτηλεοπτικούς σταθμούς σε μια περίοδο απραξίας του Εθνικού Ραδιοτηλεοπτικού Συμβουλίου; Είναι ένα συγκεκριμένο ερώτημα, στο οποίο οφείλετε μια ευθεία και σαφή απάντηση.
Γιατί δεν προωθείτε, εάν δεν είναι έτσι, τους φακέλους των τηλεοράσεων και τις προκηρύξεις των ραδιοφωνικών σταθμών όλης της χώρας στο Ραδιοτηλεοπτικό Συμβούλιο, να προχωρήσουν άμεσα οι αδειοδοτήσεις; Και μάλιστα, να προχωρήσουν από ένα Εθνικό Ραδιοτηλεοπτικό Συμβούλιο, το οποίο φαίνεται ότι με την παρούσα σύνθεση εξασφαλίζει τη συναίνεση των κομμάτων;
Ακούστηκε λίγο πριν -και είναι ακριβές- και εάν η πλειοψηφία της Βουλής επιλέξει διαφορετικά κατά την Αναθεώρηση του Συντάγματος, τι θα κάνετε; Θα έχετε έναν αντισυνταγματικό νόμο; Θα έχετε ένα νόμο ανενεργό; Θα έχετε ένα νόμο, που δεν θα χρησιμοποιήσετε;
Ουσιαστικά, οδηγείτε σε πλήρη απραξία τα πράγματα, αναφορικά με τη λειτουργία του Εθνικού Ραδιοτηλεοπτικού Συμβουλίου και γενικότερα, με την όλη κατάσταση, που υπάρχει στα ραδιοτηλεοπτικά μέσα. Η διαπλοκή, οι διασυνδέσεις τροφοδοτούνται ως σκέψεις σε όλον τον ελληνικό λαό, ότι με αυτήν τη μέθοδο αυτά εξυπηρετούνται. Και οφείλετε να είσθε σαφής και συγκεκριμένος. Τι σας πειράζει σήμερα να προωθήσετε τους φακέλους στο Ραδιοτηλεοπτικό Συμβούλιο και αυτό να αποφασίσει και για τις τηλεοράσεις και για τα ραδιόφωνα;
'Εχετε σπουδή -περαιτέρω το ερώτημα- να αλλάξετε το Ραδιοτηλεοπτικό Συμβούλιο; Σας πειράζει το Ραδιοτηλεοπτικό Συμβούλιο με την υπάρχουσα σύνθεση; Δεν κάνει καλά τη δουλειά του; Θα συνδέσετε τις όποιες ρυθμίσεις του νομοσχεδίου και με την επιτροπή ανταγωνισμού, όπως επανειλημμένα σας έχει προτείνει η Επιτροπή Θεσμών και Διαφάνειας, για να αποφευχθούν τα ολιγοπώλια στο χώρο των ραδιοτηλεοπτικών μέσων, τα οποία καταδυναστεύουν αυτήν την ώρα τη δημόσια ζωή, κηδεμονεύουν την πολιτική, τη χειραγωγούν; 
Ας είμαστε ειλικρινείς, κύριοι συνάδελφοι. Δεν χειραγωγείται η
πολιτική από τα Μέσα Μαζικής Ενημέρωσης, έτσι ώστε κάποιοι να διατυπώνουν την άποψη ότι επήλθε το τέλος της πολιτικής; Δεν το συμμερίζομαι. Η πολιτική είναι η μόνη αναγκαία δημοκρατική διαδικασία για την αντιμετώπιση των προβλημάτων του ελληνικού λαού. Και ακριβώς για να είναι τέτοια η διαδικασία, δεν πρέπει να επιμείνετε στις ρυθμίσεις του παρόντος νομοσχεδίου. Να το αποσύρετε αυτό το νομοσχέδιο, τουλάχιστον από έναν σεβασμό προς τους υπάρχοντες θεσμούς. Και ο σεβασμός αυτός δεν είναι
τίποτε άλλο, κύριε Υπουργέ, παρά η αναμονή της βούλησης της πλειοψηφίας της Βουλής των Ελλήνων, αναφορικά με τις αναθεωρητέες διατάξεις του Συντάγματος.
Είναι παγκόσμια πρωτοτυπία, κύριοι συνάδελφοι, να έχουμε ρύθμιση στο Σύνταγμα, να αναμένεται η ψήφιση αυτής της ρύθμισης, ουσιαστικά να περιφρονείται ο συντακτικός νομοθέτης και να έρχεται ο κοινός νομοθέτης να ρυθμίσει ζητήματα, τα οποία κυριαρχικά και απόλυτα σε λίγους μήνες θα ρυθμίσει ο καταστατικός χάρτης της χώρας.
Εάν, κύριε Υπουργέ, γνωρίζετε προηγούμενο στην παγκόσμια πολιτική ιστορία, σας παρακαλώ να το καταθέσετε ως πληροφορία. Θα ενισχύσετε το πληροφοριακό μας υλικό. Δεν θα βρείτε όμως, τέτοια πρωτοτυπία πουθενά. 
Κατά συνέπεια, δικαιολογημένα, επαναλαμβάνω, διατυπώνεται η άποψη ότι
η σπουδή σας αυτή είναι ύποπτη, είναι ταυτόχρονα και ένοχη, από την ώρα που δεν υπάρχουν σαφείς και συγκεκριμένες απαντήσεις.
Γι' αυτό το λόγο εμείς, κύριε Υπουργέ, καταψηφίζουμε το νομοσχέδιο
και σας ζητάμε να μην επιμείνετε, να έχετε τη γενναιότητα να το αποσύρετε.
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Ο κύριος Υπουργός έχει το λόγο. ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κυρία
Προεδρε, κυρίες και κύριοι συνάδελφοι, το συζητούμενο νομοσχέδιο αποτελεί μια πολύ θετική θεσμική πρωτοβουλία της Κυβέρνησης γιατί με τη συνταγματική κατοχύρωση, η οποία επίκειται, το ΕΣΡ αναγορεύεται με την ενίσχυση των κυρωτικών και ελεγκτικών αρμοδιοτήτων του στο αποκλειστικό όργανο της πολιτείας, που θα εποπτεύει τη λειτουργία του ραδιοτηλεοπτικού τομέα στη χώρα μας.
Οι διατάξεις του νομοσχεδίου αυτού άρχισαν να καταρτίζονται ευθύς μετά τις πρόσφατες εκλογές. Είχε ανακοινωθεί η θέση της Κυβέρνησης, όπως αυτό φαίνεται από δημοσιεύματα εκείνης της περιόδου, τα οποία καταθέτω στα Πρακτικά, από το Μάϊο που πέρασε. "Με νέους κανόνες θα παίζει το ΕΣΡ". 'Ενας άλλος τίτλος ήταν "Νομοσχέδιο για ανεξαρτητοποίηση του Εθνικού Ραδιοτηλεπτικού Συμβουλίου". "Τι θα αλλάξει στα ραδιοτηλεοπτικά". 'Αλλος τίτλος:"Ρέππας: Ανεξάρτητο το ΕΣΡ".
(Στο σημείο αυτό ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κατά την παρουσίαση του νομοσχεδίου, είχα την ευχέρεια αναλύοντας το περιεχόμενό του να δηλώσω τη διάθεση της Κυβέρνησης να συζητήσει με όλους τους φορείς, προκειμένου οι τελικές ρυθμίσεις να διευκολύνουν και το Συμβούλιο να ανταποκριθεί στην αποστολή του, αλλά επίσης να συμβάλουν στο να βελτιώσουμε, από λειτουργική και οργανωτική άποψη, την αποτελεσματικότητα της δράσης του Συμβουλίου Ραδιοτηλεόρασης.
"Δεχόμεθα προτάσεις" ήταν ο χαρακτηριστικός τίτλος δημοσιεύματος
εκείνης της περιόδου. Το καταθέτω στα Πρακτικά.
(Στο σημείο αυτό ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τιμώ την κοινοβουλευτική διαδικασία από το 1981 που πρωτοεκλέχθηκα Βουλευτής. Και μεταξύ των άλλων τιμώ την κοινοβουλευτική διαδικασία με το να παρακολουθώ με προσοχή τους συναδέλφους όταν ομιλούν, χωρίς να διακόπτω. Τιμώ την κοινοβουλευτική διαδικασία με το να συζητώ, να
διατυπώνω προτάσεις και να είμαι ενδιάθετος να υιοθετήσω προτάσεις που θεωρώ ότι είναι αξιοποιήσιμες. Σε όλες τις νομοθετικές πρωτοβουλίες των οποίων είχα την ευθύνη, αυτό έγινε.
Φτάσαμε στον πολύ σημαντικό ν.2644 -τον αναφέρω ως παράδειγμα- που
θεσπίζει το πεδίο για την παροχή συνδρομητικών ραδιοτηλεοπτικών υπηρεσιών στη χώρα μας, ένα νόμο πρωτοποριακό για τα ευρωπαϊκά δεδομένα. Δεν υπάρχει άλλη χώρα της Ευρώπης, όπου τα θέματα αυτά να ρυθμίζονται τόσο συγκεκριμένα .
ΠΡΟΚΟΠΗΣ ΠΑΥΛΟΠΟΥΛΟΣ: 'Ηταν καλύτερο το "θεσπίζει".
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είδατε που δεν τιμάτε την κοινοβουλευτική διαδικασία; Εγώ δεν σας διέκοψα.Είπατε πράγματα τα οποία ούτε στην αλήθεια ανταποκρίνονται, αλλά και διαστρέψατε κατ' επανάληψη τα όσα είπα εγώ.
ΠΡΟΚΟΠΗΣ ΠΑΥΛΟΠΟΥΛΟΣ: 'Ηταν καλύτερο το "θεσπίζει".
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Παυλόπουλε, εγώ είμαι οδοντίατρος. Μην με κατηγορείτε και γι' αυτό.
Κάνω μία μικρή παρένθεση. Είπε ο κ. Νεράντζης, χρεώνοντάς μου και
αυτό μεταξύ των άλλων, ότι έκανα μια οδοντιατρική προσέγγιση στο Σύνταγμα.
ΑΝΑΣΤΑΣΙΟΣ ΝΕΡΑΝΤΖΗΣ: Είναι φανερό!
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εμείς οι οδοντίατροι συνήθως χτυπάμε το κακό στη ρίζα του. Επειδή εγώ προσωπικώς έχω ξεκοπεί από την επαγγελματική ενασχόλησή μου, εδώ και πολλά χρόνια, δεν διατρέχω τον κίνδυνο να μπερδέψω την Αίθουσα της Βουλής με την αίθουσα ενός τοπικού ειρηνοδικείου...

ΑΝΑΣΤΑΣΙΟΣ ΝΕΡΑΝΤΖΗΣ: Η προσέγγιση που μεθοδεύετε... ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ! 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):...
και να μιλάω με έναν τέτοιο τρόπο ο οποίος δεν συνάδει με τον τρόπου που πρέπει να μιλάμε εδώ, με απόψεις, με επιχειρήματα, επιδιώκοντας πάντοτε με καλόπιστο τρόπο τη σύνθεση. 'Οταν διατυπώνουμε μια άποψη την οποία θέτουμε προς συζήτηση και εν συνεχεία καταλήγουμε σε μια άλλη θέση, αυτόματα δεχόμεθα την κατηγορία ότι υπαναχωρούμε. Αν παραμένουμε στην αρχική άποψη και τότε δεν τιμούμε, επαναλαμβάνω, την κοινοβουλευτική διαδικασία, κατηγορούμεθα για άλλους λόγους. Και η Νέα Δημοκρατία στο πλαίσιο των σχετικών συζητήσεων διατύπωνε σειρά προτάσεων. Πολλές θέσεις άλλαξε η Νέα Δημοκρατία. Με τέσσερις τουλάχιστον προτάσεις προσήλθαν οι Βουλευτές της Νέας Δημοκρατίας κατά τη συζήτηση του νομοσχεδίου στην επιτροπή.
Κυρία Πρόεδρε, επειδή βλέπω ότι μου έχετε δώσει πέντε λεπτά,θέλω να σας πω ότι θα δευτερολογήσω. Θέλω τα δεκαπέντε λεπτά που δικαιούμαι. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Μάλιστα.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αυτό το οποίο είπα και το οποίο επαναλαμβάνω είναι πολύ απλό και νομίζω πειστικότατο.
Τόσο η επιτροπή που επεξεργάστηκε το νομοσχέδιο όσο και η επιτροπή
που συζητάει τις αναθεωρητέες διατάξεις του Συντάγματος, κατέληξαν πως το κατάλληλο όργανο για τη συγκρότηση των ανεξαρτήτων αρχών και εν 
προκειμένω του Συμβούλιου Ραδιοτηλεόρασης είναι η Διάσκεψη των Προέδρων. Ειδικώς δε για το Συμβούλιο Ραδιοτηλεόρασης, γνωρίζετε ότι και σήμερα η Διάσκεψη των Προέδρων, διατυπώνοντας, έστω μια απλή γνώμη, συμβάλλει στη συγκρότηση του Συμβουλίου, αφού υποδεικνύει τον Πρόεδρο και τον
Αναπληρωτή του Εθνικού Συμβουλίου Ραδιοτηλεόρασης.
Αυτό το οποίο κατ' επανάληψη ακούγεται περί του ελαττωμένου ή μειωμένου κύρους που έχει η Διάσκεψη των Προέδρων, θα μου επιτρέψετε να μην το δεχτώ. Γιατί δεν αντιλαμβάνομαι πως ένα όργανο, όπως είναι η Διάσκεψη των Προέδρων, δεν έχει κύρος, όταν στο όργανο αυτό
εκπροσωπούνται αυτοί οι ίδιοι οι επικεφαλής των Κοινοβουλευτικών Ομάδων και μπορούν να συμμετάσχουν σε αυτό οι ίδιοι οι πολιτικοί Αρχηγοί. Το δε όργανο αυτό με την αυξημένη πλειοψηφία που προβλέπουμε στο νομοσχέδιό

μας, μπορεί να λάβει απόφαση για τη συγκρότηση του Συμβουλίου Ραδιοτηλεόρασης με τέτοια πλειοψηφία, η οποία δίνει τη δυνατότητα στους εκπροσώπους όλων των Κοινοβουλευτικών Ομάδων να έχουν καθοριστικό ρόλο, κάτι που δεν συμβαίνει με την αυξημένη πλειοψηφία, που προβλέπεται στη δική σας πρόταση στο πλαίσιο βεβαίως πάντοτε της Διαρκούς Επιτροπής. Και όλοι γνωρίζετε ότι όταν δημιουργούμε κανόνες δικαίου, οι κανόνες αυτοί είναι γενικοί και απροσωπόληπτοι. Σε μία συγκυρία φερ' ειπείν όπως αυτήν του 1974 όταν η Νέα Δημοκρατία ανέδειξε διακόσιους Βουλευτές, είχε την πλειοψηφία των 3/5 στην αντίστοιχη διαρκή επιτροπή. Τι σημαίνει αυτό; 
Δεν πρέπει λοιπόν ό,τι είναι περιστασιακό, ό,τι μπορεί να προκύψει,
ως ενδεχόμενο να μας αποτρέπει από το να θεσπίζουμε κανόνες, που έχουν μία γενική και διαρκή αξία και ισχύ.
'Επειτα γνωρίζετε πολύ καλά, κυρίες και κύριοι συνάδελφοι, το δήλωσε ο κ. Καραμανλής ότι η Νέα Δημοκρατία ζητά να εκχωρήσουμε τώρα το σύνολο των αρμοδιοτήτων στο Συμβούλιο Ραδιοτηλεόρασης. Και η Νέα Δημοκρατία μας καλεί να αποσύρουμε το νομοσχέδιο ή να μην το συζητήσουμε τώρα.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είπαμε τίποτα τέτοιο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Πώς συμβιβάζονται αυτά τα δύο; Η πλειοψηφία έχει διατυπώσει τη θέση της. Η Νέα Δημοκρατία έχει διατυπώσει τη θέση της. Γνωρίζετε πολύ καλά ότι οι

Βουλευτές με ελεύθερη βούληση θα συζητήσουν το συγκεκριμένο ζήτημα της συγκρότησης των ανεξαρτήτων αρχών και του Συμβουλίου Ραδιοτηλεόρασης. Γνωρίζουμε, λοιπόν, ποιο είναι το θέμα που θα αντιμετωπίσει η Βουλή και στο πλαίσιο της συζήτησης αυτού του νομοσχεδίου και στο πλαίσιο των συζητήσεων για την Αναθεώρηση του Συντάγματος. Και είναι το ίδιο θέμα. 
ΛΙΑΝΑ ΚΑΝΕΛΛΗ: Δεν είναι το ίδιο θέμα.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Γνωρίζουμε επίσης ποιοι είναι αυτοί που συζητούν και αποφασίζουν. Είναι η Βουλή, οι Βουλευτές. Και γνωρίζουμε και τη θέση των κομμάτων.
Η Νέα Δημοκρατία, όταν διατυπώνει την πρόταση για συγκρότηση του Συμβουλίου Ραδιοτηλεόρασης με αυξημένη πλειοψηφία των 3/5 της διαρκούς Επιτροπής, την ίδια πρόταση, φαντάζομαι, θα διατυπώσει και στο πλαίσιο των συζητήσεων για την Αναθεώρηση του Συντάγματος.
Αυτό λοιπόν στο οποίο έχουμε καταλήξει, το οποίο προτείνουμε να περιληφθεί στο πλαίσιο των διατάξεων του Συντάγματος, γιατί δεν το συζητούμε τώρα, δεν το ψηφίζουμε τώρα προκειμένου -και εδώ είναι, λοιπόν, το μεγάλο ζήτημα...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προεξοφλείτε τη γνώμη των Βουλευτών; ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):

Είπα, το σύνολο των Βουλευτών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προσβάλλετε τη Βουλή.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Σας παρακαλώ, κύριε Πρόεδρε, μη με διακόπτετε και θα δείτε ποιος προσβάλλει τη Βουλή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με συγχωρείτε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Από
εκεί και πέρα η συζήτηση αυτή πρέπει να γίνει τώρα κατά τη δική μας άποψη, γιατί εμείς επιθυμούμε να εκχωρήσουμε αυτές τις αρμοδιότητες στο Συμβούλιο Ραδιοτηλεόρασης. Αν δεν γίνει η συζήτηση αυτή, το σύνολο των διαδικασιών για τη χορήγηση αδειών -και μένω μόνο σε ένα τμήμα των αρμοδιοτήτων του Συμβουλίου Ραδιοτηλεόρασης- θα διεκπεραιωθεί με την παρέμβαση του Υπουργείου Τύπου και του ομιλούντος, κάτι το οποίο σε τελευταία ανάλυση εσείς οι ίδιοι καταγγέλλετε ως κυβερνητική μεθοδευμένη παρέμβαση.
Αν δεν ψηφιστεί το σχέδιο νόμου στη διαδικασία χορήγησης αδειών,
κύριε Κουβέλη, θα παρέμβει ο Υπουργός ασκώντας, έστω τον σήμερα προβλεπόμενο έλεγχο νομιμότητας. Αν ψηφιστεί το νομοσχέδιο, αυτό δεν θα συμβεί.
Αλλά, βεβαίως, αυτές οι διευρυμένες αρμοδιότητες του Εθνικού Συμβουλίου Ραδιοτηλεόρασης είναι αναπόσπαστα συνδεδεμένες, αφού δημιουργείται μια νέα τάξη πραγμάτων στο ραδιοτηλεοπτικό τομέα με ένα νέο τρόπο συγκρότησης του οργάνου, με ένα νέο Εθνικό Συμβούλιο 
Ραδιοτηλεόρασης, για να μην αντιμετωπίζουμε τα φαινόμενα κομματισμού, που σήμερα, δυστυχώς, ταλαιπωρούν το Εθνικό Συμβούλιο Ραδιοτηλεόρασης. 
Ασφαλώς μια ανεξάρτητη αρχή δεν μπορεί να συγκροτείται ούτε από
εκπροσώπους κομμάτων ούτε από εκπροσώπους κοινωνικών φορέων, γιατί διατυπώθηκε και αυτή η πρόταση. Η έννοια της ανεξάρτητης αρχής, πιστεύω ότι καταξιώνεται στην πράξη, όταν τα μέλη της έχουν προσωπική και λειτουργική ανεξαρτησία. Καταλύεται η φυσιογνωμία της ανεξαρτησίας μιας αρχής, όταν τα μέλη της ορίζονται από κομματικούς, κοινωνικούς ή άλλους φορείς, όταν δηλαδή μαζί με την ιδιότητα του μέλους του Συμβουλίου συντρέχει στο πρόσωπό τους και η ιδιότητα του παράγοντα ενός άλλου, οποιουδήποτε άλλου, φορέα και κάθε κακόπιστος μπορεί να υποθέσει ότι είναι μεταφορείς μιας συγκεκριμένης γραμμής, που έχει ο φορέας αυτός.
Δεν νομίζω ότι είναι ωραίο το φαινόμενο, φερ' ειπείν, να βλέπουμε
δημοσιεύματα -μπορώ να τα καταθέσω- σε κομματικές εφημερίδες, επιστολών, που στέλνω εγώ στο Συμβούλιο Ραδιοτηλεόρασης, τις οποίες εγώ δεν τις έχω δώσει καν στη δημοσιότητα, αλλά τις δίνουν τα μέλη του Συμβουλίου στις εφημερίδες του κόμματός τους, χωρίς να έχουν ενημερωθεί καν τα άλλα μέλη του Συμβουλίου.
Κυρίες και κύριοι συνάδελφοι, θέλω να σας διαβεβαιώσω ότι η πρωτοβουλία μας αυτή έχει ένα και μόνο στόχο: Την περαιτέρω αναβάθμιση του Συμβουλίου Ραδιοτηλεόρασης. Του έχουμε προσφέρει μέχρι τώρα όλα τα οικονομικά μέσα. Αναφέρθηκε σχετικά ο εισηγητής μας. Το Εθνικό Συμβούλιο Ραδιοτηλεόρασης κατά τα έτη 1998 και 1999 κατόρθωσε να απορροφήσει μόλις το 53% και το 55% του προϋπολογισμού, που του είχαμε εγκρίνει. Του δώσαμε
τη δυνατότητα με το ν. 2644/98 από τον Οκτώβριο εκείνου του χρόνου να προσλαμβάνει επιστήμονες για να ενισχύσει τις υπηρεσίες του, σύμφωνα με τις αρμοδιότητες που από το 1996 του είχαμε εκχωρήσει, κυρίως με το προεδρικό διάταγμα 310 του 1996, κατ' εξαίρεση του ν. 2190 και δεν έκανε ούτε μια πρόσληψη. 'Εχει τη δυνατότητα να ελέγχει τα στοιχεία των μετόχων των Μέσων Μαζικής Ενημέρωσης προβαίνοντας σε όλους τους απαραίτητους ελέγχους. Από το 1996 έχει και την αρμοδιότητα και τα στοιχεία στη διάθεσή του, γιατί συχνά σε δημόσιες συζητήσεις ακούγονται πολλά ψέματα. Η αλήθεια βρίσκεται συχνά κάτω από πολλούς τόνους ψεμάτων. 'Εχουν εκδοθεί τα προεδρικά διατάγματα, γιατί ακούγεται και το αντίθετο. Λυπάμαι γι' αυτό.
'Εχει τα μέσα το Συμβούλιο Ραδιοτηλεόρασης και σήμερα να ασκήσει αρμοδιότητες που του έχουν εκχωρηθεί. Δημιουργήθηκε, κατά την άποψη μου, μια "κρίση", όταν στο πλαίσιο του ελέγχου νομιμότητας εκδηλώθηκε μια διαφωνία επί νομικού ζητήματος όσον αφορά στην αναδρομική επιβολή κυρώσεων ηθικού χαρακτήρα, που δεν ενέκρινα γιατί θεσπίστηκαν με το νόμο 2644/98 και επιβλήθηκαν για γεγονός το οποίο προηγήθηκε πολλούς μήνες. 'Ηταν η γνωστή υπόθεση του Σορίν Ματέι.
Στην ίδια απόφαση του Συμβουλίου Ραδιοτηλεόρασης περιείχοντο τρεις
ουσιαστικά αυτόνομες διοικητικές αποφάσεις. Δεν εξεδόθη εκείνη που αφορούσε στην αναδρομική επιβολή κυρώσεων γιατί -όπως είπα τότε, επαναλαμβάνω σήμερα και νομίζω ότι συμφωνούμε όλοι σε αυτό- σε ένα κράτος δικαίου δεν επιτρέπεται η αναδρομική επιβολή κυρώσεων. Αλλά, οι αποφάσεις του Συμβουλίου Ραδιοτηλεόρασης για την ίδια υπόθεση που αφορούσαν στην επιβολή οικονομικών ποσών επεβλήθησαν, εκδόθηκε η υπουργική απόφαση. Λυπούμαι, γιατί μέλη του Συμβουλίου Ραδιοτηλεόρασης από πείσμα -το είπα και το επαναλαμβάνω- προσέφυγαν στο Συμβούλιο της Επικρατείας ζητώντας την ακύρωση της απόφασής μου, ζητώντας να αποφασίσει το Συμβούλιο της Επικρατείας να μην καταβληθούν από τα μέσα ενημέρωσης τα οικονομικά ποσά τα οποία με απόφασή του επέβαλε το Συμβούλιο Ραδιοτηλεόρασης.
Αυτή είναι η αλήθεια. Αφήστε, λοιπόν, κατά μέρος τις σκοπιμότητες που πολλές φορές οδηγούν την πολιτική μας στάση, αν θέλετε, αν θέλουμε όλοι πραγματικά να συμβάλουμε στην αποσαφήνιση του ραδιοτηλεοπτικού τοπίου. 
Καταργείται ο έλεγχος νομιμότητας. Είναι μια σημαντική αλλαγή. Δεν
υπάρχει αρχή σε όλη την Ευρώπη με τα ίδια καθήκοντα, η οποία να συγκροτείται με αυτόν τον τρόπο. Μιλήσατε για παγκόσμια πρωτοτυπία. Παγκόσμια πρωτοτυπία είναι ότι το Συμβούλιο Ραδιοτηλεόρασης στην Ελλάδα συγκροτείται με τον τρόπο που συγκροτείται μέχρι σήμερα. Παντού τα μέλη του διορίζονται από την εκτελεστική εξουσία, τον Πρωθυπουργό, το Υπουργικό Συμβούλιο, τον Υπουργό. Εμείς για να ενισχύσουμε την δημοκρατική νομιμοποίηση του Συμβουλίου Ραδιοτηλεόρασης και για να κατοχυρώσουμε το ρόλο του, αναθέτουμε σ' ένα όργανο της Βουλής να εμπλακεί και να λάβει απόφαση. Κατηγορούμαστε και γι'αυτό.
Λυπάμαι, επίσης, γιατί η διαδικασία για τη χορήγηση των αδειών -το
υλικό είναι ογκωδέστατο, εκατόν πενήντα χιλιάδες σελίδες, το οποίο μελέτησαν οι λίγοι δυστυχώς επιστήμονες που υπάρχουν στην Ελλάδα ειδικοί επί αυτών των θεμάτων- είναι υλικό που μέχρι τέλος του μήνα θα αποσταλεί στο Συμβούλιο Ραδιοτηλεόρασης. Ολοκληρώθηκε η μελέτη των φακέλων για τους εξήντα υποψήφιους να λάβουν άδεια τοπικής εμβέλειας τηλεοπτικούς σταθμούς και θα ακολουθήσει τις επόμενες ημέρες η ολοκλήρωση της μελέτης και για τους υπόλοιπους και έτσι οι άδειες θα χορηγηθούν για πρώτη φορά. Η καθυστέρηση προέκυψε γιατί έπρεπε αφού δεν βρήκαμε τίποτα έτοιμο, να κάνουμε μία σημαντική προεργασία, χρονοβόρα, δύσκολη, να συγκροτήσουμε αυτό το χάρτη συχνοτήτων που είναι αποτυπωμένες οι συχνότητες για όλη την επικράτεια με κέντρα εκπομπής όπου κάθε συχνότητα φιλοξενείται και με την ένταση ισχύος κάθε σήματος το οποίο σε συγκεκριμένη συχνότητα θα εκπέμπεται στο αντίστοιχο κέντρο εκπομπής.
Βεβαίως, λυπούμαι, γιατί ενώ το νομοσχέδιο αυτό αφορά τη συγκρότηση μιας ανεξάρτητης αρχής και δεν εγγίζει θέματα που σχετίζονται με τη λειτουγία των ηλεκτρονικών μέσων ενημέρωσης κατ'άλλο τρόπο, αφορά μόνο τη συγκρότηση και τη λειτουργία της ανεξάρτητης αρχής, γίνεται μια επέκταση της συζήτησης σε ένα άλλο πεδίο.
Αυτή η διαπλοκολογία, γνωρίζετε πολύ καλά ότι οδηγεί στη συντήρηση

ενός νοσηρού κλίματος που κάποιοι ασυλλόγιστα εκταμιεύουν και σπαταλούν το κεφάλαιο εμπιστοσύνης των πολιτών προς τους πολιτικούς και δεν αντιλαμβάνονται ότι υπονομεύουν το πολιτικό σύστημα όταν μιλούν χωρίς τεκμηρίωση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, παρακαλώ
τελειώνετε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Λυπάμαι, κυρία Πρόεδρε, γιατί με την παρέμβασή σας εσείς δείξατε ότι υποτιμάτε την κοινοβουλευτική διαδικασία, γιατί επιχειρήσατε και πάλι ένα διαχωρισμό τουλάχιστον για τους Βουλευτές του ΠΑΣΟΚ μεταξύ εντίμων και μη εντίμων. Γνωρίζετε ότι τις εξελίξεις μιας ορισμένου περιόδου τις πλήρωσε ο τόπος με υψηλό θεσμικό και πολιτικό τίμημα και εκείνη την περίοδο ακόμα και οι πρωταγωνιστές της προσπαθούν να την ξεχάσουν. Αυτό τα λέει όλα. 'Οσον αφορά δε τις αντιδικίες που δήθεν υπάρχουν στο εσωτερικό του ΠΑΣΟΚ, τις αντίρροπες τάσεις -γι'αυτές μίλησε ο κ. Μητσοτάκης- παρακαλώ πολύ ας μη δώσουμε μια τέτοια έκταση αυτήν την ώρα συζητώντας για το νομοσχέδιο σ' ένα θέμα για το οποίο μάλλον η Νέα 
Δημοκρατία πρέπει να απολογείται, αφού οι λεγόμενες αντίρροπες τάσεις και επί του πεδίου των διαπλεκομένων σε εκείνη την παράταξη έχουν προσωποποιηθεί απολύτως.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Πρόεδρε, θα είσθε σύντομος φαντάζομαι, γιατί έχουν ζητήσει και οι Κοινοβουλευτικοί Εκπρόσωποι να μιλήσουν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είμαι πάντα σύντομος και επιγραμματικός.
Εγώ αντιλαμβάνομαι, κυρία Πρόεδρε, τη δύσκολη θέση του κ. Ρέππα και
ασφαλώς έχει στους ώμους του αμαρτίες που δεν είναι δικές του, αλλά αυτό δεν θα με εμποδίσει, κύριε Υπουργέ, να πω τη γνώμη μου χωρίς φόβο και χωρίς πάθος.
Εγώ μίλησα για μια βασική ασχημία στον πολιτικό βίο, η οποία εμένα
δεν μπορεί να με βρει σύμφωνο. Δεν μπορεί την ώρα που αποφασίζει η Επιτροπή του Συντάγματος γι'αυτό το θέμα, και είναι βέβαιο ότι μιλάμε για ένα χρονικό διάστημα λίγων μηνών που θα ψηφιστεί το Σύνταγμα, να φέρετε σεις νόμο για να προκαταβάλετε τους ίδιους μεν Βουλευτές, αλλά στα πλαίσια μιας άλλης συζήτησης, να πάρουν απόφαση επί ενός καίριου προβλήματος.
Δεν μου αρέσει εμένα, κυρία Πρόεδρος, το θέαμα μιας επιτροπής η οποία ομόφωνα αποφασίζει, έρχεται όμως ένα τηλεφώνημα, δεν ξέρω από που -όχι ασφαλώς από το υπερπέραν- και κατά παράβαση του Κανονισμού γίνεται ψηφοφορία της τελευταίας ώρας υπό πίεση και με χασμωδία, για να βγει μια απόφαση αντίθετη προς αυτό που αρχικά είχαμε αποφασίσει.
Σας αρέσει, κύριε Ρέππα, αυτό; Είναι ωραίο θέαμα; Ανεβάζει το επίπεδο της πολιτικής μας ζωής;
Ακόμα κάτι άλλο. Εγώ κατ' εξοχήν είπα ότι πρέπει να σταματήσει αυτή η αόριστη συζήτηση και οι αλληλοκατηγορίες για τα διαπλεκόμενα, διότι έτσι επιτυγχάνουμε μιθριδατισμό του κοινού και αμβλύνουμε τις εντυπώσεις επί ενός θέματος υπαρκτού και μεγάλου.
Είπα όμως, κυρία Πρόεδρος, ότι πρέπει να έχουμε θεσμική κατοχύρωση. Η μόνη προστασία του πολιτικού κόσμου είναι να αποφασίσουμε θεσμικά τι θα κάνουμε με το μεγάλο αυτό πρόβλημα. Και εκεί είναι ακριβώς που η Κυβέρνηση παρενέβη την τελευταία ώρα και εκεί που είχαμε συμφωνήσει σε ένα ολοκληρωμένο σύστημα θεσμικής αντιμετώπισης αυτού του μεγάλου προβλήματος, το χαλάσατε. Διότι ασφαλώς το χαλάτε, από την ώρα που δεν επιτυγχάνουμε υπερκομματική σύνθεση του Ραδιοτηλεοπτικού Συμβουλίου! Δεν υπάρχει καμία αμφιβολία ότι αυτό που κάνετε είναι καλύτερο από αυτό που ισχύει μέχρι σήμερα, αλλά αφού οκτώ χρόνια δεν κάνατε τίποτα, δεν μπορούσατε να περιμένετε άλλους τρεις μήνες; Αυτό σας μάρανε; Και είστε βέβαιος ότι αυτήν την ώρα κάνετε καλή δουλειά, εάν θέλετε να αντιμετωπίσετε αυτό το καυτό πρόβλημα; Διότι στο τέλος το συμβούλιο αυτό έχει ένα πάρα πολύ δύσκολο έργο. Θα πρέπει να βγει και να πει ότι, όχι, εσύ κύριε επώνυμε -δεν θέλω να αναφέρω ονόματα αυτήν την ώρα στη Βουλή, ούτε ταιριάζει- δεν θα έχεις τηλεοπτικό σταθμό.
Είναι τώρα η ώρα που θα το πετύχετε; Δεν θα το πετύχετε ασφαλώς
καλύτερα όταν με ομοφωνία όλης της Βουλής έχει ψηφιστεί το Σύνταγμα, το οποίο θα περιλάβει και επιμέρους διατάξεις για το ποιοι δεν δικαιούνται να έχουν ραδιοτηλεοπτικούς σταθμούς και θα έχει και πλήρη στήριξη; 'Ενα
ανεξάρτητο συμβούλιο, το οποίο ως θεσμικό όργανο θα μπορέσει να επιβάλει τάξη αυτήν την ώρα και αντί να φαίνεται ότι τα διαπλεκόμενα διευθύνουν τον πολιτικό κόσμο, θα βρεθεί από πάνω από τα διαπλεκόμενα ο πολιτικός κόσμος.
Αυτή είναι η δική μου άποψη, κύριε Υπουργέ. Και εκεί έχει ο κ. 
Σημίτης και ο κ. Κακλαμάνης -που ελπίζω να με ακούει αυτήν την
ώρα- βαρύτατη ευθύνη για την παρέμβαση της τελευταίας ώρας, η οποία έχει διπλό αρνητικό αποτέλεσμα. Από τη μια μεριά ακυρώνει κατά ένα ποσοστό την ολοκληρωμένη, πλήρη λύση, την οποία όλοι θελήσαμε και από την άλλη μεριά προωθείτε πρόωρα την επίλυση ενός θέματος σε μια εποχή που είναι σίγουρο ότι δεν θα μπορέσετε να το επιλύσετε.
Κυρία Πρόεδρος, εγώ τα λέω αυτά τα πράγματα από πόνο και από ενδιαφέρον ειλικρινές αυτήν την ώρα, ώστε να μην γίνει αυτό το μεγάλο λάθος. Είναι μεγάλο ολίσθημα αυτό το οποίο γίνεται σήμερα. Στο τέλος τέλος γιατί να κρυβόμαστε πίσω από το δάκτυλό μας; Ποια είναι η αιτία που το αλλάζετε αυτό που η επιτροπή είχε ομόφωνα αποφασίσει, δηλαδή να πάμε στην επιτροπή της Βουλής;
Επειδή θα πάμε στην Επιτροπή της Βουλής, δεν σημαίνει καθόλου, κύριε Ρέππα, ότι θα έχουμε τις τηλεοράσεις μέσα, δεν σημαίνει καθόλου ότι θα γίνεται πρόταση από τα κόμματα. Εγώ αντίθετα υποστήριξα και υποστηρίζω με πάθος τη δική σας άποψη, ότι δεν πρέπει να υπάρχουν εκπρόσωποι κομμάτων, ότι δεν πρέπει να υπάρχουν εκπρόσωποι κοινωνικών ομάδων. Πρέπει να ζητήσουμε εννέα αδιαβλήτους ανθρώπους και θα συμφωνήσουμε μεταξύ μας χωρίς να ζητηθεί να έλθουν ενώπιόν μας. Γιατί, αν τους ζητήσουμε να έρθουν ενώπιόν μας, δεν θα έρθουν άνθρωποι που σέβονται εαυτούς.

Να μην αρχίσει πάλι αυτή η άθλια συναλλαγή που γίνεται για τον
Πρόεδρο της Δημοκρατίας, να σας το θυμίσω και αυτό. Διότι τι θα γίνει; Σήμερα, όπως κάνει τη σύνθεση ο κ. Κακλαμάνης, τι επιτυγχάνει; Να μπορεί η πλειοψηφία να επιτυγχάνεται μαζί με ένα μικρό κόμμα της Αριστεράς.

Δεν νομίζω ότι θα σας κάνει το χατίρι κανένα κόμμα της Αριστεράς. Αλλά μπορεί να υπάρχει αύριο ένα άλλο μικρό κόμμα. Δεν νομίζω ότι θα σας κάνει το μικρό κόμμα το χατίρι που σας έκανε ο κ. Σαμαράς τότε και αποφύγατε τις εκλογές. Αλλά εκεί θα πάμε, σε τέτοια τεχνάσματα ή στην καθαρή λύση των 3/5 της κοινοβουλευτικής επιτροπής, η οποία επιτέλους έχει και μια συνταγματική και πολιτική δικαίωση και καθιέρωση;
Δεν τα λέω αυτά, κύριε Υπουργέ, με πνεύμα αντιδικίας. Απλώς, κάνω

έκκληση αυτήν την ώρα στην απούσα ηγεσία σας να ξανασκεφτεί το θέμα. Είναι λάθος. Εάν πράγματι θέλετε να αντιμετωπίσουμε το μεγάλο αυτό
πρόβλημα αποτελεσματικά, πρέπει να αποσύρετε αυτές τις διατάξεις για τη

σύνθεση, να περιμένετε, να βοηθήσετε όλοι μαζί να δώσουμε μια πλήρη λύση με το Σύνταγμα και από εκεί και πέρα όλος ο πολιτικός κόσμος ενωμένος και ομονοών να αντιμετωπίσει το μεγάλο αυτό πρόβλημα. Αλλιώς, παίζουμε το παιχνίδι των διαπλεκομένων.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, παρακαλώ να εγκρίνετε άδεια απουσίας του συναδέλφου κ. Τσίμα Κωνσταντίνου από τις εργασίες της Βουλής για το διάστημα 8.11.2000 έως 10.11.2000 λόγω μετάβασής του στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
Θα προσπαθήσω να είμαι πολύ σύντομη και κυρίως να προκαταλάβω το
συνάδελφο κ. Μανίκα. Αν σας φάνηκε στην πρώτη μου τοποθέτηση, στην προηγούμενη συζήτηση, έντονος και επιτιμητικός ο τόνος μου, λυπούμαι ειλικρινά διότι έχουμε βρεθεί μαζί και στον αέρα, που δεν κατανοήσατε την αγωνία του ειδικού. Και ειδικός δεν είναι ένας άνθρωπος ούτε δια θείας επιφοιτήσεως ούτε δια θείας χάριτος. Ζούμε, ευτυχώς, σε μια μικρή κοινωνία και γνωρίζετε ότι βρίσκομαι εδώ -και με γνωρίζετε- με μια πολύ συγκεκριμένη ιδιότητα, του ανθρώπου που είκοσι πέντε χρόνια έχει κάνει αυτήν τη δουλειά. Σας παρακαλώ, λοιπόν, να καταλάβετε την αγωνία και να θεωρήσετε ότι δεν είναι επί προσωπικού η απάντηση, ειλικρινά σας το λέω. Ούτε το θεώρησα καν προσβλητικό. Απλώς ένα σχόλιο είναι το οποίο θεωρώ απαραίτητο και θα σας εξηγήσω γιατί το θεωρώ απαραίτητο. Και χωρίς ο κύριος Υπουργός να πάρει ούτε καν το σχόλιό μου επίσης επί προσωπικού
λεχθέν.
Σας παρακαλώ πολύ, κύριε Υπουργέ, να μην το πάρετε προσωπικά και να
μην το θεωρήσετε προσβολή. Θα σας μιλήσω με οδοντιατρικούς όρους, χρησιμοποιώντας όμως την τηλεοπτική πείρα, λέγοντάς σας ότι αν αποσύρετε το νομοσχέδιο, ουδείς θα σας κατηγορήσει, τόσο σε προσωπικό επίπεδο όσο και πολιτικό, για υπαναχώρηση.
Και σε τελευταία ανάλυση, εφόσον πιστεύουμε στην ανεξαρτησία της
κυκλοφορίας της πληροφορίας, αφήστε τους να λένε.
Ξέρετε γιατί; Γιατί, αγαπητέ μου, κύριε Υπουργέ, στην υπόθεση της
εικόνας, ξέρετε πάρα πολύ καλά ότι η εικόνα της εξουσίας έχει συγκρουστεί με την εικόνα των μεγάλων συμφερόντων και από εκεί μας προέκυψε η λέξη "διαπλοκή". Σε αυτό όλο λοιπόν το συγκλονιστικό της νέας τεχνολογίας τροχαίο, το πρόσωπο της εξουσίας έχει τραυματιστεί και μάλιστα στην κάτω σιαγόνα. Δεν θα πηγαίνατε ποτέ ως γιατρός να σφραγίσετε, να ωραιοποιήσετε και να θωρακίσετε δόντι που πάσχει, έχοντας μπροστά σας τσακισμένο σαγόνι. Θα φτιάχνατε πρώτα το σαγόνι και μετά την ομορφιά των δοντιών. 
Δεν θέλω να αμφισβητήσω την πρόθεσή σας, για να θωρακίσετε. Θα σας πω
όμως ότι δεν το επιτυγχάνετε. Το σαγόνι είναι το Σύνταγμα, τα δόντια ενδεχομένως προσφέρουν ωραία εικόνα, ακόμη και όταν είναι απολύτως ξένα, κύριε Υπουργέ, ακόμη και αν είναι εμφυτευμένα. Και δεν μπορείτε να επιτρέψετε στη δημοκρατία να εμφυτευτούν συμφέροντα με το πρόσχημα της θωράκισης.
Θα σας πω ένα πολύ συγκεκριμένο παράδειγμα και πολύ δραματικό και επιτρέπω στον εαυτό μου, επειδή είναι ειδικό το θέμα, να είναι η πρώτη και τελευταία φορά -αναλαμβάνω δημόσια δέσμευση- που θα αναφερθώ σε προσωπικό ζήτημα. Πέντε μέρες μετά τις εκλογές η κρατική τηλεόραση αναφέρει επιλεκτικά ονόματα επιλεγέντων Βουλευτών. Τυγχάνει στο δελτίο ειδήσεων το κεντρικό της κρατικής τηλεόρασης, την οποία εξαιρείτε εδώ από τις πειθαρχικές κυρώσεις, να έχω δουλέψει τουλάχιστον τρεις φορές. Σηκώνω το τηλέφωνο και παίρνω τη διευθύντρια, την κ. Αλεξάκη και της ζητώ τα ρέστα, όπως νομιμοποιούμαι ως πολίτης, γιατί με παίρνουν ψηφοφόροι φίλοι, γονείς και συγγενείς από όλη την Ελλάδα να ρωτήσουν αν τελικώς ημέρα Πέμπτη -Κυριακή είχαμε εκλογές- έχω εκλεγεί. Και η απάντησή της είναι, "έχεις δίκιο, είναι λάθος, θα το διορθώσουμε".
Παίρνω τηλέφωνο τον Πρόεδρο του Ραδιοτηλεοπτικού Συμβουλίου τον

κ. Λαμπίδη και του ζητώ να παρέμβει γιατί είναι ουσιαστικά, πολιτικά,
μείζον λάθος και στην πολιτική τα μείζονα λάθη ισοδυναμούν με εγκλήματα. Δεν το έχω πει εγώ, είμαι πολύ ταπεινή για να το πω. Και θα σας
καταγγείλω την απάντησή του για να καταλάβετε τι πάει να πει ανεξάρτητη

αρχή και πώς πάτε να τη συγκροτήσετε. Η απάντηση ήταν, στείλτε μου ένα ανώνυμο fax, κυρία Κανέλλη, για να μπορώ να πάρω μέτρα. Ανώνυμο fax και ανώνυμη καταγγελία. Και του είπα, κύριε Πρόεδρε, δεν καταδέχομαι, εκλεγείς άνθρωπος ή μη εκλεγείς, πολίτης αυτής της χώρας, να καταφεύγω σε μια αρχή, να ζητώ προστασία για λογαριασμό των πολιτών και να παίρνω αυτήν την απάντηση. Δεν διακυβευόταν η εκλογή μου για να με κατηγορήσετε για ύποπτα κίνητρα, κύριε Υπουργέ, διακυβευόταν το δικαίωμα στην ακριβή πληροφόρηση του κόσμου.
Προσφάτως προέκυψε μείζον ζήτημα με την επίσκεψη του Πρωθυπουργού και αν συνάντησε ή δεν συνάντησε τον κ.Κλίντον, αν όντως μίλησε μαζί του ή 
δεν μίλησε. Και ήταν μείζονος πολιτικής σημασίας, όχι ειδησεογραφικής. Απλώς δια της ειδησεογραφίας θα πέρναγε και είχαμε αντιφατική
ειδησεογραφία. Και δεν έγινε τίποτε γι'αυτό.
Θα σας πω κάτι. Κατανοώ την αγωνία σας. Σε ώρα συζητήσεων πολιτικής
διαπλοκής, σε ώρα τακτοποιήσεως ενός ήδη σπασμένου σαγονιού της

δημοκρατίας από τα συμφέροντα, θέλετε το πικρό ποτήρι το οποίο εσείς ο ίδιος ζητήσατε -καλό θα ήταν να μην το έχετε πιεί, σε δημόσια δήλωσή σας- να το μεταβιβάσετε στο υπό συγκρότηση έωλο όργανο. Πάτε να δώσετε εμπράγματο δικαίωμα σε ενοχική μορφή. Και επειδή δεν είστε υποχρεωμένος να το γνωρίζετε, πάτε να κάνετε ένα πράγμα ακίνητο, όπως είναι η δημοκρατία -και ακίνητο έπρεπε να είναι ως προς την αξία της- κινητό, αυτοκινητάκι που τρακάρει. Τέτοιο ανεξάρτητο Ραδιοτηλεοπτικό Συμβούλιο πάμε να ψηφίσουμε τώρα.
Και ξέρετε γιατί; Γιατί εσείς θα αποποιηθείτε την πολιτική ευθύνη για τις ήδη υπάρχουσες άδειες. Ξέρετε τι σημαίνει αυτό; Θα αποποιηθείτε ταυτόχρονα και τον τζίρο τον οποίο έχουν αυτά τα συμφέροντα. Μιλάμε για
δέκα χρόνια και δεν είναι άμοιρη ευθυνών και η Νέα Δημοκρατία. Δέκα χρόνια μιλάμε για δισεκατομμύρια. Και για να καταλάβετε την αξία, την πολιτική υπεραξία και οικονομική αξία των πολιτικών επιλογών, θα σας θυμίσω ότι διατηρείται ως δημοκρατικό δικαίωμα, ο Πρωθυπουργός ή οποιοσδήποτε εξ ημών των πολιτικών να διαλέγει σε ποιο μέσον θα δώσει συνέντευξη, ακόμη και πριν τις εκλογές. Και διαλέγει με κριτήριο διαφημιστικής εταιρείας. Δεν θα πάει ποτέ ο Πρωθυπουργός ή ο Αρχηγός της Αξιωματικής Αντιπολίτευσης ή η Γενική Γραμματέας του ΚΚΕ -που ενδεχομένως να έχει και την άνεση να πάει στο κομματικό της έντυπο- να δώσει συνέντευξη σε μικρής εμβέλειας κανάλι. Θα πάει στις πέντε - δέκα μεγάλες εφημερίδες και θα τις ιεραρχήσει κιόλας και ο Πρωθυπουργός και ο πολιτικός αρχηγός. Θα πει, θα πάω πρώτα στα "ΝΕΑ", θα πάω μετά στο "ΕΘΝΟΣ", θα πάω στην "ΕΛΕΥΘΕΡΟΤΥΠΙΑ". Και θα έλθει ο άλλος και θα πει, θα πάω πρώτα στην "ΕΛΕΥΘΕΡΟΤΥΠΙΑ", μετά στα "ΝΕΑ" και μετά στο "ΕΘΝΟΣ". Δεν θα πάτε στο ράδιο "Κολοπετινίτσα" για να κάνετε προεκλογική εκστρατεία. Και το λέω με πολύ σεβασμό για την Κολοπετινίτσα, γιατί ενδεχομένως να έχει πολύ μεγάλο κύρος.
Και όσον αφορά για τη Διάσκεψη των Προέδρων που μου είπατε ως
δημοκρατία να σας μιλήσω από πείρα, γιατί εργοδότης, συνεργάτης, εχθρός, συνεταίρος των Μαζικών Μέσων Ενημέρωσης είμαι είκοσι επτά συναπτά χρόνια. Να σας πω λοιπόν κάτι. Τι θα κάνει; Θα προτείνει ο Πρόεδρος της Βουλής. Σέβομαι το κύρος του και τον υπολήπτομαι. Και οι υπόλοιποι Πρόεδροι τι θα κάνουν; Θα πουν: ναι ή όχι. Αυτό θα κάνουν. Και το λέτε: ψηφοφορία. Δηλαδή, στην ποδοσφαιρική ομάδα -για να μιλήσουμε και λίγο ποδοσφαιρικά- να προτείνει ο ιδιοκτήτης που έχει τα λεφτά και να αποφασίζει ο προπονητής αν μπορεί μ'αυτά τα λεφτά να αγοράσει ή όχι. Τι κύρος θα έχει ως προπονητής; Ο προπονητής προτείνει κατά τις ανάγκες της ομάδας και αν μπορεί αγοράζει η ομάδα και ο πρόεδρος.
Κοιτάξτε, αν δώσετε εισιτήρια δεύτερης και τρίτης κατηγορίας στους πολίτες, βεβαίως η επιλογή ανάμεσα στη δεύτερη και στην τρίτη κατηγορία είναι ένα είδος δημοκρατίας, αλλά θα εξαιρέσετε την πρώτη. Για ποιον θα την επιφυλάξετε, κύριε Υπουργέ, μ' αυτό το νομοσχέδιο; Γι'αυτούς που ήδη κέρδισαν; Γι'αυτούς που ήδη μπήκαν στο χρηματιστήριο; Θα μπορέσετε να αποσείσετε από πάνω σας την πολιτική ευθύνη να δίνετε εξήντα άδειες σε εκατόν εβδομήντα οκτώ παράνομους σταθμούς τηλεοπτικούς; Τέσσερις η Καρδίτσα, πέντε η Λάρισα, δώδεκα η Κόρινθος, τριάντα δύο η Κρήτη. Πώς έγιναν αυτά; Ξέρετε πώς έγιναν; 'Εγιναν με τοπικά αλισιβερίσια και με χίλια δυο άλλα.
Η διακομματική αντιπροσώπευση σας μάρανε; 'Ακουσα με λύπη μου -ενώ
συναίνεσα με όλα όσα είπε πριν, για τη συνταγματική αναθεώρηση- τον Επίτιμο Πρόεδρο της Νέας Δημοκρατίας να λέει "να βρούμε εννιά ακέραιους". 
Δεν μου λέτε, συνάδελφοι, από που θα προκύψουν οι ακέραιοι; Από το
υπερπέραν ή από τον 'Αρη; Για να είναι κάποιος ακέραιος σ' αυτόν τον τόπο πρέπει να έχει κάνει τι; Να έχει πάρει σύνταξη; Να είναι με το ένα πόδι στον τάφο και να έχει ομολογήσει ότι δεν έχει δραχμή; Να μην έχει δουλέψει ποτέ του; Να μην είναι συνδικαλιστής; Να μην είναι ειδικός; Να μην είναι πολιτικός; Να μην έχει έρθει σε επαφή με τον κόσμο; Να μην έχει παιδιά; Να μην έχει γονείς; Αυτοί θα είναι εννέα ακέραιοι. Πού θα τους βρείτε; Είναι πολιτισμός στην κοινωνία να μην εμπιστεύεται τους ανθρώπους που βγάζει από τα σπλάχνα της; Αυτούς που χειροκροτεί στα θέατρα ή τους σφυρίζει; Αυτούς που ψηφίζει για να της υπερασπισθούν τα δικαιώματα; Αυτούς που πάει και τους ψηφίζει στη Βουλή; Είναι τρελός ο ελληνικός λαός και αναζητάτε εννέα ακέραιους, τους οποίους για να τους θεωρήσει ακέραιους, λέτε σε εποχή Μέσων Μαζικής Ενημέρωσης, ότι δεν πρέπει να τους ξέρει; Αυτοί θα είναι οι έντιμοι που θα έχουν τελειώσει τη ζωή τους; Να μιλήσουν για τι; Για τα μαζικά μέσα, τη σύγχρονη τεχνολογία, τα διαδίκτυα, τους δαίμονες των διαδικτύων;
Σας καλώ στ' αλήθεια να το πάρετε πίσω. Να συναινέσουμε να μην

ασχοληθεί κανείς με την πολιτική υποχωρητικότητα ή μη, που θα επιδείξετε. Συγκαλέστε συνέδρια, ανοίξτε τις γνώσεις και την τεχνολογία,
δημοσιοποιείστε τα πάντα, να παράξουμε επιτέλους πολιτική και ιδέα του

21ου αιώνα, αγαπητέ κύριε Υπουργέ. Και μην παραπονιέστε για τη δημοσίευση αυτής της επιστολής σας που την έχω στο "ΡΙΖΟΣΠΑΣΤΗ". Στ' αλήθεια σας
πιστεύω για πιο γενναίο από κάτι τέτοιο. 'Αλλωστε είχα την τιμή να σας πρωτοπαρουσιάσω στην τηλεόραση. Ειλικρινώς είχα την τιμή να σας πρωτοπαρουσιάσω στην τηλεόραση.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είσθε γουρλίδικη. Σας ευχαριστώ.
ΛΙΑΝΑ ΚΑΝΕΛΛΗ: Δεν μετανοιώνω ποτέ για κάποιον άνθρωπο ο οποίος είχε μία πορεία και τον παρουσίασα. Επιτρέψτε μου όμως να σας πω κάτι. Δεν μπορείτε να διαμαρτύρεσθε επειδή στείλατε μία επιστολή σ' ένα μέλος και το δημοσίευσε σ' ένα κομματικό όργανο. Ξέρετε γιατί; Δεν ήταν απόρρητη η 
επιστολή σας. Και ξέρατε εκ των προτέρων ότι το όργανο είναι κομματικό. Και από την ώρα που ξέρατε ότι ένα όργανο είναι κομματικό, γνωρίζετε και
την πολιτική του τοποθέτηση, γνωρίζετε και τη χρηματοδότησή του. Να
ζητούσατε τα ρέστα από κάποιον που θα σας πούλαγε την επιστολή στην πρώτη

σελίδα για να προσπορισθεί όφελος και κυρίως να τη διαφημίσει πάνω στο πρόσωπό σας. Γιατί εδώ πέρα αυτοί οι Βουλευτές αναγκαστικά, για να εκλεγούν και να πουν τη γνώμη τους, είναι υποχρεωμένοι να σέρνονται και να παρακαλούν πολλές φορές στα Μαζικά Μέσα Ενημέρωσης, για ένα μονόστηλο, ή να το πληρώνουν πολλές φορές για να εκλεγούν, όπως το έχετε κάνει και εσείς. Τρείς και δέκα και δεκαπέντε τον πόντο πληρώνεται η πολιτική διαφήμιση. Ενδεχομένως τέσσερις φορές επάνω από όσο κάνει μία κηδεία. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρία Κανέλλη, είσθε
συναρπαστική, αλλά υπάρχει και ο χρόνος.
ΛΙΑΝΑ ΚΑΝΕΛΛΗ: Τελειώνω, κυρία Πρόεδρε.
Σας παρακαλώ πολύ να θυμάσθε, όταν μιλάτε για δημοκρατία και για φορείς, ότι μέλος της Ενώσεως Συντακτών η υποφαινόμενη, εκλεγείσα από συναδέλφους, για τη δημοσίευση της κηδείας των γονιών της πλήρωσε όσα και ο κλασικός πολίτης στην 'Ενωση Ιδιοκτητών Ημερησίων Εφημερίδων Αθηνών. Σας ευχαριστώ.
(Χειροκροτήματα)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι: οι Υπουργοί Γεωργίας, Εξωτερικών και Οικονομικών κατέθεσαν σχέδιο νόμου: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας και μεταποίησης της Δημοκρατίας της Μολδαβίας για οικονομική, επιστημονική και τεχνική συνεργασία στον τομέα της γεωργίας και των τροφίμων".
Οι Υπουργοί Ανάπτυξης, Εξωτερικών και Τύπου και Μέσων Μαζικής Ενημέρωσης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για συνεργασία στον τομέα του τουρισμού".
Οι Υπουργοί Εθνικής Οικονομίας και Οικονομικών, Εξωτερικών και Ανάπτυξης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Αλγερίας για την αμοιβαία ενθάρρυνση και προστασία των επενδύσεων".
Παραπέμπονται στις αρμόδιες Διαρκείς Επιτροπές
Ο κ . Στριφτάρης έχει το λόγο για να δευτερολογήσει.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κυρία Πρόεδρε.
Παρ' όλη την προσπάθεια που έκανε ο Υπουργός, δεν νομίζω ότι μπορεί να πείσει πως αυτό το νομοσχέδιο θα αναβαθμίσει πραγματικά το ρόλο του Εθνικού Συμβουλίου Ραδιοτηλεόρασης.
Πριν πω ορισμένες βασικές αντιρρήσεις που έχουμε, ήθελα να πω δύο λόγια και να σχολιάσω αυτά που είπε ο κ. Μανίκας για τις ανεξάρτητες αρχές.
Προχθές, τελειώνοντας η συζήτηση, ο κ. Μαγκριώτης είπε ορισμένα πράγματα γι'αυτές τις περίφημες ανεξάρτητες αρχές. Ομολόγησε -και είναι προς τιμήν του- ότι είναι αδυναμία μας, αδυναμία του πολιτικού συστήματος που δεν μπορούμε να κάνουμε σωστά τη δουλειά μας και προσπαθούμε να αποποιηθούμε τις ευθύνες που έχουμε και να τις μεταβιβάσουμε σε κάποια ονομαζόμενη ανεξάρτητη αρχή. Αυτά ακριβώς είπε ο δικός σας συνάδελφος, στο ίδιο κόμμα ανήκετε, νομίζω ότι είναι και Κοινοβουλευτικός Εκπρόσωπός σας. Δεν τα είπα εγώ.
'Οσον αφορά το ρόλο των ανεξάρτητων αρχών, έχω πει πολλές φορές στο Κοινοβούλιο ότι ειλικρινά δεν αισθάνομαι καθόλου καλά να υπερασπίζω ένα αστικό θεσμό. 'Ομως, έχει και όρια. Ο εμπαιγμός που γίνεται από την Κυβέρνηση σε αυτό το θεσμό, έχει όρια. Δεν μπορεί να πάει παρακάτω. Δεν
μπορεί να μας λέει ο κύριος Υπουργός ότι έτσι που πάει να συγκροτηθεί το Ραδιοτηλεοπτικό Συμβούλιο, απαιτεί πλατιά συναίνεση.
Και αν αύριο τροποποιήσετε τον Κανονισμό και πείτε ότι η Διάσκεψη των Προέδρων αποτελείται από αυτούς και αυτούς και έχετε την πλειοψηφία και των 4/5, γιατί μπορεί να το κάνει ο Κανονισμός αυτός, τι θα πείτε; Ζητάτε τη μεγάλη συναίνεση; Μας έχετε συνηθίσει σε τέτοια πράγματα. Δεν τα λέμε έτσι. 'Εχουν γίνει τέτοια πράγματα. Εκ των υστέρων, νομιμοποιείτε πράγματα, τα οποία φάνταζαν εκ των προτέρων ότι δεν μπορούν να γίνουν. 
Ειλικρινά, κύριε Υπουργέ, όπως είπα και στην πρωτολογία μου, στο
άρθρο 3 μιλάτε για το ασυμβίβαστο, που αναφέρεται και στα μέλη των κομμάτων -ότι δεν μπορούν να συμμετέχουν- και στα μέλη άλλου πολιτικού φορέα.
Ειλικρινά και εμένα μου προξένησε εντύπωση η αναφορά του επίτιμου Προέδρου της Νέας Δημοκρατίας. Τι θα αντιπροσωπεύουν αυτοί, που θα είναι στο Ραδιοτηλεοπτικό Συμβούλιο; Τα φυτά; 'Οχι -λέει- κοινωνικές ομάδες, όχι κόμματα. Τι θα αντιπροσωπεύουν; Τα φυτά; Κάτι θα αντιπροσωπεύουν αυτοί οι άνθρωποι. Και ακριβώς γι'αυτό δίνετε και αρμοδιότητες στο συμβούλιο, κύριε Υπουργέ. Γιατί κρατάτε για τον εαυτό σας να δώσετε τις άδειες, τις οποίες τόσο καιρό δεν δίνατε ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ενας ανώτατος δικαστής, ένας αρεοπαγίτης,
τι αντιπροσωπεύει;
ΣΠΥΡΙΔΩΝ ΣΤΡΙΦΤΑΡΗΣ: 'Εχει πολιτική τοποθέτηση και αυτός και πρέπει
να έχει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μόνο για σας. Εσείς θεωρείτε ταξική τη
δικαιοσύνη, εμείς δεν τη θεωρούμε.
ΣΠΥΡΙΔΩΝ ΣΤΡΙΦΤΑΡΗΣ: 'Οχι για μας. Εσείς θέλετε και ταξική δικαιοσύνη και ταξική πολιτική και ταξικό Σύνταγμα. Δεν το στηρίξαμε εμείς αυτό το Σύνταγμα. Και όμως βρισκόμαστε στην ανάγκη εμείς να το στηρίζουμε. 
ΑΘΑΝΑΣΙΟΣ ΔΑΒΑΚΗΣ: Εσείς θέλετε λαϊκά δικαστήρια.
ΣΠΥΡΙΔΩΝ ΣΤΡΙΦΤΑΡΗΣ: Σχετικά με το τι θέλουμε εμείς, ας γευθείτε εσείς αυτά, για τα οποία χάρηκε ο κ. Μανίκας, που κατέρρευσαν τα τείχη. Ας χαίρεται τον Κλίντον τώρα, να του δώσει άδεια να πάει στο αεροδρόμιο της Ικαρίας και της Λήμνου. Ας χαίρεται αυτό, επειδή κατέρρευσαν τα τείχη. Αυτή είναι η απάντησή μου στον κ. Μανίκα. Ας το χαίρεται. 
Τελειώνοντας, θέλω να πω ότι δεν μπορούμε να ψηφίσουμε αυτό το
νομοσχέδιο. Είναι ψευδαίσθηση να πούμε στον κύριο Υπουργό "αναβάλτε το για τρείς μήνες". Δεν έχουμε τέτοια ψευδαίσθηση. Αφού αποφάσισαν τα αφεντικά τώρα να πάρουν τις άδειες, τώρα θα τις δώσει η Κυβέρνηση. Αυτός είναι ο ουσιαστικός λόγος, που φέρατε το νομοσχέδιο. Ας μην κρυβόμαστε πίσω από το δάκτυλο. Δεν θέλω πραγματικά να είμαι τόσο ευγενής όσο είναι και ο εκπρόσωπος της Νέας Δημοκρατίας και ο εκρόσωπος του Συνασπισμού. 
Τώρα σας είπαν τα αφεντικά ότι θέλουν τις άδειες, τώρα τις δίνετε. 
Και γι'αυτό νομοθετείτε. Τελείωσα, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχουν ζητήσει να δευτερολογήσουν ο κ. Ακριβάκης και ο κ. Κουβέλης, αλλά έχει υποβάλει ένα αίτημα ο κ. Παυλόπουλος, αν μπορεί να προηγηθεί για μία σύντομη τριτολογία, εάν δέχονται οι συνάδελφοι.
ΦΩΤΗΣ ΚΟΥΒΕΛΗΣ: Δεν έχω αντίρρηση.
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχετε δευτερολογήσει, κύριε Κουβέλη. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Κουβέλη, θέλετε να
μιλήσετε;
ΦΩΤΗΣ ΚΟΥΒΕΛΗΣ: Εντάξει, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Κουβέλη.

ΦΩΤΗΣ ΚΟΥΒΕΛΗΣ: Κύριε Υπουργέ, δεν θα έπαιρνα το λόγο, αν δεν
παρατηρούσα ότι κάνατε συστηματικές αναφορές στο Εθνικό Ραδιοτηλεοπτικό Συμβούλιο και μάλιστα, εμμέσως πλην σαφώς, κατά τη γνώμη μου, απαξιωτικές. Αλλά το ερώτημά μου είναι και πάλι ευθύ: Δεν σας κάνει εντύπωση το γεγονός ότι πέντε πρόεδροι έχουν παραιτηθεί, κύριοι συνάδελφοι, από το Ραδιοτηλεοπτικό Συμβούλιο;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν υπήρξαν ποτέ πέντε πρόεδροι.

ΦΩΤΗΣ ΚΟΥΒΕΛΗΣ: Τέσσερις.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ούτε τέσσερις.
ΦΩΤΗΣ ΚΟΥΒΕΛΗΣ: Πείτε μου τον αριθμό.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Ενας

και ο αναπληρωτής του.
ΦΩΤΗΣ ΚΟΥΒΕΛΗΣ: 'Ολοι οι άλλοι γιατί σηκώθηκαν και έφυγαν, κύριε Υπουργέ; Δεν διαμαρτυρήθηκαν δημόσια; Δεν έχουμε τις απόψεις τους δημοσιευμένες στις εφημερίδες, απόψεις οι οποίες σας ελέγχουν; Σας ελέγχουν για παρεμβατική πρόθεση, διάθεση και συμπεριφορά στο έργο τους. Εμείς τους αναγκάσαμε αυτούς τους ανθρώπους σε παραίτηση ή παραιτήθηκαν κάτω από τον ασφυκτικό έλεγχο της εκτελεστικής εξουσίας τον οποίο ένιωθαν καθημερινά στην άσκηση του λειτουργήματός τους;
Και το γνωρίζετε πάρα πολύ καλά ότι δεν επιλέξαμε εμείς, δεν επέλεξε
ο Συνασπισμός ή κάποια άλλα κόμματα, αυτήν την ηγεσία του
Ραδιοτηλεοπτικού Συμβουλίου. Κατά κύριο λόγο δική σας επιλογή ήταν και βεβαίως, συνήνεσαν τα κόμματα, διότι επρόκειτο περί αξίων ανθρώπων. Δεν οφείλετε να δώσετε μια εξήγηση γι' αυτές τις παραιτήσεις;
Περαιτέρω, και πάλι για το Ραδιοτηλεοπτικό Συμβούλιο: Πρόσφατα -γνωρίζω πάρα πολύ καλά- ότι είχατε μια αλληλογραφία. Και είναι βέβαιο

ότι δεν θα μου αποδώσετε την κατηγορία ότι δημοσιοποιώ αλληλογραφία στην Εθνική Αντιπροσωπεία μεταξύ υμών, ως αρμοδίου Υπουργού και του Ραδιοτηλεοπτικού Συμβουλίου αναφορικά με τις άδειες των ραδιοφωνικών σταθμών του Νομού Αττικής. Τους στείλατε έγγραφο με το οποίο τους λέτε να αντιμετωπίσουν το ζήτημα της νομιμότητας, σύμφωνα με τη γνωμοδότηση του Νομικού Συμβουλίου του Κράτους.
Τελικά, τι θέλετε από το Ραδιοτηλεοπτικό Συμβούλιο; Το θέλετε να κινητοποιείται και να δραστηριοποιείται, για να επιτελέσει το έργο του ή τουλάχιστον αυτό το έργο της χορήγησης αδειών στα ραδιόφωνα του Νομού Αττικής, εν όψει μάλιστα, -κύριοι συνάδελφοι, είναι επείγον το ζήτημακαι του γεγονότος ότι είναι οι κεραίες που πρέπει να μεταφερθούν στην Πάρνηθα για λόγους ασφαλείας του νέου αεροδρομίου;
Πρέπει να επιλέξετε ανάμεσα στη μία και στην άλλη άποψη. Και οφείλετε εδώ -και είναι η κατάλληλη στιγμή την ώρα που συζητούμε αυτό το νομοσχέδιο- να δώσετε μια εξήγηση γιατί δυσανασχετούν όλοι εκείνοι που αποτελούν την ηγεσία του Ραδιοτηλεοπτικού Συμβουλίου, σε διαφορετικές χρονικές περιόδους.
Εγώ αντιλαμβάνομαι τον εγγενή αυταρχισμό της εκτελεστικής εξουσίας να θέλει να ποδηγετεί και να χειραγωγεί ανεξάρτητες διοικητικές αρχές, αλλά αυτό είναι μια παλαιά αντίληψη, περί της λειτουργίας του πολιτικού συστήματος. 'Η έχουμε ανεξάρτητες διοικητικές αρχές και σεβόμαστε την ανεξαρτησία τους ή δεν τις ιδρύουμε, κύριε Υπουργέ. Και εσείς -όχι προσωπικά, αλλά ως Κυβέρνηση, ως συλλογική άποψη- δεν έχετε αποφασίσει τι θέλετε. Θέλετε πραγματικά ανεξάρτητες διοικητικές αρχές, οι οποίες δεν θα υπόκεινται στον έλεγχό σας και μάλιστα, τον ασφυκτικό; Αν θέλετε ανεξάρτητες διοικητικές αρχές μόνο να τις χρησιμοποιείτε κατ' επίφαση, αυτές οι ανεξάρτητες διοικητικές αρχές δεν χρειάζονται. Να είστε πολιτικά ειλικρινής.
ΠΡΟΕΔΡΕΟΥΣΑ ('Αννα Mπενάκη-Ψαρούδα): Το λόγο έχει ο κύριος Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
Κυρίες και κύριοι συνάδελφοι, αν αυτήν τη στιγμή έχει δημιουργηθεί -και είναι επίκαιρο το ζήτημα με αφορμή το νομοσχέδιο που συζητάμε- αν έχει εγερθεί με τόση έμφαση το θέμα της διαπλοκής είναι όχι τόσο γιατί πουλάει από πλευράς εντυπώσεων, αλλά γιατί είναι ένα υπαρκτό φαινόμενο μπροστά στο οποίο εθελοτυφλούμε.
Η ήδη υφιστάμενη νομοθεσία -και το ξέρουμε όλοι και γι' αυτό γίνεται αυτή η συζήτηση εδώ- επιτρέπει, επειδή είναι ατελής, να υπάρχουν αυτά τα προβλήματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, και αυτή που υπάρχει δεν εφαρμόζεται. ΠΡΟΚΟΠΗΣ ΠΑΥΛΟΠΟΥΛΟΣ: Και πέραν τούτου, κύριε Πρόεδρε, αυτή η
νομοθεσία που υπάρχει -και δεν είναι ομολογία δική μας μόνο, είναι του συντάκτη του σχετικού νομοθετήματος στην αρμόδια επιτροπή της Βουλής για την Αναθεώρηση του Συντάγματος- δεν εφαρμόζεται, έστω και αν είναι ατελής. 'Αρα λοιπόν η διαπλοκή είναι υπαρκτή, επωφελείται η διαπλοκή του γεγονότος ότι η νομοθεσία είναι ατελής και του ότι και αυτή ακόμα που είναι ατελής δεν εφαρμόζεται.
Η αγωνία μας σ' αυτήν την Αίθουσα δεν είναι να δημιουργήσουμε εντυπώσεις. Η αγωνία μας είναι: μπορούμε άραγε να κλείσουμε αυτές τις διόδους; Γιατί σε τελική ανάλυση η συζήτηση δεν αφορά μόνο την Κυβέρνηση, αφορά το σύνολο του πολιτικού κόσμου.
Η απαξίωση η οποία επέρχεται δεν αφορά μόνο την Κυβέρνηση, που είναι κυρίως υπεύθυνη για το θέμα αυτό, αφορά γενικότερα τον πολιτικό κόσμο. Και αν μπορούσε να το αντιληφθεί αυτό και ο Υπουργός και η Κυβέρνηση, θα ήταν πολύ πιο προσεκτικοί, σε ό,τι αφορά τον τρόπο με τον οποίο αντιδρούν απέναντι στις προτάσεις τις οποίες κάνουμε και την κριτική την οποία κάνουμε στην Κυβέρνηση.
Κύριε Υπουργέ, εμείς δεν έχουμε να κερδίσουμε τίποτε με το να σας
κάνουμε Αντιπολίτευση σε ένα τέτοιο νομοσχέδιο, εάν εσείς είχατε πραγματικά την οξυδέρκεια να αντιληφθείτε τι ακριβώς σας λέμε.
Ποια είναι η πρόταση της Νέας Δημοκρατίας; Γιατί παραποιήσατε ή
τουλάχιστον δεν αντιληφθήκατε αυτό το οποίο είπε ο κ. Νεράντζης. Ο κ. Νεράντζης δεν είπε να το αποσύρετε, είπε να το αποσύρετε όπως έχει. Η πρότασή μας είναι πολύ απλή. Μία διάταξη χρειάζεται σ' αυτό το νομοσχέδιο. Είμαστε όλοι έτοιμοι να την ψηφίσουμε. Μεταφέρουμε εδώ και τώρα όλες τις αρμοδιότητες στο Εθνικό Συμβούλιο Ραδιοτηλεόρασης με τη μορφή την οποία έχει τώρα και το εμπιστευόμαστε. 'Οταν θα έλθει η ώρα μετά την Αναθεώρηση του Συντάγματος και την τροποποίηση του Κανονισμού της Βουλής, να θεσμοθετήσουμε το αρμόδιο όργανο.
Το λέμε αυτό, διότι δεν μπορείτε να προκαταλάβετε -το τονίζω για
πολλοστή φορά- τι θα συμβεί σ' αυτήν τη Βουλή. Εσείς λέτε ότι θα υπερισχύσει η άποψη σχετικά με τη Διάσκεψη των Προέδρων. Σας θυμίζω πως ήταν απόφαση της τελευταίας στιγμής, η οποία ελήφθη από τον εισηγητή της Πλειοψηφίας και παρά την αντίδραση και των δικών σας Βουλευτών -γι' αυτό άλλωστε έγιναν διεργασίες και στο εσωτερικό του Κόμματός σας, πριν φέρετε το σχέδιο νόμου αυτό στη Βουλή- η οποία αλλαγή πλεύσης του κ. Βενιζέλου προέκυψε ύστερα από συγκεκριμένες πιέσεις, τις οποίες ούτε αυτός δεν αρνήθηκε και ξέρουμε πώς έγιναν οι πιέσεις αυτές. Πιστεύετε ότι είναι βέβαιο πως σ' αυτήν την Αίθουσα, όταν θα συζητάμε και θα αναπτυχθούν τα εκατέρωθεν επιχειρήματα, θα καταλήξουμε στην ίδια λύση την οποία καταλήγετε; Γιατί;
Εγώ σας λέω, λοιπόν, ότι επειδή είναι βέβαιο αυτό το πράγμα και επειδή με τον τρόπο αυτόν υπάρχει ένα θεσμικώς απαράδεκτο πρωθύστερο, παρακαλούμε πολύ να βάλετε τη διάταξη -σας προτρέπουμε και ζητάμε να την ψηφίσουμε μαζί με τις άλλες διατάξεις, οι οποίες δεν αφορούν βεβαίως το όργανο, ούτε τις μεταβατικές- που θα λέει ότι το Εθνικό Συμβούλιο Ραδιοτηλεόρασης, με τη σημερινή του μορφή, παίρνει τις αρμοδιότητες αυτές και βλέπουμε τι θα γίνει μετά την Αναθεώρηση.
Μιλήσατε απαξιωτικά για το Εθνικό Συμβούλιο Ραδιοτηλεόρασης. Εσείς,
όχι εμείς. Είπατε ότι σήμερα είναι ένα κομματικό όργανο και ότι δεν μπορείτε να το δεχθείτε αυτό. Θα σας πω το εξής: Πρώτα-πρώτα κυβερνάτε επτά χρόνια, γιατί μας είπατε ότι δεν βρήκατε και τίποτε. 'Οταν λέτε ότι δεν βρήκατε τίποτε, υποθέτω ότι το λέτε όχι για τους προκατόχους σας στο ΠΑ.ΣΟ.Κ. -δεν είστε τόσο πολύ αδέξιος για να το πείτε- αλλά μάλλον αναφέρεσθε στη δική μας τριετία. Εγώ να δεχθώ ότι μπορεί σ' αυτά τα τρία χρόνια να μην προλάβαμε να κάνουμε πολλά πράγματα. Επτά χρόνια όμως, κύριε Υπουργέ, οκτώ τώρα, κυβερνάτε. Αν θεωρείτε ότι στα οκτώ χρόνια δεν μπορέσατε να κάνετε κάτι, γιατί δεν βρήκατε τίποτε, πώς άραγε μέμφεσθε τη Νέα Δημοκρατία, γιατί στα τρία χρόνια εκείνη δεν σας παρέδωσε επαρκές έργο;
Για τη ραδιοτηλεοπτική αναρχία που υπάρχει, το κύριο μέρος της
ευθύνης, σας ανήκει.
Ζητάμε λοιπόν από το Εθνικό Συμβούλιο Ραδιοτηλεόρασης τώρα, να πάρει τις αρμοδιότητες και να το εμπιστευθούμε. Δεν είναι δε κομματικό όργανο, γιατί θυμάστε ότι ο πρόεδρός του ο κ. Λαμπρίδης, που είναι δική σας επιλογή, στην αρμόδια Επιτροπή Θεσμών και Διαφάνειας, όταν υπήρξε η διαδικασία της ακρόασής του, σε δική μου ερώτηση είπε, ότι ουδέποτε ενήργησε με κομματικά κριτήρια.
Για το ότι υπήρξαν διαρροές, κύριε Υπουργέ, περιορισμένης έκτασης άλλωστε, θα ήθελα να σας πω ότι δεν δικαιολογεί να μιλήσετε για όλο το Εθνικό Συμβούλιο Ραδιοτηλεόρασης απαξιωτικά. Εγώ θα σας πω ευθέως ότι υπάρχουν διαρροές, ακόμη και από τις διασκέψεις δικαστηρίων. Αυτό είναι που μας δημιούργησε το πρόβλημα; Οι διαρροές που μπορεί να υπήρξαν από το Εθνικό Συμβούλιο Ραδιοτηλεόρασης;
Τονίζουμε λοιπόν -και είναι η τελική πρόταση και παράκληση προς εσάς, για να φύγουμε απ' αυτήν την Αίθουσα με ένα μήνυμα, ότι αγωνιζόμαστε όλοι

για τον ίδιο στόχο και είμαστε ειλικρινείς προς το στόχο αυτό- ότι πρέπει να μπει αυτή η διάταξη, να μεταθέσουμε τώρα τις αρμοδιότητες στο Εθνικό Συμβούλιο Ραδιοτηλεόρασης, να δεσμευθούμε όλοι ότι ανάλογα με την πορεία της Αναθεώρησης θα θεσμοθετήσουμε το ανάλογο όργανο και από κει και πέρα θα έχουμε κάνει ένα σημαντικό βήμα και ως προς την καταπολέμηση της διαπλοκής και ως προς τον σεβασμό των θεσμών, γιατί είναι απαράδεκτο να προκαταλαμβάνουμε τις ρυθμίσεις και του αναθεωρητικού νομοθέτη και του νομοθέτη για τον Κανονισμό της Βουλής.
Ευχαριστώ, κυρία Πρόεδρε, για την ανοχή σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Ακριβάκης. ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, πιστεύω ότι όσοι έχουν μία
σχετικά μακρά θητεία σ' αυτήν την Αίθουσα, γνωρίζουν ότι πάντα είμαι υπέρ των ηπίων τόνων και ποτέ δεν χρησιμοποίησα ακραίες εκφράσεις. Αυτό το λέω διότι μου απεδόθη από τον κ. Παυλόπουλο πως είπα ότι είναι ασυνεπής και κάτι τέτοια.
Η ακριβής έκφραση που είπα ήταν ότι η πολιτική γραμμή της Νέας Δημοκρατίας στο θέμα αυτό δεν είναι συνεπής. Και είπα επίσης, ότι δεν είναι προς θάνατον ή προς ψόγον ένα κόμμα ή ένα πρόσωπο να αλλάζει θέση. 'Ομως οφείλει να εξηγήσει αυτήν την αλλαγή της θέσεώς του. Διότι πιστεύω ότι ο Επίτιμος Πρόεδρος της Νέας Δημοκρατίας δεν θα ήταν τόσο οξύς στην τοποθέτησή του, εάν γνώριζε ότι τουλάχιστον μέχρι της 9ης Σεπτεμβρίου του 1998 η Νέα Δημοκρατία στο συγκεκριμένο θέμα της συγκρότησης του Ραδιοτηλεοπτικού Συμβουλίου ήταν υπέρ της Διάσκεψης των Προέδρων

επισήμως. Στο πόρισμα της Επιτροπής Θεσμών και Διαφάνειας το οποίο είναι σχεδόν ομόφωνο, η Νέα Δημοκρατία υπεστήριξε τη Διάσκεψη των Προέδρων και όχι την αρμόδια κοινοβουλευτική επιτροπή.
Είπα λοιπόν, πρωτολογώντας ότι δεν είναι προς ψόγο το τι άλλαξε θέση η Νέα Δημοκρατία. Οφείλει, όμως, να δώσει μια εξήγηση. Και εν πάση περιπτώσει, δεν μπορεί να αντιμάχεται με τέτοια σφοδρότητα την προηγούμενη θέση της, να απορρίπτει μετά βδελυγμίας, θα έλεγα, αυτήν την προηγούμενη θέση που την υποστήριζε μέχρι χθές. Υποστήριζε τη Διάσκεψη των Προέδρων και σήμερα η βασική αιτία της μη ψήφισης του νομοσχεδίου από πλευράς της Νέας Δημοκρατία είναι αυτή, η προηγούμενη θέση την οποία υποστήριζε το ΠΑ.ΣΟ.Κ. Αυτό το θεωρώ πραγματικά εξωφρενικό. Αυτά είπα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η Νέα Δημοκρατία άλλαξε μετά το 1998. Το
ΠΑ.ΣΟ.Κ. άλλαξε σε μια μέρα, σε μια ώρα, σε ένα λεπτό, μόλις πήρε την εντολή.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, ναι συμφωνώ. Προσέξτε με όμως. Είπα κάτι, κύριε Πρόεδρε, πρωτολογώντας. 'Εχει σημασία αυτό που λέω για την αξιοπιστία μεταξύ μας.
Ξέρετε τι είπα πρωτολογώντας; Υπάρχουν πολλές λύσεις -αυτό είπα- για τον τρόπο διορισμού των ανεξάρτητων διοικητικών αρχών. 'Ολες έχουν μειονεκτήματα και πλεονεκτήματα. Αυτό είπα εγώ. Και είπα επίσης, ότι η Κυβέρνηση προβληματίστηκε δεινότατα ποια λύση να προκρίνει. Μια θέση, αν θέλετε, ήπια σχεδόν ουδέτερη μεταξύ των δύο απόψεων.
Αλλά να αντιμάχεται η Νέα Δημοκρατία με τέτοια σφοδρότητα και να μιλάει για διαπλεκόμενα σε αυτό το νομοσχέδιο, επειδή προκρίνουμε τη Διάσκεψη των Προέδρων την οποία υποστήριζε μέχρι χθές και η Νέα Δημοκρατία, ε είναι εξωφρενικό. Αυτό λέω ότι είναι εξωφρενικό.
Θα έλεγα επίσης, και το εξής απαντώντας και στον κ. Νεράντζη και στον κ. Παυλόπουλο. Είπαν ότι το μειονέκτημα βασικά της Διάσκεψης των Προέδρων είναι το ότι δεν είναι όργανο θεσμικά κατοχυρωμένο.
Βεβαίως ο κοινός νομοθέτης θα αποφασίσει την όποια αλλαγή του Κανονισμού της Βουλής και κατ' επέκταση της Διάσκεψης των Προέδρων.

Αλλά θα ήθελα να ερωτήσω: Ο κοινός νομοθέτης δεν ψηφίζει σήμερα και
αυτό το νομοσχέδιο; Ο κοινός νομοθέτης δεν θα έχει το δικαίωμα αύριο η όποια κυβέρνηση να φέρει αλλαγή σ' αυτό το νομοσχέδιο και να πάρει ... 
ΑΝΑΣΤΑΣΙΟΣ ΝΕΡΑΝΤΖΗΣ: Δεν θα μπορεί, αφού είναι συνταγματικό. ΑΛΕΞΑΝΔΡΟΣ ΑΚΡΙΒΑΚΗΣ: Κύριε Νεράντζη, καταλαβαινόμαστε, είστε
εξαίρετος νομικός. 'Οχι να καταργήσει την ανεξάρτητη διοικητική αρχή, αλλά να πάρει κάποιες αρμοδιότητες πίσω.
ΑΝΑΣΤΑΣΙΟΣ ΝΕΡΑΝΤΖΗΣ: Αρμοδιότητες ναι, για τη σύνθεση όμως. ΑΛΕΞΑΝΔΡΟΣ ΑΚΡΙΒΑΚΗΣ: 'Οχι μόνο για τη σύνθεση, να πάρει και
αρμοδιότητες μπορεί από το Ραδιοτηλεοπτικό Συμβούλιο. 'Αρα λοιπόν, δεν έχει καμία αξία.
Αλλά θα έλεγα και το εξής: Η αρμόδια κοινοβουλευτική επιτροπή υπήρχε

και το Σεπτέμβριο του 1998, που η Νέα Δημοκρατία υπεστήριζε τη Διάσκεψη των Προέδρων. Τι την έκανε να αλλάξει; Γιατί δεν είπε "ή κοινοβουλευτική επιτροπή" τότε; Και τι σχέση έχει με αυτό το θέμα η ψήφιση της Αναθεώρησης του Συντάγματος; Καμία σημασία δεν έχει και καμία αξία.
Θα ήθελα επίσης να πω και κάτι άλλο, που το θεωρώ πολύ ουσιαστικό. 'Εγινε σύγκριση μεταξύ των δύο οργάνων, της Διάσκεψης των Προέδρων και της κοινοβουλευτικής επιτροπής.
Στη Διάσκεψη των Προέδρων όλα τα κόμματα μπορούν να συμπράξουν, ούτως ώστε να υπάρξει απόφαση των 4/5. Στη Διαρκή Επιτροπή το μοναδικό κόμμα, το οποίο δύναται να συμπράξει με το σημερινό συσχετισμό δυνάμεων είναι η Αξιωματική Αντιπολίτευση. Γιατί να έρθουν τα μικρά κόμματα στη Διαρκή Επιτροπή, να προτείνουν, να συμμετέχουν στη συζήτηση, κατά την οποία κανένα αποφασιστικό χαρακτήρα δεν θα έχει η ψήφος τους. Αν συμφωνήσει το ΠΑΣΟΚ και η Νέα Δημοκρατία θα έχουν την πλειοψηφία των 3/5. Δεν έχουν λόγο να προσέλθουν καν στη Διάσκεψη των Προέδρων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με τη λογική αυτή να μην μετέχουν και στη
Βουλή. Δεν είναι πολύ δυνατό το επιχείρημα.
ΑΛΕΞΑΝΔΡΟΣ ΑΚΡΙΒΑΚΗΣ: Αλλά θα έλεγα και κάτι ακόμα. Στη Διάσκεψη των Προέδρων ποτέ η κυβερνητική Πλειοψηφία, με τη σημερινή σύνθεση, -όχι αν αλλάξει ο συσχετισμός με το νόμο ή αν αλλάξει η συγκρότηση της Διάσκεψης των Προέδρων- δεν μπορεί να έχει μόνη της πλειοψηφία. Και διακόσιες πενήντα έδρες να έχει το κυβερνητικό κόμμα δεν μπορεί να πάρει απόφαση 4/5 στη Διάσκεψη των Προέδρων, ενώ τα 3/5 τουτέστιν οι εκατόν ογδόντα Βουλευτές δεν είναι κάτι απίθανο να συμβεί στο μέλλον για κάποιο κόμμα. 'Αλλωστε τρεις ή τέσσερις φορές μετά τη Μεταπολίτευση συνέβη να πιαστεί αυτός ο αριθμός. Είναι και αυτό ένα σημαντικό πιστεύω επιχείρημα.
'Οσον αφορά το χρόνο, ρωτάτε "γιατί τώρα". Τώρα βιάζεται η Κυβέρνηση 
γι αυτό το νομοσχέδιο. Το είπα και στην πρωτολογία μου και είναι απλό. Η Νέα Δημοκρατία και όλα τα κόμματα νομίζω θέλουν τώρα αυτήν τη στιγμή,

άμεσα τη μεταβίβαση όλων των αποφασιστικών αρμοδιοτήτων στο Συμβούλιο Ραδιοτηλεόρασης. Λέμε και μεις ναι και το πράττουμε.
Αυτό κάνει το νομοσχέδιο. Συνομολογείται από όλους. Αλλά σε ποιο όργανο; Σε αυτό το όργανο που στην Επιτροπή Αναθεώρησης του Συντάγματος Βουλευτές και της Νέας Δημοκρατίας το θεώρησαν "ως παράδειγμα προς αποφυγή" και μάλιστα από κάποιο συνάδελφο "ως θλιβερό παράδειγμα προς αποφυγή". 'Οταν συζητούσαμε το θέμα της συγκρότησης των ανεξαρτήτων αρχών και λέγαμε ότι δεν πρέπει να είναι κομματικοί, αλλά εκπρόσωποι εκ προσωπικοτήτων, πάνω στην επιχειρηματολογία αυτή ελέχθη από εκπροσώπους, συναδέλφους της Νέας Δημοκρατίας ότι θλιβερό παράδειγμα σε αυτήν την ιστορία είναι το Ραδιοτηλεοπτικό Συμβούλιο.
Και θέλω να διορθώσω κάτι. Πράγματι ο κ. Δαβάκης είχε δίκιο. Δεν είπε ότι είναι ανυπόληπτο το Ραδιοτηλεοπτικό Συμβούλιο. Είπε ότι περιέπεσε σε τέτοια ανυποληψία. Σε αυτό λοιπόν το όργανο που περιέπεσε σε τέτοια ανυποληψία, που χαρακτηρίστηκε στην Επιτροπή Αναθεώρησης από τους συναδέλφους της Νέας Δημοκρατίας ως θλιβερό παράδειγμα προς αποφυγή, λέτε να αναθέσουμε τώρα αυξημένες αρμοδιότητες και να του παρατείνουμε και το χρόνο ζωής;
ΠΡΟΚΟΠΗΣ ΠΑΥΛΟΠΟΥΛΟΣ: Ουδέποτε είπαμε τέτοιο πράγμα.
ΑΛΕΞΑΝΔΡΟΣ ΑΚΡΙΒΑΚΗΣ: 'Οχι. Εμείς λέμε ναι στις αρμοδιότητες τώρα,
αλλά σε ένα αξιόπιστο όργανο που θα μπορέσει να λειτουργήσει. Τελειώνοντας θα ήθελα να πω και κάτι ακόμα στο θέμα αυτό,

απευθυνόμενος προς το φίλο και έγκριτο συνάδελφο τον κ. Κουβέλη. Πραγματικά απορώ με τη στάση του Συνασπισμού για τον εξής λόγο. Στην
Διαρκή Επιτροπή, όπου εισηγητής ήταν ο Πρόεδρος του Συνασπισμού κ. Κωσταντόπουλος, ο οποίος μίλησε το διπλάσιο χρόνο από ό,τι μίλησαν οι
άλλοι εισηγητές των κομμάτων, το μόνο το οποίο ζήτησε ήταν η Διάσκεψη των
Προέδρων με πλειοψηφία 4/5.
ΦΩΤΗΣ ΚΟΥΒΕΛΗΣ: Δεν έχετε δίκιο. 'Εχω εδώ τα Πρακτικά.
ΑΛΕΞΑΝΔΡΟΣ ΑΚΡΙΒΑΚΗΣ: Παρακαλώ θα το δούμε. Θα με ακούσετε μέχρι
τέλος.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Στην
αρχή είπε 3/5.
ΑΛΕΞΑΝΔΡΟΣ ΑΚΡΙΒΑΚΗΣ: Στην αρχή είπε 3/5 και μετά 4/5. Βεβαίως
ανεφέρθη στην κατάσταση των ραδιοτηλεοπτικών μέσων κλπ. Δεν είπα ότι μόνο

γι αυτό μίλησε. Η μοναδική όμως κριτική που έκανε για το νομοσχέδιο ήταν αυτό, γιατί -το λέω για τους συναδέλφους που πιθανόν να μην ήταν από την
αρχή- το νομοσχέδιο κατετέθη και στο άρθρο 2 αρχικά είχε την κοινοβουλευτική επιτροπή να αποφασίζει με πλειοψηφία 3/5. 
Κατά την επεξεργασία στην αρμόδια Διαρκή Επιτροπή άλλαξε μετά από
επιμονή αν θέλετε και του Συνασπισμου και μπήκε η Διάσκεψη των Προέδρων. Δεν μπορώ να καταλάβω τώρα πώς νομιμοποιείται ο Συνασπισμός...
ΦΩΤΗΣ ΚΟΥΒΕΛΗΣ: Το ζητούσαμε και από το Σύνταγμα.
ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, εντάξει, δεν είπα όχι. Αλλά τώρα πώς νομιμοποιείσθε; Αυτήν τη στιγμή και οι εξαιρέσεις του άρθρου 11 βγαίνουν από μέσα κατά δήλωση του κυρίου Υπουργού, πώς νομιμοποιείσθε λοιπόν να λέτε όχι; Δεν το καταλαβαίνω αυτό. Πραγματικά είναι απορίας άξιο. Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το
λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κυρία Πρόεδρε και κύριοι συνάδελφοι, η επιλογή μας έχει μια πολύ λογική και ως φαίνεται συναινετική αφετηρία. Τόσο η επιτροπή επεξεργασίας του νομοσχεδίου όσο και η επιτροπή για την Αναθεώρηση του Συντάγματος κατέληξαν στην πρόταση όσον αφορά τη συγκρότηση ανεξαρτήτων αρχών αναθέτοντας το σχετικό αυτό ρόλο στη Διάσκεψη των Προέδρων.
Πιστεύω, λοιπόν, ότι είναι λογικό να παραμείνουμε σε αυτήν τη θέση. Θεωρώ αδικαιολόγητες τις επιφυλάξεις ή υποψίες που διατυπώνονται από την πλευρά της Νέας Δημοκρατίας, εκ του λόγου ότι η Διάσκεψη των Προέδρων δεν είναι όργανο κατοχυρωμένο στο Σύνταγμα. Γνωρίζετε πολύ καλά ότι η τροποποίηση του Κανονισμού της Βουλής ουδέποτε έγινε μέχρι τώρα χωρίς ευρεία συναίνεση. Αντιλαμβάνεσθε, λοιπόν, πως δεν είναι δικαιολογημένος ο φόβος ότι μπορεί η σύνθεση της Διάσκεψης των Προέδρων να αλλάξει κατά το δοκούν μιας αυριανής κυβερνητικής πλειοψηφίας προκειμένου έτσι να μεθοδευτεί η εκμαίευση απόφασης από τη Διάσκεψη των Προέδρων υπέρ μιας ορισμένης, όσον αφορά τα πρόσωπα, σύνθεσης μιας ανεξάρτητης αρχής, όπως είναι το Συμβούλιο Ραδιοτηλεόρασης.
'Οσον αφορά τις μεταβατικές διατάξεις αφου διατυπώθηκαν οι απόψεις
των εκπροσώπων των κομμάτων δέχομαι, όπως άλλωστε είπα από τηνπρώτη
στιγμή στην επιτροπή, να απαλειφθεί αυτή η εξαίρεση όσον αφορά τη
χορήγηση των αδειών.
ΑΝΑΣΤΑΣΙΟΣ ΝΕΡΑΝΤΖΗΣ: Ωραία.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αντιλαμβάνεσθε όμως ότι είναι μεγάλη η ευθύνη την αναλαμβάνουμε όλοι μας, ιδιαιτέρως εσείς που επιχειρηματολογείτε νομικά υπέρ αυτής της

άποψης για τον ενδεχόμενο κίνδυνο προσφυγών και ακύρωσης της διαδικασίας στο σύνολό της. Πρέπει η διατύπωση να είναι τέτοια ώστε να μας προφυλάξει εν όψει ενός τέτοιου κινδύνου.
'Οσον αφορά τώρα τη χορήγηση αδειών. Κυρία Κανέλλη, πρέπει να σας πω ότι για τις άδειες τοπικής εμβέλειας όσον αφορά τους τηλεοπτικούς σταθμούς, έχουν υποβληθεί εξήντα αιτήσεις. Ελέγχθηκαν οι φάκελοι, θα χορηγηθούν άδειες σε πενήντα επτά σταθμούς. Σύμφωνα με το χάρτη συχνοτήτων και την προκήρυξή μας πενήντα επτά είναι οι σταθμοί που θα λάβουν την άδεια. Αυτές οι εκατοντάδες σταθμών που προσέρχονται σε αυτήν τη διαδικασία στην οποία αναφερθήκατε δεν έχουν σχέση με την πραγματικότητα.
'Οσον αφορά το έργο μας, πρέπει να σας πω ότι απέχει έτη φωτός η δική μας πολιτική σε όλους τους τομείς σε σχέση με τη πολιτική που ακολουθήσατε εσείς. Δεν προκάνατε, είπε ο κ. Παυλόπουλος. Πρέπει να πω όμως ότι δεν συνηθίζεται σε μια ευρωπαϊκή χώρα και έγινε αυτό στην Ελλάδα να δίνεται άδεια σε τηλεοπτικό σταθμό να εκπέμψει σε εθνική εμβέλεια μέσω μιας διάταξης του 1972 για τη λειτουργία πειραματικών και ερασιτεχνικών σταθμών ασυρμάτου. Δεν συνηθίζεται σε οποιαδήποτε ευρωπαϊκή χώρα και έγινε αυτό στην Ελλάδα της Νέας Δημοκρατίας με υπουργικές αποφάσεις να δίνονται άδειες λειτουργίας σε τηλεοπτικούς σταθμούς χωρίς να υπάρχει πρόβλεψη για τη συχνότητα στην οποία θα εκπέμπουν και την εμβέλεια την οποία θα καλύπτει το σήμα τους. Και δεν υπάρχει σε καμία χώρα της Ευρώπης λειτουργία τηλεοπτικού σταθμού χωρίς την ανάληψη συγκεκριμένων υποχρεώσεων και δεσμεύσεων. 'Εγινε και αυτό, χωρίς να καταβληθεί έστω μια δραχμή στο δημόσιο. Τέτοια διασφάλιση του δημόσιου συμφέροντος από τη Νέα Δημοκρατία.
'Οσον αφορά τις οικονομικές υποχρεώσεις των μέσων ενημέρωσης. 'Εχουν εκδοθεί όλες οι αποφάσεις μας προκειμένου να αναλάβουν και να
ανταποκριθούν στις υποχρεώσεις τους. Να καταβάλουν δηλαδή και το αντάλλαγμα χρήσης, να αποπληρώνουν τα πρόστιμα που επιβάλλονται. Λύσαμε το θέμα του αγγελιοσήμου από το 1996, μια από τις πρώτες πρωτοβουλίες που αναλάβαμε. Μέχρι τότε σας θυμίζω ότι το αγγελιόσημο περιήρχετο εις χείρας ιδιοκτητών μέσων ενημέρωσης οι οποίοι μετά από πάρα πολύ καιρό τα απέδιδαν στα δικαιούχα ασφαλιστικά ταμεία. Με τη ρύθμιση που ψηφίσαμε το 1996 ο πόρος αυτός αποδίδεται απευθείας στα δικαιούχα ασφαλιστικά
ταμεία χωρίς να παρεμβαίνει η ιδιοκτησία των μέσων ενημέρωσης και να τζιράρει τα τεράστια αυτά ποσά των δισεκατομμυρίων.
Αυτό και πολλά άλλα δείχνουν την πολιτική που ακολουθήσαμε προκειμένου να αποσαφηνίσουμε το ραδιοτηλεοπτικό τοπίο, αντίθετα με τους δικούς σας ισχυρισμούς.
'Οσον αφορά τώρα -γιατί έγινε πάρα πολλή συζήτηση κοινωνιολογικού περισσότερο χαρακτήρα και όχι επί του νομοσχεδίου- στη λειτουργία των μέσων ενημέρωσης, ιδιαιτέρως των δελτίων ειδήσεων, αυτή είναι η "λογική" των ΜΜΕ. Τα δελτία ειδήσεων στηρίζονται πού; Στην επιδίωξη των μέσων να ενημερώσουν τους πολίτες για ένα σημαντικό γεγονός, το οποίο επηρεάζει την πορεία της χώρας και τη δική τους καθημερινή ζωή ή στην επιδίωξη να επιτύχουν ένα υψηλό ποσοστό τηλεθέασης, προκειμένου να εξασφαλίσουν και διαφήμιση, προκειμένου έτσι στην ανταγωνιστική αγορά να παραμείνουν σε μία υψηλή θέση;
Κυρίες και κύριοι συνάδελφοι, η εμπειρία η δική μου, όσον αφορά προηγούμενες νομοθετικές λειτουργίες, με πείθει ότι η συζήτηση επί των άρθρων θα είναι εποικοδομητική. Να είστε σίγουροι ότι στο σύνολο των θεμάτων που θα συζητήσουμε, θα προχωρήσουμε σε διατυπώσεις τέτοιες που θα καλύπτουν τις απόψεις που θα διατυπωθούν από όλους τους συναδέλφους, εφόσον είναι αξιοποιήσιμες, εφόσον οδηγούν στον κοινό στόχο να δημιουργήσουμε μία ανεξάρτητη αρχή, η οποία θα εποπτεύει και θα ελέγχει με τις αυξημένες αρμοδιότητες που της εκχωρούμε τον οπτικοακουστικό τομέα στην πατρίδα μας.
Επαναλαμβάνω ότι πράγματι αυτές οι νέες διευρυμένες αρμοδιότητες είναι αναπόσπαστα συνδεδεμένες με ένα νέο καθεστώς λειτουργίας του 
Εθνικού Συμβουλίου Ραδιοτηλέορασης. Αυτό ψηφίζουμε σήμερα επί της αρχής. Και νομίζω ότι είναι η καλύτερη λύση που μπορεί να δώσει η Κυβέρνηση, η Πολιτεία, η Βουλή απέναντι σε πολλά προβλήματα δυσλειτουργίας στο ραδιοτηλεοπτικό τομέα στη χώρα μας. Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Εχω την τιμή να ανακοινώσω στο Σώμα, ότι οι Υπουργοί Εμπορικής Ναυτιλίας, Εσωτερικών, Εθνικής Οικονομίας Οικονομικών και Οικονομικών, Περιβάλλοντος, Χωροταξίας και Δημοσίων

'Εργων και Δικαιοσύνης κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για τις θαλάσσιες μεταφορές".
Παραπέμπεται στην αρμόδια Διαρκή Επιτροπή.
Δεν υπάρχει, κύριοι συνάδελφοι, άλλος εγγεγραμμένος για να ομιλήσει
επί της αρχής.
Κηρύσσεται περαιωμένη η συζήτηση επί της αρχής του νομοσχεδίου,

του Υπουργείου Τύπου και Μέσων Μαζικής Ενημέρωσης: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών".
Για την ψήφιση του νομοσχεδίου επί της αρχής έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας της οποίας το κείμενο έχει ως εξής:
"ΑΙΤΗΣΗ ΔΙΕΞΑΓΩΓΗΣ
ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι κάτωθι υπογεγραμμένοι Βουλευτές της Νέας Δημοκρατίας, με το παρόν, ζητούμε την διεξαγωγή ονομαστικής ψηφοφορίας, επί της αρχής του συζητουμένου σχεδίου νόμου για το Εθνικό Συμβούλιο Ραδιοτηλεόρασης:

1. ΠΡΟΚΟΠΗΣ ΠΑΥΛΟΠΟΥΛΟΣ 2. ΑΝΑΣΤΑΣΙΟΣ ΝΕΡΑΝΤΖΗΣ 3. ΣΤΑΥΡΟΣ ΠΑΠΑΔΟΠΟΥΛΟΣ 4. ΘΑΝΑΣΗΣ ΔΑΒΑΚΗΣ
5. ΒΑΣΙΛΕΙΟΣ ΒΥΖΑΣ
6. ΝΙΚΟΛΑΟΣ ΚΟΡΤΣΑΡΗΣ 7. ΕΛΣΑ ΠΑΠΑΔΗΜΗΤΡΙΟΥ

8. ΒΑΣΙΛΗΣ ΚΟΡΚΟΛΟΠΟΥΛΟΣ
9. ΑΡΗΣ ΣΠΗΛΙΩΤΟΠΟΥΛΟΣ
10. ΓΕΩΡΓΙΟΣ ΒΛΑΧΟΣ
11. ΓΙΩΡΓΟΣ ΚΑΛΑΝΤΖΗΣ
12. ΑΝΤΩΝΗΣ ΜΠΕΖΑΣ
13. ΚΩΝΣΤΑΝΤΙΝΟΣ ΚΑΡΡΑΣ
14. ΑΝΕΣΤΗΣ ΑΓΓΕΛΗΣ
15. ΜΑΝΩΛΗΣ ΚΕΦΑΛΟΓΙΑΝΝΗΣ
16. ΜΙΛΤΙΑΔΗΣ ΒΑΡΒΙΤΣΙΩΤΗΣ
17. ΗΛΙΑΣ ΦΩΤΙΑΔΗΣ
18. ΚΩΝΣΤΑΝΤΙΝΟΣ ΚΙΛΤΙΔΗΣ
19. ΚΩΝΣΤΑΝΤΙΝΟΣ ΤΑΣΟΥΛΑΣ
20. ΝΙΚΟΛΑΟΣ ΑΓΓΕΛΟΠΟΥΛΟΣ
21. ΜΑΡΙΑ ΚΟΛΛΙΑ - ΤΣΑΡΟΥΧΑ
22. ΝΙΚΟΣ ΛΕΓΚΑΣ
23. ΣΠΥΡΟΣ ΣΠΥΡΟΥ
24. ΚΩΝΣΤΑΝΤΙΝΟΣ ΚΑΡΑΜΠΙΝΑΣ
25. ΑΘΑΝΑΣΙΟΣ ΚΑΤΣΙΓΙΑΝΝΗΣ
26. ΑΠΟΣΤΟΛΟΣ ΑΝΔΡΕΟΥΛΑΚΟΣ
27. ΛΕΩΝΙΔΑΣ ΛΥΜΠΕΡΑΚΙΔΗΣ
28. ΙΩΑΝΝΗΣ ΠΑΠΑΘΑΝΑΣΙΟΥ
29. ΠΕΤΡΟΣ ΜΟΛΥΒΙΑΤΗΣ
30. ΜΙΧΑΛΗΣ ΠΑΠΑΔΟΠΟΥΛΟΣ"

Θα αναγνώσω και τον κατάλογο των υπογραφόντων την αίτηση της
ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Προκόπης Παυλόπουλος. Παρών.

Ο κ. Αναστάσιος Νεράντζης. Παρών.
Ο κ. Σταύρος Παπαδόπουλος. Παρών. Ο κ. Αθανάσιος Δαβάκης. Παρών.
Ο κ. Βασίλειος Βύζας. Παρών.
Ο κ. Νικόλαος Κορτσάρης. Παρών.
Η κ. 'Ελσα Παπαδημητρίου. Παρούσα. 
Ο κ. Βασίλειος Κορκολόπουλος. Απών. Ο κ. 'Αρης Σπηλιωτόπουλος. Παρών.
Ο κ. Γεώργιος Βλάχος. Παρών.
Ο κ. Γεώργιος Καλαντζής. Απών.
Ο κ. Αντώνιος Μπέζας. Παρών.
Ο κ. Κώστας Καρράς. Παρών.
Ο κ. Ανέστης Αγγελής. Παρών.
Ο κ. Μανώλης Κεφαλογιάννης. Παρών. Ο κ. Μιλτιάδης Βαρβιτσιώτης. Παρών. Ο κ. Ηλίας Φωτιάδης. Παρών.
Ο κ. Κωνσταντίνος Κιλτίδης. Παρών. Ο κ. Κωνσταντίνος Τασούλας. Παρών. 
Κύριοι συνάδελφοι, υπάρχει ο απαιτούμενος από τον Κανονισμό αριθμός
υπογραφόντων την αίτηση ονομαστικής ψηφοφορίας Βουλευτών.
Συνεπώς, διακόπτουμε τη συνεδρίαση για δέκα (10) λεπτά, σύμφωνα με
τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, επαναλαμβάνεται η διακοπείσα συνεδρίαση.
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παρ. 3), θα λύσει τη συνεδρίαση για την προσεχή Δευτέρα 6 Νοεμβρίου 2000 και ώρα 18.00' με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και
β) συζήτηση επερώτησης, σύμφωνα με την ημερήσια διάταξη που θα διανεμηθεί.
Λύεται η συνεδρίαση.
'Ωρα λήξης 14.15'

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

