ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΝΓ’
Τετάρτη 3 Νοεμβρίου 2004
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο της Γερμανικής Σχολής Αθηνών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 4 Νοεμβρίου 2004, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.  Συζήτηση  επί των σχεδίων νόμων του Υπουργείου Οικονομίας και Οικονομικών: α) Κύρωση του Απολογισμού του Κράτους οικονομικού έτους 2002.
Β) Κύρωση του Ισολογισμού του Κράτους οικονομικού έτους 2002, σελ.
2. Κατάθεση Εκθέσεων Διαρκών Επιτροπών:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης:
i) «Κύρωση της Σύμβασης ‘Εκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού», σελ.
ii) «Κύρωση της Σύμβασης για τη συλλογή αποδεικτικών στοιχείων στην αλλοδαπή με αστικές ή εμπορικές υποθέσεις», σελ.
β) Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
i) «Κύρωση της Σύμβασης των κρατών μελών της Ευρωπαϊκής ‘Ενωσης, καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στη σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων», σελ.
ii) «Κύρωση της Συμφωνίας μεταξύ της Κυβέρνησης της Δημοκρατίας του Αζερμπαϊτζάν για την προώθηση και αμοιβαία προστασία των επενδύσεων», σελ.

ΟΜΙΛΗΤΕΣ
Επί των σχεδίων νόμων του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΑΛΛΙΩΡΑΣ Η., σελ.
ΚΑΚΛΑΜΑΝΗΣ Α., σελ.
ΚΑΡΑΟΓΛΟΥ Θ., σελ.
ΚΑΡΠΟΥΖΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΩΣΤΟΠΟΥΛΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΑΝΟΣ Σ., σελ.
ΠΑΓΚΑΛΟΣ Θ. σελ.
ΡΕΓΚΟΥΖΑΣ Α., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.
ΦΩΤΙΑΔΗΣ Α., σελ.
ΧΡΙΣΤΟΔΟΥΛΑΚΗΣ Ν., σελ.

     
     ΠΡΑΚΤΙΚΑ  ΒΟΥΛΗΣ
     ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ  ΝΓ΄
     Τετάρτη 3 Νοεμβρίου 2004
     
     
     	Αθήνα, σήμερα στις 3 Νοεμβρίου 2004, ημέρα Τετάρτη και ώρα 11.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     	ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Απόστολο Κατσιφάρα, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά κύκλωμα έκδοσης πλαστών ιατρικών πιστοποιητικών για απαλλαγές στράτευσης νέων.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά πρόβλημα άρδευσης του Εθνικού Κήπου.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη λειτουργία της ΜΕΘ Παίδων Εφήβων στο ΠΠΓΝΠ.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αιτήματα των ιδιοκτητών διατηρητέων ακινήτων.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις εγκαταστάσεις του παλαιού λιμανιού της Πάτρας και την ανάπλαση της Ακτής Δρυμαίων.
     6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χορήγηση επιδόματος θέρμανσης στα άτομα με αναπηρία και τις οικογένειές τους.
     7) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμαρχος Μουσούρων Ν. Χανίων ζητεί να μην εγκατασταθούν πυλώνες της ΔΕΗ με ρεύμα υψηλής τάσης σε κατοικημένες περιοχές του Δήμου του.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στο σύστημα προμηθειών του Υπουργείου Εθνικής Άμυνας
     9) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσαν δημοσίευμα εφημερίδας που αφορά στα αιτήματα των αντιστασιακών.
     10) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η κ. Άννα Κορνάρου ζητεί να υπάρξουν νομοθετικές προβλέψεις καθώς και τροποποίηση του Ν. 3194/2003 και 2683/1999 ώστε να μπορεί να επιτευχθεί συνένωση των οικογενειών των Ελλήνων μονίμων υπαλλήλων Διεθνών Οργανισμών.
     11) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί τη λήψη μέτρων για την εύρυθμη λειτουργία του τμήματος επειγόντων περιστατικών του Νοσοκομείου ΚΑΤ.
     12) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Σύνδεσμος Εγκαταστατών και Συντηρητών Ανελκυστήρων στηρίζει το πλαίσιο αιτημάτων της απεργίας των οικοδόμων της 10ης/11/04.
     13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Θεσσαλονίκης εκφράζει την αντίθεσή του στην πολιτική που οδηγεί τη μικρή και μεσαία επιχείρηση στην καταστροφή και τους συνταξιούχους του ΤΕΒΕ στο περιθώριο.
     14) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Κάτοικοι Αιγάνης Λάρισας που είναι ιδιοκτήτες κτισμάτων εντός της παραλίας ζητούν την ένταξη της περιοχής τους στο σχέδιο πόλης.
     15) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Παναιγιάλεια Ένωση Συν/σμών ζητεί να επιχορηγηθεί άμεσα η Ομάδα Παραγωγών της Ένωσης που διαχειρίζεται  τα εσπεριδοειδή, επειδή, εξαιτίας των ακραίων καιρικών φαινομένων του 2003 και του 2004 που κατέστρεψαν το φυτικό κεφάλαιο των εσπεριδοειδών, αδυνατεί να εξυπηρετήσει το εμπορικό της πρόγραμμα και τις συμβατικές υποχρεώσεις της προς τη βιομηχανία χυμοποίησης.
     16) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία Συμβασιούχοι όλων των μορφών του Νομού Λευκάδας και της επαρχίας Βόνιτσας προβάλλουν σαν βασικό αίτημα το δικαίωμά τους να έχουν μόνιμη και σταθερή εργασία.
     17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΙΩΑΝΝΗΣ  ΠΑΤΣΙΛΙΝΑΚΟΣ κατέθεσαν αναφορά με την οποία ο Σύνδεσμος Εγκαταστατών Υδραυλικών Θερμικών και Κλιματιστικών Έργων ζητεί να διεξαχθούν επιμορφωτικά σεμινάρια από τον ΟΑΕΔ στον τομέα των καυσίμων.
     18) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Σωματείο Εργαζομένων Καζίνο – Ξενοδοχείου και Τελεφερίκ Πάρνηθας ζητεί τον επαναπροσδιορισμό των αποδοχών των πρώην εργαζομένων στο Καζίνο – Ξενοδοχείο και Τελεφερίκ Πάρνηθας που έχουν μεταταχθεί στο Υπουργείο Ανάπτυξης.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην τοποθέτηση διασωστών και απινιδωτών στα γήπεδα.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ενεργοποίηση προγραμμάτων απεξάρτησης τοξικομανών στην Πάτρα.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε αίτημα οικονομικής ενίσχυσης για τη συντήρηση του Ιερού Ναού Κοίμησης της Θεοτόκου.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ακαταλληλότητα των ζωνών ασφαλείας στα περισσότερα λεωφορεία που μεταφέρουν μαθητές.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο σχέδιο νόμου για τα Ανώτατα Στρατιωτικά Εκπαιδευτικά Ιδρύματα.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα που αντιμετωπίζουν οι επιχειρηματίες στους Οργανισμούς Τοπικής Αυτοδιοίκησης.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε αιτήματα αγροτών της περιοχής του Δήμου Αιγίου.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην τήρηση της σχετικής νομοθεσίας  για τις προϋποθέσεις κίνησης των φορτηγών στις εθνικές οδούς 
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις μετεγγραφές φοιτητών στο Πανεπιστήμιο και  ΤΕΙ της Πάτρας.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα αποχέτευσης και επεξεργασίας λυμάτων στους Δήμους Ακράτας και Αιγείρας Αχαΐας.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις κακές συνθήκες που επικρατούν στο εσωτερικό του Δικαστικού Μεγάρου Πατρών.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην υποδομή των εγκαταστάσεων στέγασης της Γενικής Γραμματείας Πολιτικής Προστασίας.
     31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα έλλειψης δικαστών στα δικαστήρια της Πάτρας.
     32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο ζήτημα πιθανής κατάχρησης των εσόδων από τα διόδια του Ρίου.
     33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η εγκατάλειψη της πλαζ του ΕΟΤ στην Πάτρα.
     34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο οι απορριφθέντες του διαγωνισμού του ΑΣΕΠ ζητούν την επαναπροκήρυξή του.
     35) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Είρας Μεσσηνίας ζητεί την ολοκλήρωση της κατασκευής της οδικής αρτηρίας Νέδα  - Λύκαιο – Μεγαλόπολη.
     36) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Καλαμάτας Μεσσηνίας ζητεί την αποκατάσταση της οδού που συνδέει την εθνική οδό Καλαμάτας – Σπάρτης με το Δ.Δ. Νέδουσας.
     37) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία οι κύριοι Β. Σαλίβερος, Σπ. Μάλλας, Ηλ. Μανδελενάκης και Σπ. Αμπελάς, ναυτεργάτες του πλοίου «ΟΥΓΚΟ ΦΩΣΚΟΛΟ» καταγγέλλουν την πλοιοκτήτρια εταιρεία ότι παράνομα και αδικαιολόγητα δεν καταβάλλει τους μισθούς τους.
     38) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Νομαρχιακό Συμβούλιο Ημαθίας ζητεί να επισπευσθούν όλα τα υπό μελέτη έργα οδοποιίας της Χώρας αλλά και της Ημαθίας ειδικότερα.
     39) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο κ. Σ. Τσουβελέκης καταγγέλλει την σε βάρος του και την σε βάρος άλλων δύο εξαρτημένων υπό θεραπεία ατόμων συμπεριφορά του ΟΚΑΝΑ και της ΜΜΔ, όταν το εντευκτήριο της ΜΜΔ έκλεισε και οι τρεις προαναφερόμενοι έμειναν άνεργοι και χωρίς να έχουν πληρωθεί μέχρι και σήμερα.
     40) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ένωση Συμβασιούχων στον Οργανισμό Περίθαλψης Ασφαλισμένων Δημοσίου ζητεί την ανανέωση των συμβάσεων εργασίας των μελών της.
     41) Ο Βουλευτής Αθηνών  κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Ελλήνων Χημικών ζητεί την επαναφορά της Χημείας ως εξεταζόμενου μαθήματος για την εισαγωγή στα ΑΕΙ και ΤΕΙ.
     42) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία ο Σύνδεσμος Προσωπικού Αστικών και Υπεραστικών Συγκοινωνιών Μεσσηνίας καταγγέλλει ότι το Υπεραστικό ΚΤΕΛ Μεσσηνίας καταστρατηγεί την εργατική νομοθεσία που διέπει τα ΚΤΕΛ και ζητεί την εφαρμογή των νόμων και των κανονισμών της Πολιτείας.
     43) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Ομοσπονδία Κωφών Ελλάδος ζητεί την άμεση δημοσίευση της προκήρυξης νέων θέσεων εργασίας βάσει του Ν. 2643/1998.
     44) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργατοϋπαλλήλων Επιχείρησης Μαλαματίνα διαμαρτύρεται για τις δικαστικές διώξεις σε βάρος του Προέδρου και των μελών του Σωματείου και ζητεί την άμεση ανάκληση των περιοριστικών μέτρων και την ηθική αποκατάσταση των συναδέλφων τους.
     45) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Οργανώσεις Πολιτών Δήμου Παλλήνης Αττικής ζητούν την υλοποίηση του έργου της αποχέτευσης επεξεργασίας και διάθεσης λυμάτων περιοχής Βορείων Μεσογείων Ανατολικής Αττικής.
     46) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Σταύρος Πέτρου, σπουδαστής ΤΕΙ ζητεί να δοθεί στους μαθητές των ΤΕΕ η δυνατότητα πρόσβασης σε στρατιωτικές σχολές.
     47) Ο Βουλευτής Ιωαννίνων . ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμαρχος Πραμάντων ζητεί τη στελέχωση και ενδυνάμωση του Αστυνομικού Τμήματος Πραμάντων.
     48) Ο Βουλευτής Ιωαννίνων . ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Εργαστηριούχων Οδοντοτεχνιτών Ηπείρου και Κέρκυρας ζητεί την αναπροσαρμογή του τιμολογίου των οδοντοτεχνικών εργασιών.
     49) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο κ. Σοφοκλής Παπακωνσταντίνου, κάτοικος Ρόδου, ζητεί την επέκταση του διατροφικού επιδόματος νεφροπαθών και στους μεταμοσχευμένους άλλων οργάνων.
     50) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο κ. Σοφοκλής Παπακωνσταντίνου, κάτοικος Ρόδου, ζητεί την ικανοποίηση αιτήματος που αφορά στη συνταξιοδότηση ατόμων μεταμοσχευμένων με συμπαγή όργανα.
     51) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Αθλητικός Σκακιστικός Όμιλος Αιγίου Αχαΐας ζητεί την επιχορήγηση των δραστηριοτήτων του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1405/10-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 281/25-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριου Α. Τζέκης, Γ.. Χουρμουζιάδης, σας πληροφορούμε τα εξής:
     1. Για τις καλυπτόμενες από τον ΕΛΓΑ ζημιές που προξενήθηκαν από τη χαλαζόπτωση στις 5-6-2004 στις δενδρώδεις καλλιέργειες (κερασιάς κυρίως) του Δημοτικού Διαμερίσματος Σκρά Δήμου Αξιούπολης Ν. Κιλκίς, ι Γεωπόνοι του ΕΛΓΑ διενήργησαν αμέσως τις απαραίτητες  επισημάνσεις και ενημέρωσαν τους παραγωγούς για υποβολή δηλώσεων. Το έργο των εξατομικευμένων εκτιμήσεων άρχισε από 8-6-2004 (πριν τη λήξη της προθεσμίας, για υποβολή δηλώσεων) και ολοκληρώθηκε.
     2. Για τις καλυπτόμενες από τον ΕΛΓΑ ζημιές, που προξενήθηκαν από υπερβολικές βροχοπτώσεις - πλημμύρες στις 5-6-2004 σε διάφορες καλλιέργειες (επλήγησαν 100 στρ. κυρίως καλαμποκιού) του οικισμού Χαμηλού Δ.Δ. Ιδωμένης και Δ.Δ. Πλαγιάς Δ. Αξιούπολης, διενεργήθηκαν οι απαραίτητες επισημάνσεις και ενημερώθηκαν οι παραγωγοί για υποβολή δηλώσεων. Η διενέργεια εξατομικευμένων εκτιμήσεων, άρχισε από 22/6/2004 και. θα ολοκληρωθεί το συντομότερο δυνατό.
     3. Σημειώνεται ότι χορήγηση προκαταβολών, για λόγους ουσιαστικού ελέγχου δεν προβλέπεται στη διαδικασία καταβολής αποζημιώσεων. Κυβερνητική πολιτική είναι η καταβολή ολοκλήρου του ποσού με συντόμευση του χρόνου καταβολής.
     4. Στον τομέα του χαλαζιού, ο ΕΛΓΑ εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά. κανόνια ηχοβολής), με αποκλειστικό σκοπό αφενός μεν την προστασία των καλλιεργειών, αφετέρου δε τη διασφάλιση του αγροτικού εισοδήματος.
     Το πρόγραμμα προστασίας των καλλιεργειών από το χαλάζι με εναέρια μέσα, εφαρμόζεται από την 1η Απριλίου 2004, σε επταήμερη βάση και με εικοσιτετράωρη επιχειρησιακή ετοιμότητα, στην Κεντρική Μακεδονία και τη Θεσσαλία και συγκεκριμένα στην ευρύτερη περιοχή των Νομών Ημαθίας, Πέλλας, Λάρισας, Τρικάλων, Καρδίτσας και μέρους του Ν. Πιερίας, Κιλκίς και Θεσσαλονίκης, καλύπτοντας μια έκταση περίπου 5.000.000 στρ.
     Τα Δ.Δ. Σκρά, Χαμηλού του Δήμου Αξιούπολης του Ν. Κιλκίς ευρίσκονται εκτός των ορίων της περιοχής προστασίας στην Κεντρική Μακεδονία, έτσι όπως αυτή αρχικά έχει σχεδιαστεί από τον ΕΛΓΑ και περιγράφεται στη σύμβαση που έχει συνάψει ο ΕΛΓΑ με ανάδοχο εταιρεία (η οποία μισθώνει στον ΕΛΓΑ κυρίως τον πτητικό εξοπλισμό) για την πενταετία 2004-2008.
     Ο ΕΛΓΑ εργάζεται ήδη προς την κατεύθυνση ένταξης των παραπάνω περιοχών καθώς και του συνόλου του Ν. Κιλκίς στο πρόγραμμα προστασίας των καλλιεργειών από το χαλάζι με εναέρια μέσα, στο πλαίσιο ενός ευρύτερου ανασχεδιασμού και επέκτασης του προγράμματος αυτού.
     Παράλληλα ο ΕΛΓΑ, όπως κάθε χρόνο έτσι και για το έτος 2004, επιχορηγεί το αντιχαλαζικό δίχτυ στο σύνολο του Νόμου Κιλκίς, κυρίως για την προστασία των πυρονοκάρπων και των αμπελοειδών. Αυτό το μέσο εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Επειδή μέχρι σήμερα δεν είχε υπάρξει ενδιαφέρον,. ξεκινήσαμε ήδη ευρύ πρόγραμμα ενημέρωσης των αγροτών του Ν. Κιλκίς για το σημαντικό ύψος της επιχορήγησης που ανέρχεται σε ποσοστό 60% της αξίας αγοράς και εγκατάστασης του αντιχαλαζικού διχτύου.
     Ο Υπουργός
     Σ. ΤΣΙΤΟΥΡΙΔΗΣ»
     2. Στην με αριθμό 1182/28-5-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 50270/ΙΗ/10-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1182/28-5-04 την οποία κατέθεσε ο Βουλευτής κ. Μιχ. Παντούλας και αφορά στην αναγνώριση της προϋπηρεσίας εκπαιδευτικών που εργάστηκαν στα Κέντρα Υποβοήθησης Μελέτης, σας γνωρίζουμε τα ακόλουθα: 
     Σύμφωνα με το άρθρο 6, παρ. 34 του Ν. 3027/02 (ΦΕΚ 152/τ.ΑΊ28-6-2002) και το άρθρο 6 παρ. 1 της 35557/Δ2/9-4-2003 (ΦΕΚ 465/τ.Β΄/17-4-2003) Υπουργικής Απόφασης, ως προϋπηρεσία προσωρινού αναπληρωτή ή ωρομίσθιου εκπαιδευτικού νοείται αυτή που προσφέρθηκε:
     α) στα δημόσια σχολεία Α/θμιας και Β/θμιας Εκπ/σης αρμοδιότητας ΥΠΕΠΘ 
     β) στα Μουσικά Σχολεία
     γ) στα Τμήμα Αθλητικών Διευκολύνσεων
     δ) στις Σχολικές Μονάδες Ειδικής Αγωγής
     ε) στα Ναυτικά Λύκεια
     στ) στα Μεταλυκειακά Προπαρασκευαστικά Κέντρα
     ζ) στα ολοήμερα Σχολεία Α/θμιας Εκπ/σης
     η) στα Εκκλησιαστικά Σχολεία
     θ) στη Σιβιτανίδειο Δημόσια Σχολή Τεχνών και Επαγγελμάτων
     ι) σε θέσεις μονίμων εκπαιδευτικών πριν από την αποχώρησή τους 
     ια) για την εφαρμογή του Προγράμματος της Ολυμπιακής Εκπαίδευσης
     ιβ) για την εφαρμογή των Προγραμμάτων ενισχυτικής διδασκαλίας και πρόσθετης διδακτικής βοήθειας
     Σύμφωνα με τα ανωτέρω, η αποκτηθείσα προϋπηρεσία στα Κ.Υ.Μ. δεν εμπίπτει στις προαναφερθείσες διατάξεις και δεν μπορεί να συνυπολογισθεί για την ένταξη στον ενιαίο πίνακα αναπληρωτών - ωρομισθίων εκπαιδευτικών.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      3. Στις με αριθμό 818/18-5-04 και 807/18-5-04 ερωτήσεις των Βουλευτών κυρίων Μάνου Φραγκιαδουλάκη, Βασιλείου Κεγκέρογλου και Ευαγγελίας Σχοιναράκη - Ηλιάκη, δόθηκε με το υπ’ αριθμ. 212β,216β,228β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στα παραπάνω σχετικά που κατατέθηκαν από τους Βουλευτές Μ. Φραγκιαδουλάκη, Β. Κεγκέρογλου και Ε. Σχοιναράκη - Ηλιάκη, σε ό,τι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής:
     Στο πλαίσιο της ΕΥΔ ΕΠΠΕΡ, εκκρεμεί έλεγχος επιλεξιμότητας και κανονικότητας των έργων που εντάχθηκαν στην 3η πρόσκληση του Μέτρου 6.2., ένα από τα οποία είναι και το έργο «Συλλογή, μεταφορά, επεξεργασία, διάθεση λυμάτων εντός των ορίων του Παλιού Δήμου Γουβών».
     Μέχρι την οριστικοποίηση των αποτελεσμάτων του ελέγχου για το αναφερόμενο έργο, αναστέλλονται όλες οι διαδικασίες που ακολουθούν την ένταξη.
     Ο Υπουργός
     Γ. ΣΟΥΦΛΙΑΣ»
      4. Στην με αριθμό 842/18-5-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 104367/1543/220Β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα εξής:
     1. Η καταγραφή των PCBs (κλοφέν) από το ΥΠΕΧΩΔΕ γίνεται κυρίως δια μέσου των Νομαρχιακών Αυτοδιοικήσεων της χώρας και της ΔΕΗ, αλλά και μέσω απευθείας επικοινωνίας με Δημόσιες Υπηρεσίες επιχειρήσεις και άλλους πιθανούς σημαντικούς κατόχους του ιδιωτικού τομέα.
     Στο πλαίσιο εφαρμογής της υπ΄αρ.95/59/ΕΚ σχετικής Οδηγίας και της υπ'αρ.7589/31/2000 (ΦΕΚ 514/Β2/11.4.2000) σχετικής ΚΥΑ, συγκεντρώνονται νεότερα στοιχεία σχετικά με τις συσκευές που περιέχουν PCBs σε επίπεδο χώρας, με βάση τα οποία ενημερώνονται από το ΥΠΕΧΩΔΕ οι σχετικοί κατάλογοι.
     Το ΥΠΕΧΩΔΕ έχει ήδη αποστείλει στοιχεία στην Ευρωπαϊκή Επιτροπή. Η τελευταία ενημέρωση της Επιτροπής έγινε τον lούνιο 2002, οπότε απεστάλη η προβλεπόμενη στο άρθρο 4 παρ. 1 της υπ'αρ.96/59/ΕΚ σχετικής Οδηγίας περίληψη των έως τότε καταρτισθέντων καταλόγων.
     Οι απαιτήσεις σχετικά με την καταγραφή των συσκευών που περιέχουν PCBs συμπληρώθηκαν και διευκρινίστηκαν περαιτέρω με τα άρθρα 2 και 7 της ΚΥΑ 18083/1/098Ε.103/2003, έτσι ώστε να καλυφθούν καλύτερα οι σχετικές Κοινοτικές απαιτήσεις. Στο παρόν στάδιο αναμένεται στο ΥΠΕΧΩΔΕ η αποστολή από τις Νομαρχιακές Αυτοδιοικήσεις της χώρας των καταλόγων, όπως αυτοί ορίζονται στο άρθρο 2 της πιο πάνω ΚΥΑ Μετά τη συγκέντρωση και επεξεργασία των στοιχείων των καταλόγων, το Υπουργείο θα αποστείλει στην Ευρωπαϊκή Επιτροπή επικαιροποιημένη σχετική περίληψη.
     2. Το ζήτημα της επισήμανσης των συσκευών που περιέχουν PCBs έχει καταρχήν προβλεφθεί στην υπ΄ αρ. 1310/86 Απόφαση του Α.Χ.Σ. του Γενικού Χημείου του Κράτους (ΦΕΚ 605/B). Σύμφωνα με το άρθρό 3 της συγκεκριμένης Απόφασης, η ως άνω επισήμανση περιλαμβάνει την επισήμανση των PCBs ως επικίνδυνων ουσιών και παρασκευασμάτων σύμφωνα με την υπ' αρ. 378/94 Απόφαση Α.Χ.Σ. του Γ.Χ.Κ (ΦΕΚ 705/Β) όπως έχει τροποποιηθεί και ισχύει -, καθώς και ενδείξεις για τον τρόπο διάθεσης, συντήρησης και χρησιμοποίησης των συσκευών Ι εγκαταστάσεων που περιέχουν PCBs.
     Σχετικά με την προαναφερόμενη διάθεση, χρήση και συντήρηση, απαιτήσεις και κατευθύνσεις προβλέπονται στις υπ’ αρ. 7589/731/2000 (ΦΕΚ 514Β/11.4.2000) και ΚΥΑ 18083/1098 Ε 103/2003 ΦΕΚ 606/B/15.5.03 σχετικές ΚΥΑ Επίσης, σχετικές οδηγίες έχουν δοθεί από το ΥΠΕΧΩΔΕ προς όλες τις Δημόσιες Υπηρεσίες της χώρας (Υπουργεία, Περιφέρειες, Νομαρχίες), τη ΔΕΗ και λοιπούς ενδιαφερόμενους φορείς. Η επισήμανση μετασχηματιστών που έχουν απολυμανθεί ορίζεται στο Παράρτημα του άρθρου 10 της υπ'αρ.7589Π31/2000 σχετικής ΚΥΑ Άλλες ειδικότερες ρυθμίσεις, εφόσον απαιτούνται, είναι δυνατό να προκύψουν σε εύλογο χρονικό διάστημα.
     Αναφορικά με το ζήτημα της ταχείας και ασφαλούς απομάκρυνσης των PCBs, αυτή διασφαλίζεται με την εφαρμογή της υπ'αρ.18083/1098 Ε 103/2003 ΦΕΚ 606/Β/15.5.03 σχετικής ΚΥΑ, αλλά και με την εφαρμογή των κατευθύνσεων που παρέχει το Υπουργείο προς τους σημαντικότερους κατόχους PCBs, όπως π.χ. η ΔΕΗ και ο ΟΤΕ, καθώς και προς ορισμένες Νομ/κές Αυτ/σεις όπου υπάρχει σημαντικός αριθμός συσκευών με PCBs. Όσον αφορά ειδικότερα την υπ΄ αρ. 18083/1098 Ε 103/2003 ΦΕΚ 606/Β/15.5.03 σχετική ΚΥΑ, στο άρθρο 5 ορίζεται η κατάρτιση σχεδίων από τους κατόχους συσκευών με PCBs, σχετικά με τη διάθεση (απομάκρυνση) ή την απολύμανση των συσκευών αυτών. Οι κάτοχοι υποχρεούνται να υποβάλουν τα σχέδια αυτά στην οικεία Νομαρχιακή Αυτοδιοίκηση, μαζί με τη δήλωση των συσκευών τους που περιέχουν PCBs (άρθρο 5 παρ.1).
     Επίσης σημειώvεται ότι η ΔΕΗ έχει σχεδιάσει και εφαρμόζει πρόγραμμα σταδιακής απόσυρσης των PCBs που κατέχει.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 1489/15-6-04 ερώτηση της Βουλευτού κ. ‘Ελσας Παπαδημητρίου δόθηκε με το υπ’ αριθμ. 304/29-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Ε. Παπαδημητρίου, για τα θέματα της αρμοδιότητάς μας, σας πληροφορούμε τα εξής:
     Σκοπός του δικτύου των Ευρωπαϊκών Κέντρων Αγροτικής Πληροφόρησης (Carrefοurs) είναι να φέρει την κοινοτική ενημέρωση όσο το δυνατόν πιο κοντά στον κόσμο της υπαίθρου.
     Τα ΕΚΑΠ ιδρύονται μέσω σύμβασης που συνάπτεται μεταξύ της Ευρωπαϊκής Επιτροπής και του αρμόδιου οργανισμού υποδοχής (δήμος, περιφέρεια, αναπτυξιακή κ.λ.π.), ο οποίος και εξασφαλίζει τη λειτουργία τους. Η Γενική Διεύθυνση Τύπου και Επικοινωνίας που υπογράφει τη σύμβαση χρηματοδοτεί επίσης τα ΕΚΑΠ με 20.000 ευρώ ετησίως. Ο φορέας υποδοχής υποχρεούται από τη σύμβαση να συνεισφέρει στον προϋπολογισμό λειτουργίας του Κέντρου το λιγότερο 20.000 ευρώ.
     Τα ΕΚΑΠ λειτουργούν σαν κέντρα ανάπτυξης και προώθησης πρωτοβουλιών για την ανάπτυξη της υπαίθρου, συντελώντας στην διάδοση της ευρωπαϊκής πληροφόρησης και στην ανάληψη, σε τοπικό επίπεδο, των αναγκαίων δραστηριοτήτων για την υλοποίηση των κοινοτικών προγραμμάτων ανάπτυξης της υπαίθρου. Το νομικό τους καθεστώς είναι ειδικό και διέπεται από τη Σύμβαση που υπογράφουν οι δύο εταίροι (Ευρωπαϊκή Επιτροπή και φορέας υποδοχής).
     Ο ρόλος των ΕΚΑΠ αναλυτικότερα είναι:
     - Να ενημερώνουν το κοινό των αγροτικών περιοχών σχετικά με τις πολιτικές της Ε.Ε. και τη βοήθεια που μπορεί να χορηγηθεί σε αυτές μέσω των κοινοτικών προγραμμάτων.
     - Να υποκινούν συζητήσεις και να προάγουν τις συνεταιριστικές σχέσεις μεταξύ διαφόρων ομάδων στις αγροτικές περιοχές.
     - Να διευκολύνουν την ανταλλαγή πληροφοριών και εμπειριών μεταξύ των περιοχών της Ε.Ε.
     - Να πληροφορούν την Ευρωπαϊκή Επιτροπή σχετικά με τη δυναμική της περιοχής όπου λειτουργούν.
     Σήμερα λειτουργούν με επιτυχία 150 περίπου Carrefours σε διάφορες περιοχές της Ευρωπαϊκής Ένωσης.
     Στην Ελλάδα λειτουργούν σήμερα 9 ΕΚΑΠ στις ακόλουθες πόλεις και με φορείς υποδοχείς όπως περιγράφονται στην κάθε περίπτωση.
     Αμύνταιο
     Αναπτυξιακή Φλώρινας. Έτος ίδρυσης 2002
     Θεσσαλονίκη
     Αμερικανική Γεωργική Σχολή. Έτος ίδρυσης 1993
     Ιωάννινα
     Αγροτική Συνεταιριστική Ηπείρου- Κέρκυρας. Έτος ίδρυσης 1993
     Καλαμάτα
     Επιμελητήριο Μεσσηνίας. Έτος ίδρυσης 1999
     Καρδίτσα
     Αναπτυξιακή Καρδίτσας .Έτος ίδρυσης 1995
     Λιβαδειά
     Εταιρεία Προστασίας Ανάπτυξης Ελικώνα. Έτος ίδρυσης 1999
     Νάξος
     Αναπτυξιακή Επαρχίας Νάξου «ΑΡΙΑΔΝΗ Α.Ε.» Έτος ίδρυσης 1999
     Ξάνθη
     Αναπτυξιακή Εταιρεία Ανατολικής Μακεδονίας και Θράκης Έτος ίδρυσης 1999
     Χανιά
     Οργανισμός Ανάπτυξης Δυτικής Κρήτης (ΟΑΔΥΚ) Έτος ίδρυσης1995
     Μέχρι το 2003 λειτουργούσε και στο Αίγιο με φορέα υποδοχής τον Δήμο Αιγίου. Όλα τα Κέντρα δεν καλύπτουν μόνον την πόλη ή το Νομό τους αλλά την ευρύτερη περιφέρειά τους.
     Ο συντονισμός, η εμψύχωση και η επιμόρφωση των στελεχών και ο έλεγχος της λειτουργίας των Κέντρων αυτών εξασφαλίζεται από την αντιπροσωπεία της Ευρωπαϊκής Επιτροπής στην Ελλάδα.
     Από το 2004 που εφαρμόστηκε ο νέος δημοσιονομικός κανονισμός της Ε.Ε. αποκλείσθηκε η μέχρι τώρα τακτική χρηματοδότησης των Κέντρων Ευρωπαϊκής Πληροφόρησης. Αναμένεται μέχρι το τέλος Σεπτεμβρίου να δημoσιευτεί ανοιχτή πρόσκληση ενδιαφέροντος, βάσει της οποίας θα επιλεγούν τα Κέντρα των Ευρωπαϊκών Δικτύων Πληροφόρησης δεύτερης γενιάς, για την επόμενη τετραετία.
     Ο Υπουργός
     Σ. ΤΣΙΤΟΥΡΙΔΗΣ»
     6. Στην με αριθμό 115/16-4-04 ερώτηση του Βουλευτή κ. Γιάννη Γιανέλλη δόθηκε με το υπ’ αριθμ. 31446/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Γιάννης Γιανέλλης, σχετικά με το αντικείμενο του θέματος, σας γνωρίζουμε ότι, η Περιφέρεια Βορείου Αιγαίου, με τα Α.Π. 4147/27-4-04, 4423/3-5-04 και 624/6-5-2004 έγγραφά της μας γνώρισε τα εξής:
     Το Εργαστήριο Ελέγχου Ποιότητας Νερού της ΤΕΔΚ Ν. Λέσβου λειτουργεί στη Μυτιλήνη μέσω της ΜΕΛΕΤΕΔΚ Α.Ε., της Αναπτυξιακής εταιρείας της ΤΕΔΚ και από έναρξης λειτουργίας του, το έτος 1989, στηρίζεται οικονομικά από το Υπουργείο Αιγαίου & Νησιωτικής Πολιτικής. Το σχετικό ποσό εγγράφεται στον Προϋπολογισμό του Υπουργείου Αιγαίου & Νησιωτικής Πολιτικής και η χρηματοδότηση γίνεται από το Πρόγραμμα Δημοσίων Επενδύσεων.
     Στο ανωτέρω Εργαστήριο, από το έτος 1996, απασχολούνται τέσσερις εργαζόμενοι με σύμβαση έργου στη ΜΕΛΕΤΕΔΚ Α.Ε., ήτοι: δύο (2) Βιολόγοι, ένας (Ι) Χημικός και μία (Ι) Παρασκευάστρια.
     Το Υπουργείο Οικονομίας και Οικονομικών, στις 3-3-04, δεν ενέκρινε το σχετικό ποσό των 70.000 Ευρώ και κατόπιν τούτου, η ΤΕΔΚ Ν. Λέσβου αναζητεί εναλλακτικές λύσεις για τη συνέχιση της λειτουργίας του εν λόγω Εργαστηρίου, όπως την οικονομική ενίσχυση από τρίτους φορείς, την εδραίωση των προσφερομένων υπηρεσιών στη βάση της ανταποδοτικότητας από τη μεριά των Δήμων Βορείου Αιγαίου, τη λειτουργία του εργαστηρίου υπό την ομπρέλα ενός νέου οργανισμού, το πέρασμα του εργαστηρίου στο Σύνδεσμο Δήμων & Κοινοτήτων Λέσβου κ.α..
     Ωστόσο και για την στήριξη της εύρυθμης λειτουργίας του εν λόγω εργαστηρίου, το Υπουργείο Εσωτερικών, Δημόσιας Διοίκησης και Αποκέντρωσης μερίμνησε για τη χρηματοδότησή του, για την περαιτέρω λειτουργία του.
     Ο Υφυπουργός
     Α. ΝΑΚΟΣ»
      7. Στην με αριθμό 1365/8-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 34446/30-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το oποίο μας διαβιβάσθηκε η ερώτηση που κατέθεσε στη Βουλή ο Βουλευτής κ. Αλαβάνoς Αλέξανδρος, σχετικά με το αντικείμενο του θέματος, σας γνωρίζουμε τα εξής:
      Για το θέμα της μετατροπής των συμβάσεων ιδιωτικού δικαίου ορισμένου χρόνου ή έργου σε αορίστου, το Υπουργείο Εσωτερικών, Δημόσιας Διοίκησης και Αποκέντρωσης, με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, που έχει προωθηθεί ήδη στο Συμβούλιο της Επικρατείας για τη σχετική επεξεργασία, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
      Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση που θα προβλέπει γενναία μοριοδότησή τους.
      Ο Υφυπουργός
      Α. ΝΑΚΟΣ»
      8. Στην με αριθμό 1421/10-6-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 164/1-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1421/10-6-04 εγγράφου σας, με το οποίο μας διαβιβάστηκε ερώτηση του Βουλευτή κ. Μ Στρατάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από της αναλήψεως της διακυβέρνησης της Χώρας από τη Νέα Δημοκρατία διετέθησαν οι ακόλουθες πιστώσεις για το παραλιακό μέτωπο της πόλεως Ηρακλείου και Νέας Αλικαρνασσού:
      Α. Πίστωση 1.349.000 ευρώ για τη βελτίωση όψης του Λιμένα Ηρακλείου και της παραλιακής λεωφόρου στην περιοχή του Λιμένα.
      Β. Πίστωση 3.150.000 ευρώ για εργασίες στην περιοχή Κρατικού Αερολιμένα Ηρακλείου για τους Ολυμπιακούς Αγώνες 2004.
      Γ. Πίστωση 3.228.000 ευρώ για τις εργασίες πρόσβασης στο Παγκρήτιο Ηρακλείου-Ανάπλασης της Δυτικής εισόδου πόλης Ηρακλείου.
      Δ. Πίστωση 5.200.000 ευρώ για την καταβολή αποζημιώσεων των ακινήτων που κατεδαφίστηκαν για την κατασκευή της παραλιακής λεωφόρου πόλης Ηρακλείου, της δυτικής περιμετρικής Ηρακλείου κ.λπ.
      Παράλληλα, εξετάζεται η εφαρμογή μετά τους Ολυμπιακούς Αγώνες 2004 της μελέτης Τσικανδηλάκη για την ανάδειξη του παραλιακού μόλου του λιμένος Ηρακλείου από το φρούριο του Κουλέ.
      2. Σημειώνεται, τέλος, ότι στο πλαίσιο ανάδειξης μνημείων της πόλης του Ηρακλείου, ο Υπουργός Εμπορικής Ναυτιλίας ως εποπτεύων Υπουργός του Οργανισμού Λιμένα Ηρακλείου, συναίνεσε στην κατεδάφιση του Λιμενικού Περιπτέρου (υπό την επίβλεψη της Εφορίας Βυζαντινών Αρχαιοτήτων), ενέργειά που θεωρούμε ότι ικανοποιεί αίτημα της πόλης του Ηρακλείου.
      3. Με την από 29-01-2003 σύμβαση παραχώρησης μεταξύ του Ελληνικού 	Δημοσίου και του «Ο.Λ.Η, Α.Ε.», έχει παραχωρηθεί στον «Ο.Λ.Η. Α.Ε.» η χερσαία ζώνη λιμένα Hρακλείoυ, όπως έχει χωρoθετηθεί σήμερα με την αρ. 	3413.17/01/19-10-2001 απόφαση του ΥΕΝ και η οποία ανήκει στο Δημόσιο και του «Ο.Λ.Η.Λ.Ε.» έχει παραχωρηθεί στον «Ο.Λ.Η.Α.Ε.» η χερσαία ζώνη λιμένα Ηρακλείου όπως έχει χωροθετηθεί σημερα με την αρ.3413.17/01/19.10.2001 απόφαση του Υ.Ε.Ν. και η οποία ανήκει στο Δημόσιο.
      Σύμφωνα με την κείμενη νομοθεσία (αρθ.21 του ν. 2971/2001 Α΄ 285), ο επανακαθορισμός των ορίων της χερσαίας ζώνης λιμένα Ηρακλείου προϋποθέτει απόφαση του οικείου φορέα διοίκησης και εκμετάλλευσης του λιμένα, η οποία λαμβάνεται κατόπιν σύμφωνης γνώμης των Υπουργών Εμπορικής Ναυτιλίας, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Πολιτισμού, του Γ.Ε.Ν. και της Γενικής Διεύθυνσης Αλιείας του Υπουργείου Αγροτικής Ανάπτυξης και Τροφίμων.
      Επισυνάπτονται οι αποφάσεις χρηματοδότησης των αναφερόμενων έργων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 393/3-5-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 26845/21-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω σχετική ερώτηση της Βουλευτή κ.κ. Ασημίνας Ξηροτύρη - Αικατερινάρη, σας γνωρίζουμε ότι, η Περιφέρεια Βορείου Αιγαίου, με τα Α.Π. 4147/27-4-04, 4423/3-5-04 και 624/6-5-2004 έγγραφά της μας γνώρισε τα εξής:
      Το Εργαστήριο Ελέγχου Ποιότητας Νερού της ΤΕΔΚ Ν. Λέσβου λειτουργεί στη Μυτιλήνη μέσω της ΜΕΛΕΤΕΔΚ Α.Ε., της Αναπτυξιακής εταιρείας της ΤΕΔΚ και από έναρξης λειτουργίας του, το έτος 1989, στηρίζεται οικονομικά από το Υπουργείο Αιγαίου & Νησιωτικής Πολιτικής. Το σχετικό ποσό εγγράφεται στον Προϋπολογισμό του Υπουργείου Αιγαίου & Νησιωτικής Πολιτικής και η χρηματοδότηση γίνεται από το Πρόγραμμα Δημοσίων Επενδύσεων.
      Στο ανωτέρω Εργαστήριο, από το έτος 1996, απασχολούνται τέσσερις εργαζόμενοι με σύμβαση έργου στη ΜΕΛΕΤΕΔΚ Α.Ε., ήτοι: δύο (2) Βιολόγοι, ένας (1) Χημικός και μία (1) Παρασκευάστρια.
      Το Υπουργείο Οικονομίας και Οικονομικών, στις 3-3-04, δεν ενέκρινε το σχετικό ποσό των 70.000 Ευρώ και κατόπιν τούτου, η ΤΕΔΚ Ν. Λέσβου αναζητεί εναλλακτικές λύσεις για τη συνέχιση της λειτουργίας του εν λόγω Εργαστηρίου, όπως την οικονομική ενίσχυση από τρίτους φορείς, την εδραίωση των προσφερομένων υπηρεσιών στη βάση της ανταποδοτικότητας από τη μεριά των Δήμων Βορείου Αιγαίου, τη λειτουργία του εργαστηρίου υπό την ομπρέλα ενός νέου οργανισμού, το πέρασμα του εργαστηρίου στο Σύνδεσμο Δήμων & Κοινοτήτων Λέσβου κ.α..
      Ωστόσο και για την στήριξη της εύρυθμης λειτουργίας του εν λόγω εργαστηρίου, το Υπουργείο Εσωτερικών, Δημόσιας Διοίκησης και Αποκέντρωσης μερίμνησε για τη χρηματοδότησή του, για την περαιτέρω λειτουργία του.
      Κατά τα λοιπά, αρμόδια να σας απαντήσουν είναι τα Υπουργεία Αιγαίου & Νησιωτικής Πολιτικής, Οικονομίας και Οικονομικών στα οποία επίσης απευθύνεται η σχετική ερώτηση και Υγείας και Κοινωνικής Αλληλεγγύης, προς το οποίο κοινοποιείται το παρόν, προκειμένου να ενημερώσει απευθείας την Εθνική Αντιπροσωπεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      10. Στην με αριθμό 369/29-4-04 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/4255/19-5-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. ΜΑΝΤΟΥΒΑΛΟΣ, σε ό,τι μας αφορά, σας γνωρίζουμε ότι, σύμφωνα με τις διατάξεις της παρ. 3 του άρθρου 5 του ν. 2833/2000 όπως συμπληρώθηκε με αυτές της παρ. 1 του άρθρου 45 του ν. 2992/2002, στο προσωπικό της Ελληνικής Αστυνομίας, των Ενόπλων Δυνάμεων, του Πυροσβεστικού και του Λιμενικού Σώματος, που υπηρετεί στη Διεύθυνση Ασφάλειας Ολυμπιακών Αγώνων του Αρχηγείου της Ελληνικής Αστυνομίας, καθώς και στο λοιπό προσωπικό που αποσπάται στη Διεύθυνση αυτή, χορηγείται ειδική μηνιαία αποζημίωση, το ύψος της οποίας και η διαδικασία καταβολής της, ως και κάθε άλλη σχετική λεπτομέρεια, καθορίζονται με απόφαση των Υπουργών Οικονομίας και Οικονομικών και Δημόσιας Τάξης.
      Κατ' εξουσιοδότηση του ανωτέρω νόμου εκδόθηκαν οι 2/61386/0022 από 22-11-2002 και 2/45861/0022 από 12-12-2003 Κοινές Υπουργικές Αποφάσεις, όπου ρητώς καθορίζεται το ύψος και οι δικαιούχοι της ειδικής μηνιαίας αποζημίωσης, δηλαδή μόνο το προσωπικό των ανωτέρω Σωμάτων, που υπηρετεί στην Διεύθυνση Ασφάλειας Ολυμπιακών Αγώνων 2004 του Αρχηγείου της Ελληνικής Αστυνομίας.
      Κατόπιν τούτων, δεν είναι δυνατή η ικανοποίηση του αιτήματος για επέκταση της αναφερόμενης ειδικής μηνιαίας αποζημίωσης και στο προσωπικό της Ελληνικής Αστυνομίας που δεν υπηρετεί στη Διεύθυνση Ασφάλειας Ολυμπιακών Αγώνων, όπως το προσωπικό των Γραφείων Ασφαλείας των Ολυμπιακών Πόλεων και άλλων Υπηρεσιών, που εμπλέκεται καθ΄ οιονδήποτε τρόπο και συμβάλλει αποτελεσματικά στην προετοιμασία ή στην οργάνωση των Ολυμπιακών Αγώνων.
      Πάντως, σύμφωνα με τις διατάξεις της παρ.12 εδ.β, του άρθρου 8 του ν.3207/2003 «Ρύθμιση θεμάτων Ολυμπιακής Προετοιμασίας και άλλες διατάξεις» στο προσωπικό της Ελληνικής Αστυνομίας, του Λιμενικού και του Πυροσβεστικού Σώματος, καθώς και των Ενόπλων Δυνάμεων, για την απασχόλησή του καθ' οιονδήποτε τρόπο στην προετοιμασία και ασφαλή διεξαγωγή των Ολυμπιακών Αγώνων κατά το χρονικό διάστημα από 1-7 έως 30-9-2004, θα χορηγηθεί ειδική αποζημίωση μη υποκείμενη σε φόρο εισοδήματος και κρατήσεις υπέρ τρίτων. Οι δικαιούχοι της αναφερόμενης ειδικής αποζημίωσης και το ύψος αυτής, καθώς και κάθε άλλη λεπτομέρεια θα καθορισθούν με Κοινή Υπουργική Απόφαση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      11. Στην με αριθμό 351/29-4-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 84/20-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Σ. Κουτμερίδης, σας πληροφορούμε τα εξής:
      Για την περίοδο 2002 - 2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ' αριθμ. 271063/ 09-10-03 και 282653/04-12-03 αποφάσεων.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης σύμφωνα με την αριθμ. 216796/12-1-2004 απόφασή μας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002 - 2003», όπως τροποποιήθηκε και ισχύει.
      Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης θα ολοκληρωθεί μετά την εξέταση των ενστάσεων και την έκδοση των σχετικών Υπουργικών αποφάσεων.
      Η υποχρέωση του Κράτους - Μέλους να διαπιστώσει την αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους Κοινοτικούς κανονισμούς και εξειδικεύονται από τις οικείες εθνικές διατάξεις.
      Στους ελέγχους αυτούς κατατάσσονται οι διοικητικοί έλεγχοι, οι διασταυρωτικοί, οι επιτόπιοι, οι στοχευμένοι κλ.π. Ανάλογα με τη φύση κάθε ελέγχου υπάρχουν διαφορετικές χρονικές απαιτήσεις ως προς την υλοποίησή τους.
      Στόχος των ελέγχων είναι να επιβεβαιώσουν, όπως προαναφέρθηκε, το ύψος της πραγματικής παραγωγής για την οποία ζητά ενίσχυση ο συγκεκριμένος δικαιούχος, άρα εξετάζεται η αξιοπιστία του συγκεκριμένου αιτήματος. Δεν αποτελεί στόχο των ελέγχων η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μια συγκεκριμένη περιοχή ή από έναν συγκεκριμένο φορέα υποβολής. Κάθε δικαιούχος υποβάλλει το αίτημά του, το οποίο υπογράφεται από αυτόν και ευθύνεται για το δικό του αίτημα και όχι για την αξιοπιστία των αιτημάτων που υπέβαλαν οι συγχωριανοί του ή οι εξυπηρετούμενοι από τον ίδιο φορέα. Ως εκ τούτου, δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας». Στην παρούσα φάση, έχουν πρακτικά ολοκληρωθεί όλοι οι διοικητικοί έλεγχοι, έχει υλοποιηθεί το μέγιστο τμήμα των διασταυρωτικών ελέγχων, βρίσκονται σε εξέλιξη επιτόπιοι και στοχευμένοι έλεγχοι και υλοποιείται τελευταίο τμήμα κάποιων διασταυρωτικών ελέγχων.
      Ο Υπουργός
      Σ. ΤΣΙΤΟΥΡΙΔΗΣ»
      12. Στην με αριθμό 260/26-4-04 ερώτηση του Βουλευτή κυρίων Σταύρου Σκοπελίτη και Γιάννης Πατσιλινάκου δόθηκε με το υπ’ αριθμ. 26844/18-5-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσαν στη Βουλή οι Βουλευτές κ.κ. Σταύρος Σκοπελίτης και Γιάννης Πατσιλινάκος, σχετικά με το αντικείμενο του θέματος, σας γνωρίζουμε ότι, η Περιφέρεια Βορείου Αιγαίου, με τα ΑΠ. 4147/27-4-04, 4423/3-5-04 και 624/6-5-2004 έγγραφά της μας γνώρισε τα εξής:
      Το Εργαστήριο Ελέγχου Ποιότητας Νερού της ΤΕΔΚ Ν. Λέσβου λειτουργεί στη Mυτιλήνη μέσω της ΜΕΛΕΤΕΔΚ Α.Ε., της Αναπτυξιακής εταιρείας της ΤΕΔΚ και από έναρξης λειτουργίας του, το έτος 1989, στηρίζεται οικονομικά από το Υπουργείο Αιγαίου & Νησιωτικής Πολιτικής. Το σχετικό ποσό εγγράφεται στον Προϋπολογισμό του Υπουργείου Αιγαίου & Νησιωτικής Πολιτικής και η χρηματοδότηση γίνεται από το Πρόγραμμα Δημοσίων Επενδύσεων.
      Στο ανωτέρω Εργαστήριο, από το έτος 1996, απασχολούνται τέσσερις εργαζόμενοι με σύμβαση έργου στη ΜΕΛΕΤΕΔΚ Α.Ε., ήτοι: δύο (2) Βιολόγοι, ένας (1) Χημικός και μία (1) Παρασκευάστρια.
      Το Υπουργείο Οικονομίας και Οικονομικών, στις 3-3-04, δεν ενέκρινε το σχετικό ποσό των 70.000 Ευρώ και κατόπιν τούτου, η ΤΕΔΚ Ν. Λέσβου αναζητεί εναλλακτικές λύσεις για τη συνέχιση της λειτουργίας του εν λόγω Εργαστηρίου, όπως την οικονομική ενίσχυση από τρίτους φορείς, την εδραίωση των προσφερομένων υπηρεσιών στη βάση της ανταποδοτικότητας από τη μεριά των Δήμων Βορείου Αιγαίου, τη λειτουργία του εργαστηρίου υπό την ομπρέλα ενός νέου οργανισμού, το πέρασμα του εργαστηρίου στο Σύνδεσμο Δήμων & Κοινοτήτων Λέσβου κ.α..
      Ωστόσο και για την στήριξη της εύρυθμης λειτουργίας του εν λόγω εργαστηρίου, το Υπουργείο Εσωτερικών, Δημόσιας Διοίκησης και Αποκέντρωσης μερίμνησε για τη χρηματοδότησή του για την περαιτέρω λειτουργία του.
      Κατά τα λοιπά, αρμόδια να σας απαντήσουν είναι το συνερωτώμενο Υπουργείο Αιγαίου & Νησιωτικής Πολιτικής και τα Υπουργεία Οικονομίας και Οικονομικών και Υγείας και Κοινωνικής Αλληλεγγύης, προς τα οποία κοινοποιείται το παρόν, προκειμένου να ενημερώσουν απευθείας την Εθνική Αντιπροσωπεία.
      Ο Υφυπουργός
      Α. ΝΑΚΟΣ»
      13. Στις με αριθμό 287/27-4-04, 303/27-4-04, 471/4-5-04, 542/6-5-04 και 999/25-5-04 ερωτήσεις των Βουλευτών κυρίων Βασιλείου Κεγκέρογλου, Μάνου Φραγκιαδουλάκη, Ευαγγελίας Σχοιναράκη-Ηλιάκη, Στυλιανού Ματζαπετάκη και Μανώλη Στρατάκη δόθηκε με το υπ’ αριθμ. 31864/16-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάvτηση των παραπάνω ερωτήσεων, σχετικά με το αντικείμεvο του θέματος και μετά από σχετικά έγγραφα της Περιφέρειας Κρήτης και της Ν.Α. Ηρακλείου, σας πληροφορούμε τα εξής:
      1) Με την 138715/23-9-1987 Απόφαση του Υπουργού Γεωργίας εγκρίθηκε η Οριστική Μελέτη του έργου.
      2) Με την 8872/20Β/739/30-1-02 Απόφαση του Γενικού Δ/ντή του Υπουργείου Γεωργίας συγκροτήθηκε Ομάδα Εργασίας για την επικαιροποίηση και την ωρίμανση της Οριστικής Μελέτης του έργου.
      Με την 12911/20Β/740/28-6-02 Απόφαση η επιτροπή διευρύνθηκε και δόθηκε παράταση στην ολοκλήρωση του έργου της, που ήδη ολοκληρώθηκε.
      Η επιτροπή προέβη σε τροποποίηση - ανασύvταξη των Τευχών Προμετρήσεων, Τιμολογίου Μελέτης, Τεχνικών Προδιαγραφών και Προϋπολογισμού Μελέτης του έργου και συγκεκριμενοποίησε τις θέσεις λήψης υλικών για την κατασκευή του έργου.
      Δεν έκρινε απαραίτητη την τροποποίηση σε τεχνικό επίπεδο των τμημάτων της μελέτης.
      Πρότεινε δε την σύνταξη κτηματολόγιου για την προώθηση της διαδικασίας απαλλοτρίωσης (υπό εκπόνηση από την Ν.Α. Ηρακλείου), την εκπόνηση νέας Μελέτης Περιβαλλοντικών Επιπτώσεων (έχει ολοκληρωθεί), την εκπόνηση Μελέτης Πλημμυρικού Κύματος (έχει συvταχθεί) την εκπόνηση Μελετών για την μεταφορά τυχόν υπαρχόvτων δικτύων στην περιοχή (ΔΕΗ, ΟΤΕ) και την σύνταξη τευχών Σχεδίου Ασφαλείας - Υγείας (ΣΑ.Υ.) και Φακέλου Ασφαλείας και Υγείας (Φ.Α.Υ.)
      3) Με την αρ. 2779/16-1-04 Απόφαση Υφυπουργού Οικονομίας και Οικονομικών το έργο εντάχθηκε στο Πρόγραμμα Δημοσίων Επενδύσεων με προϋπολογισμό 26.350.000,00 € και πίστωση 6.350.000,00 €.
      4) Με την 2785/16-1-04 Απόφαση Υφυπουργού Οικονομίας και Οικονομικών εντάχθηκαν στο Πρόγραμμα Δημοσίων Επενδύσεων οι απαιτούμενες απαλλοτριώσεις για το έργο με προϋπολογισμό και πίστωση 3.000.000,00 €.
      5) Για το υπόψη έργο με την 123239/16-2-04 Απόφαση έχουν εγκριθεί οι Περιβαλλοντικοί όροι με την ολοκλήρωση της διαδικασίας περιβαλλοντικής αδειοδότησης του έργου.
      6) Τη χρονική στιγμή που διαφάνηκε η πρόθεση να δημοπρατηθεί το έργο με την υπάρχουσα Οριστική Μελέτη ο Δ/ντής της Δ/νσης Τεχνικών Μελετών και Κατασκευών του Υπουργείου Γεωργίας απέστειλε ενημερωτικό σημείωμα στις 20-2-04 προς τον Ειδικό Γραμματέα του Υπουργείου Γεωργίας με το οποίο εκφράζει ερωτηματικά ως προς το αν είναι σκόπιμο το έργο να δημοπρατηθεί με την υπάρχουσα επικαιροποιημένη οριστική μελέτη ή αν θα πρέπει να γίνει ανασύνταξη της μελέτης σύμφωνα με τις σημερινές αντιλήψεις σχεδιασμού.
      7) Η Περιφέρεια Κρήτης διερευνά αυτή τη στιγμή την σκοπιμότητα δημοπράτησης του έργου με την υπάρχουσα μελέτη, ή εναλλακτικά το ενδεχόμενο πλήρους ανασύνταξης της μελέτης με βάση το συμφέρον του έργου αλλά και του γενικότερου συμφέροντος του τόπου.
      Επισημαίνουμε, ότι για την δημοπράτηση του έργου με την υπάρχουσα μελέτη, θα πρέπει να γίνει η προσαρμογή των υπαρχόντων επικαιροποιημένων τευχών της μελέτης στους περιβαλλοντικούς όρους, που έχουν εκδοθεί και θα πρέπει να γίνει η σύνταξη των λοιπών τευχών δημοπράτησης (Διακήρυξη, Συγγραφή Υποχρεώσεων κ.τ.λ) καθώς και των ΣΑ.Υ., Φ.Α.Υ., όπως προαναφέρθηκε.
      8) Για οποιαδήποτε άλλη πληροφορία θεωρούμε ότι αρμόδιο να σας απαντήσει είναι το Υπουργείο Αγροτικής Ανάπτυξης και Τροφίμων που έχει εμπλακεί μέχρι σήμερα στις διαδικασίες μελέτης και υλοποίησης του έργου.
      Ο Υφυπουργός
      ΑΘ. ΝΑΚΟΣ»
      14. Στην με αριθμό 1577/18.6.04 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. Φ900α/4114/7286/30.6.04 έγγραφο από τον Υπουργό η ακόλουθη απάντηση:
      «Σε απάντηση της υπ' αριθμ. 1557/18-06-04 ερώτησης, που κατέθεσε η Βουλευτής κα. Θεοδώρα Τζακρή με θέμα το πρόγραμμα αντιχαλαζικής προστασίας και τη λειτουργία εφεδρικού μετεωρολογικού Radar στη Θεσσαλονίκη, σας γνωρίζουμε τα ακόλουθα:
      Η ΠΑ έχει την υποχρέωση παροχής υπηρεσιών τεχνικής υποστήριξης για το RADAR καιρού που είναι εγκατεστημένο στο Α/Δ Θεσσαλονίκης. Οι πρόσφατες βλάβες του RADAR καιρού θέματος ήταν πέραν της επισκευαστικής δυνατότητας της Μονάδας και απαιτήθηκε η επέμβαση εξειδικευμένων τεχνικών του ΚΕΑ. Η Μονάδα προέβη σε άμεσες ενέργειες, ώστε να καταστεί δυνατή η επισκευή του στο συντομότερο δυνατό χρόνο. Ωστόσο, οι συγκεκριμένες βλάβες εντοπίστηκαν και στις δυο περιπτώσεις στην κεραία του RADAR και απαιτούσαν την αποσυναρμολόγηση, μεταφορά και επισκευή μείζονος συγκροτήματος στο ΚΕΑ και εν συνεχεία επιτόπου εγκατάσταση και έλεγχο από τεχνικούς του Εργοστασίου, παρατείνοντας έτσι το χρόνο αποκατάστασής τους.
      	Πέραν των συγκεκριμένων βλαβών, με βάση τα διατιθέμενα στοιχεία, η διαθεσιμότητα του RADAR κατά το έτος 2003, καθώς και τους πρώτους μήνες του 2004, κινήθηκε εντός των επιχειρησιακών απαιτήσεων και ως εκ τούτου επί του παρόντος δεν υφίσταται πρόθεση εκ μέρους της ΠΑ για εγκατάσταση , εφεδρικού RADAR καιρού στη Θεσσαλονίκη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      15. Στην με αριθμό 726/13.5.04 ερώτηση του Βουλευτή κ. Ιωάννου Γιαννέλη δόθηκε με το υπ’ αριθμ. Φ900α/4053/7208/7.6.04 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της 726/13-05-2004 ερώτησης, που κατέθεσε ο Βουλευτής κ. Ιωάννης Γιαννέλλης, με θέμα την συμμετοχή των τοπικών επιχειρήσεων στις προμήθειες και τις προκηρύξεις των τοπικών Μονάδων των ΕΔ, σας γνωρίζουμε τα εξής:
      1. Οι προμήθειες των Μονάδων των ΕΔ σε εφόδια βελτίωσης και εμπλουτισμού συσσιτίου (νωπά ,κρέατα, πουλερικά, ψαρικά, οπωροκηπευτικά) και ειδών ΚΨΜ πραγματοποιούνται σύμφωνα με άρθρο 73 του ΠΔ 284/89, (ήτοι το ισχύον νομοθετικό πλαίσιο περί προμηθειών στις ΕΔ), με απευθείας και χωρίς διαγωνισμό ανάθεση των προμηθειών σε ντόπιους παραγωγούς.
      Για τα ανωτέρω είδη προτιμώνται τα παραγόμενα είδη από τους τοπικούς Γεωργικούς και Κτηνοτροφικούς Συνεταιρισμούς, εφόσον πληρούνται και οι παράμετροι που θέτει ο νόμος (δυνατότητα κάλυψης της προμήθειας, μικρότερο κόστος αγοράς, άριστη ποιότητα κτλ). Σε περίπτωση που τα ζητούμενα είδη δεν καταστεί δυνατό να προμηθευτούν από Συνεταιρισμούς, τότε οι κατά τόπο Μονάδες προχωρούν σε έρευνα αγοράς και εξεύρεση προμηθευτών, είτε προβαίνουν σε διενέργεια πρόχειρων μειοδοτικών διαγωνισμών. Στις περιπτώσεις αυτές είναι φυσικό, ότι οι τοπικοί παραγωγοί και επιχειρηματίες κατά πλείστον προτιμώνται, καθόσον προσφέρουν προϊόντα άριστης ποιότητας σε ανταγωνιστικές τιμές.
      2. Οι προμήθειες ειδών κλίμακας (τρόφιμα μακράς διάρκειας κτλ.) των ΕΔ διενεργούνται μέσω του Υπουργείου Ανάπτυξης, βάσει του Ν. 2286/95.
      3. Το ΥΠΕΘΑ εξετάζει κατά την διενεργούμενη αναθεώρηση του ισχύοντος νομοθετικού πλαισίου των προμηθειών διαδικασίες και τρόπους ενίσχυσης και προτίμησης των τοπικών παραγωγών και επιχειρήσεων για προϊόντα που μπορούν να προσφέρουν σε άριστη ποιότητα και ανταγωνιστικές τιμές.
      4. Τέλος, τονίζεται, ότι οι Μονάδες των ΕΔ που εδρεύουν στο νομό Λέσβου (Μυτιλήνη-Λήμνο), πραγματοποιούν σχεδόν το σύνολο των προμηθειών των ειδών που χρησιμοποιούνται για την τροφοδοσία τους ή μεταπωλούνται στο προσωπικό τους, κυρίως από την τοπική αγορά, βάσει σχετικών συμβάσεων, με συχνή εναλλαγή προμηθευτών, καθώς και από τα Πρατήρια του ΣΞ που λειτουργούν στα ανωτέρω νησιά.
      Για την πραγματοποίηση των ανωτέρω προμηθειών τηρούνται οι διαδικασίες που προβλέπονται από τις διατάξεις του ΠΔ 284/89 «Περί Προμηθειών των ΕΔ» και λαμβάνονται υπόψη οι ιδιαιτερότητες της περιοχής και οι γενικότερες οδηγίες του ΥΠΕΘΑ για την ενίσχυση των τοπικών αγορών.
      Ο Υφυπουργός
      ΙΩΑΝΝΗΣ ΛΑΜΠΡΟΠΟΥΛΟΣ»
      16. Στην με αριθμό 1160/28.5.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 133/18.6.04 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι η οριστική μελέτη οδοποιίας εγκρίθηκε στις 30.11.2000 και η έγκριση των συμπληρωματικών μελετών έγινε στις 19.12.2003. Το έργο δημοπρατήθηκε στις 29/12/2003 και η κατάθεση προσφορών έγινε στις 3.3.2004 κατά την οποία έλαβαν μέρος 29 Εταιρείες ή Κοινοπραξίες.
      Επί της διακήρυξης έχουν γίνει ασφαλιστικά μέτρα από την εταιρεία «Τεχνική Εταιρεία Χ. Κωνσταντινίδης Α.Ε.» και από την «Κ/ξία ΑΘΗΝΑΙΚΗ ΤΕΧΝΙΚΗ Α.Ε. ΦΙΛΙΠΠΟΣ Α.Ε.», η εκδίκαση των οποίων έχει οριστεί 21.6.2004.
      Στις 7.4.2004 ανακοινώθηκε το αποτέλεσμα του ελέγχου των τυπικών δικαιολογητικών σύμφωνα με το οποίο όλοι οι διαγωνιζόμενοι έγιναν δεκτοί.
      Υπεβλήθη ένσταση εκ μέρους της «Κ/ξίας ΘΕΜΕΛΗ Α.Ε.-ΠΡΟΟΔΕΥΤΙΚΗ Α.Τ.Ε.» και εκκρεμεί η απόφαση εκδίκασής της.
      Μετά την ολοκλήρωση της διαδικασίας του διαγωνισμού, την ανάδειξη αναδόχου και τον προσυμβατικό έλεγχο από το Ελεγκτικό Συνέδριο, θα ακολουθήσει η υπογραφή της σχετικής σύμβασης.
      Η συμβατική προθεσμία περαίωσης του έργου είναι είκοσι τέσσερις (24) μήνες από την υπογραφή της Σύμβασης.
      Ο Υπουργός
      Γ. ΣΟΥΦΛΙΑΣ»
      17. Στην με αριθμό 1127/27.5.04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Β-515/21.6.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1127/27-5-2004 που κατέθεσε στη Βουλή η Βουλευτής κ. Ελπίδα Τσουρή, σχετικά με προσλήψεις έκτακτου προσωπικού στον Ο.Τ.Ε., σας πληροφορούμε τα παρακάτω:
      1. Με το ν. 2167/1993, αναμορφώθηκε το καταστατικό του Ο.Τ.Ε. και αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του ως ανώνυμης εταιρίας, που ασκεί επιχείρηση δημόσιας ωφέλειας.
      Σύμφωνα με το άρθρο δεύτερο παρ. 3γ αυτού, από τη δημοσίευση του νόμου ο Ο.Τ.Ε. εξέρχεται ολικώς από τις διατάξεις, που αφορούν στο δημόσιο τομέα (με διατήρηση των δικαιωμάτων του Δημοσίου ως μετόχου και άσκησή τους από τον Υπουργό Οικονομικών).
      Ομοίως, με το ν.2257/1994 αναμορφώνεται το καταστατικό του Ο.Τ.Ε. χωρίς όμως να μεταβάλλεται η νομική του προσωπικότητα και να αλλοιώνεται ο χαρακτήρας του.
      Επίσης, η αποκρατικοποίηση, κατά το ν. 2000/1991 και άρθρο 22 ν. 2733/1999, δεν αποκόπτει το δεσμό των δημοσίων επιχειρήσεων κοινής ωφέλειας από την εποπτεία του κράτους, λόγω της αρχής της συνέχειας της λειτουργίας τους (βλ. και Α. Τάχου, Διοικ. Δικ., 2000, παρ. 68, αριθμ. 10, όπου και νομολογία - Πρακτικά Επεξεργασίας Συμβουλίου Επικρατείας).
      Περαιτέρω, με τους νόμους 2246/1994 και 2867/2000, ρυθμίζεται η οργάνωση και λειτουργία στον τομέα των τηλεπικοινωνιών. Στους νόμους αυτούς υπάγεται, ως οργανισμός τηλεπικοινωνιών, και ο ΟΤΕ., στον οποίο ανήκει η λειτουργία του δημόσιου τηλεπικοινωνιακού δικτύου.
      Οι τηλεπικοινωνιακές δραστηριότητες υπάγονται στην εποπτεία του Κράτους, η οποία ασκείτο αρχικά από τον Υπουργό Μεταφορών και Επικοινωνιών (ΥΜΕ) (άρθρο πρώτο, παρ. 4., άρθρο δεύτερο παρ. 1., ν. 2246/1994) και στη συνέχεια από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) Η αυτοτέλεια της αρχής αυτής δεν αποκλείει την εποπτεία του Υπουργού (πρβλ. άρθρο δωδέκατο παρ. 2 ν. 2932/2001 για την Ρ.Α.Θ.Ε. και άρθρο 4 παρ. 2 ν. 2773/1999 για την Ρ.Α.Ε.).
      Επίσης, με το άρθρο 1 του ν. 2867/2000 ορίζεται, ότι το Υ.Μ.Ε. χαράζει τις κατευθυντήριες γραμμές της πολιτικής των τηλεπικοινωνιών και λαμβάνει τις απαιτούμενες νομοθετικές πρωτοβουλίες στον τομέα των τηλεπικοινωνιών (παρ. 5), ασκώντας εποπτεία και διοικητικό έλεγχο στους κρατικούς τηλεπικοινωνιακούς οργανισμούς, όπως ο ΟΤΕ, και ότι το Κράτος δια των νομίμων οργάνων του και η Ε.Ε.Τ.Τ. φροντίζουν ώστε η άσκηση των τηλεπικοινωνιακών δραστηριοτήτων να γίνεται με βάση τις αρχές της αντικειμενικότητας, της διαφάνειας, της ίσης μεταχείρισης και της αποφυγής διακρίσεων μεταξύ τηλεπικοινωνιακών επιχειρήσεων.
      Εκ των παραπάνω, καθίσταται προφανής η αρμοδιότητα του Υ.Μ.Ε., ως εποπτεύοντος Υπουργού, να παρέχει οδηγίες και κατευθύνσεις και να παρακολουθεί τη λειτουργία του Ο.Τ.Ε., είτε ως επιχειρήσεως δημόσιας ωφέλειας με το αποκλειστικό προνόμιο της εγκατάστασης, λειτουργίας και εκμετάλλευσης του δημόσιου τηλεπικοινωνιακού δικτύου (βλ και Πρακτικό Επεξεργασίας Σ.Ε. 385/1995, «το Σύνταγμα» 1996, σελ 285), είτε ως τηλεπικοινωνιακού οργανισμού, στο πλαίσιο του ν. 2867/2000 με μέτοχο και το Κράτος.
      Η εποπτεία αυτή που αφορά τον Ο.Τ.Ε. είναι ανεξάρτητη από την εσωτερική του λειτουργία ως ανώνυμης εταιρείας με βάση τις διατάξεις του ν. 2190/1920 και τη συμμετοχή του Δημοσίου ως μετόχου δια του Υπουργού Οικονομικών στη λειτουργία αυτή (βλ και άρθρο 22 παρ. 2 ν. 2733/1999).
      2. Και τα δύο σκέλη της ερωτήσεως αφορούν προφανώς την εσωτερική λειτουργία του ΟΤΕ, ο οποίος μας παρείχε εγγράφως τις ακόλουθες διευκρινίσεις:
      Στον ΟΤΕ απασχολήθηκε έκτακτο προσωπικό με συμβάσεις εργασίας ορισμένου χρόνου, για έργο που αναφέρεται στις σχετικές αποφάσεις πρόσληψης και στις ατομικές τους συμβάσεις, για την κάλυψη των εκτάκτων και πρόσκαιρων αναγκών διαφόρων Υπηρεσιακών Λειτουργιών. Το προσωπικό αυτό, μετά τη λήξη της σύμβασής του, αποχώρησε σύμφωνα με τα οριζόμενα ρητά στην ατομική του σύμβαση εργασίας και σε καμία περίπτωση δεν προκύπτει δέσμευση ή βούληση για περαιτέρω απασχόληση.
      Σύμφωνα με τις διατάξεις του άρθρου 2 παραγρ.2 του Γενικού Κανονισμού Προσωπικού ΟΤΕ, η σύμβαση εργασίας του έκτακτου προσωπικού απαγορεύεται να παραταθεί ή να ανανεωθεί ή να μετατραπεί σε σύμβαση αορίστου χρόνου.
      Ο Οργανισμός καλύπτει τις πάγιες και διαρκείς ανάγκες του σε προσωπικό μόνο μετά από σχετική προκήρυξη πρόσληψης μόνιμου προσωπικού, στην οποία καθορίζονται οι όροι και οι προϋποθέσεις συμμετοχής σ’ αυτή. Η προκήρυξη αυτή λαμβάνει ευρεία δημοσιότητα προς ενημέρωση των υποψηφίων. Η διαδικασία αυτή προσδιορίζεται από τις διατάξεις του Γενικού Κανονισμού Προσωπικού ΟΤΕ, ο οποίος έχει ισχύ ουσιαστικού νόμου.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      18. Στην με αριθμό 1152/27.5.04 ερώτηση του Βουλευτή κ. Σταύρου δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/95/16.6.04  έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ. πρ. 1152/27-5-2004 ερώτησης του Βουλευτή κ. Στ. Καλαφάτη σας πληροφορούμε τα εξής:
      Σχετικά με το ιστορικό της διαδικασίας κήρυξης πρόσκλησης εκδήλωσης ενδιαφέροντος για την ανάθεση εκπόνησης μελέτης στέγασης Αρχαιοτήτων της Πλατείας Διοικητηρίου Θεσσαλονίκης:
      Στις 2-2-2000 εγκρίνονται οι προδιαγραφές για τη σχετική μελέτη μετά από την κατά πλειοψηφία θετική γνωμοδότηση του ΚΑΣ ( ΑΡ.60/14-12-1999) ενώ στις 8-3-2001 με Υπουργική Απόφαση τροποποιούνται κατά τρόπον ώστε η διακήρυξη αρχιτεκτονικού διαγωνισμού προσχεδίων να μετατραπεί σε επιλογή μελετητή για τη σύνταξη προσχεδίων. Στις 10-5-2001 η Διεύθυνση Αναστήλωσης Αρχαίων Μνημείων εγκρίνει την πρόσκληση υποβολής προτάσεων εκδήλωσης ενδιαφέροντος για την ανάθεση μελέτης στέγασης των Αρχαιοτήτων στην Πλατεία Διοικητηρίου Θεσσαλονίκης καθώς και του σχετικού κτιριολογικού προγράμματος και λοιπών συμβατικών έργων. Κατόπιν δημοσίευσης της πρόσκλησης υποβολής προτάσεων στον τύπο κατατέθηκαν στο Υπουργείο Πολιτισμού έως την ορισμένη ημέρα (1-10-2001)οι σχετικοί φάκελοι από 7 γραφεία μελετητών. Από τα 7 γραφεία που προσήλθαν τα 4 αποκλείσθηκαν και σύμφωνα με την πρόσκληση η διαδικασία κρίθηκε άγονη. Στις 27-6-2002 εγκρίνει η Διεύθυνση Αναστήλωσης Αρχαίων Μνημείων τη ματαίωση διαδικασίας ανάθεσης εκπόνησης της μελέτης στέγασης Αρχαιοτήτων της Πλατείας Διοικητηρίου Θεσσαλονίκης και στη συνέχεια στις 5-8-2002 εγκρίθηκε με Υπουργική Απόφαση η κήρυξη πρόσκλησης ενδιαφέροντος με διαπραγμάτευση, χωρίς να προηγηθεί δημοσίευσή της για την ανάθεση της σχετικής μελέτης. Ήδη η Διεύθυνση Αναστήλωσης Αρχαίων Μνημείων εξετάζει τη δυνατότητα συνέχισης της διαδικασίας επιλογής μελετητού στο σημείο που διεκόπη.
      Σύμφωνα με τα σχέδια τα οποία έχουμε στην κατοχή μας διαφαίνεται η δυνατότητα τριών λύσεων ως προς τον τρόπο δημιουργίας χώρου στάθμευσης αυτοκινήτων στην εν λόγω πλατεία. Σύμφωνα με τα σχέδια τα οποία έχουμε στην κατοχή μας διαφαίνεται η δυνατότητα τριών λύσεων ως προς τον τρόπο δημιουργίας χώρου στάθμευσης αυτοκινήτων στην εν λόγω πλατεία:
      Η δημιουργία υπογείου στάθμευσης σε όλη την έκταση της πλατείας, η διατήρηση σε χαμηλότερη στάθμη του μεγαλύτερου μέρους των σωζόμενων αρχαιοτήτων με δυνατότητα επίσκεψης και η δημιουργία πλατείας στην οροφή του χώρου στάθμευσης, η οποία μπορεί να είναι και ελαφρώς υπερυψωμένη ως προς την οδό Αγ. Δημητρίου.
      Η πλήρης κατάχωση των αρχαιοτήτων, η δημιουργία υπογείου χώρου στάθμευσης και η διαμόρφωση πλατείας στην οροφή του. Η λύση αυτή δεν βρίσκεται σύμφωνη την Εφορεία η οποία επιμένει στη διατήρηση της επισκεψιμότητας των αρχαιοτήτων -Η εγκεκριμένη από το ΚΑΣ λύση διατηρεί τα ερείπια επισκέψιμα εν υπόγειω και δεν προβλέπει χώρους στάθμευσης παρά μόνο πλατεία στην οροφή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      19. Στην με αριθμό 172/21.4.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 34368/30.6.04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Μ. Καρχιμάκης, αναφορικά με την προμήθεια του Δήμου Σητείας με τουριστικά λεωφορεία, σύμφωνα με τα όσα μας πληροφόρησε η Περιφέρεια Κρήτης με το υπ' αριθ. 2270/16-06-04 έγγραφο της και το συνημμένο σ' αυτό αριθ.30219/10-06-2004 έγγραφο της Ν.Α. Λασιθίου, τα τμήματα τα οποία θίγονται είναι τα εξής: εισαγωγή τριών καινούριων λεωφορείων, μετατροπή αυτών σε τουριστικά λεωφορεία, αποχαρακτηρισμό αυτών ως λεωφορεία μεταφοράς προσωπικού, κ.τ.λ.
      Στο σημείο αυτό σημειώνουμε ότι η μεταφορά της άσκησης αρμοδιοτήτων των Υπουργείων στην Τοπική Αυτοδιοίκηση δεν αποξενώνει τα Υπουργεία από τις αρμοδιότητες αυτές, για τις οποίες εξακολουθούν να έχουν την πολιτική ευθύνη για την χάραξη βελτίωσή τους κ.τ.λ. μέσω νομοθετημάτων και κανονιστικών πράξεων, εγκυκλίων και οδηγιών, προς τα όργανα που τις ασκούν.
      Κάτω από αυτό το πρίσμα το Υπουργείο Εσωτερικών, Δημόσιας Διοίκησης και Αποκέντρωσης έχει την ευθύνη για τα θέματα αρμοδιότητάς του που ασκούν οι Νομαρχίες, σύμφωνα με την παραπάνω βασική αρχή, τα δε υπόλοιπα Υπουργεία κατ' αντιστοιχία έχουν των ευθύνη για τα θέματα των δικών τους αρμοδιοτήτων.
      Από όλα αυτά συνάγεται ότι το Υπουργείο Μεταφορών και Επικοινωνιών, παραμένει το καθ' ύλην αρμόδιο Υπουργείο για την εξέταση των διαλαμβανομένων, στην υπόψη ερώτηση.
      Ο Υφυπουργός
      Α. ΝΑΚΟΣ»
      20. Στην με αριθμό 1458/15.6.04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 295/30.6.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος για τα θέματα της αρμoδιότητάς μας, σας πληροφορούμε τα εξής:
      1. Για τις καλυπτόμενες από τον ΕΛ.Γ.Α. ζημιές, που προκλήθηκαν από τη χαλαζόπτωση στις 13-6-04, σε διάφορες καλλιέργειες του Μελισσοχωρίου και των Δήμων Πλατυκάμπου, Νίκαιας, "Νέσσωvος " και Λακέρειας Ν. Λάρισας, οι Γεωπόνοι του ΕΛΓA διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή των δηλώσεων.
      Για τις καλλιέργειες που βρίσκονται στο στάδιο της συγκομιδής (π.χ. βερίκοκα) δόθηκε προτεραιότητα και ήδη διενεργούνται εξατομικευμένες εκτιμήσεις οι οποίες θα ολοκληρωθούν το συντομότερο δυνατό.
      Για τις λοιπές καλλιέργειες το έργο των εξατομικευμένων εκτιμήσεων.
      θα αρχίσει μετά τη λήξη της προθεσμίας για υποβολή των δηλώσεων. 
      2. Οι μη καλυπτόμενες από τον ΕΛ.Γ.Α. ζημιές (αρμοδιότητας ΠΣΕΑ) που προκλήθηκαν από τη θεομηνία στις 13-6-04 στο πάγιο. κεφάλαιο των παραπάνω Δήμων, καταγράφονται ήδη από τον ΕΛ.Γ.Α. και θα ενταχθούν σε νέο πρόγραμμα χορήγησης Κρατικών Ενισχύσεων.
      3. Ο ΕΛ.Γ.Α. σύμφωνα με τον ισχύοντα Κανονισμό Ασφάλισης Φυτικής Παραγωγής σε ζημιά ποσ9στού 100% αποζημιώνει το 75% περίπου, ποσοστό που είναι από τα υψηλότερα διεθνώς.
      4. ΄Οσον αφορά το πάγω μα των' χρεών, από δάνεια των πληγέντων αγροτών Ν. Λάρισας, αρμόδιο να απαντήσει είναι το Υπουργείο Οικονομίας και Οικονομικών στο οποίο κοινοποιούμε το έγγραφό μας με αντίγραφο της ερώτησης.
      Ο Υπουργός
      Σ. ΤΣΙΤΟΥΡΙΔΗΣ»
      21. Στην με αριθμό 981/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 32335/16-6-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικό έγγραφο της Περιφέρειας Στερεάς Ελλάδας, σας πληροφορούμε τα εξής: 1). Στον άξονα Χαλκίδα - Αιδηψός βρίσκονται σε εξέλιξη οι παρακάτω μελέτες με Προϊσταμένη Αρχή την ΔΜΕΟ του ΥΠΕΧΩΔΕ.
      α). «Συμπληρωματικές μελέτες βελτίωσης κατά τμήματα της Ε.Ο. 77 Χαλκίδα - Ψαχνά - Ιστιαία - Αιδηψού - Λ. Αιδηψού (τμήμα Ψαχνά - Στροφιλία)».
      β). «Βελτίωση κατά τμήματα της οδού Πευκί - Βασιλικά - Στροφυλιά» και
      γ). «Συμπληρωματικές μελέτες της οδού παράκαμψης Χαλκίδας - ανισόπεδος κόμβος Χαραυγής».
      2). Στο άξονα «Χαλκίδα - Λέπουρα -Κύμη» με Δ/νουσα Υπηρεσία την ΔΔΕ/ΠΣΕ και Προϊσταμένη Αρχή την ΔΜΕΟ/ΥΠΕΧΩΔΕ εκπονούνται οι παρακάτω μελέτες
      α). Μελέτη « Βελτίωσης Ε.Ο. Χαλκίδας - Λέπουρων -Κύμης» και
      β). Συμπληρωματικές μελέτες ολοκλήρωσης του οδικού άξονα Χαλκίδα - Λέπουρα - Κύμη.
      3). α. Στο Γ΄ ΚΠΣ είναι ενταγμένο το έργο Κάρυστος - Λέπουρα το οποίο αφορά την είσοδο Καρύστου και περιλαμβάνει την μελέτη: Μελέτες δύο γεφυρών στις χ.θ. 9+213,5 και χ.θ. 9+939,61 του έργου: «Κατασκευή οδού Κάρυστος - Λέπουρα από χ.θ. 8+500 έως χ.θ. 10+300» προκειμένου να είναι ώριμο προς δημοπράτηση.
      Η μελέτη είναι ενταγμένη στην ΣΑΜΠ 066/3 με προϋπολογισμό 30.000 €.
      β. Επίσης είναι ώριμο προς δημοπράτηση (επάρκεια μελετών) το ορεινό τμήμα από τέλος παράκαμψης Ν. Στύρων μέχρι Διασταύρωση Μαρμαρίου (Πόρτο Λάφια) για το οποίο μπορεί άμεσα να υποβληθεί Τεχνικό Δελτίο προς ένταξη στο Γ΄ ΚΠΣ.
      Σε όλες τις ανωτέρω μελέτες Προϊσταμένη Αρχή είναι η ΔΜΕΟ/ΥΠΕΧΩΔΕ και συνεπώς αρμόδιο να σας απαντήσει περαιτέρω είναι το συνερωτώμενο Υπουργείο ΠΕΧΩΔΕ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      22. Στις με αριθμό 1018/25-5-04 και 965/24-5-04 ερωτήσεις και ΠΑΒ 652/25.5.2004, 706/27.5.2004 των Βουλευτών κ.κ. Παρασκευής Χριστοφιλοπούλου, Βασιλείου Οικονόμου, Θεόδωρου Πάγκαλου και Αθανασίου Λεβέντη, δόθηκε με το υπ’ αριθμ. 210/17-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κ.κ. Π. Xριστoφιλoπoύλoυ, Β. Οικονόμου, Θ. Πάγκαλος, Α. Λεβέντης, για τα θέματα της αρμοδιότητάς μας, σας πληροφορούμε τα εξής:
      Με την αρ. 1772/5-7-91 απόφαση του Νομάρχη Αν. Αττικής δεν ασκήθηκε το δικαίωμα προτίμησης από το Δημόσιο και το ιδιωτικό δάσος μεταβιβάσθηκε από τον Γ. Λεβίδη στους Βασίλειο και Σωκράτη Μπουζαλά και Λάμπρο Ματζώρη.
      Με το αριθμ. 5462/117-6-2004 έγγραφό του το Δασαρχείο Πεντέλης μας ανέφερε ότι οι ιδιοκτήτες του ως άνω ιδιωτικού δάσους με το από 10-6-2004 έγγραφό τους συνηγορούν για την προστασία του δάσους (πυροπροστασία - καθαρισμοί απομάκρυνση ξερών κατακείμενων σπασμένων κλπ) από τον Δήμο Παλλήνης, με τις υποδείξεις του Δασαρχείου Πεντέλης. Τα προϊόντα από τις υλοτομίες (ξυλεία) θα μείνουν στη διάθεση των ιδιοκτητών.
      Λόγω του κατεπείγοντος και μέχρι της υποβολής σχετικής μελέτης από τους ιδιοκτήτες, το Δασαρχείο Πεντέλης θα επιτρέψει με υποδείξεις του στο Δήμο Παλλήνης την απομάκρυνση των ξερών κατακείμενων εκριζωθέντων. και σπασμένων δένδρων του εν. λόγω, δάσους» συντάσσοντας σχετικό πίνακα υλoτoμίας.
      Ο Υφυπουργός
      Ε. ΜΠΑΣΙΑΚΟΣ»
      23. Στην με αριθμό 323/28-4-04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Φ.900α/4092/7252/11-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 323/28-04-2004 ερώτησης, που κατέθεσε η Βουλευτής κ. Ελπίδα Τσουρή, και η οποία μας διαβιβάστηκε από το Υπουργείο Οικονομίας και Οικονομικών την 20-5-04, σύμφωνα με το άρθρο 124 παρ. 6 του Κανονισμού της ΒτΕ με θέμα την παραχώρηση χώρου ιδιοκτησίας Τ.Ε.Θ.Α. για την ανέγερση νέου Δικαστικού Μεγάρου στη Χίο, σας γνωρίζουμε τα ακόλουθα:
      Με το υπ’ αριθμόν 7/30-1-2004 Πρακτικό της Διοικητικής Επιτροπής του Ταμείου Εθνικής Άμυνας, αποφασίσθηκε: α) Η δωρεάν διάθεση προς το Ελληνικό Δημόσιο έκτασης 6.794 τμ. Ιδιοκτησίας ΤΕΘΑ από το Στρατόπεδο «ΓΚΙΑΛΑ» για λογαριασμό του Υπουργείου Δικαιοσύνης (ΤΑΧΔΙΚ) με σκοπό την ανέγερση νέου Δικαστικού Μεγάρου Χίου, και β) Η αποδοχή της έκτασης 4 στρεμ. που παραχώρησε στο ΤΕΘΑ το Γενικό Νοσοκομείο Χίου (ΓΝΧ) στην περιοχή «Φάρκαινα», με σκοπό την ανέγερση Στρατιωτικών Οικημάτων Αξιωματικών.
      Η δωρεάν διάθεση της έκτασης του ΤΕΘΑ γίνεται σε εφαρμογή των διατάξεων του άρθρου 11 του νόμου 1989/91 με τις εξής προϋποθέσεις που αφορούν στην παραχώρηση της έκτασης των 4 στρεμ. του Γενικού Νοσοκομείου Χίου: α) Οι τίτλοι ιδιοκτησίας θα είναι απαλλαγμένοι κάθε βάρους, και β) Η μεταβίβαση της κυριότητας στο ΤΕΘΑ θα γίνει με συμβολαιογραφική πράξη, τα πάσης φύσεως έξοδα της οποίας θα βαρύνουν το Υπουργείο Δικαιοσύνης (ΤΑΧΔΙΚ).
      Η αξία του ακινήτου του ΤΕΘΑ ανέρχεται στο ποσό των 237.790 Ευρώ, ενώ αυτή του ακινήτου του ΓΝΧ ανέρχεται σε 124.381,73 Ευρώ.
      Μετά τη διενέργεια του σχετικού ελέγχου τίτλων κυριότητας και τη λήψη της συγκατάθεσης από το Νομικό Συμβούλιο του Κράτους για τη σύνταξη της συμβολαιογραφικής πράξης το ΤΕΘΑ είναι σε θέση να ενεργήσει για την έκδοση της απαιτούμενης κοινής απόφασης των Υπουργών Εθνικής Άμυνας και Οικονομικών για την δωρεάν διάθεση στο Δημόσιο της έκτασης των 6.794 τμ. Η απόφαση αυτή σύμφωνα με το άρθρο 11 του Ν. 1989/91 είναι τίτλος δεκτικός μεταγραφής.
      Ήδη το ΥΠΕΘΑ βρίσκεται σε συνεννόηση με το Υπουργείο Δικαιοσύνης προκειμένου να εκπληρωθεί το σύνολο των προϋποθέσεων που τίθενται από το Νόμο προκειμένου να ολοκληρωθεί η μεταβίβαση.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      24. Στην με αριθμό 963/24-5-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 111/18-6-04 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      Η Ιόνια Οδός, νέος αυτοκινητόδρομος, στο Βόρειο τμήμα του από Αντίρριο έως Ιωάννινα προωθείται με το σύστημα Σύμβασης Παραχώρησης το ταχύτερο δυνατόν.
      Στο τμήμα αυτό του άξονα της Ιονίας οδού, η παράκαμψη Αγρινίου και η Παράκαμψη Άρτας-Φιλιππιάδας κατασκευάζονται με τη διαδικασία της δημοπράτησης δημοσίων έργων.
      Έχουν κατασκευασθεί ήδη τμήμα 13 χλμ. της παράκαμψης Αγρινίου και τμήμα 15 χλμ. της παράκαμψης Άρτας-Φιλιππιάδας.
      Τα τμήματα αυτά όμως είναι τυφλά δηλαδή δεν μπορούν να δοθούν σε κυκλοφορία και δεν εξυπηρετούν τον σκοπό για τον οποίο κατασκευάσθηκαν. Αποτέλεσμα αυτού είναι ότι έπρεπε να είχαν δημοπρατηθεί και νέα έργα προς αξιοποίηση ολόκληρων των παρακάμψεων των δύο πόλεων.
      Το υπόλοιπο τμήμα της παράκαμψης Αγρινίου (τμήμα Αγγελόκαστρο Κουβαράς) μήκους 21 χλμ. δημοπρατήθηκε στις 2.7.2003 και βρίσκεται στη διαδικασία αξιολόγησης των οικονομικών προσφορών από την Επιτροπή Εισήγησης για ανάθεση με προβλεπόμενο χρόνο περαίωσης 4 χρόνια από την υπογραφή της Σύμβασης.
      Το υπόλοιπο τμήμα της παράκαμψης Άρτας-Φιλιππιάδας (τμήμα Αγ. Δημήτριος-Σελλάδες) μήκους 8 χλμ. δημοπρατήθηκε στις 23.7.2003 και εκκρεμεί η απόφαση κατακύρωσης του έργου λόγω προσφυγών κατοίκων για τον κόμβο εισόδου Άρτας και για περιβαλλοντικούς όρους της μελέτης.
      Ο προβλεπόμενος χρόνος περαίωσης είναι 3 χρόνια από την υπογραφή της σύμβασης.
      Τα έργα συγχρηματοδοτούνται από το Ταμείο Συνοχής της Ευρωπαϊκής Ένωσης.
      Από τα παραπάνω προκύπτει ότι οι δηλώσεις των εκπροσώπων της πολιτικής ηγεσίας του ΥΠΕΧΩΔΕ ούτε αντικρουόμενες ήσαν ούτε σύγχυση δημιούργησαν (επειδή αναφέρονταν στους δύο παράλληλου ς τρόπους δημοπράτησης του τμήματος αυτού της lονίας οδού).
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      25. Στην με αριθμό 1111/27-5-04 ερώτηση των Βουλευτών κ.κ. Τάκη Τσιόγκα, Αντωνίου Σκυλλάκου, και Γιάννη Πατσιλινάκου, δόθηκε με το υπ’ αριθμ. 32222/16-6-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσαν στη Βουλή οι Βουλευτές κ.κ. Τάκης Τσιόγκας, Αντώνης Σκυλλάκος και Γιάννης Πατσιλινάκος, σχετικά με το αντικείμενο του θέματος, σας γνωρίζουμε ότι, ο Ενιαίος Σύνδεσμος Δήμων και Κοινοτήτων Νομού Αττικής, με το Α.Π. 6275/10-6-04 έγγραφό του, μας γνώρισε τα εξής:
      Μέχρι 7/4/04 η Κ/Ξ ΚRUGER A.S - ΟΤV D-BIOTER Α.Ε - ENVITEC Α.Ε -ENVITEC Α.Ε- ΕΜΠΕΔΟΣ Α.Ε, η οποία και το κατασκεύασε, εκτελούσε ομαλά τη Δοκιμαστική Λειτουργία του έργου «Κατασκευή Εργοστασίου Μηχανικής Ανακύκλωσης Απορριμμάτων στην περιοχή Άνω Λιοσίων». Στις 08/04/04 έπαυσε τις εργασίες της Δοκιμαστικής Λειτουργίας του έργου, επικαλούμενη «Αντικειμενική αδυναμία συνέχισης της Δοκιμαστικής Λειτουργίας». Στις 26/4/04 εκδόθηκε από τη Διευθύνουσα Υπηρεσία του έργου και επεδόθη στην Κ/Ξ η υπ’ αριθμ. πρωτ. 4299/16-4-04/ΕΣΔΚΝΑ Ειδική Πρόσκληση κατ’ άρθρο 47 παρ. 1 και 2 του Π.Δ. 609/85.
      Στις 27/4/04 η Κ/Ξ κατέθεσε την υπ' αριθμ. 4343/24-4-04 Ειδική Δήλωση Διακοπής Εργασιών, στην οποία εμφανίζεται σε ποιο στάδιο βρίσκεται το έργο σήμερα. Οι λόγοι που επικαλέστηκε είναι: «Διακοπή εργασιών λόγω μη πληρωμής υπερήμερων λογαριασμών και μη συμβατικοποίησης μέσω Συγκριτικού Πίνακα των νέων εργασιών - δαπανών επαναδιενέργειας δοκιμών - δοκιμαστικής λειτουργίας».
      Εν τω μεταξύ, από την επίδοση της Ειδικής Προσκλήσεως η Κ/Ξ προέβη σε αποκατάσταση των εντελλομένων, πλην του μέρους που αφορούσε τη δοκιμή, την εκπαίδευση του προσωπικού και τη Δοκιμαστική Λειτουργία, καθ’ όσον το έργο βρίσκεται σε διακοπή εργασιών. Η Ειδική Πρόσκληση τροποποιήθηκε και θα ελεγχθεί η Κ/Ξ σχετικά με την τήρηση των υπολειπομένων εντελλομένων, μετά την άρση της Διακοπής εργασιών που αναμένεται να γίνει εντός των επομένων δέκα ημερών.
      Όσον αφορά στο λόγο που επικαλέστηκε για τη διακοπή εργασιών της μη πληρωμής των οφειλομένων λογαριασμών, αυτοί ακόμη δεν έχουν εκπληρωθεί από τον ΕΣΔΚΝΑ, για δε το Συγκριτικό Πίνακα, αυτός είχε υποβληθεί προς θεώρηση στο ΥΠ.ΕΣ.Δ.Δ.Α., με το υπ’ αριθμ. 1797/25-2-04/ΕΣΔΚΝΑ έγγραφο και επιστράφηκε για ανασύνταξη από το ΥΠ.ΕΣ.Δ.Δ.Α. στον ΕΣΚΔΝΑ, με το υπ’ αριθμ. πρωτ. 3877/13-4-04/ΕΣΔΚΝΑ, ώστε να είναι σύμφωνος με τις διατάξεις εκτέλεσης έργων.
      Με την από 17-05-04 αίτησή της, η Κ/Ξ υπέβαλε τις απόψεις της επί του Συγκριτικού Πίνακα και ακολούθως ζητήθηκε νομική συνδρομή από τον ΕΣΔΚΝΑ επ’ αυτών. Επακολούθησαν συνεργασίες κατ’ αντιπαράσταση, Διευθύνουσας Υπηρεσίας του έργου και Κ/Ξ και την 11η 6-2004 πρόκειται αυτός να κατατεθεί στο ΥΠ.ΕΣ.Δ.Δ.Α. προς θεώρηση.
      Σχετικά με το προσωπικό, στο οποίο αναφέρεται η ερώτηση, αυτό έχει σύμβαση έργου με τον ΕΣΔΚΝΑ, από 12-12-03, προκειμένου να εκπαιδευτεί και έτσι να ικανοποιηθεί ο σχετικός συμβατικός όρος, που αφορούσε υποχρέωση του ΕΣΔΚΝΑ. Η εκπαίδευση του εν λόγω προσωπικού εγένετο ομαλά, από υπογραφής των σχετικών συμβάσεων έως ότου διεκόπη η Δοκιμαστική Λειτουργία του έργου.
      Το προσωπικό που εκπαιδευόταν εξακολουθεί να παρέχει τις υπηρεσίες του και να αμείβεται κανονικά, σύμφωνα με τους όρους της Σύμβασης, και, ως εκ τούτου, δεν στερούνται εργασίας και εισοδήματος.
      Μετατροπή των Συμβάσεων Μίσθωσης Έργου σε Αορίστου Χρόνου απαγορεύεται από τις διατάξεις του άρθρου 6 του Ν. 2527/97 και από το Σύνταγμα.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      26. Στην με αριθμό 1057/26-5-04 ερώτηση του Βουλευτού κ. Γεωργίου Παπαγεωργίου δόθηκε με το υπ’ αριθμ. 32411/17-6-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθμ. 1057/26.5.2004 ερώτησης του Βουλευτή κ. Γιώργου Παπαγεωργίου, αναφορικά με την πορεία εφαρμογής της νομοθεσίας για τη σύσταση των δημοτικών λιμενικών ταμείων, και ειδικότερα για την πορεία σύστασης των δημοτικών λιμενικών ταμείων Ν. Ευβοίας, σας γνωρίζουμε τα εξής:
      Σύμφωνα με τις διατάξεις του άρθρου 28 του ν. 2738/1999 μεταφέρονται οι αρμοδιότητες των υφιστάμενων Λιμενικών Ταμείων σε δημοτικά ή νομαρχιακά νομικά πρόσωπα δημοσίου δικαίου, με την έκδοση προεδρικών διαταγμάτων. Όταν από ένα υφιστάμενο λιμενικό ταμείο μεταφέρονται όλες οι αρμοδιότητες, τότε εκδίδονται προεδρικά διατάγματα για την κατάργησή τους. Ακόμη, με τις διατάξεις του άρθρου 26 του ν. 3013/2002 ορίζεται ότι για την έκδοση του π.δ. για τη μεταφορά αρμοδιοτήτων των υφιστάμενων λιμενικών ταμείων στα δημοτικά ή νομαρχιακά λιμενικά ταμεία θα ζητείται η γνώμη του οικείου δημοτικού ή νομαρχιακού συμβουλίου.
      Ειδικότερα, οι αρμοδιότητες του υφιστάμενου Λιμενικού Ταμείου Ευβοίας θα μεταφερθούν σε οκτώ δημοτικά λιμενικά ταμεία. Μετά την επεξεργασία των π.δ. για τη συντέλεση αυτής της μεταφοράς, από το Συμβούλιο της Επικρατείας, σημειώθηκαν οι εξής ενέργειες:
      Α) τα π.δ. για τη μεταφορά αρμοδιοτήτων στα Δημοτικά Λιμενικά Ταμεία Καρύστου, Στυρέων και Αιδηψού είναι στον Υπουργό Εμπορικής Ναυτιλίας για να υπογραφούν και κατόπιν να δημοσιευτούν στην Εφημερίδα της Κυβέρνησης
      Β) για τα π.δ μεταφοράς αρμοδιοτήτων των Δημοτικών Λιμενικών Ταμείων Χαλκιδέων, Λίμνης, Κύμης, Αλιβερίου και Σκύρου, το ΣτΕ υπέδειξε ότι θα πρέπει να εκδοθούν οι αποφάσεις των δημοτικών συμβουλίων, κατ’ εφαρμογή των διατάξεων του ν. 3013/2002. Με το αριθμ. 31737/ 1.8.2003 έγγραφό μας ζητήσαμε από την Περιφέρεια Στερεάς Ελλάδας να ενημερώσει τους δήμους εδαφικής αρμοδιότητάς της για την έκδοση της προβλεπόμενης απόφασης. Επειδή για ορισμένους δήμους παρήλθε άπρακτη η τασσόμενη από τις διατάξεις του νόμου δίμηνη προθεσμία, ενώ κάποιοι δήμοι δεν ενημερώθηκαν, προφανώς εκ παραδρομής, ζητήθηκε εκ νέου από τις οικείες περιφέρειες να μας γνωρίσουν την ακριβή ημερομηνία που γνωστοποίησαν το ανωτέρω έγγραφο στους δήμους, καθώς και την ημερομηνία, που έλαβαν γνώση του εγγράφου αυτού, προκειμένου να καταρτισθεί το σχετικό π.δ. Η διαδικασία αυτή πρέπει να ακολουθηθεί, διαφορετικά το ΣτΕ δεν συμφωνεί για την έκδοση σχετικών π.δ. για το σκοπό αυτό.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      27. Στην με αριθμό 1000/25-5-04 ερώτηση του Βουλευτού κ. Βασιλείου Κεγκέρογλου δόθηκε με το υπ’ αριθμ. 32150/16-6-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω (1) σχετικής ερώτησης του Βουλευτού Βασ. Κεγκέρογλου, αναφορικά με το αντικείμενο του θέματος, και κατόπιν του (2) σχετικού εγγράφου της Περιφέρειας Κρήτης, σας ενημερώνουμε τα παρακάτω:
      1. Σύμφωνα με την από 14 Μαΐου 2003 σύμβαση για την μελέτη του ανωτέρω έργου έχουν παραδοθεί μέχρι σήμερα οι κατωτέρω μελέτες:
      	Ι. Αναγνωριστική μελέτη Οδοποιίας
      II. Αναγνωριστική Γεωλογική μελέτη
      III. Προμελέτη Περιβαλλοντικών επιπτώσεων
      2. Προκειμένου να εκπονηθούν τα επόμενα στάδια των μελετών του υπόψη  έργου απαιτείται κατ’ αρχάς η έγκριση της Προμελέτης Περιβαλλοντικών Επιπτώσεων η οποία έχει σταλεί στην αρμόδια Δ/νση ΠΕΧΩ Περιφέρειας Κρήτης από την 17-11-2003. Η παραπάνω έγκριση απαιτεί σημαντικό χρόνο λόγω της ανάγκης γνωμοδότησης από τους αρμόδιους φορείς για το υπ’ όψη έργο.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 4 Νοεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 358/1.11.2004 επίκαιρη ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Οικονομίας και Οικονομικών, σχετικά με τη ρύθμιση των οφειλών από κάθε είδους δάνεια σύμφωνα με τις διατάξεις του άρθρου 39 του ν. 3259/04 κλπ.
      2. Η με αριθμό 363/1.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς τον Υπουργό Αγροτικής Ανάπτυξης και Τροφίμων, σχετικά με την ανεξέλεγκτη εισαγωγή προϊόντων διατροφής από τρίτες χώρες, τη λήψη μέτρων προστασίας των καταναλωτών κλπ.
      3. Η με αριθμό 365/1.11.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Πολιτισμού, σχετικά με την επαναπρόσληψη των απολυμένων συμβασιούχων στο Υπουργείο κλπ.
      4. Η με αριθμό 362/1.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Δημόσιας Τάξης, σχετικά με την αμφισβήτηση της νομιμότητας της αστυνομικής δράσης από τους πολίτες και τη λήψη μέτρων για την αντιμετώπισή της.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 367/1.11.2004 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς την Υπουργό Εθνικής Παιδείας και Θρησκευμάτων, σχετικά με την ίδρυση και λειτουργία σχολείων μέσης εκπαίδευσης για μαθητές με ειδικές ανάγκες κλπ.
      2. Η με αριθμό 357/1.11.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την κατασκευή χώρου Υγειονομικής Ταφής Απορριμμάτων στη βορειοδυτική Θεσσαλονίκη.
      3. Η με αριθμό 366/1.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων αποζημίωσης των καπνοπαραγωγών της επαρχίας Ελασσόνας και του Νομού Πιερίας.
      4. Η με αριθμό 361/1.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση της λάσπης που έχει συσσωρευτεί στην Ψυττάλεια κλπ.
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί των σχεδίων νόμων του Υπουργείου Οικονομίας και Οικονομικών: 
      α) Κύρωση του Απολογισμού του Κράτους οικονομικού έτους 2002.
      β) Κύρωση του Ισολογισμού του Κράτους οικονομικού έτους 2002.
      Η συζήτηση του Απολογισμού και του Ισολογισμού γίνεται σε δύο συνεδριάσεις, όπως ορίζει ο Κανονισμός της Βουλής, άρθρο 123, με ανάλογη εφαρμογή του άρθρου 107, δηλαδή με οργανωμένη συζήτηση. Σύμφωνα, λοιπόν, με το άρθρο 107, που εφαρμόζεται αναλόγως, η Διάσκεψη των Προέδρων αποφάσισε κάθε μία από τις δύο προβλεπόμενες από τον Κανονισμό συνεδριάσεις να έχει διάρκεια μέχρι τέσσερις ώρες. Ο χρόνος αυτός κατανέμεται στις Κοινοβουλευτικές Ομάδες ανάλογα με τη δύναμή τους, καθώς και στους Ανεξάρτητους Βουλευτές. Στο Προεδρείο έχουν κατατεθεί κατάλογοι ομιλητών από τα κόμματα για τον καθορισμό της σειράς των ομιλητών και τη διάρκεια των ομιλιών τους και για τις δύο συνεδριάσεις. Η εγγραφή των Ανεξάρτητων Βουλευτών στον κατάλογο των ομιλητών γίνεται σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. 
Ο συνολικός χρόνος ομιλίας τους είναι δεκατέσσερα λεπτά, δηλαδή από επτά λεπτά σε κάθε συνεδρίαση. 
     Στη συνέχεια, από την Υπηρεσία, θα καταρτιστεί ενιαίος κατάλογος με πρόταξη των εισηγητών και των ειδικών αγορητών και με εναλλαγή των ομιλητών. Δικαίωμα δευτερολογίας στη διαδικασία αυτή έχουν μόνον οι εισηγητές, μετά την ολοκλήρωση της ομιλίας του τελευταίου ομιλητή. 
     Επίσης, σύμφωνα με το άρθρο 107, δεν υπολογίζεται στο συνολικό χρόνο που έχει διατεθεί σε κάθε Κοινοβουλευτική Ομάδα η διάρκεια ομιλίας των Υπουργών -δεν υπολογίζεται δηλαδή στις τέσσερις ώρες- των Προέδρων των Κοινοβουλευτικών Ομάδων και των αναπληρωτών τους και ορίζεται η ομιλία των προσώπων, που μόλις ανέφερα, στο 1/2 του χρόνου του άρθρου 97 του Κανονισμού. Προτείνω, όμως, όπως και η Διάσκεψη των Προέδρων, να μην ισχύσει ο περιορισμός του χρόνου και για τους Υπουργούς και για τους Κοινοβουλευτικούς Εκπροσώπους, δηλαδή να μην μειωθεί στο ήμισυ ο χρόνος τους. 
     Συμφωνείτε, κύριοι συνάδελφοι, με όλα αυτά που έχουν αποφασιστεί; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ ( Άννα Μπενάκη - Ψαρούδα): Συνεπώς, το Σώμα συμφώνησε ομοφώνως. 
	Το λόγο έχει ο εισηγητής της Πλειοψηφίας κ. Θεόδωρος Σκρέκας.
	ΘΕΟΔΩΡΟΣ ΣΚΡΕΚΑΣ: Κυρία και κύριοι συνάδελφοι, συζητείται σήμερα στην Ολομέλεια της Βουλής ο Απολογισμός και ο Ισολογισμός του Κράτους του 2002. Συζητείται με τη νέα διαδικασία, η οποία ξεκίνησε από τον προηγούμενο χρόνο και η οποία προβλέπεται μετά την Αναθεώρηση του Συντάγματος του 2001, που είναι η εισαγωγή για συζήτηση πρώτα στην ειδική κοινοβουλευτική επιτροπή και στη συνέχεια στην Ολομέλεια. 
	Όπως όλοι γνωρίζετε, η κατάρτιση του προϋπολογισμού αποτελεί τυπική διαδικασία αναπροσαρμογής των οικονομικών μεγεθών κατά κωδικό από έτος σε έτος, διαδικασία ξεπερασμένη και βλαπτική, χωρίς μελέτη, στόχευση, σχεδιασμό και προγραμματισμό. 
	Η εκτέλεση του προϋπολογισμού επαφίεται κατά κύριο λόγο στη διάθεση του καθ’ ύλην εξουσιοδοτημένου Υπουργού Οικονομίας και Οικονομικών, με τα γνωστά μέχρι σήμερα αρνητικά αποτελέσματα. Άλλα οικονομικά μεγέθη εμφανίζονται στον προϋπολογισμό και στον απολογισμό και άλλη είναι η πραγματικότητα. 
	Η εκτέλεση του προϋπολογισμού λειτουργεί, θα έλεγε κανείς, ως ένα μίξερ. Τι εννοώ με αυτό; Θα φέρω ένα παράδειγμα. Οι φορείς του δημοσίου προμηθεύονται αγαθά από την ελεύθερη αγορά, κατά κανόνα επί πιστώσει. Οι οφειλές του κράτους προς τους φορείς δε χορηγούνται στο χρόνο που πρέπει και στην περίοδο που τους έχουν ανάγκη. 
     Η κίνηση του εσωτερικού αυτού μίξερ δεν εμφανίζεται πουθενά, με αποτέλεσμα να καταγράφεται άλλο έλλειμμα και άλλο δημόσιο χρέος. Και το χειρότερο, όλα αυτά να αντανακλούν αρνητικά στην οικονομία, στις επιχειρήσεις οι οποίες προμηθεύουν το δημόσιο –και πολλές  από αυτές αντιμετωπίζουν σοβαρά προβλήματα ρευστότητας, αφού δεν μπορούν να εισπράξουν από το δημόσιο τα χρήματα που τους οφείλουν- στο εισόδημα των εργαζομένων και στον τομέα της ενέργειας, γιατί όταν οι επιχειρήσεις αυτές δεν μπορούν να ανταποκριθούν στις λειτουργικές τους ανάγκες, οδηγούνται ή σε μείωση προσωπικού, ή σε κλείσιμο.
     Είναι ανάγκη σήμερα να προχωρήσουμε στον αναγκαίο εκσυγχρονισμό του δημόσιου λογιστικού. 
     Απαιτείται αναδιάρθρωση του συστήματος κατάρτισης και παρακολούθησης κατά την εκτέλεση του προϋπολογισμού, εισαγωγή του διπλογραφικού συστήματος σε όλον τον δημόσιο τομέα, αποτελεσματική ανάγνωση του ελέγχου των δημοσίων δαπανών στη βάση λογιστικών καταστάσεων και όχι όπως γίνεται σήμερα, αναβάθμιση του ρόλου του Γενικού Λογιστηρίου του Κράτους στη βασική του αρμοδιότητα για παροχή αξιόπιστων πληροφοριών, κατάρτιση, εκτέλεση και έλεγχο του προϋπολογισμού, καλύτερη αξιοποίηση και διαχείριση των δημοσίων πόρων, αποτελεσματικότητα και αποδοτικότητα στη διαχείριση των δημοσίων έργων και των υπηρεσιών, υψηλή ποιότητα στις υποδομές και στις υπηρεσίες που θα βελτιώνουν την καθημερινή ζωή των πολιτών, ουσιαστικός έλεγχος και όχι τυπολατρικός των δημοσίων πεπραγμένων με σύγχρονες μεθόδους και απτά αποτελέσματα. 
     Η Βουλή, κυρίες και κύριοι συνάδελφοι, ασκεί τυπικά την εκτελεστική εξουσία που αποτελεί ένα από τα σπουδαιότερα βάθρα της κοινοβουλευτικής δημοκρατίας. Από συστάσεως του ελληνικού κράτους, εδώ και 181 χρόνια, οι ‘Ελληνες Βουλευτές ψήφιζαν την απαλλαγή ή την άρνηση της απαλλαγής της εκάστοτε κυβέρνησης από την ευθύνη της διαχείρισης του προϋπολογισμού του προηγούμενου έτους, με γνώμονα την κομματική πειθαρχία. Τα οικονομικά Υπουργεία συχνά υπό το κράτος δυσμενών δημοσιονομικών συνθηκών αντιμετωπίζουν καχύποπτα το Κοινοβούλιο, αλλά και το Ελεγκτικό Συνέδριο στη λογική ότι αυτά μπορούν να προστατέψουν το δημόσιο συμφέρον με πολλές και ποικίλες μεθοδεύσεις και για το λόγο αυτό είναι εξ αντικειμένου αδύνατη η ενημέρωση των Βουλευτών όλων των κομμάτων για τον τρόπο που διαχειρίζονται τον κρατικό προϋπολογισμό. 
     Οι Έλληνες συνταγματολόγοι και δημοσιολόγοι από τον 19ο αιώνα μέχρι και σήμερα δεν ασχολήθηκαν με το πρόβλημα εφαρμογής στην πράξη της συνταγματικής προς τη Βουλή επιταγής, να ελέγχει η ίδια η Βουλή τη διαχείριση των κρατικών εσόδων και εξόδων ως θεσμού αυτόνομου και ανεξάρτητου έναντι των ελεγκτικών οργάνων τόσο της εκτελεστικής εξουσίας, όσο και της δικαστικής. Την ανάγκη αυτή ήρθε να καλύψει η τελευταία αναθεώρηση του Συντάγματος το 2001 με τη σύσταση ειδικής κοινοβουλευτικής επιτροπής αποτελούμενη από δεκατρείς Βουλευτές όλων των κομμάτων, που ελέγχει τον απολογισμό προ της ψήφισής του από την Ολομέλεια.
     Η αυτονομία του θεμελιώδους προνομίου της Βουλής και των Βουλευτών έναντι της εκτελεστικής εξουσίας απαιτεί και την αναγκαία υποδομή στήριξης, όπως είναι η σύσταση μιας γραμματείας εμπειρογνωμόνων, προκειμένου να ανταποκριθεί στην υψηλή της αποστολή. Γιατί χωρίς στήριξη της επιτροπής μας, οι  συζητήσεις επί του απολογισμού και επί του ισολογισμού θα είναι γενικόλογες και θα στερούνται ουσιαστικού επιστημονικού περιεχομένου. Θα είναι συζητήσεις, οι οποίες μπορεί μεν να έχουν πολιτική αξία, δεν θα έχουν ουσία, που είναι το ζητούμενο. Σκοπός της επιτροπής είναι να προβαίνει στη διαπίστωση της μονιμότητας και κανονικότητας των πράξεων και παραλείψεων διαχείρισης και σύνταξης σχετικής διαπιστωτικής έκθεσης, η οποία διανέμεται στους Βουλευτές πριν από την ψηφοφορία στην Ολομέλεια.
      Ο απολογισμός του κράτους, κυρίες και κύριοι συνάδελφοι, σύμφωνα με τον ορισμό που δίνει το άρθρο 72 του ν.2362/1995  «Περί δημοσίου λογιστικού ελέγχου των δαπανών του κράτους και άλλες διατάξεις» είναι ο νόμος στον οποίο εμφανίζονται τα αποτελέσματα της εκτέλεσης του προϋπολογισμού των εσόδων και των εξόδων του κράτους κάθε οικονομικού έτους και με τον οποίο εγκρίνονται οι κατά το ίδιο έτος πραγματοποιηθείσες πληρωμές καθ’ υπέρβαση των πιστώσεων. 
      Ο απολογισμός καταρτίζεται από το Γενικό Λογιστήριο του Κράτους με βάση τα υποβαλλόμενα στοιχεία από τις αρμόδιες υπηρεσίες, αφού ληφθούν υπόψη και οι αναγγελθείσες μεταβολές που έχει επιφέρει το Ελεγκτικό Συνέδριο στις διαχειριστικές πράξεις των υπολόγων μέχρι τέλος Αυγούστου του έτους κατά το οποίο καταρτίζεται ο απολογισμός.
      Ο απολογισμός καταρτίζεται οκτώ μήνες περίπου μετά τη λήξη του έτους που αφορά. 
      Περιεχόμενο Απολογισμού:
      Σύμφωνα με το άρθρο 73 του ν. 2362/1995, ο απολογισμός των εσόδων και εξόδων του κράτους εμφανίζει την εκτέλεση του προϋπολογισμού και περιέχει τα πραγματοποιηθέντα έσοδα και έξοδα με την ίδια κατάταξη που εμφανίζονται στον προϋπολογισμό και ειδικότερα:
      Για τα έσοδα το σύνολο κατά κωδικό αριθμό: Των προϋπολογισθέντων, των βεβαιωθέντων, των διαγραφέντων, των επιστραφέντων, των εισπραχθέντων και των εισπρακτέων υπολοίπων.
      Από τον Απολογισμό του 2002 και εφεξής θα εμφανίζεται στον πίνακα των εσόδων η στήλη των επιστροφών και τα έσοδα μετά τη μείωση των επιστροφών,  με την απόφαση του Υπουργού Οικονομικών κατ’ εξουσιοδότηση του άρθρου 14 του ν. 2892/2001.
      Για τα έξοδα το σύνολο κατά φορέα, ειδικό φορέα και είδος δαπάνης: Των πιστώσεων που έχουν προϋπολογισθεί, των πιστώσεων όπως έχουν διαμορφωθεί, των εξόδων που έχουν πληρωθεί, των πιστώσεων που δεν έχουν διατεθεί και των τυχόν υπερβάσεων από τις πιστώσεις όπως έχουν διαμορφωθεί. 
       Στον απολογισμό, πέρα από τα παραπάνω στοιχεία, για παροχή περισσότερων πληροφοριών περιλαμβάνονται πίνακες κατά δημόσιο ταμείο  των βεβαιωθέντων και εισπραχθέντων εσόδων, των εισπρακτέων υπολοίπων και των πληρωθέντων εξόδων για την τακτοποίηση και εμφάνιση επιστροφών εσόδων, ως και πίνακες των πληρωθέντων εξόδων κατά κωδικό αριθμό για το σύνολο των φορέων (Υπουργείων, Περιφερειών, Νομών)
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Έλεγχος από το Ελεγκτικό Συνέδριο και κύρωση από τη Βουλή:
      Σύμφωνα με το άρθρο 76 του ν. 2362/1995, ο Απολογισμός αποστέλλεται μέχρι το τέλος Σεπτεμβρίου από τον Υπουργό Οικονομίας και Οικονομικών στο Ελεγκτικό Συνέδριο το οποίο, αφού διαπιστώσει την ορθότητά του, τον επιστρέφει στο Γενικό Λογιστήριο του Κράτους μέσα σ’ ένα μήνα από την ημέρα αποστολής, μαζί με τη σχετική διαδήλωση αυτού.
      Ο απολογισμός και ο ισολογισμός, στους οποίους επισυνάπτεται η διαδήλωση του Ελεγκτικού Συνεδρίου και η έκθεση του Υπουργού Οικονομίας και Οικονομικών επί των παρατηρήσεων του Ελεγκτικού Συνεδρίου εισάγονται για κύρωση στη Βουλή το αργότερο μέχρι τέλος Νοεμβρίου. Η διαδικασία αυτή έχει ολοκληρωθεί και σήμερα γίνεται η συζήτηση επί του Απολογισμού και του Ισολογισμού του 2002.
      Επί της διαδηλώσεως του Ελεγκτικού Συνεδρίου ο Υπουργός Οικονομίας και Οικονομικών με έκθεσή του διατυπώνει απόψεις και σχόλια στις παρατηρήσεις του Ελεγκτικού Συνεδρίου και η έκθεση αυτή συνοδεύει τον Απολογισμό και τον Ισολογισμό του Κράτους μαζί με τη διαδήλωση προς ενημέρωση της Βουλής.
      Ο Απολογισμός, σύμφωνα με το άρθρο 79 παρ. 7 του Συντάγματος της Ελλάδος του 1975, 1985 και του 2001 δεν δύναται να κατατεθεί στη Βουλή για κύρωση, αν δεν συνοδεύεται υποχρεωτικά από την έκθεση του Ελεγκτικού Συνεδρίου.
      Ανάλυση και παρουσίαση των επιμέρους στοιχείων του Απολογισμού:
      Έσοδα του Τακτικού Προϋπολογισμού για το 2002:
      Το σύνολο των εσόδων του τακτικού προϋπολογισμού του έτους 2002 μετά τη μείωση των επιστροφών ανήλθε σε τριάντα επτά δισεκατομμύρια ογδόντα ένα εκατομμύρια (37.081.000.000) ευρώ, παρουσιάζοντας υστέρηση κατά τριακόσια εβδομήντα δύο εκατομμύρια (372.000.000) ευρώ σε σχέση με τις προβλέψεις του προϋπολογισμού του 2002.
      Οι μεταβολές των εσόδων του τακτικού προϋπολογισμού κατά κατηγορία έχουν ως εξής:
      Άμεσοι φόροι. Τα συνολικά έσοδα από την άμεση φορολογία ανήλθαν σε ένα δισεκατομμύριο επτακόσια εξήντα ένα εκατομμύρια (1.761.000.000) ευρώ παρουσιάζοντας αύξηση είκοσι τεσσάρων εκατομμυρίων (24.000.000) ευρώ σε σχέση με τις προβλέψεις του προϋπολογισμού. Αναλυτικότερα: 
      Φόρος εισοδήματος νομικών προσώπων. Τα έσοδα από το φόρο εισοδήματος νομικών προσώπων ανήλθαν σε τέσσερα δισεκατομμύρια ογδόντα οκτώ εκατομμύρια (4.088.000.000) ευρώ παρουσιάζοντας υστέρηση τριακόσια σαράντα τρία εκατομμύρια (343.000.000) ευρώ. Η υστέρηση αυτή οφείλεται στη μειωμένη κερδοφορία των επιχειρήσεων.
      Ειδικές κατηγορίες φόρου εισοδήματος. Τα έσοδα από τη συγκεκριμένη κατηγορία ανήλθαν στα οκτακόσια ενενήντα πέντε εκατομμύρια (895.000.000) ευρώ παρουσιάζοντας υστέρηση εκατόν τριάντα πέντε εκατομμυρία (135.000.000) ευρώ που οφείλεται κυρίως στη μειωμένη απόδοση του φόρου των τόκων καταθέσεων.
      Άμεσοι φόροι παρελθόντων οικονομικών ετών. Τα έσοδα από τους άμεσους φόρους προηγούμενων οικονομικών ετών ανήλθαν σε ένα δισεκατομμύριο τετρακόσια ογδόντα τέσσερα εκατομμύρια (1.480.000.000) ευρώ παρουσιάζοντας αύξηση κατά τετρακόσια ογδόντα έξι εκατομμύρια (486.000.000) ευρώ κυρίως λόγω των ρυθμίσεων συνάφειας και περαίωσης ανέλεγκτων χρήσεων.
      Έμμεσοι φόροι. Τα συνολικά έσοδα από την έμμεση φορολογία ανήλθαν σε  είκοσι δισεκατομμύρια ενενήντα ένα εκατομμύρια (20.091.000.000) ευρώ παρουσιάζοντας αύξηση έντεκα εκατομμύρια (11.000.000) ευρώ σε σχέση με τις προβλέψεις του Προϋπολογισμού. Αναλυτικότερα:
      Λοιποί φόροι συναλλαγών. Τα έσοδα από τους λοιπούς φόρους συναλλαγών ανήλθαν σε ένα δισεκατομμύριο τριακόσια ενενήντα επτά εκατομμύρια (1.397.000.000) ευρώ παρουσιάζοντας υστέρηση τριακόσια ενενήντα οκτώ εκατομμύρια (398.000.000) ευρώ. Η υστέρηση αυτή οφείλεται κυρίως στη μειωμένη απόδοση του φόρου στις χρηματιστηριακές συναλλαγές ύψους εκατόν σαράντα εννέα εκατομμυρίων (149.000.000) ευρώ. 
      Δεύτερον, έμμεσοι φόροι παρελθόντων οικονομικών ετών. Τα έσοδα από τους έμμεσους φόρους προηγούμενων οικονομικών ετών ανήλθαν σε εξακόσια ενενήντα εννέα εκατομμύρια (699.000.000) ευρώ, δηλαδή εισπράχθηκαν τετρακόσια σαράντα ένα εκατομμύρια (441.000.000) ευρώ επιπλέον των προβλέψεων που προήλθαν κυρίως από τις ρυθμίσεις συνάφειας και περαίωσης ανέλεγκτων χρήσεων.
      Λοιπά μη φορολογικά έσοδα. Τα λοιπά μη φορολογικά έσοδα ανήλθαν σε δύο δισεκατομμύρια εννιακόσια ενενήντα εννέα (2.999.000.000) ευρώ παρουσιάζοντας υστέρηση τετρακόσια τριάντα έξι εκατομμύρια (436.000.000) ευρώ. Η υστέρηση αυτή οφείλεται κυρίως στα μειωμένα έσοδα από την κυκλοφορία των κερμάτων κατά εκατόν εξήντα πέντε εκατομμύρια (165.000.000) ευρώ και στα έσοδα της ΥΠΑ - μείωση κατά εκατόν οκτώ εκατομμύρια (108.000.000) ευρώ. 
      Στον Πίνακα 1, τον οποίο καταθέτω για τα Πρακτικά της Βουλής εμφανίζονται τα έσοδα του τακτικού προϋπολογισμού. 
      (Στο σημείο αυτό ο Βουλευτής κ. Θεόδωρος Σκρέκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δαπάνες τακτικού προϋπολογισμού. Σύμφωνα με τα στοιχεία του Απολογισμού Οικονομικού Έτους 2002 οι πληρωμές του τακτικού προϋπολογισμού ανήλθαν στο ποσό των 62.130,7 εκατομμυρίων ευρώ έναντι αρχικών πιστώσεων ύψους  57.324,2 εκατομμυρίων ευρώ.
      Πρέπει να σημειωθεί ότι ο προϋπολογισμός αποτελεί πρόβλεψη και εμπεριέχει το στοιχείο της αβεβαιότητας και κατ’ επέκταση την ύπαρξη αποκλίσεων κατά την εκτέλεσή του. Η σχετική διάταξη του ν. 2362/1995 αναφέρεται στην υποβολή συμπληρωματικού ή διορθωτικού προϋπολογισμού αλλά σε περίπτωση σημαντικής απόκλισης από τις προβλέψεις, χωρίς να προσδιορίζεται το περιεχόμενο του όρου «σημαντική», αφήνοντας κάθε φορά την εκτίμηση αυτή στην αξιολόγηση των πραγματικών στοιχείων που συνθέτουν το σημαντικό μέγεθος της απόκλισης. Κατά συνέπεια η εφαρμογή του άρθρου 8 ν. 2362/1995 δεν κρίθηκε σκόπιμη κατά την εκτέλεση του Προϋπολογισμού του 2002.
      Αναλυτικά οι ποσοστιαίες αποκλίσεις κάθε Υπουργείου παρουσιάζονται στο πίνακα 2 τον οποίο καταθέτω στα Πρακτικά της Βουλής. 
      (Στο σημείο αυτό ο Βουλευτής κ. Θεόδωρος Σκρέκας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναλυτικότερα η Βουλή των Ελλήνων παρουσιάζει υπέρβαση δαπανών του προϋπολογισμού έναντι των προϋπολογισθέντων σε ποσοστό 0,99% η οποία οφείλεται κυρίως στην αύξηση των επιχορηγήσεων. 
      Το Υπουργείο Εσωτερικών, Δημόσιας Διοίκησης και Αποκέντρωσης, παρουσιάζει συνολική υπέρβαση 13,19% των δαπανών η οποία προήλθε τόσο από υπέρβαση των δαπανών των κεντρικών υπηρεσιών όσο και από υπέρβαση των δαπανών των περιφερειακών υπηρεσιών. Οι υπερβάσεις αυτές αφορούν αποδοχές, αποδόσεις εσόδων, εκλογικές δαπάνες. 
      Το Υπουργείο Εξωτερικών παρουσιάζει μια υπέρβαση της τάξεως του 22,55% των δαπανών του προϋπολογισμού έναντι των προϋπολογισθέντων και οφείλεται κυρίως στις παρακάτω κατηγορίες. Στην αύξηση των απόρρητων δαπανών κατά είκοσι δύο εκατομμύρια (22.000.000) ευρώ, στις δαπάνες προετοιμασίας και διεξαγωγής των Ολυμπιακών Αγώνων του 2004 με 5,8 εκατομμύρια ευρώ στην αύξηση των δαπανών μετακινήσεων κατά δεκατρία εκατομμύρια (13.000.000) ευρώ καθώς και στις δαπάνες που αφορούν την παροχή διμερούς αναπτυξιακής βοήθειας με τριάντα τέσσερα εκατομμύρια (34.000.000) ευρώ. 
      Το Υπουργείο Εθνικής ΄Αμυνας: Η υπέρβαση για το 2003 ανέρχεται στο 8,2% και προέρχεται κυρίως από δαπάνες για το εξοπλιστικό πρόγραμμα.
      Υπουργείο Υγείας Πρόνοιας: Η απόκλιση που παρατηρείται είναι της τάξεως του 4,47% και οφείλεται κυρίως στις αυξημένες δαπάνες περίθαλψης των ασφαλισμένων του δημοσίου για τις οποίες χορηγήθηκαν συμπληρωματικές πιστώσεις εκατόν εβδομήντα εκατομμυρίων (170.000.000) ευρώ. 
      Υπουργείο Δικαιοσύνης: Η υπέρβαση ανέρχεται στο 0,24% των δαπανών του Υπουργείου και οφείλεται κυρίως στην καταβολή διαφοράς αποδοχών σε δικαστικούς λειτουργούς.
      Υπουργείο Εθνικής Παιδείας και Θρησκευμάτων: Η υπέρβαση των δαπανών εκπαίδευσης ανέρχεται σε ενενήντα ένα εκατομμύρια (91.000.000) ευρώ, ήτοι ποσοστό 2,12%. Η υπέρβαση αυτή οφείλεται κυρίως στην αύξηση των δαπανών μισθοδοσίας προσωπικού εξαιτίας των νέων διορισμών που πραγματοποιήθηκαν τόσο στην πρωτοβάθμια και δευτεροβάθμια εκπαίδευση, όσο και των μελών της ΔΕΠ στην τριτοβάθμια εκπαίδευση, στην κάλυψη των αυξημένων αναγκών πρόσθετης εργασίας εκπαιδευτικών για τη συμπλήρωση των κενών στην πρωτοβάθμια και δευτεροβάθμια εκπαίδευση καθώς και στην απασχόληση ωρομισθίων εκπαιδευτικών για τους ίδιους λόγους και στην εξόφληση των υποχρεώσεων που είχαν συσσωρευτεί για τη μεταφορά των μαθητών από τον τόπο κατοικίας τους στα σχολεία που φοιτούν.
      Υπουργείο Πολιτισμού: Η υπέρβαση ανέρχεται στο 8,50%. Οφείλεται κυρίως στην ενίσχυση του προϋπολογισμού του με ποσό ύψους 20,54 εκατομμύρια ευρώ για δαπάνες προετοιμασίας των Ολυμπιακών Αγώνων του 2004. 
      Υπουργείο Οικονομίας και Οικονομικών, οι γενικές κρατικές δαπάνες. Η υπέρβαση οφείλεται κυρίως στις δαπάνες συντάξεων κατά εκατόν ενενήντα οκτώ εκατομμύρια (198.000.000) ευρώ. Δεύτερον για χρεολύσια. Σημειώθηκε υπέρβαση κατά 1652,7 εκατομμύρια ευρώ. Κατά κύριο λόγο η απόκλιση αυτή οφείλεται στις εξοφλήσεις χρεολυσίων εντόκων γραμματίων του ιδιωτικού τομέα. Τρίτον, δαπάνες ειδικών ομολόγων. Πρόκειται για τις ειδικές εκδόσεις ομολογιακών δανείων που κάλυψαν υποχρεώσεις εισφοράς του κράτους στην ασφάλιση των αγροτών, υποχρεώσεις στο λογαριασμό ΔΙΒΕΕΤ, εξόφληση οφειλών στο ΙΚΑ κλπ. 
    Υπουργείο Αιγαίου: Παρατηρήθηκε υπέρβαση της τάξεως του 0,4% η οποία προήλθε κυρίως από την ενίσχυση των κονδυλίων για την επιδότηση των άγονων γραμμών. 
    Υπουργείο Γεωργίας: Η εξοικονόμηση των δαπανών οφείλεται πρώτον, στη μειωμένη απόδοση εσόδων στον ΕΛΓΑ, καθώς και στην εξοικονόμηση δαπανών λόγω μη ολοκλήρωσης της διαδικασίας προσλήψεων κατά το έτος 2002. 
    Δεύτερον, στη μεταφορά κονδυλίων από τις κεντρικές υπηρεσίες στις περιφέρειες για την υλοποίηση των προγραμμάτων ΟΣΔΕ, δασοπροστασίας και προστασίας ελαιοπαραγωγής. 
    Υπουργείο Εργασίας και Κοινωνικών Ασφαλίσεων: Η συγκράτηση των δαπανών του Υπουργείου αυτού οφείλεται κυρίως στη μη απορρόφηση της πίστωσης για δαπάνες ανεργίας και στράτευσης που πραγματοποιούνται μέσω του ΟΑΕΔ, στις μειωμένες τελικά δαπάνες που προέκυψαν για την ειδική επιδότηση των οικειοθελώς αποχωρούντων εργαζομένων στα Ναυπηγεία Σκαραμαγκά και στην υστέρηση των εσόδων ασφαλιστικών φορέων που αποδίδονται μέσω του κρατικού προϋπολογισμού. 
    Υπουργείο Ανάπτυξης: Η υπέρβαση ανέρχεται στο 3,9% και οφείλεται κυρίως στις δαπάνες που πραγματοποίησε το Υπουργείο από τα έσοδα του ειδικού λογαριασμού των πετρελαιοειδών και από την Ευρωπαϊκή Επιτροπή για το Κοινοτικό και Διεθνές Σήμα, καθώς και στην πρόσθετη επιχορήγηση των εποπτευομένων φορέων. 
    Υπουργείο Μεταφορών και Επικοινωνιών: Η υπέρβαση ανέρχεται στο 31,7% και οφείλεται κυρίως στις δαπάνες της ΥΠΑ. Οι δαπάνες αυτές πραγματοποιήθηκαν μετά την εγγραφή πιστώσεων στον προϋπολογισμό κατά τη διάρκεια του έτους από αντίστοιχα ειδικά έσοδα που προήλθαν από το τέλος εκσυγχρονισμού και ανάπτυξης αεροδρομίων και ήταν πέρα των προβλέψεων του προϋπολογισμού. 
    Υπουργείο Εμπορικής Ναυτιλίας: Η υπέρβαση ανέρχεται στο 0,5% και οφείλεται κυρίως στις δαπάνες μισθοδοσίας του επίτακτου προσωπικού του Πολεμικού Ναυτικού. Δαπάνη που πραγματοποιήθηκε με μεταφορά κονδυλίων από το ΥΕΘΑ και των δαπανών για την αποζημίωση του προσωπικού του Λιμενικού Σώματος για την περίοδο των εκλογών. 
    Υπουργείο Δημόσιας Τάξης: Η αύξηση των δαπανών του Υπουργείου Δημόσιας Τάξης οφείλεται πρώτον …
    ((Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα ήθελα να παρακαλέσω να έχω λίγο χρόνο ακόμα, κύριε Πρόεδρε. 
    ΠΡΟΕΔΡΕΥΩΝ (Σωτήρης Χατζηγάκης): Ευχαρίστως να σας έδινα, κύριε Σκρέκα, αλλά είναι οργανωμένη συζήτηση και πρέπει στις τέσσερις ώρες να τελειώσει αυτή. Επομένως, αν σας δώσω, θα πρέπει να βγούμε έξω από τους χρόνους. Έχετε και δυνατότητα δευτερολογίας. 
    ΘΕΟΔΩΡΟΣ ΣΚΡΕΚΑΣ: Κύριε Πρόεδρε, θα ήθελα μέρος της δευτερολογίας μου να το πάρω τώρα για να ολοκληρώσω. 
    ΠΡΟΕΔΡΕΥΩΝ (Σωτήρης Χατζηγάκης): Καλώς, κύριε Σκρέκα, συνεχίστε. 
    ΘΕΟΔΩΡΟΣ ΣΚΡΕΚΑΣ: Η αύξηση, λοιπόν, των δαπανών του Υπουργείου Δημόσιας Τάξης οφείλεται πρώτον, στις δαπάνες μισθοδοσίας που προέκυψαν από τις μισθολογικές προαγωγές των στελεχών των Σωμάτων Ασφαλείας. 
    Δεύτερον, στα πρόσθετα κονδύλια που χορηγήθηκαν για την πρόσθετη εργασία του ένστολου προσωπικού και τη νυχτερινή απασχόλησή του. 
    Τρίτον, στις αυξημένες λειτουργικές ανάγκες σε καύσιμα αυτοκινήτων, ανταλλακτικά κλπ. Και τέταρτον, στις δαπάνες για την ολυμπιακή προετοιμασία. 
    Υπουργείο Τύπου και Μέσων Μαζικής Ενημέρωσης: Η υπέρβαση των δαπανών του Υπουργείου Τύπου και Μέσων Μαζικής Ενημέρωσης σε ποσοστό 4,68% έναντι των προϋπολογισθεισών οφείλεται κυρίως στις εξής κατηγορίες: Στις δαπάνες προετοιμασίας των Ολυμπιακών Αγώνων 2004 κατά οκτακόσια εξήντα χιλιάδες ευρώ, στις αυξημένες δαπάνες για επιχορηγήσεις καθώς επίσης και στις δαπάνες που αφορούν πληρωμές σε εκτέλεση δικαστικών αποφάσεων. 
    Δαπάνες κατά κατηγορία. 
    Όπως προκύπτει από τον πίνακα 3 τον οποίο θα καταθέσω στα Πρακτικά της Βουλής, οι πληρωμές των πρωτογενών δαπανών του τακτικού προϋπολογισμού κατά κατηγορίες παρουσίασαν υπέρβαση ύψους εξακόσια εννέα εκατομμύρια ευρώ η οποία οφείλεται κυρίως στις δαπάνες για αποδοχές προσωπικού και συντάξεων καθώς επίσης και στις αυξημένες δαπάνες υγειονομικής περίθαλψης υπαλλήλων του δημοσίου. 
    (Στο σημείο αυτό ο Βουλευτής κ. Θεόδωρος Σκρέκας καταθέτει για τα Πρακτικά τον  προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Σκρέκα. 
    ΘΕΟΔΩΡΟΣ ΣΚΡΕΚΑΣ: Κλείνω, κύριε Πρόεδρε με μία πολύ σύντομη αναφορά στο πρόγραμμα δημοσίων επενδύσεων. 
      Η υστέρηση των εσόδων για το έτος 2002 από 4.085,1 εκατομμύρια ευρώ που είχε προβλεφθεί εισπράχθηκαν 1.384,9 εκατομμύρια ευρώ από την Ευρωπαϊκή Επιτροπή και αυτό οφείλεται στην καθυστέρηση είσπραξης αποπληρωμής του Β΄ Κοινοτικού Πλαισίου Στήριξης –και όλοι γνωρίζετε ότι από το Β΄ Κοινοτικό Πλαίσιο Στήριξης χάσαμε χρήματα- στην καθυστέρηση υλοποίησης του Γ΄ Κοινοτικού Πλαισίου Στήριξης και στις χρονικές καθυστερήσεις μεταξύ πραγματοποίησης δαπανών και δήλωσής τους στην Επιτροπή για είσπραξη της αναλογούσας συνδρομής. 
      Οι δαπάνες του Προγράμματος Δημοσίων Επενδύσεων 2002 διαμορφώθηκαν στο ποσό των 7.014,2 εκατομμυρίων ευρώ έναντι προβλέψεων 8.947,9 εκατομμυρίων ευρώ.
      Με αυτές τις παρατηρήσεις, υπό την πίεση του χρόνου, η Νέα Δημοκρατία για λόγους κοινοβουλευτικής ευταξίας δίνει θετική ψήφο στον Απολογισμό και τον Ισολογισμό του Κράτους του έτους 2002. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκρέκα.
      Κυρίες και κύριοι συνάδελφοι, θα ήθελα προηγουμένως να σας παρακαλέσω να τηρήσουμε απαρεγκλίτως το θέμα του χρόνου γιατί είναι οργανωμένη συζήτηση. 
      Το λόγο έχει τώρα ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, γιατί έχω δέκα πέντε λεπτά και ο εισηγητής της Πλειοψηφίας είχε είκοσι πέντε;
      ΠΡΟΕΔΡΕΥΩΝ (Σωτήρης Χατζηγάκης): Είναι τέσσερις ώρες και κατανεμήθησαν βάσει της δυνάμεως των κομμάτων. Έτσι έγινε η κατανομή. 
      Θα σας παρακαλέσω, λοιπόν, όλους –δεν είναι ευχάριστο σ’ εμένα, στο κάθε Προεδρείο, να διακόπτει τους ομιλητές- να είμαστε ακριβείς στο χρόνο για να μπορέσουν μέσα στις τέσσερις ώρες να μιλήσουν όλοι στο χρόνο που έχει προσδιοριστεί.
      Ορίστε, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Θα ήθελα εκ προοιμίου, κύριε Πρόεδρε, αν θα χρειαστεί, να χρησιμοποιήσω τρία λεπτά από τη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Η δευτερολογία θα γίνει αύριο. Επομένως, κρατήστε το χρόνο για την αυριανή συνεδρίαση.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα συζητάμε για δεύτερη φορά στη Βουλή των Ελλήνων τον απολογισμό και ισολογισμό. Πέρυσι, συζητήσαμε αυτόν του έτους 2001, φέτος τον Απολογισμό και Ισολογισμό του 2002. 
      Η συζήτηση και εξέταση του απολογισμού και ισολογισμού είναι μία σημαντική κατά τη γνώμη μου διαδικασία, αφού μέσα απ’ αυτήν τη διαδικασία δίνεται η δυνατότητα να κρίνουμε την κυβερνητική πολιτική, όταν συντάσσει έναν προϋπολογισμό και πολύ περισσότερο όταν τον υλοποιεί πράγμα που δεν υπήρχε μέχρι πρότινος. Άρα με τη σημαντικότατη αυτή διαδικασία μέσα από την προβλεπόμενη ειδική επιτροπή που συστήνεται στα πλαίσια της Αναθεώρησης του Συντάγματος και του Κανονισμού της Βουλής του 2001, μπορεί πλέον και σε επίπεδο επιτροπής, αλλά και Ολομέλειας να συζητείται ο απολογισμός και ο ισολογισμός. 
      Ο ρόλος αυτής της ειδικής επιτροπής είναι σημαντικός. Αξιολογεί και τα έσοδα και τις δαπάνες που κατά τη γνώμη μου περικλείουν και ένα κοινωνικό στοιχείο. Περικλείουν την κοινωνική αποδοτικότητα συνεισφέροντας όχι μόνο ως προς το ελεγκτικό μέρος, αλλά κατά τη γνώμη μου πολύ περισσότερο στον πολιτικό προσανατολισμό για τους επόμενους προϋπολογισμούς. Καταγράφονται δηλαδή σημεία, παρατηρήσεις και στοιχεία τα οποία θα πρέπει να λαμβάνει υπόψη ο εκάστοτε Υπουργός Οικονομίας και Οικονομικών προς σύνταξη των επόμενων προϋπολογισμών.
      Επιπλέον, κατά τη γνώμη μου, αυτή η διαδικασία βοηθάει τα μέγιστα τον εκάστοτε Υπουργό Οικονομίας και Οικονομικών να αντιστέκεται κατά την υλοποίηση του προϋπολογισμού στις όποιες πιέσεις δέχεται για την υπέρβαση κυρίως του σκέλους των δαπανών. 
      Όπως είπα και προηγουμένως, είναι η δεύτερη φορά που έχει η Βουλή την ευκαιρία να συζητά τον απολογισμό και τον ισολογισμό στα πλαίσια της Αναθεώρησης του Συντάγματος και του Κανονισμού της Βουλής. Αυτό το έκανε το ΠΑΣΟΚ μέσα από μία διαδικασία αναθεώρησης του Κανονισμού της Βουλής, ακριβώς για να μπορέσουμε μέσα από εκεί να πετύχουμε, όσο γίνεται περισσότερο, τη διαφάνεια όσον αφορά την απεικόνιση των στοιχείων και των λογαριασμών του εκάστοτε προϋπολογισμού.
      Η ειδική αυτή επιτροπή, κυρίες και κύριοι, λειτουργεί ως επιτροπή ελέγχου των δαπανών και των εσόδων του προϋπολογισμού, που είναι άκρως τεχνικό ζήτημα. Το έργο, κατά τη γνώμη μου όμως, είναι σοβαρό και δύσκολο. Γι’ αυτό, τόσο στην Επιτροπή, όσο και πέρσι στην Ολομέλεια, συζητήσαμε αρκετές περιπτώσεις με τις οποίες μπορεί να γίνει αναβάθμιση του τρόπου, της σύνθεσης και της λειτουργίας της ειδικής αυτής επιτροπής συζήτησης του Ισολογισμού και Απολογισμού, κάτι που ισχύει σε όλα τα κράτη του ΟΟΣΑ, κάτι που πρέπει να γίνει και σε μας. 
      Για να αναβαθμιστεί αυτός ο ρόλος της ειδικής επιτροπής, θα πρέπει, πέρα από το να έχει μια διευρυμένη γραμματειακή υποστήριξη, να έχει και τεχνική υποστήριξη με ειδικούς επιστήμονες από τα οικονομικά πανεπιστήμια της χώρας, από το ΚΕΠΕ, από την Τράπεζα της Ελλάδος, ούτως ώστε να μπορεί να εκπληρώνει στο έπακρο το σοβαρό της ρόλο, και τον τεχνικό, όπως είπα, αλλά και τον πολιτικό.
      Γι’ αυτό, κύριε Πρόεδρε, θα ήθελα να μεταφέρετε και στην Πρόεδρο της Βουλής και γενικά στο Προεδρείο της Βουλής το ότι πρέπει να γίνουν αποδεκτές οι παρατηρήσεις που έχουμε κάνει ως ειδική επιτροπή και να τις υιοθετήσετε, ούτως ώστε να προχωρήσουμε σ’ αυτήν την αναβαθμισμένη λειτουργία της σοβαρής, κατά τη γνώμη μου, αυτής ειδικής επιτροπής. 
      Κυρίες και κύριοι συνάδελφοι, είμαστε σε μια περίοδο που τα θέματα της οικονομίας είναι για μια ακόμη φορά στην επικαιρότητα. Και επειδή έχουν ακουστεί πολλά τελευταία -και μάλιστα από τη μεριά της Κυβέρνησης για την οικονομία της χώρας- θα ήθελα να σταθώ σε δύο, τρία σημεία.
      Συζητάμε σήμερα τον Απολογισμό και τον Ισολογισμό του κράτους για το έτος 2002, ένα έτος το οποίο εντάσσεται στην περίοδο εκείνη της δεκαετίας 1993-2002, όπου μπήκαν γερές βάσεις στην οικονομία της χώρας, ως αποτέλεσμα μιας σταθερά εφαρμοζόμενης οικονομικής πολιτικής από τις κυβερνήσεις του ΠΑΣΟΚ, η οποία είχε ως αποκορύφωμα την ένταξή μας στο σκληρό πυρήνα των χωρών της Ευρωπαϊκής Ένωσης, εξαιτίας της οποίας σήμερα μπορούμε να πούμε ότι είναι υψηλά ο πήχης, ώστε να πετύχουμε -πέρα από τη σύγκλιση των οικονομικών μεγεθών- και την πραγματική σύγκλιση.
      Επειδή έχουν ακουστεί πολλά, θα ήθελα να πω ότι η οικονομία της χώρας μας σήμερα δεν έχει καμία σχέση με αυτήν που παραλάβαμε ως ΠΑΣΟΚ το 1993. Ειδικότερα, οι ρυθμοί ανάπτυξης της ελληνικής οικονομίας την περίοδο 1990-1993 ήταν αρνητικοί, ενώ την περίοδο 2000-2003 η Ελλάδα αναπτύχθηκε με ρυθμό αύξησης του ΑΕΠ  4% κατά μέσο όρο. Ο πληθωρισμός την περίοδο 1991-1993 κυμάνθηκε στα επίπεδα του 16% έως 19%, ενώ τα τελευταία χρόνια κυμαίνεται γύρω στο 3%. Το δημοσιονομικό έλλειμμα, από 13,6% το 1993, μειώθηκε αισθητά τα τελευταία χρόνια. 
      Ακόμα, κυρίες και κύριοι, αν δεχθούμε τις λογικές ανακατατάξεις που προκάλεσε η ίδια η Κυβέρνηση της Νέας Δημοκρατίας και οι οποίες ανεβάζουν το έλλειμμα για το 2003 στο 3,3% του ΑΕΠ, παραμένει γεγονός αναμφισβήτητο ότι τα ελλείμματα των τελευταίων δέκα χρόνων μειώθηκαν, σε σχέση με την περίοδο 1990-1993, κατά δέκα ποσοστιαίες μονάδες. Αυτό κανείς δεν μπορεί να το αμφισβητήσει. Βλέπουμε ότι, έστω και αν δεχθούμε τη δική σας επισήμανση, το 2003 ήταν 3,3% το έλλειμμα. Φέτος, επί διακυβέρνησης και διαχείρισης δικής σας, είναι πάνω από 5,5%. Αρχίζετε να πλησιάζετε τα νούμερα της τετραετίας 1990-1993. 
      Τα επιτόκια του 2002 έπεσαν κάτω από το 5%, όταν το 1992 βρίσκονταν στο 25%. Οι επενδύσεις την περίοδο 1996-2000 αυξήθηκαν κατά 7,5%, ενώ την περίοδο 1991-1995 σημείωναν μείωση ετησίως κατά 0,5%. 
      Σήμερα, οκτώ μήνες μετά την ανάληψη της εξουσίας από τη Νέα Δημοκρατία, ζούμε μία άνευ προηγουμένου έξαρση της ακρίβειας, που οφείλεται σε μεγάλο βαθμό στην απραξία, αλλά και στην ατολμία της Κυβέρνησης να ασχοληθεί σοβαρά με το πρόβλημα αυτό, με αποτέλεσμα καθημερινά να συρρικνώνεται το εισόδημα των μισθωτών, των συνταξιούχων και γενικότερα των χαμηλών εισοδηματικών στρωμάτων.
      Μοναδικός σκοπός της Κυβέρνησης της Νέας Δημοκρατίας σήμερα είναι να παρουσιάζει μία εικόνα καμένης γης, προκειμένου αυτή να χρησιμοποιηθεί ως άλλοθι για τη μη τήρηση των προεκλογικών δεσμεύσεών της.
      Κύριοι της Κυβέρνησης της Νέας Δημοκρατίας, επικαλείσθε το ότι με την οικονομική πολιτική που ακολουθήσαμε όλα αυτά τα χρόνια -όπως προκύπτει από τα πρακτικά της συνεδρίασης της επιτροπής- δεν πετύχαμε την κοινωνική σύγκλιση και ότι καθυστερημένα εμείς την ανακαλύψαμε. 
      Σήμερα εσείς, με την οικονομική πολιτική που εφαρμόζετε εδώ και οκτώ μήνες και με τη διαγραφόμενη από το σχέδιο του προϋπολογισμού του 2005 οικονομική πολιτική, οδηγείτε μετά βεβαιότητας σε κοινωνική απόκλιση, διευρύνοντας την απόσταση του βιοτικού επιπέδου των Ελλήνων πολιτών από το μέσο όρο των χωρών-μελών της Ευρωπαϊκής Ένωσης. 
      Η Κυβέρνηση της Νέας Δημοκρατίας, τόσο προεκλογικά όσο και μετεκλογικά, αναφερόταν και αναφέρεται σε εικονικούς και πλασματικούς προϋπολογισμούς, μεταξύ των οποίων και για το έτος 2002, του οποίου τον Απολογισμό και τον Ισολογισμό συζητούμε σήμερα. 
      Η Νέα Δημοκρατία επίμονα ζητούσε να προχωρήσουμε σε αναθεωρήσεις για όποιες αποκλίσεις είχαμε στο παρελθόν. Σήμερα γιατί δεν προχώρησε σε αναθεώρηση του προϋπολογισμού του τρέχοντος έτους και δέχθηκε να υλοποιεί για δέκα και πλέον μήνες έναν προϋπολογισμό, που η ίδια αρχικά είχε καταδικάσει ως πλαστό και εικονικό;
      Κυρίες και κύριοι συνάδελφοι, βλέπουμε σήμερα, ενόψει της συζήτησης του Απολογισμού και του Ισολογισμού του 2002, την Κυβέρνηση να συνεχίζει να μιλά για κρυφές δαπάνες και λογαριασμούς. Μιλά, όμως, γενικά και αόριστα, χωρίς να μας αναφέρει συγκεκριμένα παραδείγματα. Όταν εμείς επικαλούμαστε τη δυνατότητα καταγραφής των δαπανών σε εθνικολογιστική βάση, η σημερινή Κυβέρνηση της Νέας Δημοκρατίας μας κατηγορούσε για απόκρυψη στοιχείων. Ακόμα περιμένουμε να μας πει συγκεκριμένα πού υπήρχε απόκρυψη και ποιων στοιχείων. 
      Κύριε Υπουργέ, η απάντηση που δώσατε το Μάιο, πριν από πέντε περίπου μήνες, κατά τη συζήτηση στην ειδική επιτροπή για τον Απολογισμό και Ισολογισμό του κράτους του 2002, σχετικά με τους κανόνες ταξινόμησης και καταγραφής των δημοσιονομικών στοιχείων, οδηγεί σε άλλα συμπεράσματα. Από τα πρακτικά της συνεδρίασης, διαβάζω την απάντηση που δώσατε: «Ο τρόπος ταξινόμησης και καταγραφής των δημοσιονομικών στοιχείων στους εθνικούς λογαριασμούς προκύπτει από κανονισμούς, τους οποίους όλες οι χώρες είναι υποχρεωμένες να τηρούν. Πολλές φορές προκύπτουν περιπτώσεις, για τις οποίες δεν υπάρχει σαφής πρόβλεψη στους κανονισμούς που ισχύουν. Γι΄ αυτές τις περιπτώσεις προβλέπεται διαδικασία, μέσα από την οποία η EUROSTAT αποφασίζει για τη λογιστική τους μεταχείριση. Η εφαρμογή των λογιστικών κανόνων της EUROSTAT δεν είναι υποχρεωτική για τον προϋπολογισμό, η κατάρτιση και εκτέλεση του οποίου διέπεται από το δημόσιο λογιστικό. Για το λόγο αυτό, στις αναφορές που υποβάλλονται από όλες τις χώρες-μέλη για το έλλειμμα και το χρέος, προβλέπεται να γίνονται όλες οι αναγκαίες προσαρμογές οι οποίες, με αφετηρία τα στοιχεία του προϋπολογισμού, καταλήγουν στα εθνικολογιστικά στοιχεία.»
       Όλα τα παραπάνω ήταν δικές σας απόψεις, τις οποίες εκθέσατε στην επιτροπή το Μάιο του 2004. Πότε λέγατε, κύριοι της Νέας Δημοκρατίας, την αλήθεια; Τότε ή σήμερα;
      Πριν από πέντε μήνες, όπως προκύπτει από την έκθεση για τον Απολογισμό και τον Ισολογισμό του 2002, δηλώνατε τα εξής: «Εμείς δεν συμφωνούμε με αυτήν την εικόνα που εμφανιζόταν τα προηγούμενα χρόνια. Πραγματικά με προσεκτικές κινήσεις, χωρίς κομπασμούς και καταγγελίες, χωρίς να θέλουμε να ποινικοποιήσουμε την πολιτική ζωή του τόπου, προσπαθούμε μέσα από ένα νοικοκύρεμα, μέσα από μία ορθολογική δημοσιονομική διαχείριση που περιορίζει τις δαπάνες, να κατευθύνουμε το όχημα της ανάπτυξης μέσα από την επιχειρηματική δραστηριότητα και την κινητοποίησή της.» 
      Γεννάται, λοιπόν, το ερώτημα: Τι από όλα αυτά που είχατε επικαλεστεί τότε κάνετε σήμερα; Όχι μόνο οι κινήσεις σας στην οικονομία δεν ήταν προσεκτικές, αλλά λειτούργησαν, κατά τη γνώμη μου, με πολιτική εμπάθεια, με μικροκομματική αντίληψη και περισσή αλαζονεία, έχοντας ως μοναδικό σκοπό να πλήξετε την οικονομική πολιτική των κυβερνήσεων του ΠΑΣΟΚ, να αμαυρώσετε τεχνητά το παρελθόν, για να επαίρεστε μετά για τη δήθεν δική σας αποτελεσματικότητα. Το μόνο που καταφέρατε, ήταν να ζημιώσετε τη χώρα. Έφθανε να περάσουν μόνο λίγοι μήνες, για να καταρρεύσει το κύρος και η αξιοπιστία της χώρας, που χτίστηκαν με σκληρές θυσίες και αγώνες χρόνων. 
      Τι κάνατε με την περιβόητη δημοσιονομική απογραφή; Υπονομεύσατε την αξιοπιστία της Ελλάδας, μας οδηγήσατε σε καθεστώς επιτήρησης από την Ευρωπαϊκή Ένωση και στην επιβολή κυρώσεων. Όλα αυτά έγιναν για μικροκομματικά συμφέροντα.
      Όμως η ενδεχόμενη υποβάθμιση της πιστοληπτικής ικανότητας της ελληνικής οικονομίας, η πιθανή απώλεια πόρων από το Ταμείο Συνοχής, από το Γ΄ Κοινοτικό Πλαίσιο Στήριξης, αλλά και από το υπό διαπραγμάτευση Δ΄ Κοινοτικό Πλαίσιο Στήριξης θα είναι δικό σας έργο και θα φέρετε απόλυτα την ευθύνη.
      Η διάσταση λόγων και έργων, προθέσεων και ενεργειών, επιβεβαιώνει περίτρανα το πότε λέγατε την αλήθεια και πότε λέγατε ψέματα. Το Μάιο ή το Νοέμβριο, κύριοι της Νέας Δημοκρατίας; Και αυτό γιατί λέγατε ότι δε θα ποινικοποιήσετε την πολιτική ζωή το Μάιο και βλέπουμε ότι σήμερα έχετε κάνει τη χώρα ένα απέραντο δικαστήριο με κατηγορούμενους τους πολιτικούς σας αντιπάλους μέσω εξεταστικών επιτροπών, παραπομπών κλπ. 
	Κυρίες και κύριοι, είναι δύο τα θέματα στα οποία θέλω να επικεντρωθώ και για τα οποία έγινε και η κύρια συζήτηση στην ειδική επιτροπή του Απολογισμού και του Ισολογισμού και που νομίζω ότι θα απασχολήσουν και την Ολομέλεια της Βουλής. Το ένα έχει να κάνει με τις στρατιωτικές δαπάνες και τη χρηματοδότηση των εξοπλιστικών προγραμμάτων και το άλλο έχει να κάνει με τους ειδικούς λογαριασμούς.
	Κύριοι της Νέας Δημοκρατίας, αναφέρατε κατά τη συζήτηση του Απολογισμού και του Ισολογισμού στην ειδική επιτροπή το Μάιο ότι σχετικά με τις πραγματικές στρατιωτικές δαπάνες υπάρχει πρόβλημα αποτύπωσής τους. Είναι λόγια δικά σας. Αναφέρετε: «Σε ό,τι αφορά δάνεια για τη χρηματοδότηση των εξοπλιστικών προγραμμάτων των Ενόπλων Δυνάμεων, καταγράφονται στο ύψος του δημοσίου χρέους και εξυπηρετούνται κανονικά». Είναι λέξεις δικές σας από τα πρακτικά της επιτροπής. Για το ίδιο θέμα διαβάζω από τα πρακτικά: «Οι τεχνικοί λόγοι για τη μη εγγραφή των συγκεκριμένων ποσών στα πιστωτικά έξοδα του προϋπολογισμού της περιόδου 1994-2001, που αναφέρονται στον ισολογισμό του χρέους των Ενόπλων Δυνάμεων, συνδέονται αποκλειστικά με το χαρακτήρα των εξοπλιστικών προγραμμάτων. Το 2002 δημιουργήθηκαν οι κατάλληλοι λογαριασμοί, ώστε οι σχετικές υποχρεώσεις για τακτοποίηση δαπανών εξοπλιστικών προγραμμάτων χρηματοδοτούμενων από δάνεια του εξωτερικού να απεικονίζονται στον ισολογισμό του κράτους. Οι λογαριασμοί θα κλείσουν με την παραλαβή του υλικού και την εμφάνιση των δανείων στα έσοδα και τις δαπάνες, στα έξοδα του προϋπολογισμού». Αυτές είναι απόψεις που εσείς διατυπώσατε στη συνεδρίαση της ειδικής επιτροπής το Μάιο του 2004. 
      Κύριοι της Κυβέρνησης της Νέας Δημοκρατίας, αυτές οι θέσεις, αυτές οι απόψεις έρχονται σε αντίθεση με τα όσα σήμερα υποστηρίζετε και επικαλείσθε, για να δικαιολογήσετε την πολιτική σας επιλογή για την περιβόητη δημοσιονομική απογραφή. Μπαίνει το αμείλικτο ερώτημα: Πότε λέγατε την αλήθεια, τότε ή τώρα; 
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      Κύριε Πρόεδρε, θα μιλήσω ένα λεπτό για το δεύτερο θέμα, τους ειδικούς λογαριασμούς. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Μακρυπίδη, τελειώνετε, σας παρακαλώ σας είπα το λόγο. Θα ξεφύγουμε από το πλαίσιο που καθόρισε η Βουλή. 
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα σας παρακαλέσω να πάρω τρία λεπτά από τη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Οι δευτερολογίες θα γίνουν αύριο. Ακούστε με, δεν έχω τη διάθεση να αντιδικήσω. Η συζήτηση είναι οργανωμένη. Είναι τέσσερις ώρες σήμερα και τέσσερις ώρες αύριο. Επομένως δεν μπορείτε σήμερα να προσθέσετε τα λεπτά της δευτερολογίας που θα κάνετε αύριο, γιατί θα ξεφύγουμε από τις τέσσερις ώρες σήμερα. Πείτε μία φράση…
      ΑΝΔΡΕΑΣ ΜΑΚΡΥΠΙΔΗΣ: Όχι, σας παρακαλώ. Ως εισηγητής της Αξιωματικής Αντιπολίτευσης θέλω να καταθέσω ολοκληρωμένη την πρόταση του κόμματός μου και γι’ αυτό σας παρακαλώ…
      ΠΡΟΕΔΡΕΥΩΝ (Σωτήρης Χατζηγάκης): Κύριε Μακρυπίδη, σας παρακάλεσα, είναι ο Κανονισμός έτσι, είναι η συμφωνία έτσι, δεν θέλω να σας διακόψω, αλλά μετά οι άλλοι συνάδελφοι δεν θα μπορέσουν να μιλήσουν. Πείτε μία φράση και τελειώστε.
      ΑΝΔΡΕΑΣ ΜΑΚΡΥΠΙΔΗΣ: Επαναλαμβάνω για δύο λεπτά, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, σας παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Σχετικά με το θέμα των ειδικών λογαριασμών στα πλαίσια της υφιστάμενης νομοθεσίας, τηρούνται ειδικοί λογαριασμοί στα Υπουργεία για οικονομία χρόνου. Θα αναφέρω μόνο το εξής, κυρίες και κύριοι συνάδελφοι. Έχουμε έναν ειδικό λογαριασμό στο Υπουργείο Πολιτισμού, γιατί απ’ ό,τι άκουσα χθες και σήμερα, ετοιμάζεται νέα εξεταστική επιτροπή για παραπομπή σχετικά με το Υπουργείο Πολιτισμού και συγκεκριμένα το Υφυπουργείο Αθλητισμού. 
      Ερωτώ: Υπάρχει ειδικός λογαριασμός μέσα από τον οποίο ενισχύονται οι αρχαιότητες της χώρας; Πρόσφατα απ’ αυτόν το λογαριασμό δόθηκαν χρήματα για να προχωρήσουμε στον εκσυγχρονισμό του φωτισμού της Ακρόπολης. Συμφωνούμε και όπως προκύπτει από τη νομοθεσία, γίνεται έλεγχος και από τους ορκωτούς λογιστές και από το Γενικό Λογιστήριο και δεν έχουμε καμία αντίρρηση αυτός ο λογαριασμός να ελέγχεται και από το Ελεγκτικό Συνέδριο.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Εσείς, όμως, νομίζετε ότι θα πρέπει να υπάρχει και έλεγχος του συγκεκριμένου λογαριασμού; Αν ναι, καμία αντίρρηση.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Μακρυπίδη. Δεν θέλω να σας αφαιρέσω το λόγο.
      ΑΝΔΡΕΑΣ ΜΑΚΡΥΠΙΔΗΣ: Και ερωτώ: Γιατί οκτώ μήνες δεν πήρατε τη νομοθετική πρωτοβουλία αυτούς τους ειδικούς λογαριασμούς να τους καταργήσετε; Όχι απλώς υπάρχουν ακόμα, αλλά τους τηρείτε, τους υλοποιείτε, τους εφαρμόζετε.
      Τελειώνω με το εξής, κύριε Πρόεδρε:
      Σχετικά με στοιχεία του Ισολογισμού και του Απολογισμού και όσον αφορά τα έσοδα και τις δαπάνες, μπορώ να πω ότι τα εισπραχθέντα έσοδα του 2002 παρουσίασαν αύξηση έναντι των προϋπολογισθέντων κατά 4,33%. Σχετικά με τα έξοδα, έχουμε όντως μία απόκλιση. Η απόκλιση αυτή, όπως είπα και στην αρχή, ανταποκρίνεται στον κοινωνικό ρόλο των δαπανών, που πρέπει κάθε φορά να εξετάζουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τι τελειώνετε; Έχουν περάσει τρία λεπτά. Σας είπα ότι είναι οργανωμένη η συζήτηση. Σας είπα ότι τρώτε από το χρόνο των συναδέλφων. Τι άλλο να σας πω; Πείτε μια φράση και ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, έχοντας υπόψη αυτά που είπα και αυτά που η διαδικασία του Κανονισμού της Βουλής και ο Πρόεδρος δεν με άφησαν να πω και όσα αναπτύχθηκαν σήμερα για τον Απολογισμό και Ισολογισμό του 2002, σύμφωνα με τις προβλέψεις της κείμενης νομοθεσίας, θα ήθελα να πω ότι μπορούμε και όσον αφορά τις αποκλίσεις στα έσοδα...
      ΠΡΟΕΔΡΕΥΩΝ (Σωτήρης Χατζηγάκης): Εάν δεν καταλαβαίνετε, κύριε συνάδελφε, τι να κάνω; 
      ΑΝΔΡΕΑΣ ΜΑΚΡΥΠΙΔΗΣ: Τελειώνω. Ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Μακρυπίδη. Διαμαρτύρονται οι συνάδελφοι. Έχετε και δευτερολογία αύριο, άλλα δεκαπέντε λεπτά.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, ευχαριστώ για την ανοχή. Θα ήθελα να πω ότι και η Κυβέρνηση και η Πλειοψηφία και η Αξιωματική Αντιπολίτευση, όπως προέκυψε και από τη συζήτηση στην επιτροπή και απ’ ό,τι είμαι σε θέση σήμερα να διαπιστώσω, για τους λόγους που περιλαμβάνονται μέσα στο νομοσχέδιο που έχετε στη διάθεσή σας, προτείνουμε την υπερψήφιση του Ισολογισμού και Απολογισμού του 2002.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη. 
      Ο κ. Γκατζής έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, κάνατε το λάθος με τον κ. Σκρέκα και δώσατε παραπάνω χρόνο, υποτίθεται για τη δευτερολογία του. Μην κάνετε το ίδιο λάθος. Αν είναι να μη μιλήσουμε οι τελευταίοι ομιλητές, να μας το πείτε από τώρα για να φύγουμε.
      ΠΡΟΕΔΡΕΥΩΝ (Σωτήρης Χατζηγάκης): Έχετε δίκιο, κύριε συνάδελφε. Παρακαλώ, η έκκλησή σας να γίνει προς όλους τους συναδέλφους. Δεν είναι ευχάριστο να διακόπτω τους συναδέλφους. Είναι οργανωμένη η συζήτηση, στις τέσσερις ώρες πρέπει να τελειώσει κι επομένως δεν πρέπει να φάμε το χρόνο των τελευταίων ομιλητών.
      Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα σταθώ στα συγκεκριμένα λεπτά που μου δίνετε και αύριο πιστεύω να ολοκληρώσω, γιατί πραγματικά για έναν ισολογισμό και απολογισμό ενός έτους δεν μπορεί κανείς να εκφράσει τις απόψεις του κόμματός του μέσα στο χρόνο που δίνετε.
      Θα ήθελα να πω, όμως, προς το κόμμα του ΠΑΣΟΚ, που σήμερα διαμαρτύρεται για τον Κανονισμό και τον περιορισμό του χρόνου των εισηγητών και των Βουλευτών, ότι ήταν αυτό που τον ψήφισε. Αυτό ήταν που ήθελε να φιμώσει τους Βουλευτές και τα κόμματα και σήμερα που έρχεται στην πλάτη του αυτή η πολιτική, διαμαρτύρεται.
      Με τη Νέα Δημοκρατία ψηφίσατε αυτόν τον Κανονισμό, κύριε Μακρυπίδη και στερείτε σε μας το λόγο, γιατί εσείς έχετε τη δυνατότητα με τους πολλούς Βουλευτές να καλύψετε τα κενά, που υπάρχουν για την τοποθέτησή σας. Αλλά σας ενδιαφέρει να γίνεται περιορισμένη συζήτηση και προπαντός σε πολύ λίγο χρονικό διάστημα και ημέρες, για να μην παίρνει είδηση το μαζικό κίνημα τι συζητάει η Βουλή και οργανώσει κάποια αντίσταση.
      Να έρθω, όμως, επί του Ισολογισμού και Απολογισμού του 2002:
      Δεν μπορώ να αποφύγω να μην κάνω ορισμένα σχόλια, πριν μπω στην ουσία. Η Νέα Δημοκρατία έκανε μία αναφορά ουσιαστικά στα στοιχεία του Απολογισμού και τον καταψηφίζει, λέει, για λόγους κοινοβουλευτικής ευταξίας. Συμφωνώ ότι υπάρχουν ίσως αυτοί οι λόγοι. 
      Η ουσία, όμως, είναι άλλη, κύριοι συνάδελφοι. Η ουσία είναι ότι η Νέα Δημοκρατία συμφωνεί. Δεν εξέφρασε καμία διαφωνία απέναντι στον αντιλαϊκό προϋπολογισμό του 2002, του οποίου τα αποτελέσματα εξετάζουμε σήμερα, ούτε για τα θέματα της υγείας και της πρόνοιας όπου υπήρχαν τρομερές περικοπές, ούτε για τα θέματα της παιδείας στα οποία έγιναν περικοπές, ούτε για τη γεωργία που έγιναν τρομακτικές περικοπές από τα προϋπολογισθέντα με βάση τα απολογισθέντα. Και έρχεται να πει κατόπιν ότι έχει ευαισθησίες κοινωνικές, ότι ενδιαφέρεται για τη γεωργία κλπ. Δεν είπε λέξη για το μεγάλο δανεισμό που έγινε στον τακτικό προϋπολογισμό, όπως και στον προϋπολογισμό των δημοσίων επενδύσεων.
      Δεν άγγιξε καν την πολιτική που εφαρμόζει αυτός ο προϋπολογισμός, του οποίου κρίνουμε σήμερα τα αποτελέσματα, την πολιτική την αντιλαϊκή. Αυτό είναι φυσικό, όταν τα δύο κόμματα συμφωνούν σ΄ αυτήν ακριβώς την πολιτική την οποία εφαρμόζουν. Φαίνεται αυτό και από ένα άλλο σημείο ακόμα: Δεν άγγιξε καθόλου τα θέματα των ανείσπρακτων βεβαιωμένων φορολογικών εσόδων από τις μεγάλες επιχειρήσεις, οι οποίες είναι στις ΦΑΒΕ Αθηνών, Θεσσαλονίκης, Πειραιά, είναι των εφοπλιστών, οι οποίες ουσιαστικά χρωστάνε το 28% των βεβαιωθέντων ανείσπρακτων εσόδων που έπρεπε να κάνει η πολιτεία. Καμιά αναφορά γι’ αυτά. 
      Δεν μίλησαν  για το μεγάλο χρέος, για το οποίο υπάρχει υπέρβαση και στον κρατικό προϋπολογισμό και στον προϋπολογισμό των δημοσίων επενδύσεων. Έχουν υπερβεί κάθε προηγούμενο όριο. Λέξη για το ποιος θα πληρώσει, γιατί ξέρουμε ποιοι τα πληρώνουν τελικά αυτά. Τα πληρώνει ο ελληνικός λαός. Λέξη δεν έχει πει για όλα αυτά η Νέα Δημοκρατία, αλλά και το ΠΑΣΟΚ.
      Ο εισηγητής του ΠΑΣΟΚ, κύριοι Βουλευτές, δεν στάθηκε καθόλου στον προϋπολογισμό. Μία αναφορά γενικά για τους ισολογισμούς, απολογισμούς και στάθηκε ουσιαστικά στη σύγκρουση που  υπάρχει ανάμεσα στη Νέα Δημοκρατία και στο ΠΑΣΟΚ για την απογραφή, λες και αυτό ενδιαφέρει τους εργαζόμενους. Και με απογραφή και χωρίς απογραφή η λιτότητα είναι λιτότητα. Η αντιλαϊκή πολιτική ήταν αντιλαϊκή πολιτική, η επίθεση στην υγεία, στην παιδεία ήταν πολιτική και των δύο κομμάτων. Τα νέα μέτρα που σχεδιάζει να φέρει η Νέα Δημοκρατία με την εφαρμογή των οδηγιών της Λισαβόνας, είναι πολιτική που εκφράζει και τα δύο κόμματα, πέρα για πέρα αντιλαϊκή πολιτική. Φυσικά έχουμε το χάπι ότι πάμε να εφαρμόσουμε μια πολιτική προσαρμογής. Το ΠΑΣΟΚ, από την άλλη μεριά, λέει ότι δεν θα επιτρέψουμε περικοπή των κεκτημένων των εργαζομένων που δώσαμε, ξεχνώντας ότι ήταν αυτό που έκανε τη βρώμικη δουλειά της επίθεσης απέναντι στους εργαζόμενους στα μικρομεσαία στρώματα, με τους αντιλαϊκούς νόμους που έφερε κατ’ επανάληψη, μέχρι περιορισμό και των δημοκρατικών δικαιωμάτων τους και έρχεται σήμερα να μιλήσει δημαγωγικά για δήθεν περικοπές κοινωνικών δικαιωμάτων κλπ. 
      Για τους ειδικούς δε λογαριασμούς είναι, κύριοι Βουλευτές, πραγματικά τρομακτικό να διαχειρίζεται μια κυβέρνηση ποσά άνω των πέντε τρισεκατομμυρίων (5.000.000.000.000) δραχμών και αυτά να μην εγγράφονται στον τακτικό προϋπολογισμό. Το έκανε η προηγούμενη κυβέρνηση, το έκανε και η παραπροηγούμενη κυβέρνηση της Νέας Δημοκρατίας, το κάνει και σήμερα η Νέα Δημοκρατία. Εδώ φαίνεται η διαφάνεια, εδώ φαίνεται τελικά ότι τα χρήματα του ελληνικού λαού δεν περνάνε μέσα από τους τακτικούς προϋπολογισμούς εγγεγραμμένα κλπ, αλλά διατίθενται κατά βούληση. Ποιος είναι αυτός ο οποίος έχει το δικαίωμα και ποια κυβέρνηση είναι αυτή που έχει το δικαίωμα να μοιράζει κατά βούληση χρήματα; Μας είπε ο κ. Μακρυπίδης ότι δόθηκαν, λέει, για την Ακρόπολη. 
      Γιατί,  κύριε Μακρυπίδη, αν γράφονταν στον τακτικό προϋπολογισμό τα λεφτά που πήρε το Υπουργείο Πολιτισμού και έλεγε ότι αυτά δόθηκαν για την αναστήλωση ή τον εκσυγχρονισμό της Ακρόπολης, θα είχε κανένας πρόβλημα; Τουλάχιστον θα το ψηφίζατε εσείς, αν υπήρχαν προβλήματα, γιατί υπάρχουν οπωσδήποτε προβλήματα για όλες τις άλλες δαπάνες, οι οποίες κατά βούληση και με κομματικά κριτήρια διατέθηκαν, αν και είχαμε διαφωνία. 
      Κύριοι Βουλευτές, να μπω και στα υπόλοιπα θέματα του Ισολογισμού και του Απολογισμού. Ο κρατικός προϋπολογισμός του 2002 ήταν ο πρώτος που συντάχθηκε και υλοποιήθηκε με το νέο νόμο του ευρώ. Κατά τη συζήτηση του προϋπολογισμού το Δεκέμβρη του 2002 η τότε κυβέρνηση του ΠΑΣΟΚ όσο και η Αξιωματική Αντιπολίτευση της Νέας Δημοκρατίας είχαν δώσει πανηγυρικό χαρακτήρα στο ζήτημα αυτό, την ένταξη, δηλαδή, στο ευρώ και στον προϋπολογισμό που αρχίζει με το νέο νόμισμα.
     Η Κυβέρνηση υποστήριζε πως η εισαγωγή του ευρώ αποτελεί απόδειξη της «ισχυρής Ελλάδας», ότι «είναι η προσφορά των Ελλήνων του σήμερα για την Ελλάδα του αύριο» και για μια ευρωπαϊκή εξέλιξη. Η Νέα Δημοκρατία υποστήριζε ότι η εισαγωγή του ευρώ είναι μια πολυσήμαντη ευρωπαϊκή εξέλιξη, την οποία αυτή πάντοτε υποστήριζε. Έλεγε μάλιστα ότι για μας, τους πρωταγωνιστές και αυθεντικούς εκφραστές του ευρωπαϊκού προσανατολισμού της χώρας, είναι μείζονος σημασίας.
     Σήμερα όμως, κύριοι συνάδελφοι, τρία χρόνια περίπου μετά, οι εργαζόμενοι, ολόκληρος ο ελληνικός λαός, η νεολαία έχουν βγάλει ήδη τα δικά τους συμπεράσματα για το ποιον ευνόησε αυτή η εξέλιξη. Το διαπιστώνουν καθημερινά στην ακρίβεια της αγοράς, στη συμπίεση του αγροτικού και λαϊκού εισοδήματος, στην έκρηξη των υπερκερδών του κεφαλαίου, που παρουσιάζουν οι ισολογισμοί και η EUROSTAT. Για το λόγο αυτό εμείς λέμε στα μικρομεσαία και πλατιά λαϊκά στρώματα να γυρίσουν την πλάτη στα κόμματα του δικομματισμού, αλλά και στο Συνασπισμό, που ψήφισαν τη συνθήκη του Μάαστριχτ. Αποτέλεσμα αυτής της αντιλαϊκής πολιτικής και των συμφωνιών είναι η πολιτική την οποία ζουν σήμερα στο πετσί τους.
     Το δεύτερο είναι ότι, ενώ τον κρατικό προϋπολογισμό του 2002 τον εισηγήθηκε και τον υλοποίησε η κυβέρνηση του ΠΑΣΟΚ, η συζήτηση του Ισολογισμού και του Απολογισμού του 2002 βρίσκει τη Νέα Δημοκρατία στην Κυβέρνηση και το ΠΑΣΟΚ στην Αντιπολίτευση. Δεν αλλάζει, όμως, τίποτα. Και οι δυο ομονοούν και συμφωνούν και με την πολιτική έκφραση του προϋπολογισμού, αφού  δέχονται -ο ένας δήθεν ως ανάγκη, ο άλλος πιστός στην εφαρμογή της ίδιας αντιλαϊκής πολιτικής που ακολουθεί και η Νέα Δημοκρατία- να ψηφίσουν και αυτούς τους ισολογισμούς.
     Κύριοι Βουλευτές, για το Κομμουνιστικό Κόμμα το θέμα του προϋπολογισμού είναι κυρίως πολιτικό. Στον προϋπολογισμό γίνεται η τοποθέτηση σύμφωνα με την πολιτική επιλογή του κάθε κόμματος, που πρέπει να απαντήσει για μας -και είναι κύριο- στο εξής: Είναι προώθηση και εξασφάλιση των λαϊκών συμφερόντων ή των συμφερόντων του μονοπωλιακού κεφαλαίου; 
     Το Κομμουνιστικό Κόμμα Ελλάδας, έχοντας ξεκάθαρο πολιτικό στόχο, έχει καταψηφίσει τον προϋπολογισμό του 2002, επειδή αυτός ήταν αντιλαϊκός, φοροεισπρακτικός και ενίσχυε παραπέρα την έντονα αναδιανεμητική του λειτουργία υπέρ του κεφαλαίου. Τα στοιχεία του προϋπολογισμού του κράτους του 2002 όχι μόνο επιβεβαιώνουν την εκτίμηση αυτή, αλλά αποκαλύπτουν ότι τα πράγματα εξελίχθηκαν ακόμη χειρότερα για τους εργαζόμενους και ολόκληρο τον ελληνικό λαό.
     Ειδικότερα για τα έσοδα, η αύξηση του δανεισμού και των φορολογικών εσόδων και η μείωση εισροών από την Ευρωπαϊκή Ένωση -είναι ο πακτωλός που έρχεται- σε σύγκριση με τα αντίστοιχα ποσά που είχαν προϋπολογιστεί, είναι το βασικό χαρακτηριστικό των εσόδων, όπως αυτά αποτυπώνονται στον Απολογισμό του 2002. Καταθέτω τον πίνακα για πάσα επιβεβαίωση. 
     (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Επίσης βασικό χαρακτηριστικό είναι γενικά η αύξηση των τακτικών εσόδων και η μείωση των εσόδων από το πρόγραμμα επενδύσεων.
     Πιο αναλυτικά, όπως φαίνεται στον πίνακα 1 τον οποίο κατέθεσα, το σύνολο των εσόδων του κρατικού προϋπολογισμού το 2002, κύριοι Βουλευτές, παρουσιάζεται αυξημένο κατά 2,87 δισεκατομμύρια ευρώ σε σχέση μ’ αυτά που είχαν προϋπολογιστεί. Η αύξηση αυτή εμφανίζεται στα έσοδα του τακτικού προϋπολογισμού, όπου παρουσιάζεται θεαματική αύξηση του δανεισμού. Ενώ έχουμε αύξηση 2,87 δισεκατομμύρια ευρώ, έχουμε αύξηση του δανεισμού κατά 5,2 δισεκατομμύρια ευρώ. Έτσι αυξήθηκαν τα πιστωτικά έσοδα αλλά και οι φόροι, τόσο οι άμεσοι -είχαμε αύξηση στους άμεσους φόρους 23,75 εκατομμύρια ευρώ- όσο και οι έμμεσοι, οι οποίοι ήταν 49,3 εκατομμύρια ευρώ. Να δείτε, δηλαδή, πώς αυξάνεται και η έμμεση φορολογία, η οποία είναι κεφαλική, αντιλαϊκή πέρα για πέρα φορολογία και που εκφράζει την πολιτική που εφάρμοσε όλα αυτά τα χρόνια το ΠΑΣΟΚ και συνεχίζει σήμερα η Νέα Δημοκρατία. 
     Αντίθετα τα έσοδα του προϋπολογισμού των δημοσίων επενδύσεων μειώθηκαν σε σχέση και με αυτά τα οποία είχαν προϋπολογιστεί. Αυτό δεν είναι καινούργιο, κύριοι Βουλευτές. Αν κοιτάξετε όλους τους προϋπολογισμούς δημοσίων επενδύσεων που είχαμε μέχρι σήμερα την τελευταία δεκαετία, θα δείτε μια σημαντική απόκλιση μείωσης σε όλους σχεδόν τους τομείς.
      Μειώθηκε, λοιπόν, κατά 1,93 δισεκατομμύρια ευρώ, ενώ τα υπόλοιπα καλύφθηκαν με χρέη, τα οποία φτάνουν τα 2,52 δισεκατομμύρια ευρώ. Ο δανεισμός του δημοσίου αποτελεί το σημαντικότερο μέσο αναδιανομής για μας, κύριοι Βουλευτές, υπέρ του κεφαλαίου μέσω του κρατικού προϋπολογισμού, όπως αποτυπώνεται στον Απολογισμό και του 2002 αλλά και προηγούμενων ετών.
      Τα πιστωτικά έσοδα έφτασαν να καλύπτουν το 39,8% των συνολικών τακτικών εσόδων, ενώ το πρόγραμμα δημοσίων επενδύσεων στο ποσοστό αυτό αυξήθηκε στο 80,3%, για να δείτε, δηλαδή, πόσο ισχυρή ήταν η Ελλάδα και ποιος πληρώνει αυτήν τη φασολάδα. Η εξυπηρέτηση αυτών των δανείων αποτελεί χρυσοφόρα πηγή κερδών για τους τραπεζίτες, γενικά για το μεγάλο κεφάλαιο. Στο μεγαλύτερο μέρος τους τα δάνεια αυτά, μακροχρόνια, ομολογιακά, με σταθερό επιτόκιο, προσφέρουν στο κεφάλαιο μια σίγουρη πηγή εσόδων, ακόμα και όταν στην αγορά τα επιτόκια μειώνονται. Τα δάνεια αυτά δεσμεύουν το μέλλον της χώρας και η εξυπηρέτησή τους απορροφά τεράστια ποσά κάθε χρόνο. Είναι χαρακτηριστικό πως το 2002 είχαν προϋπολογιστεί να διατεθούν για πληρωμές για την εξυπηρέτηση της δημόσιας πίστης 29,21 δισεκατομμύρια ευρώ και διατέθηκαν τελικά 33,2 δισεκατομμύρια ευρώ.
      Από την άλλη, σύμφωνα με τα στοιχεία του Απολογισμού, αυξήθηκαν και τα φορολογικά έσοδα σε σύγκριση με όσα είχαν προϋπολογιστεί. Η αύξηση αυτή οφείλεται κυρίως στη ληστρική φοροεπιδρομή ενάντια στα μικρομεσαία στρώματα της πόλης και των εργαζομένων και των συνταξιούχων, την ώρα που το μεγάλο κεφάλαιο απολάμβανε για άλλη μια χρονιά φορολογική ασυλία. Αυτό φαίνεται πολύ χαρακτηριστικά στον πίνακα της ΔΟΥ, τον οποίο καταθέτω και για τον οποίο μίλησα και προηγουμένως.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Συμπερασματικά, ο Απολογισμός του 2002 δείχνει ότι όχι μόνο διατηρήθηκαν ταξικές επιλογές σε βάρος των εργαζομένων και των πλατιών λαϊκών στρωμάτων και υπέρ των ισχυρών του χρήματος -επιλογές που είχαν γίνει με τον προϋπολογισμό του 2002- αλλά και ότι τελικά αυτές οι επιλογές ενίσχυσαν ακόμη περισσότερο την ίδια αντιλαϊκή φιλομονοπωλιακή πολιτική.
      Ανάλογη είναι και η εξέλιξη, κύριοι Βουλευτές, των τακτικών δαπανών, όπως φαίνεται στον πίνακα 3, τον οποίο καταθέτω.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυξημένες είναι οι πιστώσεις σε διάφορα Υπουργεία, αλλά τα Υπουργεία, τα οποία έχουν έναν κοινωνικό χαρακτήρα, έχουν τρομακτικές περικοπές. Αυτά είναι της Υγείας και Πρόνοιας, της Παιδείας, της Γεωργίας. Αλλά τελικά και σε περιφέρειες ιδιαίτερα γίνονται πολύ μεγάλες περικοπές και αυτό δείχνει ακόμη μια φορά το πόσο αντιλαϊκός ήταν και ο προϋπολογισμός του 2002. Επίσης φαίνεται από την έκθεση του Ελεγκτικού Συνεδρίου για τον Απολογισμό, στη σελίδα 33, ότι οι αυξήσεις των προϋπολογισθέντων -τόσο των εσόδων που προαναφέρθηκαν όσο και των εξόδων- αντίκεινται στις διατάξεις της παραγράφου 2 του άρθρου 29 του Συντάγματος και της παραγράφου 2 του άρθρου 5 του Δημοσίου Λογιστικού του ν.2362/1995. Όλα τα έσοδα, λέει -είναι αυτό που τόνισα προηγουμένως- και τα έξοδα πρέπει να αναφέρονται στον προϋπολογισμό. Ούτε έγινε συμπληρωματικός προϋπολογισμός, όπως προβλέπει η σχετική διαδικασία και ο νόμος.
      Κύριοι Βουλευτές, θα ήθελα να πω ότι οι προβλέψεις του προϋπολογισμού όχι μόνο ήταν ανεπαρκείς, αλλά ακόμη κατά την ίδια αντιλαϊκή αντίληψη και πολιτική που ακολουθεί η Κυβέρνηση -και αυτή είναι ανεπαρκής- δεν τηρήθηκαν ούτε και αυτές οι προαναφερόμενες στον προϋπολογισμό δαπάνες για σημαντικούς τομείς της πολιτικής και της κοινωνικής ζωής των εργαζομένων. Για τα ασφαλιστικά ταμεία, για τα Υπουργεία, όπως είπα πιο μπροστά, της Παιδείας, της Υγείας, της Γεωργίας κλπ. είχαμε τρομερές περικοπές.
      Ο απολογισμός των δημοσίων επενδύσεων έχει ακριβώς τα ίδια χαρακτηριστικά. Εδώ στηρίζεται ουσιαστικά σε δανεισμό. Όπως είπα προηγούμενα, είχανε μια μείωση και από την άλλη μεριά έχουμε τρομερές περικοπές σε σχέση με τα προϋπολογισθέντα. Το ζήτημα, λοιπόν, του προγράμματος δημοσίων επενδύσεων έπληξε και τομείς όπου οι προβλέψεις του προϋπολογισμού είχαν ήδη ανεπαρκείς πόρους και τελικά περικόπηκαν.
     Κύριοι Βουλευτές, ο αναπτυξιακός προσανατολισμός του προϋπολογισμού, όπως ισχυριζόταν τότε η Κυβέρνηση, αποκαλύπτεται και στην περίπτωση και του προγράμματος δημοσίων επενδύσεων, αλλά και γενικότερα από τον τακτικό προϋπολογισμό. Οι αρνητικές του πλευρές είναι εμφανείς, τις ζει σήμερα ο ελληνικός λαός και γι’ αυτό το ΚΚΕ τον καταψήφισε. Για τον απολογισμό θα τα πω στη δευτερολογία μου, κύριε Πρόεδρε, διότι σέβομαι το χρόνο μου. Εξυπακούεται, από όσα είπα, ότι καταψηφίζουμε τον ισολογισμό, απολογισμό.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε Γκατζή.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, είκοσι οκτώ μαθητές και μαθήτριες και ένας δάσκαλος από το Γυμνάσιο της Γερμανικής Σχολής Αθηνών.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Δραγασάκης έχει το λόγο.
     ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, η σημερινή συζήτηση και η διαδικασία έχει ένα ειδικό σκοπό. Δεν έχει ως αποστολή να συζητήσουμε σήμερα γενικά για τους προϋπολογισμούς, αλλά υποτίθεται ότι αυτή είναι μία διαδικασία εκ των υστέρων αξιολόγησης της εκτέλεσης του προϋπολογισμού του έτους 2002. Δηλαδή καλούμαστε να απαντήσουμε στον ελληνικό λαό πώς εκτελέστηκε ο συγκεκριμένος προϋπολογισμός, αν υπήρξαν υπερβάσεις και αν ναι, πού οφείλονται αυτές, ποιο ήταν το κοινωνικό αποτέλεσμα από την εκτέλεση του προϋπολογισμού. Αν δηλαδή ο στόχος του ήταν να μειωθεί η ανεργία. Μειώθηκε; Έπιασαν τελικά τόπο τα χρήματα των φορολογουμένων; Ποια συμπεράσματα προκύπτουν για τους μελλοντικούς προϋπολογισμούς;
     Διαπιστώνουμε, λοιπόν, ότι η διαδικασία αυτή, θεωρητικά βεβαίως, είναι πάρα πολύ σημαντική και θα μπορούσε να αποβεί και χρήσιμη. Το ερώτημα, όμως, είναι: μπορεί η Βουλή να εκπληρώσει αυτήν την αποστολή; Η απάντηση δυστυχώς είναι αρνητική, αναφέρθηκαν και οι άλλοι εισηγητές. Ούτε η επιτροπή επί του απολογισμού, που ήταν ένα θετικό βήμα η δημιουργία της, ούτε αυτή η διαδικασία, που επίσης ήταν θετικό που καθιερώθηκε στην Ολομέλεια, μπορούν δυστυχώς να επιτρέψουν σε μας τους Βουλευτές, και στη Βουλή ως Σώμα να εκπληρώσει αυτήν την πολύ σημαντική αποστολή της. Οι λόγοι είναι δύο.
     Ο πρώτος -αναφέρθηκε από τον κ. Μακρυπίδη και από τον κ. Σκρέκα, τους εισηγητές των αντίστοιχων κομμάτων- έχει να κάνει με το ότι η επιτροπή για να λειτουργήσει και να μπορέσει να εισηγηθεί στη Βουλή αξιόπιστα, θα πρέπει να έχει μία τεχνική υποστήριξη, μία επιστημονική βάση και μία διασύνδεση με κορυφαίες επιστημονικές και κοινωνικές οργανώσεις της χώρας μας. Χωρίς αυτό, δεν μπορεί να κάνει πολλά πράγματα και δεν έκανε.
     Ο δεύτερος λόγος, όμως, που δεν αναφέρθηκε και πρέπει να αναφερθεί, είναι ότι αυτή η διαδικασία προϋποθέτει και έναν προϋπολογισμό που να επιδέχεται έλεγχο, να έχει διαφάνεια. Ούτε και αυτό υπάρχει. Επομένως το ζητούμενο από αυτήν τη διαδικασία είναι να συνειδητοποιηθεί, όσο αυτό είναι δυνατόν, η ανάγκη αυτών των δύο αλλαγών. Δηλαδή πώς πρέπει να λειτουργήσει η Βουλή ούτως ώστε να μπορεί να παίξει το ρόλο της και πώς πρέπει να οργανωθεί η διαχείριση του δημόσιου χρήματος, ώστε αυτή η διαχείριση να επιδέχεται αξιολόγηση και έλεγχο.
     Θέλω να επισημάνω -και αυτά τα θέματα εμείς τα θέτουμε δέκα χρόνια τώρα- το εξής: Αν η Βουλή δεν μπορέσει να λύσει έστω το δικό της κομμάτι του προβλήματος, αν η Βουλή δεν μπορέσει να δημιουργήσει, όπως εμείς το είπαμε, ένα γραφείο για τον προϋπολογισμό μέσα στη Βουλή που να μπορέσει να βοηθήσει τη διαδικασία του ελέγχου και της διαφάνειας, αν η Βουλή δεν το κάνει αυτό, εκπέμπεται ένα αρνητικό μήνυμα προς την κοινωνία.
      Το μήνυμα είναι το εξής: Από τη μια η εκτελεστική εξουσία αυθαιρετεί και από την άλλη και το ίδιο το Κοινοβούλιο αυτοακυρώνεται και αρνείται να παίξει το ρόλο του ως αντίβαρο ακριβώς στις αυθαιρεσίες της εκτελεστικής εξουσίας. Και αυτό δεν αφορά μόνο την Κυβέρνηση, αφορά όλες τις πολιτικές δυνάμεις, αφορά όλους τους Βουλευτές και φυσικά και το Προεδρείο της Βουλής.
      Σε ό,τι αφορά τώρα ειδικά τον Απολογισμό για το οικονομικό έτος 2002, που είναι και το ειδικότερο θέμα της συζήτησής μας, εδώ τα πράγματα έχουν γίνει σύνθετα, διότι όλα τα δεδομένα του προϋπολογισμού έχουν ήδη αλλάξει, όχι μόνο εξαιτίας της απογραφής. Είχαν προηγηθεί και άλλες αναθεωρήσεις.
      Έτσι, ενώ ο προϋπολογισμός αρχικά εμφανιζόταν ως πλεονασματικός, εμφάνιζε πλεόνασμα 0,8%, τώρα είναι ελλειμματικός και μάλιστα το έλλειμμα, με βάση την τελευταία έκθεση της Ευρωπαϊκής Επιτροπής, είναι στο 3,7%. Τεράστια απόκλιση. Το δημόσιο χρέος εμφανιζόταν αρχικά στο 97% του εθνικού εισοδήματος. Τώρα το δημόσιο χρέος αναφέρεται στο 112,5% του εθνικού εισοδήματος, δεκαπέντε μονάδες διαφορά.
      Κατά συνέπεια φοβούμαι ότι εδώ δεν υπάρχει καν αντικείμενο ψηφοφορίας. Πώς μπορεί να ψηφιστεί ένας απολογισμός, ο οποίος πια δεν ισχύει, δεν υπάρχει καν. Και φυσικά, ανεξάρτητα από αυτό, εμείς είχαμε ήδη δηλώσει ότι θα τον καταψηφίσουμε, αφού ο προϋπολογισμός αυτός -πέρα από το συγκεκριμένο κοινωνικό του περιεχόμενο- αντανακλά και όλη την παθογένεια της δημοσιονομικής διαχείρισης.
      Θα ήθελα να αξιοποιήσω όμως τη συζήτηση αυτή για να θέσω και να απαντήσω σε ένα ερώτημα. Μήπως για όλα αυτά, όπως ορισμένοι λένε, φταίει η απογραφή; Υπάρχουν ορισμένοι οι οποίοι αναπτύσσουν αυτήν τη λογική, ότι αν δεν γινόταν η απογραφή, δεν θα υπήρχε και πρόβλημα.
      Η δική μας θέση ήταν και είναι σαφής. Όπως λειτουργεί το δημοσιονομικό σύστημα της χώρας μέχρι και σήμερα, οι απογραφές και ήταν και παραμένουν αναγκαίες. Και θα γίνονται και στο μέλλον απογραφές, αν δεν αλλάξει το σύστημα. Όχι μόνο αν αλλάξει η Κυβέρνηση. Και η ίδια η Κυβέρνηση θα υποχρεωθεί κατά διαστήματα να κάνει απογραφή για να δει τι ακριβώς γίνεται σε διάφορους τομείς. 
      Εμείς λέμε ότι ειδικά στις παρούσες συνθήκες μια αξιόπιστη και διαφανής απογραφή ήταν εντελώς αναγκαία. Προσθέτουμε δε το εξής: ότι την απογραφή αυτή έπρεπε να την είχε κάνει η προηγούμενη κυβέρνηση, η κυβέρνηση του ΠΑΣΟΚ, ήδη από το 2000, μετά την ένταξη στη ζώνη του ευρώ.
      Τότε η κυβέρνηση μπορούσε και είχε την ευκαιρία να προκαλέσει ένα δημόσιο διάλογο για τη μεταρρύθμιση του δημοσιονομικού συστήματος, στο πλαίσιο αυτού του διαλόγου να καθοριστούν -με κοινή συμφωνία- σταθεροί λογιστικοί κανόνες, διαχρονικά σταθεροί, ενιαίοι για όλη τη δημοσιονομική διαχείριση. Και βεβαίως από την εφαρμογή αυτών των κανόνων θα προέκυπταν ανάγκες αναθεώρησης των στοιχείων, η οποία εφαρμογή θα μπορούσε να είχε γίνει -πιστεύω- χωρίς μεγάλες διαταραχές, όπως έγινε και με την Ισπανία και με άλλες χώρες.
      Ήταν λάθος, λοιπόν, που η τότε κυβέρνηση του ΠΑΣΟΚ δεν το έκανε. Αλλά θα είναι ακόμα μεγαλύτερο λάθος αν η νέα ηγεσία του ΠΑΣΟΚ συνεχίσει να αρνείται το πρόβλημα ως μη υπάρχον. Και θα είναι λάθος πολιτικό, σοβαρό και για το μέλλον, διότι το πρόβλημα παραμένει.
      Η νέα Κυβέρνηση της Νέας Δημοκρατίας, ενώ ορθά αναγνώρισε την ανάγκη της απογραφής, δεν εξασφάλισε, κατά τη διεξαγωγή της, όρους διαφάνειας και αξιοπιστίας. Δεν προέβλεψε καν, από ό,τι φαίνεται, τις παρενέργειες που θα είχε η αποκάλυψη της πραγματικότητας και δεν εξασφάλισε τον έλεγχό τους. Εκτός αυτού η απογραφή τελικά έμεινε στη μέση, δεν ολοκληρώθηκε. 
      Κυρίες και κύριοι συνάδελφοι, ούτε τώρα γνωρίζουμε τι γίνεται με τους ειδικούς εκτός προϋπολογισμού, λογαριασμούς. Ούτε τώρα γνωρίζουμε το ακριβές ύψος των στρατιωτικών δαπανών. Ούτε τώρα έχουν εξαλειφθεί οι γκρίζες ζώνες της δημοσιονομικής διαχείρισης. Και το κυριότερο, ούτε τώρα η Κυβέρνηση εμφανίζεται με κάποιο σχέδιο, με κάποιο πρόγραμμα και με πολιτική βούληση να αλλάξει η κατάσταση αυτή προς το καλύτερο, δηλαδή να γίνει η αναγκαία μεταρρύθμιση.
      Έτσι, ενώ είμαστε βέβαιοι ότι τα προηγούμενα στοιχεία ήταν πλαστά, κανείς δεν μπορεί να μας διαβεβαιώσει ότι και τα νέα στοιχεία είναι αξιόπιστα.
     Αυτή η διπλή αμφισβήτηση, που καταθέτουμε, τεκμηριώνεται με αδιάσειστα στοιχεία.
     Όπως γνωρίζετε, κυρίες και κύριοι συνάδελφοι, το Σύνταγμα που ισχύει, στο άρθρο 79, επιβάλλει ότι όλα τα έσοδα και τα έξοδα του κράτους εγγράφονται στον κρατικό προϋπολογισμό. Αν λοιπόν κάποιος ψηφοφόρος σας ρωτήσει: «εγγράφονται όλα τα έσοδα και τα έξοδα του κράτους στον προϋπολογισμό σήμερα»; Ας αφήσουμε το παρελθόν. Τι θα του απαντήσετε; Αν θέλουμε να είμαστε ειλικρινείς πρέπει να του απαντήσουμε ότι δεν εγγράφονται. 
     Πρώτον, υπάρχουν ειδικοί εκτός προϋπολογισμού λογαριασμοί. Για το έτος 2002, σύμφωνα με στοιχεία που μας είχε δώσει ο τότε Υφυπουργός κ. Φλωρίδης, ανερχόταν σε 5,5 δισεκατομμύρια ευρώ για ενενήντα εννέα από τους ειδικούς λογαριασμούς, διότι ούτε το Υπουργείο Οικονομικών ήταν σε θέση να γνωρίζει όλους τους ειδικούς λογαριασμούς. Οι λογαριασμοί αυτοί δεν ελέγχονται. Το Ελεγκτικό Συνέδριο το αναφέρει στην έκθεσή του, αν είδατε τον απολογισμό.
     Ανοίγω μια παρένθεση για να πω ότι αυτά που είπε σήμερα ο συνάδελφος κ. Γκατζής από το Κομμουνιστικό Κόμμα Ελλάδος περί ειδικών λογαριασμών είναι σωστά. Και ήταν λάθος όταν το ΚΚΕ θεωρούσε τη δική μας προσπάθεια για αποκάλυψη των ειδικών λογαριασμών ως μια διαχειριστική ταλαιπωρία χωρίς ιδιαίτερο πολιτικό νόημα. Πιστεύω ότι η σημερινή του θέση είναι σωστή και αυτή πρέπει να κρατήσουν.
     Δεύτερον, στρατιωτικές δαπάνες: Εξακολουθούν να αποτελούν  εστία αδιαφάνειας. 
     Τρίτον, το οικονομικό αποτέλεσμα των Οργανισμών Τοπικής Αυτοδιοίκησης, των οργανισμών κοινωνικής ασφάλισης και των νομικών προσώπων δημοσίου δικαίου εξακολουθεί να αναζητείται με δειγματοληπτικές έρευνες, ενώ θα μπορούσε το Υπουργείο Οικονομικών σε ένα κομπιούτερ να έχει συνεχή ροή στοιχείων και, εν πάση περιπτώσει, τους ισολογισμούς που αρχίζουν οι δήμοι και δημοσιεύουν και να είχε μια πλήρη εικόνα και όχι να χρησιμοποιεί το μέγεθος αυτό ως «μαξιλαράκι», άλλοτε να μεγαλώνει και άλλοτε να μικραίνει αυθαίρετα.
     Τα προβλήματα λοιπόν που επέβαλαν την απογραφή παραμένουν. Η νέα Κυβέρνηση δυστυχώς σε πολλές περιπτώσεις κάνει ό,τι η ίδια ως αντιπολίτευση στηλίτευε. Άρα, ούτε τώρα μπορούμε να διαβεβαιώσουμε τον ελληνικό λαό ότι τηρείται η συνταγματική επιταγή που προανέφερα.
     Δεύτερο ερώτημα: Μήπως τελικά όλα αυτά είναι ένα αναγκαίο κακό; Μήπως δηλαδή τα ίδια γίνονται παντού; Μήπως κάποιος υπέρτερος εθνικός λόγος επιβάλλει μια κάποια συσκότιση στα μεγέθη του προϋπολογισμού, ειδικά στις στρατιωτικές δαπάνες; Ασφαλώς, ειδικά με την ένταξη στην ΟΝΕ όπως συγκροτήθηκε, αρκετές χώρες έκαναν διάφορα «μαγειρέματα». Αλλά εμείς το παρακάναμε και το κάναμε και καθεστώς, το συνεχίσαμε και μετά την ένταξη στην ΟΝΕ, ακόμα και αν θεωρήσει κανείς ότι κάτι ήταν αναγκαίο να έχει γίνει πριν. 
     Σε ό,τι αφορά τις στρατιωτικές δαπάνες, εδώ το κρυφτούλι με τους αριθμούς δεν έχει καμία λογική. Το ΝΑΤΟ τα έχει όλα τα στοιχεία. Και υπάρχει εδώ και το εξής αστείο. Πέρυσι ο αρμόδιος Υπουργός μάς διαβεβαίωνε ότι οι στρατιωτικές δαπάνες έχουν μειωθεί στο 3%. Και ένα δελτίο που εκδίδει το ΝΑΤΟ, δημοσιεύει, αναφέρει τις δαπάνες όλων των χωρών και μας είχε, αν θυμάμαι καλά, στο 4,6%.
     Το συμπέρασμα λοιπόν είναι ότι εδώ δεν υπάρχει κάποιος εθνικός λόγος, εθνικός σκοπός. Το θύμα της αδιαφάνειας είναι η Βουλή και ο ελληνικός λαός. Και ο λόγος που ακριβώς γίνονται όλα αυτά, πίσω από όλα αυτά είναι το μικροκομματικό συμφέρον, οι πελατειακές λογικές και όλα αυτά βεβαίως οδηγούν σ’ ένα καθεστώς σπατάλης και αδιαφάνειας.
     Εμείς, κυρίες και κύριοι συνάδελφοι, θέλουμε έναν προϋπολογισμό κι ένα σύστημα δημοσιονομικής διαχείρισης που να είναι ανοικτό στην κοινωνία, ανοικτό στις ανάγκες της κοινωνίας, που σημαίνει αναδιανομή και ανακατανομή εισοδημάτων, φορολογικών βαρών και δαπανών, αλλά και ανοικτό στον έλεγχο της κοινωνίας, που σημαίνει διαφάνεια, που σημαίνει ότι η κοινωνία, το Κοινοβούλιο, η αυτοδιοίκηση, τα συνδικάτα,  οι κοινωνικοί φορείς, θα έχουν ρόλο και λόγο σε ό,τι αφορά και τον έλεγχο αλλά και τις επιλογές του προϋπολογισμού.
      Αξιώνουμε γι’ αυτό και προτείνουμε μία δημοκρατική δημοσιονομική μεταρρύθμιση. Στην εισήγηση που έχουμε καταθέσει στην αρμόδια επιτροπή, στο πρακτικό που έχει κυκλοφορήσει, περιγράφουμε αναλυτικά τις δικές μας προτάσεις ως προτάσεις διαλόγου για ένα διαφορετικό σύστημα προϋπολογισμού και διαχείρισης.
      Συνοπτικά που βρίσκεται η ουσία;
      Πρώτον, στη διασύνδεση του προϋπολογισμού με τον προγραμματισμό και τη δημοκρατία. Από τον «προγραμματισμό κονδυλίων» που έχουμε σήμερα, που κανείς δεν καταλαβαίνει τι γίνεται και πού πάνε οι δαπάνες μπορούμε και πρέπει να περάσουμε σε έναν προϋπολογισμό προγραμμάτων, προϋπολογισμό δράσεων και σχεδίων, όπου θα είναι σαφές το επιδιωκόμενο αποτέλεσμα και θα είναι ελέγξιμη η κοινωνική του αποτελεσματικότητα.
      Δεύτερον, από τους σημερινούς τυπολατρικούς, προληπτικούς ή άλλους ελέγχους να περάσουμε βαθμιαία σε συστήματα ελέγχου, όπως είπα, του αποτελέσματος. Τι επιδιώκουμε; Η Κυβέρνηση τι επιδιώκει; Το πετυχαίνει αυτό που επιδιώκει; Πιάνουν τόπο τα χρήματα ή σκορπώνται από εδώ και από εκεί; Πρέπει να σας ενημερώσω ότι οι περισσότερες χώρες της Ευρωπαϊκής Ένωσης τα έχουν υλοποιήσει αυτά στον έναν ή τον άλλο βαθμό. Με τον τρόπο αυτό το σύστημα θα αποκτήσει ευελιξία, θα αποκτήσει διαφάνεια, θα αποκτήσει δυνατότητες μεγιστοποίησης της κοινωνικής αποτελεσματικότητας των δαπανών. Διότι για μας η απάντηση στο δημοσιονομικό πρόβλημα δεν είναι η μείωση των δαπανών αλλά είναι η αύξηση του κοινωνικού της αποτελέσματος.
      Και, τέλος, το νέο σύστημα προϋπολογισμού απαιτεί βεβαίως και οργανωτικές αλλαγές -διπλογραφικό σύστημα και άλλα- απαιτεί διοικητικές αλλαγές. Ο δημόσιος υπάλληλος πρέπει να αποκτήσει ευθύνη, δικαιώματα, ανεξαρτησία, να μπορεί να τα κάνει όλα αυτά και, τέλος, έχει και πολιτικές προϋποθέσεις. Όλα αυτά απαιτούν -και γι’ αυτό δεν γίνονται- έναν περιορισμό της εκτελεστικής εξουσίας, έναν περιορισμό της αυθαιρεσίας της και βεβαίως μία αναβάθμιση του ρόλου του Κοινοβουλίου και της ίδιας της κοινωνίας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Όταν ένας ενθουσιώδης, πλην άπειρος δημόσιος λειτουργός ζήτησε από το Διευθυντή των Οικονομικών Υπηρεσιών του να απεικονίσει τις υποχρεώσεις της υπηρεσίας στην οποία προΐστατο, ο διευθυντής του απήντησε ως εμπορορράπτης. Του είπε, πώς θέλετε να είναι η απεικόνιση των υποχρεώσεών μας; Θέλετε να είναι φαρδιά, στενή, θέλετε να είναι αγωνιώδης, θέλετε να εμπνέει εμπιστοσύνη; Πείτε μου πώς τη θέλετε και εγώ θα σας την κάνω. Όταν ρώτησε εν συνεχεία πώς μπορεί να γίνει αυτό και γιατί δεν μπορεί αυτό να αποτυπωθεί με έναν τρόπο και να γίνει αντιληπτό με έναν τρόπο, του εξήγησε ότι αν πάρουμε ως παράδειγμα ένα δημόσιο έργο, μπορούμε να θεωρήσουμε ότι αυτό γεννάει υποχρέωση και συνεπώς μπορεί αυτό να εμφανιστεί στις υποχρεώσεις του φορέα από τη στιγμή που εξαγγέλλεται, μπορεί όμως, να θεωρηθεί ότι γεννάει υποχρέωση από τη στιγμή που προκηρύσσεται, εξίσου μπορεί να θεωρηθεί ότι γεννάει υποχρέωση από τη στιγμή που υπογράφεται η σύμβαση, ενδεχομένως από τη στιγμή που πιστοποιείται η πρόοδός του και υπογράφεται η τελική πιστοποίηση παραλαβής του έργου. Υπάρχει, όμως, και η φάση της ενταλματοποιήσεως. Υπάρχει και η φάση της πληρωμής η οποία μπορεί να είναι μεταγενέστερη και μπορεί να καθυστερήσει.
      Όλες αυτές, λοιπόν, οι διακυμάνσεις του πώς τελικά μπορεί κανείς, να βλέπει ένα έργο ή μία υποχρέωση ενός φορέα, καταδεικνύουν ότι, ενώ μιλάμε όλοι περί πολιτικού πολιτισμού, με τρόπο ώστε να είναι και του συρμού αυτή η διατύπωση, δεν έχουμε καταφέρει να κατοχυρώσουμε ένα δημοσιονομικό πολιτισμό και ένα δημοσιονομικό λεξιλόγιο το οποίο να είναι αντιληπτό από όλους κατά τον ίδιο τρόπο.
      Έχει συνεπώς ιδιαίτερη αξία η παρατήρηση του Υφυπουργού Οικονομίας και Οικονομικών κ. Ρεγκούζα στην αρμόδια Επιτροπή επί του Απολογισμού και του Ισολογισμού του 2002, εις την οποία έκανε διάκριση μεταξύ πολιτικών και τεχνικών θεμάτων και είπε πως αξίζει μία άλλη ενδεχομένως επιτροπή -προς Θεού, κύριε Υπουργέ, ολιγομελέστατη για να είναι και αποτελεσματική- να καθιερώσει έναν τρόπο απεικονίσεως των δημοσιονομικών μεγεθών, ο οποίος να είναι αναμφήριστος και ο οποίος να μην επιτρέπει σε κανέναν είτε από μας είτε σε αυτούς οι οποίοι συμβουλεύουν εμάς να απεικονίσει με διαφορετικό τρόπο την κατάσταση μιας οικονομίας.
      Το ότι συρόμεθα κάθε χρόνο και ψηφίζουμε τον Απολογισμό και τον Ισολογισμό του κράτους -και αυτό γίνεται και φέτος και του χρόνου κ.ο.κ.- ενώ δεν αποτελεί, τουλάχιστον όσον αφορά στη Νέα Δημοκρατία φέτος, μία υποταγή στον κανόνα του ότι κάνει κανείς την ανάγκη φιλοτιμία, εν τούτοις αποτελεί μία παραδοχή πως στο βωμό του να μη διαταράξουμε τη δημοσιονομική διαχείριση και απεικόνιση χρειάζεται μερικές φορές να ψηφίζουμε απολογισμούς, ενώ τα ίδια περίπου μεγέθη ή τις ίδιες εκτιμήσεις αυτών των μεγεθών δεν τις είχαμε ψηφίσει στον αντίστοιχο προϋπολογισμό.
      Θα πρέπει συνεπώς να καταλήξουμε στο ότι η δημοσιονομική απεικόνιση είναι κάτι πολύ σημαντικό και όχι βαρετό και ανούσιο, όπως έχει καθιερωθεί και όπως αδικείται να εξελίσσεται η συζήτηση αυτού του θέματος στη Βουλή.
      Θα μπορούσε κανείς αντλώντας παραδείγματα από το παρελθόν να πει ότι η συνολική απεικόνιση της δημοσιονομικής διαχείρισης στη χώρα μας είναι μεν προϊόν της περιόδου μετά την απελευθέρωση του ελληνικού κράτους, αλλά ο δημοσιονομικός έλεγχος της Βουλής, ο ελεγκτικός ρόλος της Βουλής, πολύ πιο προσαρμοσμένος στον ελληνικό χαρακτήρα, είναι αποτέλεσμα των θεσμών της Αθηναϊκής Δημοκρατίας όπου υπήρχαν από τη Βουλή των Πεντακοσίων οι δέκα Λογιστές - Βουλευτές, οι οποίοι ήλεγχαν τους δημοσίους υπολόγους και υπήρχαν και οι δέκα Εύθυνοι, οι οποίοι εδέχοντο τις καταγγελίες των πολιτών μέσα σε σύντομη προθεσμία εναντίον των αρχόντων και εξέταζαν αυτές τις καταγγελίες και προχωρούσαν εν συνεχεία σε καταλογισμούς.
      Η ατομική ελεγκτική διαχείριση, με βάση την ατομική ευθύνη καθενός και η υπαγωγή της στην καταγγελία, είναι πολύ πιο ελληνοπρεπής, κύριοι Υπουργοί, διότι ο Έλληνας είναι ούτως ή άλλως φιλέκδικος και επιρρεπής στην καταγγελία και ίσως θα ήταν και ένα νέο είδος να προσθέσει κανείς εις τη δημοσιονομική διαχείριση.
      Εν τούτοις σήμερα είμαστε ενώπιον του Απολογισμού του 2002 και του Ισολογισμού, είμαστε ενώπιον δηλαδή μιας στατικής ακτινογραφίας του πώς κατέληξε τον Αύγουστο του 2003 η χρήση του 2002, πώς κατέληξαν δηλαδή τα έσοδα και τα έξοδα και πώς κατέληξε την ίδια περίοδο η διαχείριση των λογαριασμών του δημοσίου και ποιο είναι το χρηματικό υπόλοιπο του γενικού προϋπολογισμού.
      Η απεικόνιση αυτών των στοιχείων -ειδικά για τον Απολογισμό του 2002 και πολύ χειρότερα φοβούμαι για τον Απολογισμό του 2003, του χρόνου, που επηρεάσθηκε από και προεκλογική περίοδο- μαρτυρεί τη δημοσιονομική αταξία, η οποία επικράτησε. Είναι απαραίτητο όχι επειδή τα δύο κόμματα είναι τα ίδια ή επειδή δεν αλλάζει τίποτα, αλλά είναι απαραίτητο να ψηφιστούν αυτά γιατί τελικά και η δημοσιονομική διαχείριση και το κλείσιμο των εκκρεμοτήτων είναι πολύ σπουδαίες υποθέσεις, διότι απ’ αυτές εξαρτάται μεταξύ άλλων και πώς μας βλέπουν στο εξωτερικό για το πώς διαχειριζόμαστε τα δημοσιονομικά μας μεγέθη.
    Έχει τεράστια αξία το πώς μας βλέπουν στο εξωτερικό να διαχειριζόμαστε τα δημοσιονομικά μας μεγέθη, γιατί από το εξωτερικό αντλούμε κάθε χρόνο περί τα 40 δισεκατομμύρια ευρώ δανειακές ανάγκες, οι οποίες για πολλά χρόνια δυστυχώς ακόμη θα στηρίζουν την οικονομία της χώρας.
    Ψηφίζουμε, λοιπόν, τον Απολογισμό και τον Ισολογισμό των χρήσεων του 2002 αλλά συγχρόνως αναζητούμε -και πρέπει να καταλήξουμε σύντομα- τρόπους γενικά παραδεκτούς απεικονίσεως της δημοσιονομικής διαχειρίσεως. Περιμένουμε την ολοκλήρωση των εργασιών της 24ης Διευθύνσεως του Γενικού Λογιστηρίου του Κράτους, η οποία ασχολείται με το Πρότυπο Λογιστικό Σχέδιο, που ενδεχομένως θα αποφέρει καρπούς για την απεικόνιση του Απολογισμού του 2003. Είναι ενδιαφέρον να παρατηρήσει κανείς ότι, ας πούμε, στον Ισολογισμό του κράτους δεν απεικονίζονται τα κινητά, τα χρεόγραφα του κράτους, αλλά δεν απεικονίζονται ούτε τα ακίνητα του κράτους που είναι μία σε ύπνωση ιλιγγιώδης περιουσία. 
    Με αυτές τις σκέψεις, πιστεύω πως δεν αποτελεί τυπική και βαρετή διαδικασία η συζήτηση επί του απολογισμού, αλλά αποτελεί ειδικά σήμερα  μία εξαιρετική αφετηρία για να καταλήξουμε στο γεγονός ότι ο δημοσιονομικός πολιτισμός –αυτό που έλεγε το Ελεγκτικό Συνέδριο ως δημοσιονομική ευταξία- είναι κάτι που είναι απαραίτητο όχι επειδή κάποιοι γραφειοκράτες ή κάποιοι στενόμυαλοι άνθρωποι που δεν καταλαβαίνουν από πολιτική βούληση, θέλουν να μας τον επιβάλουν, αλλά γιατί προϋπόθεση της οικονομικής αναπτύξεως της χώρας μας και της αξιοπιστίας της και στο εσωτερικό και στο εξωτερικό είναι να ξέρουμε πού βρισκόμαστε, τι χρωστάμε και τι εισπράττουμε.
    Υπ’ αυτήν την έννοια, με αυτές τις προϋποθέσεις και με αυτές σκέψεις, έχει αξία να ψηφίσουμε και τον Απολογισμό μίας άτακτης δημοσιονομικά χρονιάς, του 2002, ελπίζοντας όμως και προσπαθώντας αυτές οι αταξίες σύντομα να διορθωθούν.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τασούλα.
    Ο κ. Χριστοδουλάκης έχει το λόγο. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, πιστεύω ότι όλοι πρέπει να αναγνωρίσουμε ως εξαιρετικά θετική εξέλιξη το γεγονός ότι για δεύτερη χρονιά φέτος εφαρμόζουμε μία νέα μεταρρύθμιση που έγινε τα προηγούμενα χρόνια και συζητούμε στην Ολομέλεια της Βουλής τον Απολογισμό της εκτέλεσης του προϋπολογισμού του 2002.
    Πιστεύω, όμως, ότι η συζήτηση αυτή θα γίνει επωφελέστερη αν προσπαθήσουμε να συντομεύσουμε τη συζήτηση του Απολογισμού κατά ένα έτος. Δηλαδή, φέτος να συζητούσαμε τον Απολογισμό του 2003, έτσι ώστε οι παρατηρήσεις, οι αξιολογήσεις και τα συμπεράσματα τα οποία βγαίνουν από αυτήν τη διαδικασία να χρησιμεύουν και για την εκτέλεση του εκάστοτε ισχύοντος προϋπολογισμού αλλά και για τη σύνταξη του επόμενου.
    Το δεύτερο πολύ θετικό σημείο είναι ότι η συζήτηση αυτή διεξάγεται χωρίς τους πειρασμούς των εξαγγελιών και αναθεματισμών, οι οποίοι συνοδεύουν συνήθως τη συζήτηση του προϋπολογισμού. Έτσι, μπορούμε με πραγματικά στοιχεία και με σοβαρότητα να δούμε ποιες ήταν οι συνθήκες πριν από μερικά χρόνια, τι επετεύχθη στο διάστημα αυτό και πώς μπορούμε ουσιαστικά να συμβάλουμε και εμείς στην περαιτέρω βελτίωση όχι μόνο της σύνταξης και εκτέλεσης του προϋπολογισμού αλλά και του τρόπου άσκησης της οικονομικής πολιτικής.
    Αναμφίβολα, λοιπόν, κοιτώντας κανείς τα πεπραγμένα του 2002 δεν μπορεί παρά να σταθεί στο γεγονός ότι η Ελλάδα τη χρονιά εκείνη παρά το γεγονός ότι ήταν μέσα στη δίνη μιας διεθνούς και ευρωπαϊκής ύφεσης κατάφερε να πετύχει ορισμένους πολύ σημαντικούς στόχους. Δεν έλυσε όλα τα προβλήματα και δεν αντιμετώπισε με επάρκεια όλες τις προκλήσεις, αλλά όμως, σε κρίσιμα ζητήματα οικονομικής πολιτικής η Ελλάδα βγήκε παλικάρι σ’ ένα περιβάλλον στο οποίο δεν άντεξαν άλλες πολύ ισχυρότερες οικονομίες. Αναφέρω χαρακτηριστικά ότι το 2002 η Ελλάδα σημείωσε μία εξαιρετική ανάπτυξη της τάξεως του 4,2%, πράγμα το οποίο όχι μόνο διατήρησε και αύξησε την απασχόληση, αλλά κυρίως έκλεισε επίσης το χάσμα το οποίο μας χώριζε -και μας χωρίζει σε μικρότερο βαθμό σήμερα- από την Ευρωπαϊκή Ένωση.
      Διαμόρφωσε ένα πολύ σημαντικό κοινωνικό αποτέλεσμα, όχι μόνο επειδή ήταν η χρονιά σημαντικών μεταρρυθμίσεων, όπως το ασφαλιστικό, αλλά και επειδή τη χρονιά εκείνη αυξήθηκαν σημαντικά οι κοινωνικές δαπάνες και άρχισαν να πλησιάζουν –και το ξεπέρασαν την επόμενη χρονιά- τον ευρωπαϊκό μέσο όρο φθάνοντας το 26% του εθνικού εισοδήματος. Ταυτόχρονα ήταν και μία χρονιά στη διάρκεια της οποίας έγιναν αρκετές φορολογικές μεταρρυθμίσεις και οδήγησαν στα πιο ολοκληρωμένα μέτρα τα οποία ελήφθησαν το 2003.
      Παρά λοιπόν το γεγονός ότι η χρονιά εκείνη ήταν και αδιέξοδη, η ελληνική οικονομία μπόρεσε και πέρασε μέσα από τις συμπληγάδες της διεθνούς ύφεσης και πιστεύω ότι κατάφερε αξιόλογα αποτελέσματα. Ταυτόχρονα ενισχύθηκε και η αποτελεσματικότητα της δημοσιονομικής διαχείρισης, διότι το 2002 άρχισε να εφαρμόζεται μία σειρά από λογιστικά πρότυπα, τα οποία βεβαίως ακόμα βρίσκονται σε εξέλιξη και δεν έχουν ολοκληρωθεί, πλην όμως πιστεύω ότι βελτίωσαν αισθητά τη διαχείριση και απετέλεσαν τη βάση για περαιτέρω βελτιώσεις το 2003 και εφεξής.
      Θέλω όμως στη σημερινή συζήτηση, να αναφερθώ σε ορισμένα άλλα ζητήματα τα οποία απασχόλησαν πρόσφατα την επικαιρότητα της οικονομικής πολιτικής, όπως επίσης και στην εκτέλεση του φετινού προϋπολογισμού. Ο Απολογισμός του 2002 είναι υποχρεωμένος να κινηθεί στη βάση πραγματικών δεδομένων. Εδώ δεν σηκώνει ούτε εξαγγελίες, ούτε κενά λόγια, ούτε τίποτα. Υπάρχουν οι υπηρεσίες οι οποίες ελέγχουν τι πραγματικά έγινε και αποτυπώνουν τι συνέβη.
      Η Έκθεση η οποία έχουμε μπροστά μας ανατρέπει δύο μύθους, δύο μυθοπλασίες, τις οποίες έντονα ζήσαμε το τελευταίο διάστημα και οι οποίες δυστυχώς επέφεραν σημαντικό κόστος στην αξιοπιστία της ελληνικής οικονομίας. Η πρώτη μυθοπλασία, στην οποία επενδύθηκε ανεξάντλητη δημαγωγία από την Αντιπολίτευση την περασμένη χρονιά, είναι το περίφημο θέμα των «διπλών βιβλίων». Ω του θαύματος, όμως, η παρούσα έκθεση η οποία έχουμε μπροστά μας, αποκαλύπτει με σαφήνεια ότι κάθε είδους Ειδικοί Λογαριασμοί οι οποίοι υπάρχουν, πρώτα απ’ όλα έχουν συνταχθεί, ιδρυθεί και λειτουργούν με βάση τους νόμους του κράτους -πολλοί από τους οποίους είναι παλαιότεροι των κυβερνήσεων του ΠΑΣΟΚ. Δεύτερον, ελέγχονται εξαντλητικά είτε κατασταλτικά από το Ελεγκτικό Συνέδριο είτε από Ορκωτούς Λογιστές είτε από άλλες διαδικασίες.
      Κατά συνέπεια όλη αυτή η μυθοπλασία η οποία πολύ ταλαιπώρησε αυτή την Αίθουσα με απίστευτες εκφράσεις, με συνθηματολογία η οποία απορούσε κανείς από πού προερχόταν και πώς δικαιολογείτο, καταρρίπτεται με την έκθεση την οποία έχουμε μπροστά μας, η οποία επιβεβαιώνει όχι μόνο τη νομιμότητα αλλά και την απόλυτη διαφάνεια και ελεγξιμότητα των Ειδικών Λογαριασμών.
      Δεν είναι τυχαίο άλλωστε ότι πριν από λίγες ημέρες ακούσαμε το σημερινό Υπουργό Εθνικής Οικονομίας να λέει ότι δεν επίκειται καμία κατάργηση των Ειδικών Λογαριασμών, απλώς ενδεχομένως μπορεί να εξετάσουμε ορισμένες διαφορετικές προσεγγίσεις στη διαδικασία ελέγχου η οποία υπάρχει.
      Το δεύτερο μεγάλο θέμα το οποίο αποκαλύπτει η έκθεση είναι το πώς καταγράφονται οι περίφημες χρηματοδοτήσεις των εξοπλισμών, η κακή μεταχείριση των οποίων με την ανατροπή της μεθοδολογίας την οποία επέλεξε η κυβέρνηση, οδήγησαν στην τεχνητή και πλασματική διόγκωση των ελλειμμάτων τα προηγούμενα χρόνια.
      Η σελίδα 17 της έκθεσης που έχουμε στα χέρια μας, αποτελεί το ισχυρότερο ράπισμα στη σκηνοθεσία της Απογραφής την οποία ζήσαμε το προηγούμενο διάστημα. Με πολύ λίγα λόγια και με λιτές εκφράσεις υπογεγραμμένες -προς τιμήν τους- από τους παριστάμενους Υπουργούς, διαπιστώνεται ότι, πρώτον, όλα γίνονταν σύμφωνα με τους κανόνες της Ευρωπαϊκής Ένωσης, δεύτερον, ότι δεν υπήρχε καμία υποχρέωση αναγραφής στο έλλειμμα των πληρωμών που γίνονταν για αμυντικούς εξοπλισμούς, διότι σύμφωνα με τους διεθνώς ισχύοντες κανονισμούς αυτές εκλαμβάνονται ως προκαταβολές της κατασκευάστριας εταιρείας και, τρίτον και πολύ σημαντικότερο γίνεται αναγνώριση μίας συστηματικής δουλειάς που γινόταν για να βελτιωθεί η διαδικασία αξιόπιστης καταγραφής των εξοπλισμών αυτών.
      Αντί, λοιπόν, η Κυβέρνηση της Νέας Δημοκρατίας να συνεχίσει στο συνετό πνεύμα, το οποίο αποτυπώνεται από τα ίδια τα μέλη της Κυβέρνησης πάνω σ’ αυτό το επίμαχο θέμα των εξοπλισμών, εγκατέλειψε αυτήν την οδό και επέλεξε την ανατροπή της μεθοδολογίας και τη δυσφήμιση της χώρας μας, χωρίς να υπάρχει κανείς απολύτως οικονομικός λόγος.
      Πιστεύω, κυρίες και κύριοι, ότι το πνεύμα σοβαρότητας και σύνεσης, το οποίο διαπνέει την έκθεση του Απολογισμού 2002 μπορεί να επαναφέρει την Κυβέρνηση της Νέας Δημοκρατίας σε μια λογικότερη αντιμετώπιση της απογραφής, έτσι ώστε να μη βλαφθούν κρίσιμα συμφέροντα της χώρας. Να μην προκύψουν κρίσιμα ζητήματα αξιοπιστίας της ελληνικής οικονομίας, ιδιαίτερα μάλιστα σε μία περίοδο όπου η Ευρωπαϊκή Ένωση θα μπει σε πολλαπλούς κύκλους διαπραγματεύσεων για διάφορα θέματα, είτε οικονομικής πολιτικής, είτε ενίσχυσης της διεύρυνσης, είτε Δ΄ Κοινοτικού Πλαισίου Στήριξης είτε εισδοχής της Τουρκίας, όπου χρειάζεται η χώρα συνολικά να μην πάει τραυματισμένη και χωλαίνουσα, αλλά να πάει με υψηλά αποθέματα αξιοπιστίας και διαπραγματευτικής ικανότητας.
      Θέλω, τέλος, κυρίες και κύριοι συνάδελφοι, να αναφερθώ σε ένα κρίσιμο θέμα εκτέλεσης του προϋπολογισμού. Διάβασα, ομολογουμένως με κάποια έκπληξη, την εισηγητική έκθεση του παριστάμενου Υπουργού, όπου δέχεται, μιλώντας για την εκτέλεση του προϋπολογισμού του 2004, ότι το πρώτο τετράμηνο τα έσοδα του κράτους πήγαιναν πάρα πολύ καλά, έχοντας ξεπεράσει κατά πολύ τον ετήσιο στόχο του 6,2% τον οποίο είχε θέσει ο προηγούμενος προϋπολογισμός. Αυτό, αν μη τι άλλο, δείχνει ότι η προηγούμενη κυβέρνηση, παρά το γεγονός των εκλογών, δεν υπέστειλε καθόλου τη διαδικασία συλλογής εσόδων, διότι  γνώριζε πόσο κρίσιμη είναι αυτή η διαδικασία για τη χρηματοδότηση των κοινωνικών δαπανών.
      Υπερηφάνως μάλιστα δηλώνει ο Υπουργός -στη σελίδα 9 αναγράφεται αυτό- ότι η νέα Κυβέρνηση της Νέας Δημοκρατίας θα υψώσει πολύ πιο ψηλά και φιλόδοξα τον πήχη των εσόδων για το έτος 2004. Το αποτέλεσμα δυστυχώς είναι ακριβώς το αντίθετο. Σήμερα ξέρουμε όλοι την παταγώδη κατάρρευση των εσόδων, ο ρυθμός συλλογής των οποίων βρίσκεται στο 4,5%, αισθητά πιο κάτω από το στόχο 6,2%, τον οποίο δήλωνε ο παριστάμενος Υπουργός ότι θα ξεπεράσει κατά πολύ.
      ΑΠΟΣΤΟΛΟΣ ΦΩΤΙΑΔΗΣ: Το 6,2% ήταν με τα στοιχεία του 2003. Μετά τη μεταφορά ο στόχος είναι 8,5%.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Δυστυχώς τώρα βρίσκεται πολύ πιο πίσω από τις δικές του δεσμεύσεις. 
      Αυτό είναι το τίμημα της αλόγιστης πολιτικής που ακολούθησε μετεκλογικά η Κυβέρνηση, πρώτα απ’ όλα να διαλύσει πρακτικά και να καταργήσει κάθε έννοια αξιοπιστίας και αποτελεσματικότητας των ελεγκτικών μηχανισμών και, δεύτερον, να μη δώσει την καίρια σημασία που είχε η πάταξη της φοροδιαφυγής, με αποτέλεσμα σήμερα η εκτέλεση του προϋπολογισμού να χωλαίνει βαρύτατα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό μόνο, κύριε Πρόεδρε.
      Το αποτέλεσμα ποιο είναι; Δεν είναι τόσο πολύ ότι δεν μαζεύτηκαν ορισμένα φορολογικά έσοδα, πράγμα το οποίο μπορεί να πει κανείς ότι αφήνει ενδεχομένως μία ανάσα στις μικρομεσαίες επιχειρήσεις. Το πρακτικό αποτέλεσμα, το οποίο θα ζήσουμε όλοι, είναι ότι η ελληνική οικονομία και η ελληνική κοινωνία θα είναι ανοχύρωτη φέτος, μπροστά σε ένα δύσκολο χειμώνα.
      Η μη συλλογή των εσόδων, η κατάρρευση των εσόδων έχει οδηγήσει ήδη την Κυβέρνηση στο να αρνείται να χορηγήσει το επίδομα θέρμανσης στα φτωχά νοικοκυριά, έχει οδηγήσει την Κυβέρνηση στο να μην εισάγει καμία πολιτική μείωσης κόστους στις μικρομεσαίες επιχειρήσεις, οι οποίες επιβαρύνονται από το ακριβό πετρέλαιο και επίσης να μην παίρνει καμία πρωτοβουλία, στήριξης, ενώ βλέπει να καταρρέει το εισόδημα των αγροτών από τις χαμηλές τιμές, που επικρατούν φέτος για πολλά προϊόντα. Δυστυχώς η Κυβέρνηση αγνοεί το θέμα και το αφήνει να παίρνει απειλητικότερες διαστάσεις.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χριστοδουλάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης:
      α) «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού».
      β) «Κύρωση της Σύμβασης για τη συλλογή αποδεικτικών στοιχείων στην αλλοδαπή με αστικές ή εμπορικές υποθέσεις».
      2. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
      α) «Κύρωση της Σύμβασης των κρατών μελών της Ευρωπαϊκής Ένωσης, καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στη σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων».
      β) «Κύρωση της Συμφωνίας μεταξύ της Κυβέρνησης της Δημοκρατίας του Αζερμπαϊτζάν για την προώθηση και αμοιβαία προστασία των επενδύσεων».
      Ο κ. Στέφανος Μάνος έχει το λόγο για επτά λεπτά.
      ΣΤΕΦΑΝΟΣ ΜΑΝΟΣ: Κύριε Πρόεδρε, δεν γνωρίζω αν αντιλαμβάνεστε, όπως αντιλαμβάνομαι εγώ μέσα σ’ αυτήν την Αίθουσα, τη λεπτή και συνάμα μεθυστική μυρωδιά των λουλουδιών της φαιδράς πορτοκαλέας που είναι σε πλήρη ανθοφορία. Η Βουλή καλείται σήμερα να εγκρίνει τον Απολογισμό και τον Ισολογισμό του 2002 που συνέταξε ο πρώην Υπουργός κ. Χριστοδουλάκης, ο οποίος μάλιστα παρευρίσκεται στην Αίθουσα, και ενέκρινε η ειδική επιτροπή, δηλαδή την ενέκριναν και τα δύο μεγάλα κόμματα, ΠΑΣΟΚ και Νέα Δημοκρατία, στο τέλος του περασμένου Μαΐου.
      Το πρώτο ερώτημα που θέτω σε εσάς, κύριε Πρόεδρε, είναι το εξής: εφεξής, όταν θα επικαλούμεθα το 2002, θα επικαλούμεθα τα στοιχεία που θα εγκρίνει η σημερινή Βουλή, αν δεχθούμε τις εισηγήσεις των εισηγητών των δύο κομμάτων ή θα δεχόμαστε τα στοιχεία τα οποία έδωσε στη δημοσιότητα ο σημερινός Υπουργός Οικονομίας και Οικονομικός κ. Αλογοσκούφης σε συμφωνία με υπαλλήλους της EUROSTAT; Τι θα ισχύει από τα δύο εφεξής; Δεν αισθάνεσθε ότι κατά κάποιον τρόπο εμπλέκεται η Βουλή σε ένα είδος εξαπάτησης των πάντων; Πώς θα εγκρίνουμε εμείς κάτι που ήδη γνωρίζουμε ότι ο σημερινός Υπουργός το έχει απορρίψει; Πώς είναι δυνατόν να το εγκρίνουμε;
      Οφείλω να ομολογήσω ότι είναι δυσνόητη η λογική των συναδέλφων της Νέας Δημοκρατίας, οι οποίοι λένε ότι «εμείς εγκρίνουμε αυτά τα πράγματα.» Ποια πράγματα εγκρίνετε, κύριοι συνάδελφοι; Αυτά τα οποία ο Υπουργός σας έχει ήδη απορρίψει; Πώς είναι δυνατόν να τα εγκρίνετε αυτά και τι σημαίνει «εγκρίνω»;
      Κύριε Πρόεδρε, αυτό σημαίνει -και αυτό αφορά και εσάς- ότι η σημερινή συζήτηση είναι στην πραγματικότητα μία τυπική διαδικασία. Λέμε απλώς ότι «η Βουλή εγκρίνει» και πέρα βρέχει, διότι δεν άλλαξε τίποτα. Στην πραγματικότητα δεν θα ισχύουν αυτά που θα εγκρίνουμε, αλλά αυτά που ενέκρινε ο κύριος Υπουργός της Οικονομίας. Εγώ δεν μπορώ να εμπλακώ σε αυτήν τη διαδικασία και θα καταψηφίσω και τον Ισολογισμό και τον Απολογισμό του 2002.
      Όμως, κύριοι συνάδελφοι, τα παράδοξα δεν σταματούν εκεί. Στο τέλος Μαΐου ο παριστάμενος Υφυπουργός κ. Ρεγκούζας, λέει στην επιτροπή ότι «με αίσθημα πολιτικής και εθνικής ευθύνης θα ψηφίσουμε τον Απολογισμό, για να μη δημιουργήσουμε πολιτικά ζητήματα που ενδεχομένως θα ζημίωναν τη χώρα.» Με άλλα λόγια, τον περασμένο Μάιο λέτε ότι δέχεσθε αυτά τα στοιχεία. Τρεις μήνες αργότερα έρχεται ο Υπουργός σας και λέει ότι αυτά είναι σκουπίδια.
      Άρα αν δεχθώ τη λογική σας, κατά το Μάιο, ο Υπουργός σας ζημίωσε τη χώρα; Δεν σας καταλαβαίνω. Ειλικρινά σας λέγω ότι δεν καταλαβαίνω τι κάνετε και γιατί το κάνετε.
      Επανέρχομαι στο θέμα του Προεδρείου. Δεδομένου ότι και το Προεδρείο γνωρίζει αυτά που γνωρίζουμε και εμείς, ότι δηλαδή τα στοιχεία που βρίσκονται εδώ έχουν, έκτοτε με τη συμφωνία της ελληνικής Κυβέρνησης, της EUROSTAT και της Ευρωπαϊκής Επιτροπής, ανατραπεί εκ βάθρων, η γνώμη μου είναι ότι θα έπρεπε το Προεδρείο, για να διαφυλάξει το Κοινοβούλιο, να συγκαλέσει εκ νέου την ειδική επιτροπή και να της θέσει το ζήτημα ως εξής: Κύριοι της επιτροπής, τα στοιχεία άλλαξαν, θα πρέπει να τα ξαναελέγξετε και να τα ξανασυζητήσετε. 
      Βεβαίως, τότε θα μπορούσε ο κ. Χριστοδουλάκης να πει ότι κακώς τα αλλάζετε. Δεν γίνεται, όμως, να ερχόμαστε με στοιχεία που ξέρουμε ότι δεν είναι ισχυρά και να ζητάμε από τη Βουλή να συμπράξει σε τι; Ειλικρινά σας λέγω ότι δεν καταλαβαίνω αυτήν την περιφρόνηση προς τη Βουλή. Γιατί πρέπει να γίνει έτσι;
      Τελειώνω με δύο παρατηρήσεις. Πρώτον, θα συνιστούσα στους παριστάμενους Υπουργούς να διαβάσουν με προσοχή την ομιλία του κ. Δραγασάκη σήμερα, με το περιεχόμενο της οποίας συμφωνώ σχεδόν ολοκληρωτικά. Κύριε Πρόεδρε, επειδή παρατήρησα ότι κατά τη διάρκεια της ομιλίας του κ. Δραγασάκη οι δύο Υφυπουργοί συζητούσαν μεταξύ τους, θα ήθελα να τους παρακαλέσω να τη διαβάσουν και αύριο να απαντήσουν επί της ουσίας των όσων είπε ο κ. Δραγασάκης.
      Η άλλη παρατήρηση αφορά το Προεδρείο, κύριε Πρόεδρε. Ένα από τα μεγάλα, τα πολύ λίγα θετικά επιτεύγματα της αλλαγής του Συντάγματος ήταν ότι διαχωρίστηκε η συζήτηση του προϋπολογισμού από τη συζήτηση για τον απολογισμό. Είχα επανειλημμένως ζητήσει στη Βουλή και πολλές φορές συζητήσει με τον τότε Πρόεδρο κ. Κακλαμάνη την ανάγκη να συγκροτηθεί μία ομάδα εμπειρογνωμόνων που να στηρίζει αυτήν την επιτροπή.
      Τώρα απευθύνομαι σε σας, κύριε Πρόεδρε. Στο Προεδρείο ομιλώ. Θέλω να σας παρακαλέσω να εξετάσετε επειγόντως την ανάγκη σύστασης μίας επιτροπής εμπειρογνωμόνων που θα στηρίζει το έργο αυτής της ειδικής επιτροπής που έχει διαμορφωθεί από το νέο Κανονισμό. Πιστεύω ότι είναι μία εξαιρετικά σημαντική αλλαγή η οποία θα ανυψώσει το Κοινοβούλιο και τις διαδικασίες που ακολουθούμε εδώ.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μάνο.
      Όσον αφορά τα θέματα τα σχετικά με το Προεδρείο, επί της ουσίας θα σας απαντήσει η Κυβέρνηση. Ζητήσατε από το Προεδρείο να κάνει μία υπέρβαση του Κανονισμού και να κάνει μία υπέρβαση στις αρμοδιότητες που έχει. Σας υπενθυμίζω ότι υπάρχει συγκεκριμένο άρθρο, του οποίου μάλιστα ορισμένες διατάξεις ψηφίστηκαν ομοφώνως από τη Βουλή. Επομένως δεν μπορούμε να παρεκκλίνουμε απ’ αυτές τις διατάξεις. Το ότι έρχεται ο Απολογισμός, όπως έρχεται, είναι θέμα διαδικασίας. Η Κυβέρνηση έχει το βάρος της ευθύνης επί της ουσίας. Το Προεδρείο δεν μπορεί να κάνει απολύτως τίποτα παρά μόνο να δεχθεί τη συζήτηση του ζητήματος αυτού.
      ΣΤΕΦΑΝΟΣ ΜΑΝΟΣ:…(Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, θέλετε να πείτε κάτι; Ορίστε.
      ΣΤΕΦΑΝΟΣ ΜΑΝΟΣ: Ο μόνος λόγος που είπα ότι θα ήταν καλό να γίνει αυτή η εκ νέου συζήτηση ήταν για να προφυλαχθεί το κύρος του Κοινοβουλίου και ουδείς αρμοδιότερος γι’ αυτό από το Προεδρείο, όπως νομίζω.
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε, κύριε Μάνο, βεβαίως νομίζετε, αλλά πρέπει να γνωρίζετε ότι υπάρχει ένας Κανονισμός και το Προεδρείο δεν μπορεί να υπερβεί τον Κανονισμό αυτό. Πρέπει να ακολουθήσει το γράμμα του Κανονισμού. Σας αναφέρω ότι το άρθρο 123 λέει τα συγκεκριμένα και το Προεδρείο είναι θεματοφύλακας και δεσμευμένο να ακολουθήσει αυτό το γράμμα του Κανονισμού. Όσον αφορά τα επί της ουσίας, βεβαίως η Κυβέρνηση θα σας απαντήσει. Τώρα όσον αφορά την επιτροπή εμπειρογνωμόνων είναι μία πρόταση που θα εξετάσουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήριος Χατζηγάκης): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Τη διαδικασία αυτή, όπως ανεφέρθη ήδη, την αποφασίσαμε με την τελευταία Αναθεώρηση του Συντάγματος. Είναι η δεύτερη φορά που συζητούμε τον Απολογισμό και τον Ισολογισμό του κράτους και πιστεύω ότι είναι λογικό να εμπλουτίσουμε την πείρα μας πριν προχωρήσουμε σε αλλαγές που μπορεί να δημιουργούν μείζονα προβλήματα.
      Σέβομαι την εμπειρία και τις γνώσεις του κ. Μάνου, αλλά νομίζω ότι υπάρχει μία υπερβολή εδώ. Από το Βήμα και η Κυβέρνηση και η Αντιπολίτευση, το κάθε κόμμα, ο κάθε Βουλευτής εκθέτουν τις απόψεις τους. Σας υπενθυμίζω ότι και όταν συζητούμε τον προϋπολογισμό πάλι εκτίθενται απόψεις και κριτικές απόψεις και πολύ αρνητικές απόψεις για την κατανομή κονδυλίων, για στόχους που βάζει ή δεν βάζει ο προϋπολογισμός, αλλά αυτό το οποίο θέτει τώρα ως θέμα ο κ. Μάνος δεν προβλέπεται από τον Κανονισμό και πολύ σωστά απαντήσατε.
      Εγώ θα έλεγα ότι σωστά δεν προβλέπεται, διότι αυτό που είχε οδηγήσει στο παρελθόν το Κοινοβούλιο να ενσωματώσει στη συζήτηση του προϋπολογισμού και τη συζήτηση του απολογισμού και του ισολογισμού του προηγούμενου και του επόμενου έτους είχε ως αποτέλεσμα να μην συζητείται καν ο απολογισμός, διότι το ενδιαφέρον όλων και της κοινής γνώμης εντοπιζόταν στον προϋπολογισμό, που επρόκειτο να εγκριθεί και να αρχίσει να εκτελείται. Καλώς κάναμε. Ήδη και η Βουλή και η κοινή γνώμη έχει τη δυνατότητα να ακούσει απόψεις για το τι έγινε με την εκτέλεση του προϋπολογισμού του 2002 και πέρσι του προϋπολογισμού του 2001.
      Αλλά θα οδηγηθούμε πραγματικά σ’ ένα αδιέξοδο. Θα μπορούσε δηλαδή η Κυβέρνηση, η Πλειοψηφία, να ψηφίζει έναν αναθεωρημένο Απολογισμό και Ισολογισμό, όπως μας προτείνει ο κ. Μάνος, και η μείζον Αντιπολίτευση, που ως κυβέρνηση εξετέλεσε τον προϋπολογισμό, του οποίου τον Απολογισμό συζητούμε, να καταψηφίζει. Αυτό πιστεύω ότι θα ήταν περισσότερο σε βάρος του κύρους του Κοινοβουλίου και του πολιτικού κόσμου, παρά αυτό που γίνεται τώρα. Ασφαλώς η Κυβέρνηση θα πει εδώ τις απόψεις της απαντώντας και στον κ. Χριστοδουλάκη, ο οποίος υπερασπίζεται -και σωστά- τον Απολογισμό του προϋπολογισμού, που εκείνος εξετέλεσε και συγχρόνως επιχειρηματολογεί σε ό,τι αφορά την αρνητική επιχειρηματολογία της Κυβέρνησης και της Πλειοψηφίας για την οικονομική πολιτική που άσκησε μέσω εκείνου του προϋπολογισμού.
      Ασφαλώς η Κυβέρνηση θα πει τις απόψεις της. Αυτό, όμως, δεν είναι λόγος να ξεκινήσουμε μία νέα πρακτική. Δεν ξέρω έπειτα από λίγα χρόνια τι μπορεί να γίνει. Πρέπει να το δούμε πάλι με την πείρα μας, γιατί οι κοινοβουλευτικές διαδικασίες δεν είναι κάτι που το αλλάζει έτσι, κάποιος στιγμή που σκέφτηκε ότι αυτό θα ήταν το ορθότερο. Πρέπει να προκύψουν οι αλλαγές αυτές έπειτα από ζύμωση πολλών χρόνων. Άλλωστε και για να πάρουμε την απόφαση επί της προεδρίας μου να γίνεται αυτή η χωριστή συζήτηση του απολογισμού κα του ισολογισμού πέρασε αρκετός χρόνος. Συζητήσαμε επιχειρήματα, όπως αυτά που είπε προσωπικά ο κ. Μάνος και ο πρώην συνάδελφός μας και πρώην ευρωβουλευτής κ. Σαρλής και καταλήξαμε σ’ αυτό.
      Να προχωρήσουμε, λοιπόν, κανονικά τη συζήτηση. Καθένας εκθέτει τις απόψεις του και δεν χρειάζεται έτσι, εντελώς πρόχειρα, να προχωρούμε σε ανατροπές.
	Θα ήθελα επίσης να πω, σε ό,τι αφορά την επιτροπή των εμπειρογνωμόνων, όπως αναφέρθηκε, το εξής: ας σκεφτούμε πολύ σοβαρά τι θα κάνει το Κοινοβούλιο, το οποίο έχει υπηρεσίες, έχει Επιστημονική Υπηρεσία, έχει στελέχη που συντρέχουν το έργο όλων των επιτροπών. Έχει ανάγκη στήριξης αυτή η επιτροπή, αλλά όχι μιας ειδικής υπηρεσίας, μιας ειδικής ομάδας, διότι αυτό θα έπρεπε να το κάνουμε και για ένα σωρό άλλες δραστηριότητες επιτροπών και διαδικασιών της Βουλής.
      ΠΡΟΕΔΡΕΥΩΝ (Σωτήρης Χατζηγάκης): Είναι μία πρόταση, την οποία θα σκεφτούμε.
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης):Κύριε Μάνο, κατά παρέκκλιση σας δίνω το λόγο για ένα λεπτό.
      ΣΤΕΦΑΝΟΣ ΜΑΝΟΣ: Κύριε Πρόεδρε, ίσως εξώθησα τον κ. Κακλαμάνη να νομίζει ότι ήμουν βιαστικός.
      Εγώ έθεσα το εξής πολύ απλό ερώτημα, κύριε Πρόεδρε: Ο προηγούμενος Υπουργός Οικονομίας έλεγε ότι το 2002 το χρέος ήταν περίπου 98% του ΑΕΠ. Το ίδιο λέει και τώρα ετούτο εδώ το κείμενο. Ο σημερινός Υπουργός, ο κ. Αλογοσκούφης, συμφώνησε μετά τη σύνταξη αυτής της έκθεσης με τη EUROSTAT και την Ευρωπαϊκή Επιτροπή ότι το χρέος είναι μεγαλύτερο απ’ ό,τι γράφει εδώ μέσα. Αυτό ρωτώ, αυτό είναι το δίλημμα: Πώς θα ψηφίσουμε κάτι για το οποίο ο σημερινός Υπουργός λέει ότι δεν ισχύει πλέον;
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, ισχύει η απάντηση που σας έδωσα προηγουμένως, η οποία συμπορεύεται με την παρέμβαση που έκανε ο Πρόεδρος, ο κ. Κακλαμάνης. Η Βουλή είναι υποχρεωμένη να φέρει το θέμα προς συζήτηση. Επί της ουσίας, όπως σας είπα, θα σας απαντήσει η Κυβέρνηση.
     Επανερχόμαστε στον κατάλογο των ομιλητών.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ο κ. Μάνος δεν είναι Βουλευτής του ΠΑΣΟΚ. Πρέπει να δοθεί ο λόγος σε Βουλευτή της άλλης πλευράς. ΕΙς λέγων, εις αντιλέγων για να υπάρχει εναλλαγή.
     ΠΡΟΕΔΡΕΥΩΝ (Σωτήρης Χατζηγάκης):  Σύμφωνοι, κύριε Πρόεδρε. Ορίστε, κύριε Φλωρίδη, έχετε το λόγο.
     ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, όταν συζητούμε τον απολογισμό ενός οικονομικού έτους τα πράγματα είναι απολύτως καθαρά. Στον απολογισμό έχουν καταγραφεί απολύτως ό,τι δαπάνες έχουν γίνει και ό,τι έσοδα έχουν εισπραχθεί μ’ έναν τρόπο που δεν επιδέχεται καμία αμφισβήτηση. Αποτυπώνονται οι εθνικοί λογαριασμοί υπάρχει η έκθεση του Ελεγκτικού Συνεδρίου και τα πράγματα είναι απολύτως σαφή.
     Η Βουλή, λοιπόν, εδώ συζητά σήμερα και βεβαίως θα αποχωρήσει στη συνέχεια στην ψηφοφορία επί καθαρών αριθμών σε καθαρές αποτυπώσεις οι οποίες δεν μπορεί να επιδέχονται άλλου είδους προσεγγίσεις.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Επομένως στο ερώτημα τι ψηφίζουμε σήμερα και τι ισχύει σε σχέση με το οικονομικό έτος 2002 είναι αυτά που έχουμε μπροστά μας δεν υπάρχει κάτι άλλο. Τα στοιχεία του ελληνικού κράτους για το 2002 είναι αυτά που έχουν αποτυπωθεί στην έκθεση. Δεν υπάρχουν άλλα ή δεν μπορούν να υπάρχουν άλλα για ένα κράτος το οποίο θέλει να σέβεται τον εαυτό του και, εν πάση περιπτώσει, να παρουσιάζει τα στοιχεία της οικονομικής του δραστηριότητας για ένα ολόκληρο οικονομικό έτος.
      Μ’ αυτήν την έννοια, λοιπόν, και αναφερόμενος εδώ στους συναδέλφους της Πλειοψηφίας έχω να πω ότι ο Κανονισμός της Βουλής ή το Σύνταγμα δεν προβλέπουν ψήφο υπό αίρεση ή με επιφύλαξη. Τα πράγματα είναι σαφή. Ψηφίζουμε ό,τι έχει αποτυπωθεί. Και η συζήτηση, αν θέλετε, δεν θα μπορούσε να χρησιμοποιεί επιχειρήματα τυπικά, τα οποία δημιουργούν και μια εντύπωση ξέρετε, δεν ψηφίσατε τον προϋπολογισμό του 2002 πως γίνεται να ψηφίζετε τον Απολογισμό του 2002; Το θεωρώ ότι αυτό είναι απολύτως άγονο. Τι είναι όμως; Η έκθεση την οποία συζητούμε έχει συγκεκριμένη αιτιολογία και μάλιστα έχει απαντήσεις που έδωσε το Υπουργείο Οικονομικών επί ερωτημάτων που έθεσε η επιτροπή. Οι απαντήσεις που έδωσε το Υπουργείο Οικονομικών στα ερωτήματα της επιτροπής και τα οποία αποτελούν την έκθεση που έχουμε σήμερα μπροστά μας είναι σαφή σε μείζονα ζητήματα τα οποία απασχόλησαν την πολική ζωή του τόπου ή την πολιτική αντιπαράθεση όλο το προηγούμενο διάστημα όχι μόνο κατά την περίοδο που κυβερνάει η Νέα Δημοκρατία, αλλά και πριν. Με την έννοια δηλαδή εάν τα στοιχεία του κράτους αποτυπώνονται μ’ έναν καθαρό τρόπο στους λογαριασμούς τι συμβαίνει με τις αμυντικές δαπάνες γιατί χρησιμοποιείται  αυτή η μέθοδος για την καταγραφή των αμυντικών δαπανών στο χρέος και όχι στο έλλειμμα με την πληρωμή της προκαταβολής και γιατί οι αμυντικές δαπάνες περνούν στο έλλειμμα όταν γίνεται η παραλαβή των αμυντικών εξοπλισμών που έχουμε παραγγείλει;
      Σωστά γίνεται αυτή η καταγραφή στο έλλειμμα τότε, διότι τότε, όπως συγκεκριμένα λέει και η έκθεση, αυξάνεται η περιουσία του κράτους, όταν τα παραλαμβάνουμε. 
      Κάνω ένα σχόλιο στην τοποθέτηση του κ. Μάνου. Δεν είναι ότι εδώ ψηφίζουμε και εγκρίνουμε απλώς τα νούμερα. Αυτήν τη στιγμή η Βουλή με τη συζήτηση και την ψήφιση αποδέχεται κανόνες εγγραφής. 
      ΣΤΕΦΑΝΟΣ ΜΑΝΟΣ: Και απορρίπτει τους ισχυρισμούς του κ. Αλογοσκούφη. 
      ΓΕΩΡΓΙΟΣ ΦΛΩΡΙΔΗΣ: Ωραία. Όμως, αυτό δεν πρέπει να το ξεχνάμε, ότι δηλαδή στην έκθεση που συνετάχθη από την επιτροπή της Βουλής είναι αποτυπωμένοι κανόνες απεικόνισης των στοιχείων. Είναι οι κανόνες που χρησιμοποιούσαμε εμείς, επειδή αυτοί ήταν οι αποδεκτοί από την Ευρωπαϊκή Στατιστική Υπηρεσία και δείχνουν μια κατάσταση. 
      Τώρα, βέβαια, εδώ υπάρχουν και τα πολιτικά ζητήματα. Γιατί, ενώ η Βουλή σήμερα θα αποδεχθεί ή αποδέχθηκε ήδη στην επιτροπή την τήρηση αυτών των κανόνων και την επακριβή απεικόνιση των στοιχείων, έχουμε μια άλλη συζήτηση που διεξάγεται έξω από τη Βουλή συνήθως που λέει άλλα πράγματα, τα οποία όμως, διαμορφώνουν μία εικόνα της ελληνικής οικονομίας, η οποία δεν είναι και η καλύτερη δυνατή. 
      Αυτό είναι ένα πολιτικό ερώτημα στο οποίο με ενδιαφέρον θα αναμένουμε μια απάντηση της Κυβέρνησης. Διότι εδώ θα πρέπει να υπάρξει μια απάντηση της Κυβέρνησης. Βέβαια νομίζω πως, ό,τι και να πει υπάρχει η καταγεγραμμένη άποψή της στην έκθεση, την οποία συζητάμε. Γιατί η έκθεση δεν έχει απλώς αποτυπώσει τις απόψεις των συναδέλφων που μετέχουν στην επιτροπή. Έχει καταγράψει επακριβώς τις απόψεις επί των συγκεκριμένων ερωτημάτων που κατέθεσε η σημερινή Κυβέρνηση. Δεν είναι το τι συνέταξε η Βουλή, για να μην μπερδευόμαστε απλώς. Τα ερωτήματα ετέθησαν προς το Υπουργείο Οικονομίας. Το Υπουργείο Οικονομίας έβαλε την υπογραφή του κάτω από συγκεκριμένες απαντήσεις και είπε ότι αυτοί οι κανόνες ετηρούντο και ότι ορθώς ετηρούντο. 
      Άρα σήμερα η Βουλή προφανώς θα βρεθεί σε αρμονία με την κυβερνητική άποψη. Αυτά, που έχουν καταγραφεί, έχουν καταγραφεί με το σωστό τρόπο. Από την άλλη πλευρά όλα τα προηγούμενα χρόνια υπήρχε αυτή η απόπειρα, η οποία γινόταν συστηματικά και από την Αντιπολίτευση της Νέας Δημοκρατίας και κυρίως από το Συνασπισμό, που προσπαθούσε να πείσει τον κόσμο ότι η έννοια του ειδικού λογαριασμού ταυτίζεται με την έννοια του μυστικού λογαριασμού. Γιατί η έννοια των διπλών βιβλίων και των διπλών συρταριών, που ακούγαμε εδώ μέσα και έξω από εδώ ήταν να πει στον κόσμο ότι αυτοί οι ειδικοί λογαριασμοί δεν είναι τίποτα άλλο παρά μυστικοί λογαριασμοί, των οποίων η χρήση γίνεται κατά το δοκούν από την πολιτική ηγεσία με έναν τρόπο που δεν επιτρέπει να ελέγξει κανείς τι γίνεται εκεί. 
      Έρχεται, λοιπόν, η Κυβέρνηση σήμερα και λέει στην έκθεσή της το αυτονόητο και το ισχύον, ότι δηλαδή αυτοί οι ειδικοί λογαριασμοί συνεστήθησαν με νόμους που ψήφισε η Βουλή. Δεν υπάρχει περίπτωση να συσταθεί αλλιώς ειδικός λογαριασμός. Επίσης λέει ότι η χρήση, η τήρηση και η κίνηση του ειδικού λογαριασμού γίνεται με βάση υπουργικές αποφάσεις, οι οποίες δημοσιεύονται στην Εφημερίδα της Κυβερνήσεως και ότι οι λογαριασμοί αυτοί ελέγχονται από το Ελεγκτικό Συνέδριο και μάλιστα κάποιοι ελέγχονται και από ορκωτούς λογιστές. Συνεχίζουμε, λοιπόν, να έχουμε εδώ μια συζήτηση λέγοντας ότι αυτοί οι ειδικοί λογαριασμοί συνιστούν μια γκρίζα ζώνη της οικονομικής διαχείρισης του κράτους.
      Η Κυβέρνηση, βέβαια, σήμερα έχει φύγει από τη λογική που είχε ως Αντιπολίτευση και κατά την άποψή μου ορθώς. Διότι πολύ γρήγορα κατάλαβε ότι χωρίς τη λειτουργία των ειδικών λογαριασμών η συνολική οικονομική διαχείριση του κράτους, αλλά και των διαφόρων οργανισμών θα ήταν αδύνατη. Λοιπόν, στο όνομα ποιας αρχής επαναφέρει σήμερα τη συζήτηση για τους ειδικούς λογαριασμούς;
      Και βεβαίως τότε η περίφημη μυθολογία, η οποία ξεκινούσε από το Συνασπισμό, αλλά υποστηριζόταν και από τη Νέα Δημοκρατία, ήταν «πού είναι αυτοί οι ειδικοί λογαριασμοί;». Και μόλις ετέθη τότε το ερώτημα «πού είναι αυτοί οι ειδικοί λογαριασμοί» –εγώ ήμουν στο Υπουργείο Οικονομικών- τους έφερα και τους κατέθεσα όλους τους ειδικούς λογαριασμούς. Λες και επρόκειτο για ένα μυστικό, το οποίο η κυβέρνηση κρατούσε σε μια ζώνη, για να μην μπορεί να το δει κανένας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κατατέθηκαν, λοιπόν, οι ειδικοί λογαριασμοί. Αν τώρα υπάρχουν προτάσεις, οι οποίες θα οδηγούσαν σ’ ένα καλύτερο καθεστώς τήρησης αυτών των λογαριασμών, βεβαίως η Βουλή να τις συζητήσει. Αλλά επιτέλους πρέπει να τελειώσει αυτή η μυθολογία και αυτό το τεράστιο ψέμα που έκρυβε αυτή η μυθολογία, ότι οι ειδικοί λογαριασμοί ταυτίζονται με μυστικούς λογαριασμούς, με αδιαφανείς διαδικασίες, με ύποπτες συναλλαγές, ενώ όλοι ξέρουν στην Ελλάδα ότι κανένα χρηματικό ένταλμα δεν μπορεί να εκδοθεί, εάν δεν το έχει υπόψη της η Τράπεζα της Ελλάδος.
      Εμείς χαιρόμαστε, γιατί η Κυβέρνηση προσεχώρησε και σε αυτήν την άποψη περί των ειδικών λογαριασμών. Και νομίζω ότι είναι μια υγιής άποψη αυτή. Άλλο βέβαια αν τώρα κάποιος επιμένει ότι εδώ χρειαζόμαστε καλύτερο καθεστώς.
      Αγαπητοί συνάδελφοι, θα κλείσω λέγοντας ότι –το είπε και ο κ. Χριστοδουλάκης, αλλά νιώθω κι εγώ την ανάγκη να το πω- αν η Κυβέρνηση εκινείτο στο πνεύμα αυτής της εκθέσεως που έχει συντάξει η ίδια επάνω στα ζητήματα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω είκοσι δευτερόλεπτα.
      ΠΡΟΕΔΡΕΥΩΝ (Γεώργιος Σούρλας): Είκοσι δευτερόλεπτα ναι, όχι είκοσι λεπτά, όμως, γιατί δεν έχουμε χρόνο.
      ΓΕΩΡΓΙΟΣ ΦΛΩΡΙΔΗΣ: Αν εκινείτο στη λογική και το πνεύμα που υπάρχει σε αυτήν την έκθεση, τότε είναι βέβαιο ότι η Ελλάδα θα απέφευγε αυτές τις περιπέτειες, στις οποίες έχει μπει. Και το κυριότερο είναι ότι η Κυβέρνηση θα είχε λυμένα τα χέρια της να ασκήσει μια οικονομική πολιτική σε μια δύσκολη περίοδο παγκοσμίως, έτσι ώστε να μπορεί να ενισχύει τις επενδύσεις, να ενισχύει δηλαδή την ανάπτυξη και να προσδοκά οφέλη η χώρα. Και προφανώς προσδοκώντας οφέλη η χώρα, αυτά θα επιστώνοντο στην Κυβέρνηση. Κάποια στιγμή πρέπει να απαντήσετε σε αυτό το απλό ερώτημα στον κόσμο, γιατί τα κάνατε όλα αυτά, τα οποία, όπως σωστά λέει ο κ. Μάνος, είναι σε απόλυτη αντίθεση με αυτά τα οποία θα ψηφίσει η Βουλή αύριο και τα οποία περιλαμβάνονται στην έκθεση των δικών σας απαντήσεων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός κ. Αδάμ Ρεγκούζας.
      Σας φτάνουν πέντε λεπτά, κύριε Υφυπουργέ;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ναι, κύριε Πρόεδρε, μια παρέμβαση θέλω να κάνω μόνο.
      Κύριε Πρόεδρε, κυρίες και κύριοι και ειδικότερα κύριε Φλωρίδη, αυτή την έκθεση που επικαλείσθε για τον Απολογισμό, που συζητάμε, την έχει κάνει ο κ. Χριστοδουλάκης και δεν την έχει κάνει αυτή η Κυβέρνηση. Αν δεν το γνωρίζετε, μάθετέ το, αναφέρεται. Το ένα είναι αυτό.
      ΙΩΑΝΝΗΣ ΜΑΓΚΡΙΩΤΗΣ: Το εισαγωγικό κείμενο είναι δικό σας.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Το δεύτερο: Όπως γνωρίζετε όλοι, ο έλεγχος και η ψήφιση του απολογισμού –υπάρχει συνταγματική διάταξη και προβλέπεται από τον Κανονισμό της Βουλής- πρέπει να υποβληθεί σ’ ένα χρόνο από τη σύνταξη του προϋπολογισμού και ακριβώς σ’ ένα χρόνο μετά θα πρέπει να ψηφιστεί από τη Βουλή.
      Οι λόγοι για τους οποίους δεν μπορεί να γίνει προσαρμογή είναι οι εξής: Πρώτον, όταν συζητούσαμε στην επιτροπή, δεν είχε ολοκληρωθεί η απογραφή και αναφέρεται ξεκάθαρα αυτό. Ο δεύτερος λόγος είναι ότι η έκθεση αυτή είναι προσαρμοσμένη ακριβώς στα απολογιστικά στοιχεία βάσει των οποίων ο προϋπολογισμός του 2002 είχε γίνει, για να διαπιστωθεί με βάση αυτόν τον προϋπολογισμό ποιες είναι οι υπερβάσεις των δαπανών ή ακριβώς τι αποκλίσεις υπάρχουν στα έσοδα.
      Άρα εμείς είμαστε δεσμευμένοι από την έκθεση του κ. Χριστοδουλάκη. Και τη διαδικασία τη γνωρίζει ο κ. Χριστοδουλάκης – αναφέρεται εξάλλου στην έκθεση που έχουμε καταθέσει. Άλλο πράγμα είναι η εφαρμογή των λογιστικών κανόνων της EUROSTAT. Δεν είναι το ίδιο πράγμα με τον Απολογισμό που συζητάμε. Και αναφέρεται στους κανόνες της EUROSTAT στη σελίδα 16 και ειδικότερα στην τελευταία παράγραφο, κάτω-κάτω: «Η εφαρμογή των λογιστικών κανόνων της EUROSTAT δεν είναι υποχρεωτική για τον προϋπολογισμό, η κατάρτιση και εκτέλεση του οποίου διέπεται από το δημόσιο λογιστικό. Για το λόγο αυτό, στις αναφορές που υποβάλλονται από όλες τις χώρες-μέλη για το έλλειμμα και το χρέος, προβλέπεται να γίνουν όλες οι αναγκαίες προσαρμογές, οι οποίες με αφετηρία τα στοιχεία του προϋπολογισμού καταλήγουν στα εθνικολογιστικά στοιχεία». Τι αλλαγές έπρεπε να κάνουμε; Να κάνουμε καινούργιο απολογισμό της προηγούμενης κυβέρνησης εμείς;
      ΣΤΕΦΑΝΟΣ ΜΑΝΟΣ: Ισολογισμό πρέπει να κάνετε και δεν τον κάνατε. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ο ισολογισμός είναι άλλο πράγμα κύριε Μάνο. Εκείνο που έχει σημασία σήμερα είναι ότι δεν μπορούμε εμείς να καλούμαστε να απολογηθούμε για τις όποιες διαφορές του Απολογισμού. Και να σας εξηγήσω τι εννοούμε, όταν λέμε «δεν θέλουμε να ζημιώσουμε τη χώρα». Εμείς θεωρούμε ότι αν δεν ψηφίσει η σημερινή Πλειοψηφία τον Απολογισμό της προηγούμενης Κυβέρνησης, δημιουργείται κοινοβουλευτική αταξία και ενδεχομένως δημιουργούνται προβλήματα αλλαγών, όπως λέτε, που θα ταλαιπωρήσουν κατ’ αρχήν το Κοινοβούλιο, θα οξύνουν την αντιπαράθεση και ταυτόχρονα θα αναστείλουν το όποιο κοινοβουλευτικό έργο έχει η Κυβέρνηση μπροστά της. 
      Για λόγους, λοιπόν, κοινοβουλευτικής ευταξίας, για να μην υπάρξει αυτό ακριβώς το κενό, αναγκαζόμαστε ουσιαστικά να δώσουμε ψήφο ανοχής. Δεν υπάρχει τέτοιος όρος κοινοβουλευτικά, γι’ αυτό λέμε ότι για λόγους κοινοβουλευτικής ευταξίας, ψηφίζουμε τον Απολογισμό, τον οποίο συνέταξε η προηγούμενη κυβέρνηση. Και βέβαια δεν ακυρώνει την πολιτική ουσία, δηλαδή της προσαρμογής των στοιχείων, με βάση αυτά που κάνει σήμερα η Κυβέρνηση και ο εγκαλούμενος απών σήμερα Υπουργός κ. Αλογοσκούφης. Οι προσαρμογές δεν έχουν καμία σχέση με την πραγματική αποτύπωση των στοιχείων. Αυτή είναι όλη η πραγματικότητα. 
      Κύριε Μάνο, θα έχουμε την ευκαιρία στη συζήτηση του προϋπολογισμού που θα κατατεθεί για το 2005, να συζητήσουμε και τα στοιχεία της απογραφής. Θα δώσει κάποιες απαντήσεις αύριο ο συνάδελφος κ. Δούκας γι’ αυτά τα στοιχεία της απογραφής που κάποιοι συστηματικά εννοούν να τα αγνοούν είτε μιλώντας στο Κοινοβούλιο είτε έξω από το Κοινοβούλιο, για να τελειώνει αυτή η ιστορία. Αλλά σε κάθε περίπτωση, όμως, η Κυβέρνηση είναι αποφασισμένη να πορευτεί πάνω στα πραγματικά δημοσιονομικά στοιχεία του κράτους και να κτίσει πάνω στην πραγματικότητα και όχι στην εικονική πραγματικότητα. Ευχαριστώ. 
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Μάνο, δεν μπορείτε να πάρετε το λόγο. ‘Αλλωστε σας επιτρέψαμε να κάνετε και κάποιες διακοπές, τα είπατε όλα όσα θέλατε να πείτε και με τις διακοπές τα επισημάνατε, είστε πολύ λακωνικός και κατανοητός και δεν χρειάζεται τίποτα περισσότερο.
      Ο κ. Αγοραστός έχει το λόγο.
      ΓΕΩΡΓΙΟΣ ΦΛΩΡΙΔΗΣ:  Κύριε Πρόεδρε, παρακαλώ το λόγο, μια και αναφέρθηκε σε μένα ο κύριος Υφυπουργός.
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, είναι στο Βήμα ο κ. Αγοραστός. Θα πάρετε το λόγο μετά τον κ. Αγοραστό. 
	Ορίστε, κύριε Αγοραστέ.
	ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, ο Απολογισμός του 2002 δεν αποτελεί απολογιστικό έργο της Κυβέρνησης της Νέας Δημοκρατίας, αλλά της προηγούμενης. Δεν θα συμφωνήσω, όμως, και με τη λογική, η οποία προσπαθεί να καλλιεργηθεί και λέει τι; ότι η προηγούμενη κυβέρνηση κρίθηκε από τον ελληνικό λαό και εκεί σταματούν όλα…..
      ΘΕΟΔΩΡΟΣ ΠΑΓΚΑΛΟΣ:  Εκεί αρχίζουν όλα, όχι σταματούν.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: …και δεν είναι υπεύθυνη για τα λάθη, τις παραλείψεις, τις λάθος πολιτικές.  Ο λαός ήρε την εμπιστοσύνη και την έδωσε σε εμάς. Δεν απήλλαξε, όμως, την προηγούμενη κυβέρνηση από κάθε παραβατικότητα. 
      Το θέμα του Απολογισμού και του Ισολογισμού είναι και πολιτικό και τεχνικό. Όσον αφορά το τεχνικό μέρος, θα πρέπει να σταματήσουμε σε ορισμένους λογαριασμούς, σχετικά με τους ειδικούς λογαριασμούς. Από το Σύνταγμα προβλέπεται το άνοιγμα ειδικών λογαριασμών στην Τράπεζα της Ελλάδος, αλλά προσδιορίζεται επακριβώς ο τρόπος λειτουργίας τους και διαφάνειάς τους. Στα προηγούμενα χρόνια, αλλά και μέσα στο 2002 διαπιστώθηκε ότι υπήρχε ένας τουλάχιστον ειδικός λογαριασμός, που αναφέρεται και στην έκθεση του προηγούμενου Απολογισμού, του οποίου η κίνηση ήταν εντελώς πέρα και έξω από τη λογική του προσδιοριζόμενου τρόπου λειτουργίας, αφού χρεωνόταν πολλές φορές με δαπάνες, οι οποίες δεν είχαν την τυπική νομιμοποίηση του δημοσιονομικού ελέγχου ή πολλές φορές αρκετές δαπάνες που απορρίπτονταν μέσω της διαδικασίας του δημοσιονομικού ελέγχου, πληρώνονταν μέσω αυτού του ειδικού λογαριασμού, ενώ πιστωνόταν με πιστωτικά έσοδα τα οποία προέρχονταν από αποκρατικοποιήσεις και ιδιαίτερα του ΟΤΕ. Εκεί υπάρχει ένα σοβαρό ζήτημα και αυτήν την υπέρβαση θεωρώ ότι θα τη βρούμε και στο 2003.
      Σχετικά με τις εγγυήσεις του δημοσίου: Είναι μία μάστιγα της δημοσιονομικής διαχείρισης. Είναι αυτές οι εγγυήσεις οι οποίες δίδονταν με απλόχερο τρόπο, δεν καταγράφονται όλες και όταν καταπίπτουν διαμορφώνεται ένα απρόσμενο δημόσιο χρέος, που μπορεί να τινάξει στον αέρα όλα τα δημοσιονομικά μεγέθη και να δημιουργήσει τεράστια προβλήματα στο Σύμφωνο Σταθερότητας της Ευρωπαϊκής Ένωσης.
      Αν γίνει κατάπτωση της εγγύησης, αυτομάτως καταγράφεται στο χρέος. Αν όμως, δοθεί η εγγύηση για κάποια χρόνια σ’ έναν οποιονδήποτε φορέα, που στο τέλος δεν θα μπορέσει να αποπληρώσει, η κατάπτωση της εγγύησης κατευθείαν περνάει στο δημόσιο χρέος. Αποτυπώνει τουλάχιστον αυτήν τη στιγμή την πραγματική κατάσταση της οικονομίας. 
      Όσον αφορά τους έμμεσους τρόπους χρηματοδότησης, αυτοί αποτελούν σύγχρονα δημοσιονομικά εργαλεία, τα οποία, όμως, δεν είναι και εργαλεία πλήρους διαφάνειας, αλλά και πολλές φορές αυτά χρησιμοποιούνται για να μη φύγουμε, να μη βγούμε από το Σύμφωνο Σταθερότητας και τεθούμε υπό δημοσιονομική επιτήρηση. Πιστεύω ένα τέτοιο άλλοθι μπορεί να δοθεί στην προηγούμενη κυβέρνηση για αυτούς τους χειρισμούς. 
      Πρέπει να επισημάνουμε ακόμα ότι η πολιτική των συνεχών φορολογιών, των νόθων αποκρατικοποιήσεων, των προεισπράξεων των εσόδων του μέλλοντος και της μεταφοράς των δαπανών στο μέλλον είναι μια αδιέξοδη πολιτική. Αν κανείς μελετήσει τους δημοσιονομικούς δείκτες, διαπιστώνει ότι η αιτία αυτής της εξέλιξης είναι η ασκούμενη πολιτική της προηγούμενης κυβέρνησης όσο και αν η προηγούμενη κυβέρνηση προσπαθούσε να δημιουργήσει τους δείκτες, με τέτοιον τρόπο ώστε να ωραιοποιήσει την οικονομία και να προσπαθήσει να θέσει σ’ έναν εικονικό κόσμο την ελληνική κοινωνία. 
      Ως προς τα τεχνικά ζητήματα της οικονομικής πολιτικής είναι γεγονός ότι τα θέματα που είχαν διαπιστωθεί και κατά τη συζήτηση του προϋπολογισμού του 2001, συνεχίζουν να υπάρχουν, ελλείψει δηλαδή ουσιαστικών και όχι τυπικών δικαιολογητικών από δαπάνες. 
      Κυρίες και κύριοι συνάδελφοι, γνωρίζουμε όλοι μας ότι οι δημοσιονομικοί δείκτες δεν είναι αυτοί που είχε διαμορφώσει και που ισχυριζόταν η προηγούμενη κυβέρνηση. Αυτό αφορά και στη διαχείριση του 2002. Δεν είναι δημοσιονομική διαχείριση όταν, για παράδειγμα, δεν εκδίδονται τα αντίστοιχα χρηματικά εντάλματα ή παραμένουν οι δαπάνες, με τη μορφή των χρηματικών ενταλμάτων προπληρωμής, ανοιχτές για πολλά χρόνια ή το άνοιγμά τους παρατείνεται με νέες νομοθετικές ρυθμίσεις ή όταν δεν εμφανίζονται έσοδα στο λογαριασμό πιστωτικών εσόδων στον ισολογισμό ή εμφανίζονται με άλλη μορφή είτε για να μην εμφανιστούν στο δημόσιο χρέος είτε με την επίκληση ότι οι δαπάνες, για παράδειγμα, των εξοπλιστικών ενέχουν το στοιχείο του απόρρητου. Αυτά είναι επιχειρήματα, τα οποία δεν ευσταθούν. 
      Πρέπει ακόμα να πούμε ότι, όπως και το 2001, το δημοσιονομικό πρόβλημα συνεχίστηκε και στη διαχείριση του 2002. Είμαστε βέβαιοι, όπως αποδεικνύουν τα στοιχεία αλλά και η απογραφή, ότι το 2003 η διαχείριση ενδεχομένως έχει περισσότερες υπερβάσεις από αυτήν του 2002. Και είναι φυσιολογικό γιατί υπήρξε προεκλογική χρονιά. 
      Ασφαλώς, όμως, και ο μύθος της ισχυρής, της ανθεκτικής οικονομίας έχει καταρρεύσει. Παρ’ όλα αυτά, όμως, εμείς πιστεύουμε ότι υπάρχουν ακόμα αναξιοποίητες παραγωγικές δυνάμεις στον τόπο. Μπορούμε να τις αξιοποιήσουμε,  να τις κινητοποιήσουμε, να δημιουργήσουμε προϋποθέσεις ανάπτυξης στον τόπο, ενίσχυσης της ανταγωνιστικότητας, προσέλκυσης νέων κεφαλαίων για επενδύσεις από το εξωτερικό ή από το εσωτερικό και ταυτόχρονα βελτίωσης όλων εκείνων των προσπαθειών που έχουν σαν στόχο την εξαγωγή των ελληνικών προϊόντων, όχι μόνο στις ευρωπαϊκές, αλλά και στις διεθνείς αγορές. 
      Ασφαλώς το μεγαλύτερο πρόβλημα της ελληνικής οικονομίας είναι το δημοσιονομικό πρόβλημα. Αυτό ακριβώς το πρόβλημα δημιουργεί ορισμένα προβλήματα στις πολιτικές προθέσεις της Κυβέρνησης, γιατί για να ασκήσει κανείς πολιτική πρέπει να λάβει υπόψη του και τις ανοχές και τις αντοχές που υπάρχουν στην ελληνική οικονομία. 
      Εμείς με αίσθημα πολιτικής, αλλά και εθνικής ευθύνης –παρ’ όλο που η Νέα Δημοκρατία δεν είχε ψηφίσει τον προϋπολογισμό του 2002 και θα έπρεπε λογικά να μην ψηφίσουμε τον Απολογισμό του 2002- για λόγους πολιτικής τάξης και επειδή δεν επιθυμούμε να δημιουργήσουμε πολιτικά ζητήματα, που ενδεχομένως θα ζημίωναν τη χώρα και θα δημιουργούσαν πρόσθετα προβλήματα στην ασκούμενη πολιτική που θέλουμε και ακολουθούμε, θα δώσουμε ψήφο ανοχής. Θα ψηφίσουμε τον Απολογισμό και τον Ισολογισμό, παρ’ όλο που έχουμε αρκετές διαφωνίες στον τρόπο της διαχείρισης.
      Θα ήθελα ενδεικτικά να αναφερθώ στο πρόγραμμα των δημοσίων επενδύσεων, γιατί αναδεικνύει, αποδεικνύει και καταδεικνύει τον τρόπο με τον οποίο διαχειριστήκατε τα χρήματα και τα προγράμματα της Ευρωπαϊκής Ένωσης. Η υστέρηση των εσόδων για το 2002 είναι αρκετά μεγάλη. Προϋπολογισμός τέσσερα δισεκατομμύρια ογδόντα πέντε (4.085.000.000) εκατομμύρια ευρώ, Απολογισμός ένα δισεκατομμύριο τριακόσια ογδόντα τέσσερα (1.384.000.000) εκατομμύρια ευρώ. Και αυτό οφείλεται στις καθυστερήσεις στην υλοποίηση του Γ΄ Κοινοτικού Πλαισίου Στήριξης, στην καθυστέρηση στις εισπράξεις αποπληρωμής του Β΄ Κοινοτικού Πλαισίου Στήριξης και στις χρονικές καθυστερήσεις μεταξύ πραγματοποίησης δαπανών και δήλωσής τους στην Ευρωπαϊκή Επιτροπή για την είσπραξη της αναλογούσας συνδρομής. 
      Αυτά όλα δημιουργούν στρεβλώσεις και δημιούργησαν στρεβλώσεις στην ελληνική οικονομία, στρεβλώσεις οι οποίες χρειάζονται ειδικούς χειρισμούς για να μπορέσουμε να τις αντιμετωπίσουμε. 
      Υπάρχει κι ένα άλλο θέμα: Η ενοποίηση των δανείων του Ελληνικού δημοσίου που έχουν συναφθεί με την Ευρωπαϊκή Τράπεζα Επενδύσεων. Το ελληνικό δημόσιο στο πλαίσιο της διαχείρισης του χρέους προχώρησε το 2002 στην ενοποίηση ογδόντα ενός δανείων σ’ ένα, προκειμένου να μειώσει το υψηλό κόστος από την καταβολή εξόδων και προμηθειών εξυπηρέτησης, καθώς και την ελαχιστοποίηση των εργατοωρών απασχόλησης με την παρακολούθηση του μεγάλου όγκου των ογδόντα ένα δανείων. Η μέση χρονική διάρκεια των παλαιών συμβάσεων ήταν 8,3 έτη, ενώ η νέα σύμβαση είναι εικοσιπενταετής με πέντε χρόνια περίοδο χάριτος. Δηλαδή μεταφέρουμε τα χρέη στο μέλλον. 
	Κυρίες και κύριοι συνάδελφοι, η χώρα σήμερα φέρει, λόγω της πολιτικής της προηγούμενης κυβέρνησης, ένα μεγάλο δημοσιονομικό βάρος. Έχει σοβαρά προβλήματα ανταγωνιστικότητας, παραγωγικότητας, προβλήματα γραφειοκρατίας, δημόσιας εκπαίδευσης, δημόσιας υγείας. Αναζητεί ξένες επενδύσεις. Απειλείται με αύξηση της ήδη υψηλής ανεργίας και τα εισοδήματα των εργαζομένων συνεχώς υφίστανται πιέσεις. 
      Εμείς προσπαθούμε και στο αμέσως προσεχές διάστημα θα φέρουμε το φορολογικό νομοσχέδιο, αλλά και το αναπτυξιακό, που πιστεύουμε ότι θα αποτελέσουν εργαλεία τροχιάς ανάπτυξης πλέον της ελληνικής οικονομίας και της ελληνικής κοινωνίας.
      Δεν είχα σκοπό να αναφερθώ στο θέμα της απογραφής, γιατί έχει συζητηθεί κατά κόρον, αλλά, επειδή αρκετοί συνάδελφοι αναφέρθηκαν, θα το κάνω. Για την απογραφή δύο πράγματα μπορούμε να ισχυριστούμε: Πρώτον, ότι οι αριθμοί δεν είναι σωστοί και δεύτερον, το γιατί αυτά έχουν δημοσιοποιηθεί. Από ό,τι βλέπω και από ό,τι μέχρι σήμερα έχω ακούσει οι αριθμοί δεν αμφισβητούνται. Όσον αφορά το γιατί το δημοσιοποιήσαμε, αυτό αποτελεί ένα όπλο αξιοπιστίας, εμπιστοσύνης των διεθνών αγορών. Δεν μπορούμε να προδιαγράψουμε, δεν μπορούμε να σχεδιάσουμε το μέλλον, δεν μπορούμε να είμαστε πιστευτοί, δεν μπορούμε να είμαστε αποτελεσματικοί αν δεν είμαστε αληθείς.
      Τα τελευταία, βέβαια, χρόνια έγινε μια προσπάθεια εξωραϊσμού της αποτύπωσης της δημοσιονομικής κατάστασης της χώρας και της θεωρίας της ισχυρής οικονομίας. Αυτό βέβαια, η απογραφή, ενοχλεί γιατί καταρρίπτει το μύθο της ισχυρής οικονομίας. Ενοχλεί βέβαια γιατί ήταν και μία παγίδα, η οποία ήταν καλοστημένη, δηλαδή να ερχόταν μετά από μερικούς μήνες η σημερινή Αντιπολίτευση και να έλεγε: «Κοιτάξτε πού οδηγήσατε τη χώρα μέσα σ’ ένα διάστημα δώδεκα, δεκαπέντε μηνών. Δημιουργήσατε οικονομικά προβλήματα». 
      Εμείς την απογραφή την κάναμε χωρίς να μας την επιβάλει κανείς από το εξωτερικό. Είναι χρέος απέναντι στους εαυτούς μας, απέναντι στις επόμενες γενιές, γιατί; Γιατί εσείς έχετε προεξοφλήσει όλες τις μελλοντικές χρηματικές εισροές, έχετε προεξοφλήσει όλα τα μελλοντικά έσοδα του κράτους και θα τα πληρώσουν οι επόμενοι. Εμείς σήμερα ζούμε καλύτερα, αλλά με τι; Με το μόχθο των επόμενων γενεών, με το μόχθο των παιδιών μας. 
      Εσείς, κύριοι συνάδελφοι, κάνατε στο παρελθόν απογραφές οι οποίες έγιναν κυρίως μετά από υποδείξεις της EUROSTAT. Όταν αναλάβαμε τη διακυβέρνηση της χώρας επικρατούσε η άποψη ότι δεν μπορεί τα δημοσιονομικά στοιχεία να είναι καλά και οι ταμειακές ροές, οι χρηματοοικονομικές ροές να είναι ελλειμματικές.
      Πριν από δύο χρόνια μας είχαν προειδοποιήσει για να κάνουμε αυτήν την απογραφή.  Σύμφωνα με τις δικές σας απογραφές, θα ήθελα να σας αναφέρω ενδεικτικά ότι το 2000 στον αρχικό προϋπολογισμό το έλλειμμα ήταν 1,2%. Το αναθεωρήσατε στο 2%. 
      Το 2001 το έλλειμμα ήταν 0,5%. Αναθεωρήθηκε στο 1,4%. 
      Για το 2002 υποτίθεται ότι θα υπήρχε πλεόνασμα 0,8%, αλλά αναθεωρήθηκε σαν έλλειμμα 1,4% και η απογραφή το φθάνει στο 3,7%.Το 2003 το έλλειμμα ήταν 0,9%, αναθεωρήθηκε στο 1,7% και το έλλειμμα θα φθάσει πάνω από 5,3%.
      Συνεπώς με την απογραφή ανακαλύπτουμε σημαντικές αποκλίσεις αλλά και συνεχή ανακάλυψη νέων υποχρεώσεων. Μια νέα υποχρέωση είναι αυτή που φάνηκε από τα περίφημα τοκομερίδια. Δηλαδή τους τόκους που έληγαν μεταξύ του 1995 και του 2000 δεν ήθελε, δεν μπορούσε, δεν είχε τη δυνατότητα η τότε Κυβέρνηση να τους πληρώσει, τους βάφτισε νέα τοκομερίδια και μετακύλησε την πληρωμή αυτών μετά το 2004. Φέτος πληρώσαμε ήδη 1,4 εκατομμύρια ευρώ γι’ αυτά.
      Στο θέμα των στρατιωτικών δαπανών στο φετινό προϋπολογισμό εμφανίζεται να έχουμε πληρωμές για στρατιωτικές δαπάνες ύψους 2,3 δις. Από αυτά μόνο στον Προϋπολογισμό είχαν εμφανιστεί επτακόσια πενήντα οκτώ (758.000.000) εκατομμύρια. Τα πεντακόσια πενήντα επτά (557.000.000) εκατομμύρια εμφανίζονταν ως χρεολύσια και τα διακόσια ένα (201.000.000) εκατομμύρια ως προκαταβολές. Ούτε ένα ευρώ δεν εμφανίστηκε στο πρωτογενές έλλειμμα της οικονομίας μας, απλώς ήταν καταχωρημένες οι πιστώσεις στον προϋπολογισμό.
      Υπήρξαν δαπάνες τις οποίες είχατε υποεκτιμήσει ή λόγω άλλων πολιτικών σας τις δημιουργήσατε και εμείς καλούμαστε σήμερα να τις πληρώσουμε. Ψυχολόγο για την ψυχολογική στήριξη φαντάρων: Δεν έγινε καμία πρόβλεψη πώς θα πληρωθούν. Επιχορηγήσεις, ΤΣΑ, ΤΕΒΕ, ΟΓΑ, ΝΑΤ: Τεράστιες αποκλίσεις, υποεκτιμήσεις του τι χρειάζεται για να πληρωθούν. Δάσκαλοι, ΤΕΙ, ωρομίσθιοι, ΑΕΙ, τα νοσήλια του δημοσίου, οι εφημερίες του προσωπικού των νοσοκομείων: πενήντα (50.000.000) εκατομμύρια ευρώ. Ενισχυτική διδασκαλία: πενήντα (50.000.000) εκατομμύρια ευρώ το 2003 δεν πληρώθηκαν και ακόμα από το 2001 ενάμισι εκατομμύριο ευρώ. Μισθοί, συντάξεις πάνω από επτακόσια (700.000.000) εκατομμύρια ευρώ. Δεν μιλάμε για τις δαπάνες των Ολυμπιακών Αγώνων. Η ΕΥΔΑΠ μας έστειλε λογαριασμό πάνω από διακόσια (200.000.000) εκατομμύρια ευρώ. Αναφέρει επίσης τα ΕΛ.ΤΑ. Η Αγροτική Τράπεζα έχει πρόβλημα γιατί της χρωστάτε επτακόσια (700.000.000) εκατομμύρια ευρώ και κινδυνεύει η πορεία της στο Χρηματιστήριο. Υπάρχουν και τα χρέη στα νοσοκομεία, τα χρέη του Ταμείου Νομικών. 
      Ας έρθουμε και στη διαχείριση. Να υπενθυμίσω -επειδή γινόταν σωστή διαχείριση όλου του Κοινοτικού Πλαισίου Στήριξης, - τι μας γράφουν οι Επίτροποι για το πώς χειριζόμαστε τα τεράστια αυτά κοινοτικά κονδύλια. Υπερβάσεις στις συμβάσεις, ελλιπείς μελέτες, σημαντικότατες αλλαγές στις συμβατικές υποχρεώσεις μετά την υπογραφή της Σύμβασης, προβληματικές τροποποιήσεις του φυσικού αντικειμένου σε σχέση με αυτό που περιγραφόταν στα τεύχη δημοπράτησης -που συνόδευαν την προκήρυξη- συστηματικές ελλείψεις για έργα που πληρώθηκαν, αλλά δεν έχουν καταστεί λειτουργικά, ούτε υπάρχουν ενδείξεις ότι θα καταστούν λειτουργικά στο εγγύς μέλλον και απεντάξεις έργων.
      ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, παρακαλώ ολοκληρώστε. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Να μη σας θυμίσω και εκείνο το Κτηματολόγιο που επρόκειτο να καλύψει τα τριάντα πέντε χιλιάδες στρέμματα και που το πληρώνουμε σήμερα από τον ελληνικό προϋπολογισμό λόγω λανθασμένων χειρισμών της προηγούμενης Κυβέρνησης , το πληρώνει ο Έλληνας φορολογούμενος. Σήμερα καλούμαστε να καλύψουμε οκτώμισι χιλιάδες στρέμματα.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, μπορώ να έχω το λόγο για λίγο; 
      ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κ. Μαγκριώτη, θα ήθελα να σας πω το εξής, κύριε Φλωρίδη. 
      Εγώ που παρακολούθησα τη συζήτηση είδα ότι στην ομιλία του Υπουργού δεν διαπιστώθηκε μομφή, δηλαδή υβριστική εκδήλωση εναντίον σας ούτε παραποιήθηκαν τα όσα εσείς αναφέρετε.
      ΓΕΩΡΓΙΟΣ ΦΛΩΡΙΔΗΣ: Θα ήθελα το λόγο για δέκα δευτερόλεπτα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΓΕΩΡΓΙΟΣ ΦΛΩΡΙΔΗΣ: Είναι μια διευκρίνιση για να μην υπάρχει μια λάθος εικόνα.
      Ο κ. Ρεγκούζας είπε ότι εγώ ανέφερα ότι η έκθεση την οποία συζητούμε σήμερα είναι η έκθεση της Κυβερνήσεως και ανέφερε εκείνος ότι είναι η έκθεση του κ. Χριστοδουλάκη. Απλώς θέλω να υπογραμμίσω το αυτονόητο ότι η Έκθεση την οποία συζητούμε εμείς εδώ σήμερα είναι η έκθεση της Ειδικής Επιτροπής της Βουλής επί του Απολογισμού και του Γενικού Ισολογισμού του κράτους και οι αναφορές που έκανα στους κανόνες για τις αμυντικές δαπάνες και για τους ειδικούς λογαριασμούς είναι η γραπτή απάντηση που έχει δώσει ο κ. Ρεγκούζας επί των ερωτημάτων που έθεσε η επιτροπή. Γιατί αν δείτε τη σελίδα 14 λέει ότι οι απαντήσεις επί των ερωτημάτων που διατυπώθηκαν από μέλη της Επιτροπής όπως κατατέθηκαν από τον Υπουργό Οικονομίας και Οικονομικών κ. Αδάμ Ρεγκούζα έχουν ως ακολούθως: Ανοίγουν εισαγωγικά και αναφέρει ένα, δύο, τρία, τέσσερα και μετά αναφέρεται στη χρηματοδότηση των εξοπλιστικών προγραμμάτων και στους ειδικούς λογαριασμούς.
    Είναι, λοιπόν, οι απαντήσεις του κυρίου Υπουργού στις οποίες αναφέρθηκα εγώ και οι οποίες επιτέλους υιοθετούν αυτά τα οποία έχουμε πει εμείς όλο το προηγούμενο διάστημα. Αυτό ήθελα να διευκρινίσω για να ξεκαθαριστεί το ζήτημα. 
    ΠΡΟΕΔΡΕΥΩΝ (Γεώργιος Σούρλας): Ο κ. Ρεγκούζας δεν είναι εδώ για να απαντήσει. Ας το κάνει όταν θα επιστρέψει στην Αίθουσα.
    Το λόγο έχει ο κ. Μαγκριώτης. 
    ΙΩΑΝΝΗΣ ΜΑΓΚΡΙΩΤΗΣ: Πιστεύω πως μια τέτοια ήρεμη συζήτηση μπορεί να είναι χρήσιμη για την οικονομία. Χρήσιμη πρώτα απ’ όλα για τους πολίτες για να καταλάβουν πού βρίσκεται η οικονομία και πώς πορεύεται με τη σημερινή Κυβέρνηση, αλλά και χρήσιμη για όλους μας για να είμαστε παραγωγικοί στη Βουλή όπως μας θέλουν οι πολίτες, οι οποίοι μας έστειλαν εδώ είτε εσάς ως Κυβέρνηση, είτε εμάς ως Αντιπολίτευση. Γι’ αυτό, λοιπόν, εγώ θα αναφερθώ σε οκτώ αλήθειες, όπως βγαίνουν μέσα από τη συζήτηση και όπως βγαίνουν μέσα από την έκθεση, το έντυπο, στο οποίο με διευκόλυνε ο κ. Φλωρίδης προηγουμένως και έδειξε την έκθεση που κατατέθηκε πριν από μερικές μέρες το οποίο περιλαμβάνει τις διευκρινίσεις και τις θέσεις του πολιτικού επιτελείου του Υπουργείου Οικονομικών της σημερινής κυβέρνησης -και το τονίζω αυτό. Δεν είναι η εισήγηση του κ. Χριστοδουλάκη που είναι στο άλλο έντυπο και κατατέθηκε πέρυσι το Νοέμβριο. Αλήθεια πρώτη: Η Κομισιόν, κύριε Υπουργέ, χαρακτηρίζει αισιόδοξο το σχέδιο προϋπολογισμού που καταθέσατε, και μη εφαρμόσιμο. Γι’ αυτό ακριβώς ήδη έχει διαρρεύσει στον Τύπο και το γνωρίζουμε όλοι και γι’ αυτό άλλωστε τρέχει και ο κ. Αλογοσκούφης και καλά κάνει ξεκινώντας από τη Γερμανία και την προεδρεύουσα χώρα την Ολλανδία, να τους πείσει να μην ζήτησαν, πρόσθετα οδυνηρά μέτρα τώρα τουλάχιστον μέχρι το Μάρτη, που έχουμε την εκλογή Προέδρου της Δημοκρατίας. Πολύ σας καίει το θέμα αυτό, φοβάστε την απαίτηση πρόσθετων φορολογικών εσόδων κοντά σ’ αυτά που έχετε βάλει, πρόσθετης μείωσης των δαπανών, τι άλλο να κόψετε, δεν ξέρω. Δύο δισεκατομμύρια ευρώ (2.000.000.000) κόψατε από το πρόγραμμα δημοσίων επενδύσεων του 2005, 16% μειώθηκε σε σχέση με το 2004. Θα μας ζητήσουν πολύ περισσότερες αποκρατικοποιήσεις από τις «ήπιες» τις οποίες έχετε εξαγγείλει μέχρι τώρα για το 2005. Γιατί μετά το Μάρτη αν είστε στην κυβέρνηση είναι βέβαιο ότι άλλη πολιτική θα εφαρμόσετε, άλλο προϋπολογισμό θα έχετε, βαθύτερης ύφεσης και άγριας λιτότητας. 
    Αλήθεια δεύτερη: Κάθε προϋπολογισμός, κύριε Υπουργέ, είναι αισιόδοξος και δεν μπορεί να είναι διαφορετικά. Βάζεις στόχους υψηλούς και προσπαθείς να τους πετύχεις. Άλλωστε, όπως έχει πει και ο ιδρυτής της παράταξής σας πολλές φορές, η οικονομία είναι κλίμα, είναι το ψυχολογικό κλίμα. Αν δεν έχεις μία θετική προσέγγιση σε σχέση με τους στόχους σου, αλλά έχεις μία μίζερη και στενόχωρη πώς θα κινητοποιήσεις τις παραγωγικές δυνάμεις, πώς θα κινητοποιήσεις υγιές κεφάλαιο, πώς θα κινητοποιήσεις τον επιστημονικό κόσμο, τον κόσμο της εργασίας όταν δεν του δίνεις ένα κίνητρο αισιοδοξίας, όταν δεν του δίνεις υψηλότερους στόχους; Κάθε, λοιπόν, προϋπολογισμός έχει μέσα το στοιχείο της αισιοδοξίας. Σημασία έχει στο τέλος να είσαι κοντά στους στόχους σου και να μην έχεις δραματικές αποκλίσεις και  υπερβάσεις. 
    Αλήθεια τρίτη: Κάθε νέα κυβέρνηση πρέπει να ελέγχει αυτά που παραλαμβάνει. Αυτό είναι αυτονόητο. Λογικό είναι να έχεις και αναθεωρήσεις. Εδώ οι κυβερνήσεις που έχουν συνέχεια προβαίνουν σε αναθεωρήσεις. Δεν μπορεί να πετύχεις ακριβώς τους στόχους σου. Μερικές φορές πας και καλύτερα, μερικές φορές πας λιγότερο καλά. Όμως, είναι άλλο οι αναθεωρήσεις και άλλο οι παραποιήσεις. 
    Αλήθεια τέταρτη: Στην έκθεσή σας σ’ αυτό το κείμενο που καταθέσατε πριν από λίγες μέρες στη Βουλή αποτυπώνεται πολύ καθαρά και αποκαλύπτεται ότι δεν υπήρχαν κρυφά χρέη. Υπάρχουν διαφορετικοί κανόνες εγγραφής των δαπανών και αυτό είναι σαφές. Κανόνες, όμως, εγγραφής των δαπανών διαφορετικοί που μέχρι χθες ήταν συμφωνημένοι με την Ευρωπαϊκή Ένωση. Δεν ήταν μία ιδιοτροπία ή μια παράλειψη ή αν θέλετε μία ιδιοτελής στάση των ελληνικών κυβερνήσεων. 
    Αλήθεια πέμπτη: Στη σελίδα 7 της έκθεσής σας, κύριε Υπουργέ, λέτε πολύ χαρακτηριστικά: «Δεν κάναμε συμπληρωματικό προϋπολογισμό γιατί δεν είχαμε σοβαρές υπερβάσεις, γιατί μόνο τότε το Σύνταγμα ζητά συμπληρωματικούς προϋπολογισμούς. Και δεν υπάρχει…» -έτσι λέτε- «…προσδιορισμένος ο όρος «σοβαρές υπερβάσεις»».
      Τι καλύτερη ομολογία απ’ αυτή που βγαίνει από τα δικά σας χείλη και αποτυπώνεται στην έκθεσή σας για το ότι δεν φέρατε συμπληρωματικό απολογισμό, γιατί ακριβώς δεν υπήρξαν σοβαρές υπερβάσεις. Ομολογία, λοιπόν, ότι η καταστροφολογική πολιτική σας μέχρι σήμερα είναι μετέωρη, στέκεται στο κενό, είχε πολιτικές σκοπιμότητες. 
      Προβλήματα βεβαίως είχε η οικονομία. Σήμερα έχει πολλά περισσότερα. Είχε και σε σχέση με την πίεση του χρέους και του ελλείμματος. Είχαμε τους Ολυμπιακούς Αγώνες, είχαμε το κοινωνικό πακέτο και βεβαίως τα προβλήματα στην ανταγωνιστικότητα και την παραγωγικότητα. Κι αυτοί έπρεπε να είναι οι στόχοι της μεταολυμπιακής αξιοποίησης του κύρους και της δυναμικής που είχε αποκτήσει η χώρα και η οικονομία.
      Αλήθεια έκτη. Ο δημοσιονομικός εκτροχιασμός, κύριε Υπουργέ, είναι αποτέλεσμα τριών κυρίως παραγόντων. Πρώτα–πρώτα, οι μεταφορές εσόδων που κάνατε. Περίπου δύο δισεκατομμύρια ευρώ. Δηλαδή η  πρώτη φάση της απογραφής μέχρι το καλοκαίρι, από το 2003 στο 2004, από το Φ.Π.Α., τις κοινοτικές εισροές και την αλλαγή της εγγραφής των εσόδων. Από τη μείωση του κεφαλαίου του Ταχυδρομικού Ταμιευτηρίου. Το κάνατε αυτό, κύριε Υπουργέ, για να επιβαρύνετε «το δικό μας» κακό οικονομικό έτος 2003 και να ελαφρύνετε «το δικό σας» 2004. Γιατί αν δεν κάνετε αυτήν τη λογιστική μεταφορά, το «λογιστικό τρικ» για να μεταφέρετε έλλειμμα στο 2003 από το 2004, τότε το έλλειμμα στο τέλος του 2004 με όλα αυτά που έχετε πετύχει στη συνέχεια εσείς θα έφτανε στο 7,5% και ο πανικός της οικονομίας τότε και η επέμβαση των Βρυξελλών θα ήταν πολύ πιο μεγάλη.
      Για το Γ΄ Κοινοτικό Πλαίσιο Στήριξης θα πω χαρακτηριστικά ότι περίπου (500.000.000) πεντακόσια εκατομμύρια ευρώ, που ήταν δαπάνες του 2003 και εισπράχθηκαν τους δύο πρώτους μήνες του 2004 –το τονίζω αυτό- αθροίζονται με τις εισροές κατά τη διάρκεια της δικής σας κυβερνητικής θητείας. Όπως είπε το Γενικό Λογιστήριο του Κράτους, οι εισροές του 2004 ανέρχονται σε περίπου 1,6 δισεκατομμύρια ευρώ. Πρέπει, δηλαδή, στους επόμενους δύο μήνες να εισρεύσουν στην Ελλάδα άλλα 1,4 δισεκατομμύρια ευρώ. Ουσιαστικά στη δική σας κυβερνητική περίοδο έχουν εισρεύσει χίλια εκατό εκατομμύρια ευρώ (1.100.000.000) και μένουν χίλια τετρακόσια (1.400.000.000) εκατομμύρια σε δύο μήνες. 
      Φανταστείτε τι απόκλιση θα έχουμε σε σχέση με τις κοινοτικές εισροές και φανταστείτε τι απώλεια ανάπτυξης θα έχουμε. Γι’ αυτό το 4,5% της ανάπτυξης κατεβαίνει στο 3,5% ή στο 3,7%. Από τα τέσσερα δισεκατομμύρια (4.000.000.000) που ήταν στον προϋπολογισμό τις κοινοτικές εισροές και απορροφήσεις για το 2004 τις πήγατε στα τρία δισεκατομμύρια (3.000.000.000). Αυτό δεν πρόκειται να το πιάσετε με τίποτα. Δεν πιστεύω και γι’ αυτό να λέτε ότι έφταιγε το ΠΑΣΟΚ του 2003; 
      Δεύτερον στην αλλαγή των κανόνων εγγραφής των δαπανών και κυρίως των αμυντικών. Το ομολογείτε με τον πιο αποκαλυπτικό τρόπο στη σελίδα 16 στο κεφάλαιο 4 για τους κανόνες της  EUROSTAT. Λέτε χαρακτηριστικά: «Σήμερα βρίσκονται σε εξέλιξη ομάδες εργασίας για τις στρατιωτικές δαπάνες, την καταγραφή των κοινοτικών ενισχύσεων και τις κρατικές εγγυήσεις». 
      Ερωτώ, κύριε Υπουργέ: Έχει καταλήξει η Ευρωπαϊκή ‘Ενωση μέσα στο καλοκαίρι οριστικά για το ποιους κανόνες θα ακολουθεί για την εγγραφή των αμυντικών δαπανών; Αν ναι, πρέπει να μας το πείτε. 
      Δεύτερη ερώτηση. Γιατί εσείς έχετε επιλέξει μονομερώς τους δυσχερέστερους και δυσμενέστερους κανόνες εγγραφής των αμυντικών δαπανών σε μία χώρα με υψηλές αμυντικές δαπάνες, πρόβλημα που αναγνώρισε η Ευρωπαϊκή ‘Ενωση και γι’ αυτό μας έδινε αυτήν την ευελιξία μέχρι σήμερα;
      Γιατί απεμπολείτε αυτό το προνόμιο που είχε μέχρι σήμερα η χώρα μας; Θέλω να σας ρωτήσω πόσο αυξήθηκε το κόστος εξυπηρέτησης του δημόσιου χρέους και των δανείων με αυτήν τη μονομερή αλλαγή που κάνετε στους κανόνες εγγραφής των αμυντικών δαπανών; Ποιος θα το πληρώσει αυτό το πρόσθετο κόστος, κύριε Υπουργέ; Βεβαίως όλοι το ξέρουν: Η οικονομία, ο παραγωγικός κόσμος, τα λαϊκά στρώματα, το κοινωνικό κράτος, η υγεία, η παιδεία, η πρόνοια.
      Γιατί αυτό, κύριε Υπουργέ; Για να αποδείξετε πόσο κακή ήταν η προηγούμενη κυβέρνηση και πόσο καλοί θα είστε κάποτε στο μέλλον εσείς και μόνο; 
      Και τρίτον. Από την αποτυχία της δικής σας πολιτικής από τη μικρότερη ανάπτυξη, από τη δραματική μείωση των εσόδων, από την ανάλογη αύξηση των δαπανών του κυβερνητικού σας οκταμήνου και από την πολύ χαμηλή απορρόφηση των κοινοτικών κονδυλίων. Αυτοί οι τρεις παράγοντες τροφοδότησαν τη δημοσιονομική εκτροπή.
      Τέλος, αλήθεια όγδοη: Θέλω να σας πω, κύριε Υπουργέ, πως δεν πρέπει να χάνετε άλλο χρόνο προσπαθώντας να μειώσετε ό,τι καλό έκανε το ΠΑΣΟΚ, γιατί με αυτό τον τρόπο μειώνετε την Ελλάδα, σπαταλάτε γρήγορα τα κεκτημένα της χώρας μας, το διεθνές της κύρος και τη μεταολυμπιακή δυναμική. Θα έπρεπε να τα αξιοποιήσετε με τον αναπτυξιακό νόμο, με το φορολογικό νόμο να φύγει μπροστά η χώρα και η οικονομία. 
      Απογοητεύετε τον κόσμο, χάνει την αυτοπεποίθησή του ειδικά ο παραγωγικός κόσμος και ο κόσμος της εργασίας. Το 2004, ένα λαμπρό έτος για την Ελλάδα, δυστυχώς μας πήγατε πίσω. 
      Ελπίζω και εύχομαι –εμείς θα αγωνιστούμε- να μην χαθεί για τη χώρα και το λαό μας και το 2005. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη, γιατί ήσασταν συνεπής στο χρόνο. 
      Το λόγο τώρα έχει ο κ. Ηλίας Καλλιώρας. 
      ΗΛΙΑΣ ΚΑΛΛΙΩΡΑΣ: Σας ευχαριστώ πάρα πολύ, κύριε Πρόεδρε. 
      Αγαπητοί συνάδελφοι, είναι προφανές ότι το κράτος συνεχίζει, η πορεία της χώρας πάει προς τα εμπρός, είμαστε υποχρεωμένοι και θα ψηφίσουμε αυτό που έχουμε σήμερα προς συζήτηση, δηλαδή τον Απολογισμό και τον Ισολογισμό του κράτους μας για το έτος 2002. 
      Κύριε Πρόεδρε, η Νέα Δημοκρατία ήρθε ευθύς εξαρχής, από την πρώτη στιγμή –γιατί το θέμα μπήκε πολιτικά και όχι τεχνοκρατικά- στη Βουλή και έδωσε τα στοιχεία. Επίσης σε ό,τι έχει σχέση με την περίφημη δημοσιονομική απογραφή, για τον οποίο όρο τόση πολλή συζήτηση γίνεται, πρέπει να σας πω και να σας θυμίσω δύο τρία πράγματα τα οποία σας τα είπαμε αμέσως μετά εδώ, επισήμως, στη Βουλή των Ελλήνων και μάλιστα δια του στόματος του Υπουργού του κ. Αλογοσκούφη. 
      Τι σας είπαμε; Πρώτον σας είπαμε ότι στο ενδοκυβερνητικό χρέος –δεν θα πω πολλά πράγματα, τα νούμερα μιλάνε από μόνα τους- του 2000 υπάρχει μια διαφορά 3,9 δισεκατομμύρια ευρώ, πέντε δισεκατομμύρια ευρώ (5.000.000.000) το 2001, 5,3 δισεκατομμύρια ευρώ το 2002 και 5,7 δισεκατομμύρια ευρώ το 2003. Αυτή είναι η διαφορά του λογαριασμού ενδοκυβερνητικού χρέους. 
      Επίσης σας είπαμε –τα στοιχεία το λένε και το ανακοινώσαμε και επίσημα- στις κεφαλαιοποιήσεις τόκων για μία διαφορά 5,5 δισεκατομμύρια. Αυτό σε ό,τι έχει σχέση με το χρέος. 
      Σας είπαμε και δύο βασικά στοιχεία που αφορούν το έλλειμμα. Σας λέγαμε –και αυτή ήταν η μεγάλη διαφορά- ότι στα πλεονάσματα των Οργανισμών Κοινωνικής Ασφάλισης, ΟΤΑ, νομικά πρόσωπα δημοσίου δικαίου και πάει λέγοντας, υπάρχουν τεράστιες διαφορές. Δεν χρειάζεται να λέω νούμερα και να κουράζω. 
      Επίσης σας βρήκαμε διαφορά στα ελλείμματα –και σας το λέω για να σας τα θυμίσω όλα αυτά- και στις δαπάνες που γίνονταν για αμυντικούς εξοπλισμούς. Μα, ακόμα δεν μπορώ να ξεχάσω ότι στην ίδια την Επιτροπή των Οικονομικών Υποθέσεων ο κ. Παπαντωνίου μίλησε για σαράντα πέντε FANTOM και όταν ρωτήθηκε αν αυτά αποτυπώθηκαν από το Γενικό Λογιστήριο του Κράτους, ο ίδιος είπε ότι φταίνε οι υπάλληλοι και δεν γράφτηκαν ποτέ. Σαράντα πέντε FANTOM!
      Και ύστερα τόσο πολλή μάχη γίνεται για το αν θα ακολουθηθεί η διαδικασία ή η μέθοδος της παραλαβής ή η μέθοδος των παραγγελιών ή των πληρωμών. Είναι οι τρεις τρόποι που μπορούν να απογραφούν και να καταγραφούν στο τέλος οι δαπάνες των αμυντικών εξοπλισμών και όχι μόνο. Εδώ λοιπόν, τα πράγματα είναι ξεκάθαρα. Εσείς δεν καταγράφατε μεγάλο μέρος των εξοπλισμών πουθενά με καμία μέθοδο από τις τρεις που προανέφερα.
      Πάμε λίγο πιο κάτω. Σας δώσαμε ένα νούμερο για το 2003. Να το θυμίσω και αυτό; Ενώ εμείς καταγράψαμε ως Νέα Δημοκρατία συνολική αξία παραλαβών το 2003 2,5 δισεκατομμύρια, όταν ψάξαμε τα χαρτιά τι ακριβώς δηλώθηκε, τι καταγράφηκε επισήμως, ο αριθμός ήταν επτακόσια εβδομήντα τέσσερα εκατομμύρια ευρώ, δηλαδή μία διαφορά της τάξης του 1,7 δισεκατομμύρια ευρώ.
      Αγαπητοί φίλοι της Αξιωματικής Αντιπολίτευσης, μόνο αυτά τα στοιχεία λένε κάτι απλό, ότι όσο περισσότερο μιλάτε για το θέμα αυτό, τόσο περισσότερο νομίζω ότι πλησιάζετε προς το γεγονός πλέον ότι εκτίθεστε. 
      Πάμε πιο κάτω. Όταν έγιναν, λοιπόν, αυτές οι αποκαλύψεις, ήρθατε –επειδή εσείς της Αξιωματικής Αντιπολίτευσης μιλήσατε περισσότερο - και ούτε λίγο ούτε πολύ βάλλετε και εναντίον μας.
      Δηλαδή ξεκινήσατε, χωρίς να κάνετε αυτοκριτική, χωρίς να δείξετε, αν θέλετε, έναν πολιτικό σεβασμό. Αντίθετα, με πολύ μεγάλο πολιτικό θράσος επιτεθήκατε και στη Νέα Δημοκρατία. Μάλιστα το περίεργο είναι –και είναι αληθές- ότι έχετε χωριστεί και σε ομάδες. Μιλάω για την Αξιωματική Αντιπολίτευση. Μερικοί από σας αποδέχεσθε την απογραφή, εφόσον συνεχίζετε να λέτε ότι αυτό δημιουργεί πρόβλημα στην Ευρωπαϊκή Ένωση -άρα, έχετε έμμεση, αλλά σαφή απάντηση και αποδοχή του γεγονότος- και από την άλλη μεριά λέτε «κάναμε κακό στον τόπο». Άρα, το αποδέχεσθε.
      Η δεύτερη μεγάλη ομάδα σας δεν δέχεται ότι τα στοιχεία αυτά που μας δίνατε δεν ήταν έτσι. Παρενθετικά θα πρέπει να πούμε ότι είναι αυτοί οι οποίοι τα κατέγραψαν έτσι. Άρα, αυτοί που φταίνε δεν το αποδέχονται. Αυτοί λένε «δεν αποδεχόμαστε τα στοιχεία».
      Μάλιστα, υπάρχει και ένα τραγελαφικό. Έχω μιλήσει με συναδέλφους Βουλευτές, οι οποίοι φθάνουν στο σημείο να λένε ότι υπάρχουν κάποιοι του παλιού οικονομικού επιτελείου που αν έλειπαν από την Αίθουσα, όταν γίνονται αυτές οι συζητήσεις, τα πράγματα θα ήταν πολύ καλύτερα και θετικότερα. 
      Κύριε Πρόεδρε, η Νέα Δημοκρατία, με την πολιτική ευθύνη που έχει, με την έννοια της φιλοσοφίας, της αντίληψης των πολιτικών πραγμάτων, θεωρούσε αδύνατο να συνεχίσει την κατάσταση, όπως τη βρήκε, δηλαδή με τα στοιχεία τα οποία μας παραδώσατε.
      Θα σας πω και κάτι άλλο. Αν συνεχίζαμε αυτήν τη λογική, θα βρίσκαμε μία ταμπέλα στο βάθος που λέει «αδιέξοδο». Είναι προφανές. 
      Πέρα απ’ αυτό, όμως, θυμάμαι κι εμένα να μιλάω σ’ αυτήν την Αίθουσα, το 2001 για τον  Προϋπολογισμό του 2002. Και έλεγα στον κ. Χριστοδουλάκη τότε ότι όταν θα έρθει η Ευρωπαϊκή Ένωση θα δημιουργηθούν τεράστια προβλήματα, όπως και έγινε στην πραγματικότητα το 2002 με τα 3,5 τρισεκατομμύρια της δικής σας λογιστικής αναταξινόμησης –ακούστε όρος- που η λογιστική αναταξινόμηση πήγε το χρέος μας προς τα πάνω. Δυστυχώς δεν πήγε προς τα κάτω. Ήμασταν άτυχοι δηλαδή σαν λαός. Σας λέω, λοιπόν, εδώ ότι θα υπήρχε εθνικός διασυρμός, ο οποίος ήταν συνέχεια των όσων σας λέγαμε. Επίσημα μέσα στη Βουλή σας λέγαμε ότι θα έρθουν οι κοινοτικοί, η Ευρωπαϊκή Ένωση, όπως και ήρθε στην πρώτη φάση του 2002 και θα ξαναερχόταν, αν εμείς δεν προχωρούσαμε μόνοι μας, να τους πούμε «κύριοι, αυτή είναι η κατάσταση».
      Κύριε Πρόεδρε, το ΠΑΣΟΚ χρησιμοποιεί ως Αξιωματική Αντιπολίτευση –και το άκουσα σχεδόν απ’ όλους τους συναδέλφους- και τη λέξη «εμπάθεια». Λέει ότι έχουμε εμείς πολιτική εμπάθεια, ότι δεν θέλουμε να αναγνωρίσουμε την προσφορά του ΠΑΣΟΚ και κάτι τέτοια περίεργα πράγματα. Δεν υπάρχει τέτοιο πράγμα. Δεν υπάρχει καμία εμπάθεια, διότι εμείς κερδίσαμε τις εκλογές. Εμάς μας ενδιαφέρει να κοιτάξουμε εμπρός, αλλά δυστυχώς σε όλες τις τοποθετήσεις σας μας αναγκάζετε να πάμε τη συζήτηση, όχι στο τι θα κάνουμε, αλλά στο διάλογο τον οποίο θέλετε να συνεχίσουμε. 
      Πρέπει, λοιπόν, εδώ να σας πω ότι αν ειλικρινώς πιστεύετε ότι δεν λέμε αλήθεια, και ιδιαίτερα αυτοί που ήταν στο οικονομικό επιτελείο των Κυβερνήσεων των τελευταίων δέκα χρόνων, γιατί δεν έρχεσθε να πάτε  μαζί με τους δικούς μας Υπουργούς στην Ευρωπαϊκή Ένωση και να πείτε τις δικές σας αλήθειες; Σας καλούμε. Εδώ είναι η Κυβέρνηση, να πάτε να τα πείτε εσείς, αν θέλετε δηλαδή μια πραγματική αντιμετώπιση του ζητήματος, για να μη θεωρείτε ότι μιλάμε με ένα μεροληπτικό τρόπο.
      Το περίεργο είναι –το λένε όλοι- ότι πρέπει να βρεθεί ένα άλλοθι -και βρέθηκε ένα άλλοθι με τη δημοσιονομική απογραφή- για να αθετήσουμε αυτά που υποσχεθήκαμε στον ελληνικό λαό. Αυτό το κάναμε δηλαδή μ’ έναν έξυπνο τρόπο, με μια λογική που λέει «αφού δεν υπάρχουν χρήματα, φταίνε οι άλλοι, περιμένετε». 
      Είναι, λοιπόν, ξεκάθαρο -κι ο ίδιος ο Πρωθυπουργός το είπε- ότι οι προεκλογικές υποσχέσεις και δεσμεύσεις θα υλοποιηθούν σταδιακά κατά τη διάρκεια της τετραετίας. Το λέω για να σταματήσει κι αυτό.
      Κύριε Πρόεδρε, κάνουν και κάτι άλλο σήμερα επανειλημμένα οι της Αξιωματικής Αντιπολίτευσης. Χρησιμοποιούν κινδυνολογικά επιχειρήματα που ξεκινούν από το ότι θα χαθούν χρήματα του Κοινοτικού Πλαισίου Στήριξης, ότι πιθανόν να μπούμε σε καθεστώς επιτήρησης έτσι στα κλεφτά, ότι έρχονται κυρώσεις. 
      Επίσης κάποιος άφησε να εννοηθεί ότι θα αυξηθεί το κόστος του δανεισμού του ελληνικού δημοσίου και πάει λέγοντας. 
      Αγαπητοί συνάδελφοι, το θέμα είναι ξεκάθαρο. Δεν φταίει η απογραφή, αλλά η δημοσιονομική κατάσταση την οποία παραλάβαμε. Με άλλα λόγια, δεν μπορεί να εννοηθεί ότι, αν ο ασθενής έχει πυρετό και σπάσουμε το θερμόμετρο, θα πούμε ότι τέλειωσε και ο ασθενής είναι μία χαρά, γιατί δεν υπάρχει θερμόμετρο για να μετρήσουμε τη θερμοκρασία. Αυτή είναι η λογική σας. 
      Η δημοσιονομική εξυγίανση, η διαφάνεια και η αξιοπιστία είναι οι τρεις βασικές έννοιες, σύμφωνα με τις οποίες πορευόμαστε. Έχουμε ξεκαθαρίσει ότι στόχος και πολιτική πυξίδα της σημερινής Κυβέρνησης της Νέας Δημοκρατίας είναι να προχωρήσει με αυτές τις τρεις αρχές.
      Εμείς λέμε και κάτι άλλο. Σας μιλούμε για ήπια προσαρμογή. Πρέπει να ξέρετε ότι αυτή η προσαρμογή και θα λάβει χώρα και θα είναι ήπια. Σας καλώ να θυμηθείτε έστω μία κυβέρνηση που κατά την εναλλαγή στην εξουσία δύο κομμάτων δεν περιόρισε αυξήσεις σε μισθούς και συντάξεις. Μπορείτε να δείτε τι δίνουμε στον προϋπολογισμό. Οι αυξήσεις είναι πάνω από τον προϋπολογισμό. Αυτό σημαίνει ήπια προσαρμογή.  
      Επίσης, πρέπει να σας πω ότι είναι κεντρική πολιτική θέση και στρατηγική του κόμματος αυτό που λέμε συνέχεια, ότι προχωρούμε συναινετικά για τις μεταρρυθμίσεις που πρέπει να γίνουν. Εμείς δεν θέλουμε να προκαλέσουμε κοινωνικές συγκρούσεις και γι’ αυτόν το λόγο προσπαθούμε να προσαρμόσουμε τα απροσάρμοστα σε πολλές περιπτώσεις. 
      Κύριε Πρόεδρε, εάν πάρουμε ως αναγωγή το τι γίνεται το 2004 ως προς το 2002 απολογιστικά, θα δούμε ότι ακόμα και το 2004, που υλοποιούμε τον προϋπολογισμό της προηγούμενης κυβέρνησης, οι διαφορές φάνηκαν αμέσως και ήταν τεράστιες. Το 1,2% έγινε 5,3% στη γενική κυβέρνηση ως προς το περίφημο έλλειμμα και 6,9% έγινε το 3,8% της κεντρικής κυβέρνησης. Είναι ανατριχιαστικά τα νούμερα, γιατί το 1% αντιστοιχεί σε 600.000.000.000 δισεκατομμύρια δραχμές. 
      Ειπώθηκε σ’ αυτήν την Αίθουσα ότι υπάρχουν ολυμπιακές δαπάνες που δεν είχαν προβλεφθεί στον προϋπολογισμό, όπως είναι οι αποζημιώσεις για τις εκλογές, για το προσωπικό της ασφάλειας των Ολυμπιακών Αγώνων. Ακόμα και εσείς που είστε σοσιαλιστικό κόμμα, δεν πληρώνατε τις συνδρομές σας στο Διεθνές Γραφείο Εργασίας. 
      ΘΕΟΔΩΡΟΣ ΠΑΓΚΑΛΟΣ: Τι λέτε;
      ΗΛΙΑΣ ΚΑΛΛΙΩΡΑΣ: Κύριε Πάγκαλε, θα σας δώσουμε τα στοιχεία.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, θα πάρετε το λόγο αμέσως μετά.
      Συνεχίστε, κύριε Καλλιώρα.
      ΗΛΙΑΣ ΚΑΛΛΙΩΡΑΣ: Δεν πληρώνατε τις συνδρομές σας και θα δώσω τα στοιχεία.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, κάντε λίγη υπομονή. Αμέσως μετά θα σας δώσω το λόγο.
      ΗΛΙΑΣ ΚΑΛΛΙΩΡΑΣ: Με τον προϋπολογισμό που φέραμε ως προσχέδιο και εντός των ημερών θα έρθει και ως σχέδιο για να συζητηθεί, μπορούμε να δούμε πώς προχωρούμε. Εκλογικεύουμε την όλη διαδικασία, αυτό που αφήσατε. Προσπαθούμε να βρούμε μία φόρμουλα, ώστε να μην έχουμε κοινωνικές αναταράξεις από τη μία πλευρά, να είμαστε δίκαιοι, αλλά και να διορθώσουμε τα προβλήματα. Πράγματι είναι ένα πολυσύνθετο έργο.
      Εμείς προσπαθούμε να μειώσουμε τις καταναλωτικές δαπάνες, τη φοροδιαφυγή και εισφοροδιαφυγή, τα εξοπλιστικά προγράμματα και δαπάνες. Μάλιστα για το πρόγραμμα των αποκρατικοποιήσεων έδωσε χθες ο κύριος Πρωθυπουργός συνέχεια με συγκεκριμένα νούμερα, με 1,6 δισεκατομμύρια κ.λπ.
      Επίσης θέλουμε να αξιοποιήσουμε την περιουσία του κράτους με το να ξεκινήσουμε τα συγχρηματοδοτούμενα, αλλά και τα αυτοχρηματοδοτούμενα έργα με συμβάσεις παραχώρησης. Να καλέσουμε δηλαδή το ίδιο το ιδιωτικό κεφάλαιο να έρθει σε μία πολιτική πράξη μαζί με το δημόσιο και να προχωρήσουμε εμπρός, να εμπιστευθούμε τους ιδιώτες. 
     Κύριε Πρόεδρε, για να τελειώσω, έχει πολύ μεγάλη σημασία να καταλάβουμε ότι είμαστε αποφασισμένοι. Θέλουμε ο Έλληνας πολίτης να καταλάβει ότι δε θα σταματήσουμε όσα και αν ακουστούν, από όποιες πλευρές και αν προέρχονται, διότι εμείς καταλαβαίνουμε μόνο μία έννοια. Όπως λέει και ο Πρωθυπουργός μας, πάνω από όλους είναι ο Έλληνας πολίτης, συμπεριλαμβανομένου και εμού. Αυτό σε απλά ελληνικά σημαίνει ότι εδώ ήλθαμε να προχωρήσουμε εμπρός, παρά τα όσα λέγονται κατά καιρούς και παρά τα όσα θα δεχθούμε και ως επιθέσεις, κάτι το οποίο περιμένουμε στη συνέχεια.
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κυρίες και κύριοι συνάδελφοι, η συζήτηση αυτή, για όσους έχουν πείρα ορισμένων θητειών σε αυτήν τη Βουλή, είναι συνήθως εντελώς άχαρη. Είναι μία τυπική συζήτηση που περιλαμβάνει τα πεπραγμένα και έχει συνήθως έναν εντελώς τυπικό χαρακτήρα. Πράγματι για το λόγο αυτό, για να δοθεί κάποια ουσιαστική διάσταση σε αυτήν τη συζήτηση, όπως εξέθεσε λεπτομερώς προ ολίγου και ο πρώην Πρόεδρος της Βουλής κ. Κακλαμάνης, στην τελευταία αναθεώρηση του Κανονισμού διεχωρίσθη από τον προϋπολογισμό, ούτως ώστε να της προσδώσουμε κάποια μεγαλύτερη σημασία. 
     Ουδέποτε φανταζόμουν ότι θα μπορούσα να συμμετάσχω σε μία συζήτηση για την έγκριση του Ισολογισμού και του Απολογισμού του κράτους η οποία θα είχε τόσο συνταρακτικό χαρακτήρα. Ειλικρινά αισθάνομαι σαν την Αλίκη στη χώρα των θαυμάτων. Γύρω μου συμβαίνουν εντελώς παράξενα πράγματα, το κεφάλι της γάτας του Τσεσάϊ χαμογελάει, ενώ έχει χάσει προ καιρού το σώμα του και η βασίλισσα –επί του προκειμένου ο κ. Αλογοσκούφης- διατάσσει ανά δύο ή τρία λεπτά να εκτελεστεί ο ένας ή ο άλλος, αλλά ουδείς εκτελείται. 
     Βεβαίως ακούσαμε και το επιχείρημα από κάποιον συνάδελφο προ ολίγου, ο οποίος στο ερώτημά μας «μα, γιατί να πιούμε και έκτο φλιτζάνι τσάι» μας είπε «διότι ήπιατε άλλα πέντε». Αυτή είναι η λογική της Αλίκης στη χώρα των θαυμάτων, η λογική του Καρλ Λιούϊς, αυτού του μεγάλου Άγγλου παιδικού συγγραφέα. 
     Σε αυτόν το χώρο του παραλόγου καλούμεθα να εγκρίνουμε μεγέθη και προσεγγίσεις οι οποίες εν τω μεταξύ έχουν απορριφθεί από την Κυβέρνηση. Αυτό καλούμεθα να το πράξουμε επισήμως και ψευδεπιγράφως, διότι όχι μόνο δεν το αρνείται ο παριστάμενος Υπουργός κ. Ρεγκούζας, αλλά μας το τονίζει κιόλας. Μας λέει: Αυτό που σας καλώ να εγκρίνετε είναι σκέψη και πρακτική των προηγουμένων, δηλαδή, αυτών οι οποίοι ψευδώς ανέγραφαν δαπάνες και κονδύλια, οι οποίοι εψεύδησαν περί τα βασικά μεγέθη της οικονομίας, των οποίων τη λογική έχουμε ανατρέψει και τη λογική των οποίων έχουμε καλέσει να καταδικάσει ο ελληνικός λαός και πολιτικά και σε ό,τι αφορά την τεχνική διάσταση.
     Γι’ αυτό κι εγώ δε θέλω να μπω σε αυτήν τη συζήτηση, διότι πλέον εκεί δεν έχω τι να απαντήσω στον κ. Ρεγκούζα. Όταν κανείς αποφασίσει να διαβεί το Ρουβίκωνα της λογικής, η συζήτηση δεν είναι δυνατή. Είναι δυνατόν να συζητήσεις με κάποιον που δεν είναι στην ίδια όχθη αυτού του ποταμού, ο οποίος χωρίζει τον έλλογο λόγο από τον κόσμο του παραλόγου; Όχι ότι ο κόσμος του παραλόγου δεν έχει την αξία του και έχει εκτιμηθεί δεόντως και από την τέχνη και από τη λογοτεχνία, αλλά εδώ εμείς δεν είμαστε ούτε καλλιτέχνες ούτε σουρεαλιστές ζωγράφοι. 
     Θα μείνω, λοιπόν, στα πράγματα που ο ίδιος ο κ. Ρεγκούζας έλεγε. Θέλω να διαβάσω εδώ στη σελίδα 7, όπου ο παριστάμενος Υφυπουργός Οικονομίας και Οικονομικών κ. Ρεγκούζας λέει μεταξύ άλλων τα εξής:
      «Σε ό,τι αφορά την κατάθεση συμπληρωματικού προϋπολογισμού, όπως προβλέπει ο Κανονισμός της Βουλής και το Σύνταγμα, αλλά και ο νόμος περί δημοσίου λογιστικού, σε περίπτωση «σοβαρών» υπερβάσεων» –και  βάζει τη λέξη «σοβαρών» εντός εισαγωγικών ο κ. Ρεγκούζας γιατί δεν προσδιορίζεται επαρκώς ποιες είναι οι σοβαρές και σημαντικές υπερβάσεις- «είναι υποχρέωση της κυβέρνησης να φέρει συμπληρωματικό προϋπολογισμό. Διαφορετικά υπάρχει νομική, αλλά και συνταγματική αταξία». 
      Τι συμπέρασμα βγάζετε, κυρίες και κύριοι συνάδελφοι;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όχι αυτής της Κυβέρνησης. Το λέγαμε κατά κόρον.
      ΘΕΟΔΩΡΟΣ ΠΑΓΚΑΛΟΣ: Όχι προφανώς. Της προηγούμενης. Αλλά εσείς βγάζετε το συμπέρασμα, κύριε Υπουργέ, ότι δεν υπάρχει σοβαρή υπέρβαση.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πάγκαλε, με συγχωρείτε. Δεν προσδιορίζεται το ποσοστό της υπέρβασης ποια είναι σοβαρή και ποια όχι. Και στασιάζεται η άποψη αυτή. Επομένως, δεν μπορεί να προσδιορίσει κανείς επακριβώς.
      ΘΕΟΔΩΡΟΣ ΠΑΓΚΑΛΟΣ: Εσείς, κύριε Υπουργέ, λέτε ότι δεν υπάρχει σοβαρή υπέρβαση γι’ αυτό δεν καταθέτετε συμπληρωματικό προϋπολογισμό.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν προσδιορίζεται το εύρος της σοβαρής διάστασης.
      ΘΕΟΔΩΡΟΣ ΠΑΓΚΑΛΟΣ: Το κατάλαβα αυτό. Κι επομένως εσείς θεωρείτε ότι δεν υπάρχει σοβαρή υπέρβαση και δεν καταθέτετε συμπληρωματικό προϋπολογισμό, γιατί δεν έχετε καταθέσει συμπληρωματικό προϋπολογισμό.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν αναφέρεται στον προϋπολογισμό που έχουμε κάνει εμείς. Δεν τον κάναμε ακόμη. Αναφέρεται στον προϋπολογισμό που είχε κάνει η προηγούμενη κυβέρνηση.
      ΘΕΟΔΩΡΟΣ ΠΑΓΚΑΛΟΣ: Με συγχωρείτε, αλλά έχουμε το προσχέδιό σας. Κι έχουμε και ρητή δήλωση του Υπουργού σας που έχει πει ότι δεν θα κάνει συμπληρωματικό προϋπολογισμό. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αυτό είναι άλλο θέμα.
      ΘΕΟΔΩΡΟΣ ΠΑΓΚΑΛΟΣ: Πρέπει να συνεννοηθούμε κάποτε. Υπάρχουν σοβαρές υπερβάσεις; Υπάρχει μείζον θέμα; Εάν δεν υπάρχουν σοβαρές υπερβάσεις και δεν υπάρχει μείζον θέμα, τότε γιατί ταλαιπωρείτε όχι εμάς, κύριε Υπουργέ -εμάς ο ρόλος μας είναι να ταλαιπωρούμεθα μαζί με τους συναδέλφους της Πλειοψηφίας προσπαθώντας να ασκήσουμε κριτική και έλεγχο στην Κυβέρνηση, είναι ο ρόλος και η δουλειά που μας έχει αναθέσει ο ελληνικός λαός- γιατί ταλαιπωρείτε την οικονομία; Γιατί ταλαιπωρείτε τους πολίτες, γιατί ταλαιπωρείτε τους επιχειρηματίες, γιατί ταλαιπωρείτε τους παραγωγούς, οι οποίοι δεν ξέρουν πού στέκονται αυτήν τη στιγμή;
      Και εν πάση περιπτώσει, αν υπήρχαν σοβαρές υπερβάσεις, όπως ισχυρίζεται κατά κόρον δεξιά και αριστερά ο κ. Αλογοσκούφης, όπου σταθεί και όπου βρεθεί, τότε γιατί δεν κάνατε τη μικρή εργασία που θα συνίστατο στην αναθεώρηση αυτών των κειμένων, τα οποία σας παρέδωσε η «επάρατος» προηγούμενη κυβέρνηση, ώστε να βαδίσουμε προς τα μπρος κάνοντας σωστό Απολογισμό και σωστό Ισολογισμό;
      Και δεν φτάνει αυτό, λέτε και το άλλο στην επόμενη σελίδα. Θα σας διαβάσω και πάλι:
      «Σχετικά με τα έσοδα πρέπει να σημειωθεί ότι τα έσοδα του πρώτου τετραμήνου που είμαστε σε θέση να γνωρίζουμε» -μιλάτε για το πρώτο τετράμηνο του έτους που διανύουμε- «παρουσιάζουν μια σχετική αύξηση σε σχέση με τον αρχικό στόχο που είχε θέσει η προηγούμενη κυβέρνηση». Απονέμετε κι έναν έπαινο στην προηγούμενη κυβέρνηση, η οποία υπερβαίνει το στόχο της. Ίσως μία κριτική στους τεχνοκράτες της προηγούμενης κυβέρνησης που δεν προέβλεψαν την έκταση που θα έπαιρνε η αύξηση των εσόδων, αλλά έναν έπαινο διότι αυξήθηκαν τα έσοδα πέραν του προβλεπομένου.
      «Ο μέσος ετήσιος στόχος» -λέτε- «ήταν 6,2%. Το πρώτο τετράμηνο έκλεισε με 10,1%. Παρά το γεγονός ότι τα φορολογικά έσοδα εμφανίζονται μειωμένα, εντούτοις τα έσοδα από το ΦΠΑ και ειδικότερα τα τελωνειακά έσοδα εμφανίζονται αυξημένα. Έτσι παρουσιάζεται το θετικό πρόσημο και μάλιστα υπέρβαση από τον αρχικό στόχο που είχε θέσει η προηγούμενη κυβέρνηση. Εμείς τον αρχικό στόχο της προηγούμενης κυβέρνησης πολύ σύντομα θα τον αναθεωρήσουμε και θα ανεβάσουμε πολύ περισσότερο τον πήχη, πέραν του 6,2%, πέραν του 10,1%».
      Έχουν καμία σχέση αυτά που λέτε με την πραγματικότητα σε ό,τι αφορά τον τομέα των εσόδων; Διότι τώρα γνωρίζουμε τι έχει συμβεί στον τομέα των εσόδων. Πέρασε το πρώτο τετράμηνο –πραγματικά ήταν όπως το περιγράφετε- πέρασε το δεύτερο τετράμηνο, μπαίνουμε στο δεύτερο ήμισυ του τρίτου τετραμήνου και – φευ!- επέρχεται ο πέλεκυς του κλεισίματος του προϋπολογισμού με ένα τεράστιο έλλειμμα που θα έχετε δημιουργήσει εσείς κατά τη διάρκεια της διακυβέρνησής σας.
      Κύριε Υπουργέ, εγώ είμαι έτοιμος να δείξω συμπάθεια για όλα όσα σας κληροδότησε η προηγούμενη Κυβέρνηση και τα οποία ισχυρίζεστε ότι με δυσκολία μπορείτε να διαχειριστείτε, αλλά για τα έσοδα μετά από ορισμένους μήνες του έτους 2004 είστε αποκλειστικώς υπεύθυνοι. Εσείς είστε που ρυθμίζετε τη ροή αυτών των εσόδων και ξέρετε πολύ καλά ότι αυτά που συμβαίνουν στην πραγματικότητα δεν έχουν καμία σχέση μ’ αυτά που γράφετε εδώ πέρα. Και μας καλείτε να εγκρίνουμε και να αποδεχθούμε πράγματα που δεν έχουν καμία σχέση με την πραγματικότητα.
     Κύριε Υπουργέ, εγώ θα ήθελα αν έχετε την καλοσύνη σε κάποια από τις απαντήσεις σας, να δώσετε προς τη Βουλή και περαιτέρω προς την κοινή γνώμη και τον ελληνικό λαό κάποια στοιχεία τα οποία θα βοηθήσουν στην επάνοδο της ηρεμίας στην αγορά. Η δήλωση του κ. Αράπογλου του Διοικητού της Εθνικής Τραπέζης ότι επίκειται το κλείσιμο χιλιάδων μικρών και μεσαίων επιχειρήσεων και ότι η δημιουργία μεγάλης ανεργίας πρέπει να θεωρηθεί δεδομένη, αλλά δεν μπορεί να αποφευχθεί, όπως καταλαβαίνετε είναι αντίθετη και με το πρόγραμμά σας το προεκλογικό και με τις κυβερνητικές σας διακηρύξεις. Είναι αντίθετη με την πολιτική όλων των ελληνικών κυβερνήσεων τα τελευταία έτη, είναι και αντίθετη με τη λογική την οικονομική διότι οι μικρές και μεσαίες επιχειρήσεις δημιουργούν απασχόληση και είναι το μέλλον της οικονομίας σε μια εποχή τεχνολογικής επανάστασης.
     Εγώ είδα με συμπάθεια αυτό που είπε ο κ. Δούκας, με αφορμή την αύξηση της τιμής του πετρελαίου να περιορίσουμε τη θέρμανση. 
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Δεν είπα αυτό. 
     ΘΕΟΔΩΡΟΣ ΠΑΓΚΑΛΟΣ: Τέλος πάντων, έτσι σας απεδόθη. Εγώ το είδα με συμπάθεια, ό,τι και να είπατε. 
     Υποφέρω χρόνια τώρα, λόγω ιδιοσυγκρασίας, από τη υψηλή θερμοκρασία και ιδιαίτερα υποφέρω σ’ αυτήν εδώ την Αίθουσα και εάν με ακούει το Προεδρείο της Βουλής θα ήθελα να παρακαλέσω να μην περάσουμε το χειμώνα ιδρωμένοι εδώ μέσα. Να μειωθεί λίγο η θερμοκρασία: Ας βάλουμε επιτέλους ένα πουλόβερ. 
     Επανέρχομαι, κύριε Υπουργέ, διότι αυτό δεν μπορείτε να το αφήσετε έτσι. Διότι ο Διοικητής της Εθνικής Τραπέζης δεν είναι απλώς μέγιστος κυβερνητικός αξιωματούχος, είναι αυτός που χρηματοδοτεί τις μικρές και μεσαίες επιχειρήσεις. Και εάν η απόφασή του και η προοπτική του είναι να εφαρμόσει τέτοια χρηματοδοτική πολιτική που θα οδηγήσει στο κλείσιμο χιλιάδων επιχειρήσεων και στη δημιουργία χιλιάδων νέων ανέργων, τότε βρισκόμαστε σε μια καινούργια οικονομική πραγματικότητα, την οποία δεν ξέρω αν μπορείτε να αποφύγετε ή όχι αλλά πείτε το μας και προετοιμάστε μας και κυρίως προετοιμάστε τους ατυχείς που αντιμετώπισαν σήμερα τη δαμόκλειο σπάθη του κ. Αράπογλου.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, δεδομένου ότι η συζήτησή μας είναι οργανωμένη διάρκειας τεσσάρων ωρών και το πέρας της συζήτησης είναι στις 15.00΄, για να μιλήσουν όλοι οι συνάδελφοι πρέπει να συμφωνήσετε να περιοριστεί ο χρόνος από τα δέκα λεπτά στα επτά λεπτά. Δεν γίνεται διαφορετικά. Στις 15.00΄ δεν θα προλάβουν να μιλήσουν τρεις συνάδελφοι. ΄Η περιορίζουμε το χρόνο στα επτά λεπτά ή στις 15.00΄ δεν θα μιλήσουν κάποιοι συνάδελφοι. Δεν υπάρχει άλλο ενδεχόμενο. Αυτή είναι οργανωμένη συζήτηση τεσσάρων ωρών. Οι Υπουργοί δεν μίλησαν σήμερα και θα μιλήσουν αύριο απ’ ό,τι φαίνεται. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θέλω, κύριε Πρόεδρε, μετά να κάνω μια μικρή παρέμβαση. 
     ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε.
     ΚΩΝΣΤΑΝΤΙΝΟΣ ΒΡΕΤΤΟΣ: Η ευθύνη για την καθυστέρηση βαρύνει και το Προεδρείο. Αφήσατε συναδέλφους και ξεκινώντας από τον αγαπητό μου συνάδελφο τον εισηγητή της Νέας Δημοκρατίας να μιλήσει παραπάνω, με την προϋπόθεση ότι θα του αφαιρέσετε χρόνο από τη δευτερολογία του αύριο. Αυτό είναι ευθύνη δική σας. 
     ΠΡΟΕΔΡΕΥΩΝ (Γεώργιος Σούρλας): Κύριε Βρεττέ,  αυτό δεν έγινε μόνο για τον εισηγητή της Πλειοψηφίας, έγινε και για τον εισηγητή της Μειοψηφίας. Εσείς θητεύσατε στο Προεδρείο. Υπάρχει αυτή η ανοχή, αλλά όταν προχωράει η συζήτηση προκειμένου κάποιοι που είναι εγγεγραμμένοι και παρίστανται εδώ, όπως θα είστε εσείς που δεν θα μιλήσετε, γιατί είστε προτελευταίος…
      ΚΩΝΣΤΑΝΤΙΝΟΣ ΒΡΕΤΤΟΣ: Με απειλείτε, δηλαδή, με αυτό το πράγμα;
    ΠΡΟΕΔΡΕΥΩΝ (Γεώργιος Σούρλας): Κύριε Βρεττέ, στις 15.00΄ ολοκληρώνεται η συζήτηση. Δεν μπορεί να πάει άλλο. Και δεν κατάλαβα γιατί υπάρχει αυτή η δυσκολία τα δέκα λεπτά να γίνουν επτά λεπτά! Πεπειραμένοι απ’ ό,τι βλέπω είστε όλοι εδώ ρητορική δεινότητα διαθέτετε, περιεκτικό λόγο εκφράζετε. Ας κάνουμε τα δέκα λεπτά επτά λεπτά για να μιλήσουν όλοι. Ιδιαίτερα, κύριε Βρεττέ, αυτό ευνοεί εσάς, όπως και την κ. Κόρκα, τον κ. Καρπούζα και τον κ. Φωτιάδη ο οποίος απ’ ό,τι φαίνεται συμφωνεί.
    Συμφωνείτε λοιπόν, κύριοι συνάδελφοι, να περιοριστεί ο χρόνος στα επτά λεπτά;
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Επομένως, ο χρόνος από τα δέκα λεπτά περιορίζεται στα επτά λεπτά, ώστε να δοθεί η δυνατότητα σε όλους τους συναδέλφους να μιλήσουν. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο για μια μικρή παρέμβαση. 
    ΚΩΝΣΤΑΝΤΙΝΟΣ ΒΡΕΤΤΟΣ: Είναι περιφρόνηση προς τους συναδέλφους αυτό.
    ΠΡΟΕΔΡΕΥΩΝ (Γεώργιος Σούρλας): Έχετε το δικαίωμα βέβαια, κύριε Υπουργέ, να πάρετε το λόγο, αλλά όταν οι Βουλευτές συμφωνούν στον περιορισμό του χρόνου, αντιλαμβάνεσθε ότι και εσείς πρέπει να έχετε περιορισμένο χρόνο.
    Ορίστε, κύριε Υπουργέ, έχετε το λόγο για ένα λεπτό.
    ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Επειδή βλέπω ότι η συζήτηση έχει αρχίζει να ξεφεύγει από το 2002 και έχουμε ήδη φτάσει στο 2004, θέλω να κάνω δύο επισημάνσεις για τις δηλώσεις του προέδρου της Εθνικής Τράπεζας. Ο Διοικητής Κυβέρνησης της Εθνικής Τράπεζας δεν είναι μέλος της Κυβέρνησης. Η Κυβέρνηση δια του Πρωθυπουργού, του Υπουργικού Συμβουλίου, των αρμοδίων Υπουργών, αυτή εκφράζει την πολιτική και το πώς βλέπουμε εμείς τα πράγματα και ακόμη περισσότερο φυσικά με το προσχέδιο του προϋπολογισμού για το 2005. Εκεί φαίνεται αναλυτικά ο τρόπος με τον οποίο βλέπουμε τα πράγματα και το σχέδιο δράσης μας.
     Όσον αφορά αυτά τα οποία αποδόθηκαν στον κ. Ρεγκούζα με την περίφημη «σελίδα 14». Απαντήσεις στα ερωτήματα αυτά κατατέθηκαν τον Απρίλιο με Μάιο του 2004. Δεν είχε προχωρήσει η απογραφή και είναι λίγο-πολύ αυτολεξεί η κατάθεση που είχε κάνει το Νοέμβριο του 2003 ο τότε αρμόδιος Υπουργός Οικονομικών της δικής σας κυβέρνησης. Αυτά πάρθηκαν και δόθηκαν ως απαντήσεις, γιατί δεν είχε προχωρήσει η απογραφή. 
     Όσον αφορά τις επιπτώσεις απογραφής, θεωρήθηκε ότι μπήκε αυτογκόλ και υπονομεύτηκε η αξιοπιστία της χώρας. Αυτό που υπονόμευσε την αξιοπιστία της χώρας, όπως ο εκλεκτός συνάδελφος είπε πριν, δεν είναι η απογραφή. Δεν είναι το θερμόμετρο. Δεν είναι το θερμόμετρο που φταίει για τον πυρετό, αλλά το ότι η δική σας κυβέρνηση είχε χάσει απολύτως τον έλεγχο της οικονομίας. Όμως, αυτό είναι πράγματα στα οποία θα αναφερθούμε, γιατί πάλι τέθηκε το θέμα της απογραφής, ενώ δεν αφορά το 2002. Το 2002 οι αλλαγές που έγιναν ήταν προσαρμογές στην περίφημη «άσπρη τρύπα», τα λεγόμενα «πλεονάσματα» διαφόρων νομικών προσώπων, τα περίφημα «νέα τοκομερίδια» για τα οποία μιλήσαμε και στο προσχέδιο του προϋπολογισμού και κάποιες αμυντικές δαπάνες. Τα υπόλοιπα δεν τα έχουμε αγγίξει και γι’ αυτό μεταφέρθηκε η απάντηση του τότε Υπουργού στην εισήγηση την οποία πήρατε τον Απρίλιο με Μάιο. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ο κύριος συνάδελφος, απ’ ό,τι κατάλαβα, διαμαρτύρεται γιατί αναφέρεται ο Υπουργός σε θέματα εκτός της σημερινής μας εργασίας. Αυτό, όμως, δηλαδή το να απομακρύνεται κανείς από το θέμα της ημερήσιας διάταξης, δεν είναι και ασύνηθες φαινόμενο. Ας κερδίσουμε, λοιπόν, χρόνο, για να προχωρήσουμε. 
     Το λόγο έχει ο κ. Απόστολος Κωστόπουλος. 
     Παρακαλώ, κύριε Κωστόπουλε, να σεβαστείτε το χρόνο των επτά λεπτών. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, η συζήτηση στη Βουλή των Ελλήνων για τα δημόσια οικονομικά της χώρας συνιστά οπωσδήποτε κορυφαία κοινοβουλευτική διαδικασία. Είναι γεγονός, επίσης, ότι αυτήν την ώρα καλούμαστε να κυρώσουμε τον Απολογισμό και τον Ισολογισμό της δημοσιονομικής διαχείρισης του κράτους του έτους 2002. Βεβαίως, όταν μιλάμε για έναν ισολογισμό, εννοούμε ότι ο ισολογισμός απεικονίζει σε μια δεδομένη χρονική στιγμή τα έσοδα-έξοδα, εκτός από την ακίνητη περιουσία κτλ. Ασφαλώς εδώ έχουν περάσει περίπου δυόμισι χρόνια, αλλά όταν μιλάμε για τον απολογισμό απεικονίζονται οικονομικά μεγέθη μιας χρονικής περιόδου και εδώ βεβαίως είναι το 2002. 
     Από τη μέχρι τώρα συζήτηση εκείνο που κατέγραψα είναι ότι περισσότερο ασχολούμαστε με το σημερινό προϋπολογισμό και με γενικολογίες παρά με τον Απολογισμό του προϋπολογισμού του 2002. Και αυτό, βεβαίως, συνιστά επίσης μια «κοινοβουλευτική απροσεξία» με την έννοια ότι τον Απολογισμό που συζητάμε σήμερα άλλη κυβέρνηση τον κατάρτισε, άλλη τον ενέκρινε και άλλη τον εκτέλεσε. Βεβαίως, ερχόμαστε εμείς σήμερα να κάνουμε τον έλεγχο. Αυτή πιστεύω ότι είναι μια αδυναμία του όλου συστήματος, παρ΄ ότι ο θεσμός που καθιερώθηκε –αυτή η ειδική επιτροπή ελέγχου του Απολογισμού και Ισολογισμού- είναι πρόσφατος. 
     Μετά την Αναθεώρηση του Συντάγματος του 2001 θεσμοθετήθηκε η παρούσα διαδικασία, δηλαδή η υποχρέωση του Υπουργού Οικονομικών να φέρνει μετά από ένα έτος στη Βουλή των Ελλήνων τον απολογισμό του προηγουμένου έτους και μετά από ένα έτος περίπου να συζητείται αυτός ο Απολογισμός – Ισολογισμός. Θεωρώ ότι αυτή η δυνατότητα πρέπει να αξιοποιηθεί από τη Βουλή των Ελλήνων και όχι να καταντήσει μια τυπική διαδικασία, διότι η συζήτηση μέχρι τώρα πιστεύω ότι περισσότερο κατατείνει προς μια τυπική διαδικασία παρά προς την ουσία. Και το λέγω αυτό, διότι στα άρθρα 31 και 32 σε συνδυασμό με το άρθρο 122 του Κανονισμού της Βουλής προβλέπονται τα καθήκοντα και οι υποχρεώσεις των μελών της επιτροπής. Εδώ, βεβαίως, καθορίζεται πως οι Βουλευτές θα πρέπει να ενημερώνονται μία φορά το μήνα για την πορεία των εσόδων και εξόδων του τρέχοντος προϋπολογισμού. Ομιλώ για τους Βουλευτές της συγκεκριμένης επιτροπής. Λέγεται ότι πρέπει να ενημερώνονται ανά εξάμηνο και, βεβαίως, προαπαιτείται και η σύνταξη έκθεσης που θα συνοδεύει την κατάθεση του Απολογισμού στη Βουλή. Όμως, η συζήτηση μέχρι εδώ δεν έχει γίνει επί της ουσίας. Γίνεται επί παντός επιστητού. 
      Μιλώντας προηγουμένως ο εισηγητής της Μειοψηφίας έθεσε ένα ερώτημα: πότε λέμε την αλήθεια, το Μάιο ή το Φθινόπωρο; Και θα ήθελα εδώ, κύριοι Υπουργοί της προηγούμενης κυβέρνησης, κύριε Χριστουδουλάκη, να πω ότι, όταν μιλάμε για τον προϋπολογισμό του κράτους δεν είναι ανάγκη να λέει κανένας που είναι η αλήθεια. Την αλήθεια τη λένε οι αριθμοί. Και οι αριθμοί είναι δεδομένοι. Δεν αλλάζουν. Την αλήθεια που λένε οι αριθμοί δεν μπορεί να την αμφισβητήσει κανένας.
      Και ιδού τι λένε οι αριθμοί στον προϋπολογισμό του 2002, τον Απολογισμό του οποίου συζητάμε σήμερα: προβλέπατε αύξηση των φορολογικών εσόδων της τάξεως του 8,9%. Προβλέπατε αύξηση της συνολικής φορολογικής επιβάρυνσης και πράγματι εδώ από το 1999 ίσαμε τις 31/12/2002 η συνολική φορολογική επιβάρυνση στα φυσικά και νομικά πρόσωπα ανήλθε στο 154%. Προβλέπατε πλεονασματικό προϋπολογισμό. Ο προϋπολογισμός του 2002 δεν είναι πλεονασματικός –μιλάνε σήμερα οι αριθμοί- είναι ελλειμματικός και αυτός. Προβλέπατε ότι η αγοραστική δύναμη των Ελλήνων το 2002 θα προσήγγιζε το 65% του μέσου όρου των χωρών-μελών της Ενωμένης Ευρώπης. Το αποτέλεσμα ήταν 62,09%. Προβλέπατε μείωση της ανεργίας. Η ανεργία αυξήθηκε από το 9% στο 10%. Προβλέπατε δημόσιο χρέος 97,8%. Το αποτέλεσμα έφτασε να είναι 101%, με δικά σας στοιχεία, όχι με στοιχεία της απογραφής. Και αυτό το δημόσιο χρέος και η ανεργία ανήλθαν κατακόρυφα, παρ’ ότι από το 1996 μέχρι το 2003 οι εισροές από την Ενωμένη Ευρώπη ανήλθαν στο ποσό των 14.789.000.000.000 δραχμών. Και βεβαίως και κάτι σπουδαιότερο ακόμα, πάντα στον προϋπολογισμό του 2002, οι ξένες επενδύσεις στη χώρα μας μειώθηκαν στα 1,3 δισεκατομμύρια δολάρια και ήταν και οι πιο χαμηλές από όλες τις χώρες της Ενωμένης Ευρώπης. Ασφαλώς είχε γίνει και υπερεκτίμηση των εσόδων και υποεκτίμηση των δαπανών.
      Αλλά επειδή γίνεται λόγος πολύς και γι’ αυτήν την περίφημη απογραφή, θα ήθελα να επισημάνω το εξής: κύριοι συνάδελφοι του ΠΑΣΟΚ, δεν δέχεσθε την πραγματικότητα; Προσπαθείτε –και καλά κάνετε- να αγιογραφήσετε μια οικονομία ισχυρή και ευημερούσα, που θα τη ζήλευαν ασφαλώς πολλές χώρες. Εγώ ως ένα σημείο το βλέπω λογικό, το βλέπω εφικτό, το βλέπω ανεκτό, βλέπω ότι είσθε υποχρεωμένοι να υπερασπιστείτε την οικονομική σας πολιτική. Αλίμονο. Αλλά η πραγματικότητα δεν είναι αυτή. Οι πάντες γνωρίζουν σ΄ αυτόν τον τόπο ότι ισχύει ακριβώς το αντίθετο. Δηλαδή δεν αποδέχεσθε την πραγματικότητα. Και η πραγματικότητα είναι τέτοια που –εδώ που τα λέμε- μέχρι και ο προϋπολογισμός ο δικός σας που συζητάμε σήμερα –όχι του 2004, αυτόν θα τον συζητήσουμε μεθαύριο- προέβλεπε και ανεργία και φτώχεια και πληθωρισμό και δημόσιο χρέος.
      Μην καταφεύγετε επομένως σε ασύστολη κινδυνολογία ότι δήθεν η απογραφή έχει υποθηκεύσει την οικονομία μας, την έχει θέσει υπό κηδεμονία, υπό επιτήρηση. Μα, εγώ ξέρω ότι είμαστε μέλη μιας πολύ μεγάλης οικογένειας, είμαστε μέλη διεθνών οργανισμών, οι οποίοι, πράγματι, ενδιαφέρονται να έχουμε μια σωστή οικονομία, σύμφωνα με τις προδιαγραφές που βάζουν. Είναι επιτήρηση αυτό; Πιστεύω ότι ασφαλώς δεν το εννοείτε.
      Άλλωστε, μην ξεχνάτε ότι η απογραφή –εκτιμώ- πέρα από τα οικονομικά μεγέθη τα οποία ανέδειξε, πιστεύω ότι ανέδειξε και κάποιες αδυναμίες του όλου συστήματος. Ανέδειξε και τις αδυναμίες της ελληνικής οικονομίας να μπορεί να καταγράφει όπως πρέπει και όταν πρέπει τους λογαριασμούς της και να εμφανίζει τα δημόσια έσοδα, αλλά πολύ περισσότερο ανέδειξε και αδυναμίες της Ενωμένης Ευρώπης, που δεν επόπτευε όλες αυτές τις λογιστικές κατευθύνσεις, που πράγματι ανέχθηκε και σε πολλές άλλες χώρες.
      Πιστεύω ειλικρινά ότι –και τελειώνω, κύριε Πρόεδρε- η απογραφή είναι μια πραγματικότητα. Τη δέχεσθε την πραγματικότητα, τα νούμερα δεν μπορείτε να τα αμφισβητήσετε. Πιστεύω ότι θα ωφελήσει και δεν θα βλάψει την ελληνική μας οικονομία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κ. Κωνσταντίνος Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ κύριε Πρόεδρε.
      Κυρίες και κύριοι συνάδελφοι, πιστεύω ότι η νέα διαδικασία συζήτησης και κύρωσης των Απολογισμών και Ισολογισμών του κράτους, μετά την πρόσφατη Αναθεώρηση του Συντάγματος είναι ένα σημαντικό κοινοβουλευτικό κεκτημένο. Αλλά φυσικά απαιτεί μία συζήτηση άλλου είδους, ουσίας σε βάθος και όχι εντυπώσεων. Για να δούμε όχι απλά τα πεπραγμένα, αλλά πραγματικά με βάση και διαπιστώσεις και νέα δεδομένα που δημιουργούνται, πρέπει να δούμε πώς θα βελτιώσουμε τις διαδικασίες ελέγχου και παρακολούθησης των οικονομικών του κράτους από το Κοινοβούλιο. Στην πολιτική τίποτα δεν μένει στατικό και πρέπει πάντα να κοιτάμε μπροστά. Δυστυχώς, η Κυβέρνηση δεν είναι προς την ίδια κατεύθυνση. Εμείς, κύριοι της Κυβέρνησης, ψηφίζουμε τον Απολογισμό και Ισολογισμό του 2002 συνειδητά και θα πω γιατί το λέω. Γιατί πιστεύουμε ότι είναι ένας προϋπολογισμός ο οποίος οδήγησε σε υψηλούς ρυθμούς ανάπτυξης, αύξησε τα πραγματικά εισοδήματα, αύξησε τις κοινωνικές δαπάνες, εξασφάλισε σταθερότητα τιμών. Αυτή είναι η αλήθεια. 
      Ο κ. Ρεγκούζας είπε ότι θα δώσει ψήφο ανοχής. Εγώ, τουλάχιστον, την εκλαμβάνω ως θετική ψήφο λόγω ενοχής σας για την παρωδία της απογραφής που κατάντησε, πραγματικά, σε τραγωδία για την οικονομία της χώρας. Την έβαλε υπό επιτήρηση. Μη σας πειράζει, ήταν μεγάλο αυτογκόλ! Αν το συνδυάσω αυτό με την επενδυτική άπνοια και λόγω της καθυστέρησης αναπτυξιακών δραστηριοτήτων, της εφαρμογής του αναπτυξιακού νόμου ή θεσμοθέτηση νέου αναπτυξιακού νόμου, αλλά και λόγω της διαπλοκολογίας -άλλο αυτογκόλ, πάλι στο οποίο αυτοπαγιδευτήκατε -τότε πραγματικά βλέπουμε ότι η οικονομία οδηγείται σε ένα κύκλο λιτότητας και ύφεσης. Και η επιτήρηση που λέτε δεν υπάρχει από την Ευρώπη, ήδη πήρε σάρκα και οστά. Η Κομισιόν αρνείται την «ήπια» προσαρμογή, σας αρνείται ουσιαστικά το προσχέδιο του προϋπολογισμού για το 2005. 
      Όμως ας έρθουμε στα δικά σας. Η Κυβέρνηση δεν θέλει να παραδεχθεί και προσπαθεί να συγκαλύψει ότι το τελευταίο οκτάμηνο έχουμε επιδείνωση της οικονομίας. Γιατί δεν θέλετε να παραδεχθείτε αυτήν την αλήθεια; Μίλησε προηγουμένως ο κ. Δούκας για το «θερμόμετρο». Αν χρησιμοποιήσω και εγώ τους ίδιους όρους, -παρ΄ ότι δεν μου αρέσουν οι ιατρικοί όροι στην πολιτική,- σε υποθερμία φέρατε την οικονομία της χώρας. Είναι γεγονός ή όχι ότι ήδη υπάρχει η πρώτη μαύρη τρύπα ενός δισεκατομμυρίου (1.000.000.000) ευρώ λόγω υστέρησης των εσόδων; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): ‘Όχι υστέρηση…
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι ή όχι δική σας ευθύνη η ακρίβεια που φουντώνει τις αυξήσεις που κάνετε εσείς, 15% στα τέλη, 7,5% στα δίδακτρα σημαντικές αυξήσεις, σε όλα τα είδη διατροφής και πρώτης ανάγκης. Είναι ή όχι αλήθεια ότι χάσατε τον έλεγχο της αγοράς;
       Ας έλθω λίγο στο πετρέλαιο και να σταθώ εδώ. Σας αρέσει η παρελθοντολογία για να συγκαλύψετε το οκτάμηνο. Σας ξέφυγε η κατάσταση με την κρίση του πετρελαίου. Η αύξηση της χρηματιστηριακής τιμής του πετρελαίου χρησιμοποιείται ως άλλοθι, για να συγκαλύπτεται το κόλπο μεταφοράς πόρων από τα νοικοκυριά, στο κράτος μέσω των φόρων, στα διυλιστήρια και τις εταιρείες εμπορίας πετρελαιοειδών. Γιατί το λέω; Γιατί με βάση στοιχεία του International energy agency εμπειρογνώμονες ισχυρίζονται ότι σε όλο αυτό το δεκάμηνο που είχαμε τις αυξήσεις υπήρχαν και ευνοϊκοί παράγοντες οι οποίοι διόρθωσαν τις χρηματιστηριακές αξίες πετρελαίου. Και οι τιμές παραγωγής -βάσης στα διυλιστήρια είναι περίπου εκτιμούν ως παράγοντες την ισοτιμία του ευρώ, τις εκπτώσεις που γίνονται για να κρατήσουν όλα τα μερίδια της αγοράς ιδιαίτερα σε ορισμένα είδη πετρελαίου, τα περιθώρια των διυλιστηρίων στο εύρος των τιμών του 2003, λίγο παραπάνω. Μπορείτε να μου απαντήσετε –και δεν θα αποφύγετε σ’ αυτό τη λογοδοσία- πώς έχουμε αυξήσεις στην βενζίνη από εβδομήντα (70) λεπτά στα ενενήντα (90) λεπτά, πώς έχουμε αυξήσεις στο πετρέλαιο από τριάντα (30) λεπτά σε πενήντα (50) λεπτά;
      Πώς γίνεται αυτή η τεράστια αφαίμαξη των νοικοκυριών και ποιος κερδίζει απ΄ αυτήν την αφαίμαξη; Είναι ζητήματα στα οποία οφείλετε να απαντήσετε. Αλλά εσείς αρνείστε ακόμα και το επίδομα θέρμανσης. Δεν ξέρω αν είπατε ακριβώς τα λόγια, όπως αποτυπώθηκαν, κύριε Δούκα, αλλά ουσιαστικά τι τους είπατε; «Eφόσον δεν μπορείτε να έχετε πετρέλαιο, καθίστε κάτω από τα ρούχα σας να ζεσταθείτε». Όπως και χθες ο κ. Αράπογλου -ενώ κόπτεστε για τις μικρομεσαίες επιχειρήσεις- είπε ουσιαστικά: «Τι να κάνουμε; Να κλείσουν».
      Αυτή είναι η λογική; Η οικονομία επί ΠΑΣΟΚ είχε, ειδικά από το 1994 μέχρι το 2004, μια ανοδική πορεία και για το 2002, το οποίο συζητάμε. Ο συνολικός φτωχός απολογισμός του οκταμήνου σας, με όσα πράξατε και περισσότερο με όσα παραλείψατε, αρχίζει να σημαδεύει, πραγματικά, αρνητικά την οικονομία. Και μην προσπαθείτε συνεχώς να βρίσκετε άλλοθι –άκουσα και πάλι τους συναδέλφους της Νέας Δημοκρατίας προηγουμένως- στο ΠΑΣΟΚ. 
      Μπορείτε να μου πείτε, κύριοι της Κυβέρνησης, ποια είναι η ημερομηνία από την οποία θέλει η Κυβέρνηση να αναλάβει πλήρως τις ευθύνες διακυβέρνησης αυτής της χώρας, με βάση την λαϊκή εντολή; Αναζητούμε οκτώ μήνες αυτήν την ημερομηνία και δεν την ανακαλύπτουμε. Πραγματικά προσπαθείτε να χρησιμοποιήσετε άλλοθι το ΠΑΣΟΚ για να ακυρώσετε τις δεσμεύσεις σας. 
      Ο κ. Ρεγκούζας -αναφέρομαι στη σελίδα 13 της Έκθεσης στα λόγια του- το ομολογεί καθαρά. Τι λέει; Ότι «τα δημόσια οικονομικά, το δημοσιονομικό πρόβλημα ακυρώνει –επί λέξει- τις πολιτικές προθέσεις της Κυβέρνησης». Χρησιμοποιείτε, λοιπόν, το παρελθόν ως άλλοθι για το παρόν και για το μέλλον. Ο κ. Ρεγκούζας, όπως ξέρετε Αδάμ κατ’ όνομα, μου θυμίζει λίγο την Εύα. «Ο όφις του ΠΑΣΟΚ λέει μας εξηπάτησε». Όχι. Η πολιτική σας φταίει. Τα λάθη σας φταίνε. Τα αυτογκόλ που βάλατε φταίνε. Η έλλειψη πυξίδας στην πολιτική σας. 
      Επιτέλους συνέλθετε! Τα καμπανάκια χτυπάνε από παντού, και στην αγορά και στις κοινωνικές ομάδες και αναλάβετε τις ευθύνες σας. Πραγματικά πάρτε μέτρα -αυτό σας ζητάμε- για τα δημόσια οικονομικά, για την ακρίβεια, για την ανάπτυξη. Αυτό είναι το καθήκον σας. Σε αυτό θα κριθείτε. Θα κριθείτε όχι στο πώς θα ξαναγράψετε την ιστορία του παρελθόντος, αλλά στο αν θα γράψετε τη δική σας θετική ιστορία στο παρόν και στο μέλλον. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα. Διδάξατε συνέπεια στο χρόνο. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, επί προσωπικού. Να απαντήσω στο θέμα. Είναι πολλοστή φορά που έγινε αυτό. 
    ΠΡΟΕΔΡΕΥΩΝ (Γεώργιος Σούρλας): Επί προσωπικού; Κύριε Υπουργέ, δεν θα πρέπει να θεωρήσουμε προσωπικό την κάθε αναφορά που κάνει ένας ομιλητής στην πολιτική, αλλά έχετε βεβαίως το λόγο.  
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα αναφερθώ μόνο στο επίμαχο θέμα του πετρελαίου και κατά πόσο υπήρξε προτροπή από εμένα στα νοικοκυριά να κόψουν την κατανάλωσή του. 
    Θα έπρεπε, κύριε συνάδελφε, να είχατε διαβάσει τα Πρακτικά, εφόσον σκοπεύατε να αναφερθείτε σε αυτό το θέμα, διότι αυτά που είπα, τα είπα και υπάρχουν τα Πρακτικά. Κάποιος συνάδελφος ανέφερε ότι το κράτος έχει υπερκέρδη από τα έσοδα που παίρνει από τους φόρους από την αύξηση της τιμής του πετρελαίου. Του απάντησα ότι δεν είναι έτσι, διότι με την αύξηση της τιμής του πετρελαίου μειώνεται η κατανάλωση και άρα από τον Ειδικό Φόρο Κατανάλωσης εισπράττει το κράτος λιγότερα. 
    Χρησιμοποίησα τη φράση: «έχουν τη δυνατότητα και μειώνουν την κατανάλωση και άρα το κράτος εισπράττει λιγότερα». Απομονώθηκε η συγκεκριμένη φράση «έχουν τη δυνατότητα». Μου αποδόθηκε λίγο ως πολύ ότι προτρέπω τον κόσμο να πεθάνει στο κρύο κλπ.. Κάποιο περίεργο σύστημα λειτούργησε αστραπιαία και κατόρθωσε να απομονώσει τη συγκεκριμένη φράση.
    Εμφανίστηκε σε όλα τα κανάλια λίγο πολύ σαν μια αναλγησία εκ μέρους μου κλπ., ενώ έχω εξηγήσει για πολλοστή φορά ότι η αύξηση της τιμής του πετρελαίου έχει τρομερά αρνητικές συνέπειες και για τα νοικοκυριά και για την οικονομική δραστηριότητα κ.α. και τους μόνους που ωφελεί είναι οι πετρελαιοπαραγωγικές και εξαγωγικές χώρες. 
    ΘΕΟΔΩΡΟΣ ΠΑΓΚΑΛΟΣ: Για τον Αράπογλου έπρεπε να απαντήσετε. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Για τον Αράπογλου απάντησα. 
    ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, ελπίζουμε ότι σήμερα με αυτά που είπατε δεν θα βγει άλλη είδηση. 
    Το λόγο έχει ο κ. Θεόδωρος Καράογλου. 
    ΘΕΟΔΩΡΟΣ ΚΑΡΑΟΓΛΟΥ: Κατ’ αρχήν, κύριε Πρόεδρε, να εκφράσω τα παράπονά μου γιατί είχαμε ετοιμαστεί να μιλήσουμε δεκαπέντε λεπτά –αυτός ήταν ο χρόνος ο οποίος ήταν προγραμματισμένος- και φθάνουμε μετά από τέσσερις ώρες υπομονής και αναμονής να μιλάμε επτά λεπτά. Θα παρακαλούσα, λοιπόν, να έχω την ανοχή σας. 
    ΠΡΟΕΔΡΕΥΩΝ (Γεώργιος Σούρλας): Εδώ θα κριθεί η δεινότητά σας, κύριε Καράογλου, να συμπυκνώνετε στο χρόνο τα νοήματα! 
    ΘΕΟΔΩΡΟΣ ΚΑΡΑΟΓΛΟΥ: Αγαπητές συναδέλφισσες, αγαπητοί συνάδελφοι, σήμερα καλούμαστε στις εργασίες του Κοινοβουλίου να συζητήσουμε και να κυρώσουμε τον Ισολογισμό-Απολογισμό του ελληνικού κράτους για το οικονομικό έτος 2002, έναν Ισολογισμό, έναν Απολογισμό που η συζήτησή τους έχει τρία συγκεκριμένα χαρακτηριστικά:
    Πρώτα-πρώτα αφορά διαχείριση που έγινε από την προηγούμενη κυβέρνηση, την κυβέρνηση του ΠΑΣΟΚ, αλλά λόγω του λογιστικού συστήματος και λόγω των εκλογών που μεσολάβησαν έρχεται καθυστερημένα μετά από δύο περίπου χρόνια να εγκριθεί με νέα κυβέρνηση η οποία καλείται και να τον επικυρώσει. 
    Δεύτερον, η συγκεκριμένη κύρωση, η συγκεκριμένη απόφαση έχει έναν καθαρά τυπικό, διαδικαστικό χαρακτήρα και γίνεται για να μη δημιουργηθούν τυπικά προβλήματα στη νομιμότητα του Ισολογισμού-Απολογισμού του κράτους για το οικονομικό έτος 2002. Άλλωστε πώς θα μπορούσε να έχει ουσιαστικό χαρακτήρα η συζήτηση για τον Ισολογισμό και Απολογισμό του οικονομικού έτους 2002 όταν η τότε Αξιωματική Αντιπολίτευση, σήμερα Κυβέρνηση, διαφωνούσε ριζικά με την ασκούμενη από την τότε κυβέρνηση του ΠΑΣΟΚ οικονομική πολιτική, την οποία και πολλές φορές κατήγγειλε. 
    Και τρίτον, η συζήτηση αυτή γίνεται μετά από τα νέα δεδομένα που είναι πλέον πολλά που αφορούν την περίφημη και πολυσυζητημένη δημοσιονομική απογραφή. Πράγματι έχει γίνει πάρα πολύ μεγάλη συζήτηση για τη δημοσιονομική αυτή απογραφή και έχει χυθεί πολύ μελάνι σε όλα τα έντυπα. Αυτό που σίγουρα είναι δεδομένο και αναμφισβήτητο, πέραν της οποιασδήποτε αμφισβήτησης σε ό,τι αφορά τους σκοπούς ή τα μεγέθη της δημοσιονομικής απογραφής, είναι ότι πέτυχε εδώ και έξι μήνες να απασχολεί το πολιτικό σύστημα γενικότερα, αλλά και ειδικότερα όλους τους «εντρυφούντες περί την οικονομία». 
    Εκ των πραγμάτων, λοιπόν, είμαστε αναγκασμένοι να σταθούμε ιδιαίτερα και να κάνουμε μία αναλυτική τοποθέτηση για τη γενικότερη κατάσταση της ελληνικής οικονομίας. Η νέα διακυβέρνηση ανέλαβε τις ευθύνες της χώρας με νούμερα, με οικονομικά δεδομένα όπως εμφανίζονταν από την προηγούμενη, που αν σταθούμε μόνο σε αυτά φαίνονταν ρόδινα. Όμως, η ελληνική κοινωνία κάθε άλλο παρά δέχονταν τα νούμερα αυτά, η EUROSTAT και οι Ευρωπαίοι εταίροι μας κάθε άλλο παρά τα δεχόντουσαν. Αντίθετα είχαν την ελληνική Κυβέρνηση υπό διαρκή επιτήρηση και αμφισβητούσαν τα δεδομένα αυτά και η Ελλάδα εμφανίζονταν σαν μοντέλο προς αποφυγή όπου όλα πήγαιναν στραβά μετά την ένταξη στην Οικονομική Νομισματική Ένωση. Άλλωστε προς επικύρωση των λεγομένων μου δεν έχω παρά να σταθώ με δύο κουβέντες μόνο στην απόφαση της EUROSTAT τον Αύγουστο του 2002 όπου αναθεωρήθηκαν όλα τα δεδομένα όπως τα παρουσίαζε η ελληνική Κυβέρνηση και μάλιστα προς το χειρότερο. Είδαμε, λοιπόν, προϋπολογισμούς προηγουμένων χρόνων οι οποίοι παρουσιαζόντουσαν σαν πλεονασματικοί προϋπολογισμοί να μετατρέπονται σε ελλειμματικούς, είδαμε το δημόσιο χρέος να αυξάνει πολύ περισσότερο απ΄ αυτό που η τότε κυβέρνηση παρουσίαζε, είδαμε την ανεργία να ανεβαίνει πολύ πιο ψηλά σε σχέση με την εμφανιζόμενη από την ελληνική Κυβέρνηση. 
    Ήταν φανερό, λοιπόν, και στους Ευρωπαίους εταίρους μας αλλά και στην ελληνική κοινωνία γενικότερα ότι η προηγούμενη κυβέρνηση πλασματικά ωραιοποιούσε τα οικονομικά μεγέθη, σκόπιμα διαστρέβλωνε τη δύσκολη οικονομική πραγματικότητα και με πολλά από τα διαπλεκόμενα φιλικά προς αυτή Μέσα Μαζικής Ενημέρωσης είχε στήσει μία βιομηχανία εξαπάτησης των Ελλήνων πολιτών! 
    Μπροστά στην υπαρκτή κατάσταση εκείνης της εποχής, η τότε Αξιωματική Αντιπολίτευση, Κυβέρνηση σήμερα,  κατήγγειλε άλλοτε σε χαμηλούς τόνους, μια που υπήρχε ο εθνικός στόχος της ένταξης στην Οικονομική Νομισματική Ένωση –προφανώς θυμόμαστε όλοι πάρα πολύ καλά τις δηλώσεις εκείνης της εποχής από τα στελέχη της Νέας Δημοκρατίας για δημιουργική λογιστική και για ονομαστική και όχι πραγματική σύγκλιση- και άλλοτε σε υψηλότερους τόνους, διπλά βιβλία, ψεύτικα δημοσιονομικά στοιχεία κλπ., την κατάσταση εκείνη. Όμως μπροστά στην κατάσταση που υπήρχε η κυβέρνηση του ΠΑΣΟΚ συνέχιζε την «πολιτική στρουθοκαμηλισμού». Δηλαδή δεν αντιμετώπιζε τα προβλήματα, αντίθετα τα έκρυβε. Έτσι η νέα Κυβέρνηση ήταν υποχρεωμένη –και ευθαρσώς αυτό έκανε- να μιλήσει και μίλησε προεκλογικά για τη δημοσιονομική απογραφή που είναι απαραίτητο να γίνει για να γνωρίζει και  ο ελληνικός λαός και οι Ευρωπαίοι εταίροι μας τα οικονομικά δεδομένα της χώρας και το ίδιο έκανε πράξη αμέσως μετά τις εκλογές. Υλοποιώντας την προεκλογική της δέσμευση, έκανε πράξη τη δημοσιονομική απογραφή η οποία σε πολύ σύντομο χρονικό διάστημα αποκάλυψε σε όλο τον ελληνικό λαό ότι η εμφανιζόμενη, περίπου «ρόδινη» κατάσταση της ελληνικής οικονομίας από την προηγούμενη κυβέρνηση, καμία σχέση δεν είχε με την πραγματικότητα. 
      Θα αναφερθώ επιγραμματικά σε κάποια νούμερα, γιατί πιστεύω ότι είναι πολύ σημαντικά. Το περίφημο έλλειμμα της τάξης του 1,2% του ΑΕΠ αποκαλύφθηκε ότι ξεπερνά το 5%. Είναι 5,3%. Να αναφερθώ επίσης στην ανεργία, η οποία εμφανιζόταν περίπου 8% αλλά βέβαια με βάση αναφοράς στην απογραφή του 1991, ενώ ξεπερνά το 12% με βάση αναφοράς στον πραγματικό πληθυσμό της Ελλάδος το 2001. Και βέβαια το δημόσιο χρέος το οποίο, κατά την προηγούμενη κυβέρνηση, ήταν περίπου το 97% του Ακαθάριστου Εθνικού Προϊόντος, αποδείχθηκε πάρα πολύ γρήγορα –και δεν ξέρουμε αν τελικά είναι μόνο αυτό ή είναι και παραπάνω- ότι ξεπερνά το 112%.
	Με δυο λόγια, η νέα Κυβέρνηση, ως όφειλε απέναντι στον ελληνικό λαό αλλά και στους Ευρωπαίους εταίρους μας, αποκατέστησε την πραγματικότητα στην οικονομία και στους οικονομικούς δείκτες που -για να δανειστώ και μια προσφιλή έκφραση ΠΑΣΟΚική- «αιθεροβατούσαν», παρουσιάζοντας μια κατάσταση όπως θα ήθελαν να είναι κι όχι όπως πραγματικά ήταν.  Άλλωστε, η νέα διακυβέρνηση παρουσίασε, ως όφειλε, στον ελληνικό λαό δύο νέα στοιχεία, άγνωστα ως τώρα, ως το πρόσφατο παρελθόν: Πρώτα-πρώτα εφήρμοσε για πρώτη φορά τη διαφάνεια και δεύτερον, σκοπεύει να ολοκληρώσει την επαναφορά των δημοσίων μεγεθών, των δημοσίων οικονομικών στο σωστό δημοσιονομικό δρόμο, κάτι που έχει φανεί με το υπό κατάθεση σχέδιο του προϋπολογισμού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυστυχώς ο χρόνος δεν μου επιτρέπει να συνεχίσω, αν θέλω να είμαι συνεπής απέναντι στον χρόνο.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Καράογλου. Θα έχετε ένα λεπτό ακόμη.
      ΘΕΟΔΩΡΟΣ ΚΑΡΑΟΓΛΟΥ: Έχω τη δυνατότητα; Ωραία. 
      Ένα, λοιπόν, από τα σημαντικότερα προβλήματα που οφείλουμε να αντιμετωπίσουμε ως χώρα είναι  πρώτα- πρώτα η αποκατάσταση της αξιοπιστίας της ελληνικής οικονομίας, μιας αξιοπιστίας που ετρώθη συστηματικά και κατ’ εξακολούθηση από την προηγούμενη κυβέρνηση στο όνομα μικροπολιτικών συμφερόντων, που έβλαψε διεθνώς την ελληνική οικονομία εξαιτίας των ψεύτικων οικονομικών δεδομένων που συνεχώς παρουσίαζε.
      Επιχείρηση: αξιοπιστία, λοιπόν. Είναι πολύ δύσκολη η αποστολή της ελληνικής Κυβέρνησης και ειδικότερα του Υπουργού Οικονομίας γιατί αυτό απαιτεί μακροχρόνιες, συντονισμένες, σοβαρές προσπάθειες για να πειστεί η παγκόσμια οικονομική κοινότητα ότι στον τομέα αυτόν κάτι, στην κυριολεξία, έχει αλλάξει. Είναι σημαντικότατο να αποκαταστήσουμε την αξιοπιστία της ελληνικής οικονομίας γιατί αυτός είναι απαράβατος όρος για τη δημιουργία κλίματος προσέλκυσης ξένων κεφαλαίων που είναι απαραίτητα για την τόνωση της επενδυτικότητας στη χώρα μας, που τόσο πολύ τα έχει ανάγκη. 
      Ένας δεύτερος στόχος είναι η εξυγίανση των δημοσιονομικών μεγεθών και είναι ο αμέσως επόμενος και μεγάλος στόχος, το μεγάλο στοίχημα της ελληνικής κυβέρνησης. Ήδη, με το σχέδιο προϋπολογισμού που κατατέθηκε, γίνεται μια μεγάλη προσπάθεια έτσι ώστε το δημοσιονομικό έλλειμμα από 5,3% του ΑΕΠ να κατέβει στο 2,8%, να μειωθεί το δημόσιο χρέος από το 112% στο 109,5% και πιστεύουμε ότι το σχέδιο του προϋπολογισμού, όπως θα διαμορφωθεί, τελικά, μετά την ψήφισή του στη Βουλή, θα συμβάλει και θα υπηρετήσει το σκοπό αυτό.
      Όλα αυτά θα επιτευχθούν μέσα από τη μείωση αντιπαραγωγικών δαπανών του δημοσίου, μέσα από τη μείωση των αμυντικών δαπανών, μέσα από το πρόγραμμα εκτεταμένων αποκρατικοποιήσεων μιας σειράς έργων και διαδικασιών που δεν υπάρχει κανείς λόγος να είναι υπό κρατικό έλεγχο, μέσα από την εξαφάνιση των δαπανών για τα ολυμπιακά έργα –που μέχρι πρόσφατα είχαμε, αλλά που πλέον από το νέο προϋπολογισμό δεν υπάρχει κανείς λόγος να υπάρχουν- και μέσα από τον έλεγχο –και είναι πολύ σημαντικό αυτό- για την τήρηση του προϋπολογισμού, που αναμένεται για πρώτη φορά να είναι και τακτικός και αυστηρός.
       Μπορούμε, κυρίες και κύριοι συνάδελφοι, να τα καταφέρουμε. Μπορούμε να κάνουμε πράξη την αξιοπιστία της ελληνικής οικονομίας αλλά και την τήρηση του προϋπολογισμού, που θα φέρει τη δημοσιονομική εξυγίανση των οικονομικών μεγεθών της χώρας. Και όπως χαρακτηριστικά αναφέρει και ο Πρωθυπουργός: «το σχέδιό μας απεικονίζει το μεγάλο άλμα που επιχειρούμε προκειμένου να περάσει η οικονομία μας από το κενό της ωραιοποίησης, της αναξιοπιστίας και της αβεβαιότητας στη στέρεη βάση της αξιοπιστίας, της φερεγγυότητας και της σιγουριάς».
      Όμως τα δύο παραπάνω δεδομένα, δηλαδή η αποκατάσταση της αξιοπιστίας της ελληνικής οικονομίας αλλά και η δημοσιονομική εξυγίανση της χώρας είναι απαραίτητα μεν, αλλά δεν είναι τα μόνα απαραίτητα στοιχεία για το άλλο μεγάλο ζητούμενο, που είναι η οικονομική ανάπτυξη της χώρας, η δημιουργία οικονομικού πλούτου για την χώρα, για τους πολίτες. Γιατί, σε τελική ανάλυση, αυτό είναι το ζητούμενο, η αντιμετώπιση δηλαδή των αναγκών της χώρας και του πολίτη  και η βελτίωση της καθημερινότητάς του. 
      Για να επιτευχθούν τα παραπάνω που είναι κατά τη γνώμη μου απαραίτητα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, μια μικρή ανοχή χρόνου.
      ΠΡΟΕΔΡΕΥΩΝ (Γεώργιος Σούρλας): Και το δεκάλεπτο το εξαντλήσαμε και επιείκεια δείξαμε, επειδή είστε νέος Βουλευτής. 
      Παρακαλώ, ολοκληρώστε.
      ΘΕΟΔΩΡΟΣ ΚΑΡΑΟΓΛΟΥ: Αγαπητές συναδέλφισσες, αγαπητοί συνάδελφοι, με τις σκέψεις αυτές για τη γενικότερη κατάσταση της ελληνικής οικονομίας επανερχόμενος στο θέμα της ημερήσιας διάταξης και κλείνοντας την τοποθέτησή μου οφείλω να καταθέσω τη θετική μου ψήφο για την κύρωση του Ισολογισμού και Απολογισμού του Οικονομικού Έτους 2002, ενός έτους που την ευθύνη διακυβέρνησης του τόπου είχε η προηγούμενη κυβέρνηση -η κυβέρνηση του ΠΑΣΟΚ- χωρίς βέβαια αυτή η θετική μου ψήφος που δίνεται όπως ανέφερα και στην αρχή της τοποθέτησής μου για λόγους λογιστικής τάξης, να ερμηνεύεται ως θετική ψήφος για την οικονομική διαχείριση της περιόδου εκείνης, μιας περιόδου που τόσο εγώ προσωπικά όσο και η παράταξή μου αλλά και ο ελληνικός λαός πολύ πρόσφατα μάλιστα, σε δυο συνεχείς εκλογές έχει καταδικάσει.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Δεν κάνει διάκριση το Προεδρείο, αλλά στους νέους Βουλευτές που για πρώτη φορά θητεύουν στη Βουλή πιστεύω ότι πρέπει να δίνεται μια άνεση χρόνου.
      Ο κ. Απόστολος Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ: Κυρία και κύριοι συνάδελφοι, πραγματικά ανατρίχιασα ακούγοντας τη δήλωση του κορυφαίου στελέχους της κυβερνητικής παράταξης του κυρίου Αράπογλου, ο οποίος πρόσφατα επιλέχθηκε από την Κυβέρνηση σαν Διοικητής της μεγαλύτερης ελληνικής τράπεζας, ο οποίος ουσιαστικά –κατά την άποψή μου- διατύπωσε ευθαρσώς ή κατά γλώσσα λανθάνουσα, η οποία λέει την αλήθεια, την ακριβή πρόθεση της Νέας Δημοκρατίας και το πρόγραμμά της που συνοψίζεται σε μια σειρά: Για να λυθούν τα προβλήματα των μικρομεσαίων επιχειρήσεων, θα πρέπει να κλείσουν οι μισές και οι άλλες μισές να επιβιώσουν από το κλείσιμο των υπόλοιπων επιχειρήσεων. Είναι πραγματικά δραματική αυτή η διατύπωση όταν διατυπώνεται –το ξανατονίζω- από κορυφαίο πολιτικό στέλεχος της κυβερνώσας παράταξης. 
      Θα αναφερθώ πολύ σύντομα λόγω του λιγοστού χρόνου σε δύο ζητήματα. Το ένα είναι τα έσοδα που είχα την τιμή κάτω από την καθοδήγηση του Υπουργού να είμαι υπεύθυνος. Έτσι λοιπόν θα πω, κύριε Υπουργέ, ότι τα έσοδα όπως και άλλοι δείκτες του προϋπολογισμού 2002 κινήθηκαν περισσότερο καλλίτερα από τις προβλέψεις, όπως και εσείς επιβεβαιώνετε στη συγκεκριμένη έκθεσή σας. Είχαμε περισσότερα έσοδα από τα προβλεφθέντα κατά 6%. Όσον αφορά δε τα βεβαιωθέντα έσοδα, είχαμε μια εκτίναξη της τάξης του 31% στους άμεσους φόρους και του 18% στους έμμεσους φόρους.
      Αυτό προέκυψε από έναν κυρίως λόγο, δηλαδή από τον έλεγχο των περίπου τριών χιλιάδων μεγάλων επιχειρήσεων από το ΕΘΕΚ –το Εθνικό Ελεγκτικό Κέντρο- όπου είχαμε μια αύξηση των βεβαιωθέντων εσόδων της τάξης των τριών δισεκατομμυρίων ευρώ, δηλαδή ενός τρισεκατομμυρίου δραχμών περίπου επιπλέον των όσων τα προηγούμενα χρόνια βεβαιώνονταν.
      Υπάρχει η καταγγελία από την πλευρά του εισηγητή του ΚΚΕ ότι υπάρχει διάσταση μεταξύ βεβαιωθέντων εσόδων και εισπραχθέντων. Θα μπορούσα να τον δικαιολογήσω γιατί δεν γνωρίζει ότι τα βεβαιωθέντα έσοδα δεν εισπράττονται κατά νόμο την ίδια ώρα που βεβαιώνονται, αλλά προβλέπεται μία μακρόχρονη εξόφληση σε δόσεις, η οποία έφθανε το 2002 τους είκοσι τέσσερις μήνες. Άρα βεβαιώνοντας έσοδα, αυτά εισπράττονται μέσα σε είκοσι τέσσερις μήνες και από εκεί και πέρα οι είκοσι τέσσερις μήνες, για την εξόφληση των βεβαιωθέντων φόρων με δική μας ρύθμιση και κατόπιν αιτήματος των μικρομεσαίων επιχειρήσεων που ικανοποιήθηκε, έγιναν τριάντα έξι.
      Όσον αφορά το ζήτημα των εσόδων, ο κύριος Υφυπουργός κάνοντας τη δήλωση το Μάιο και βλέποντας την καλή πορεία των εσόδων πίστεψε ότι τα έσοδα θα εισπραχθούν με έναν αυτόματο πιλότο. Τα έσοδα, πραγματικά, το πρώτο τετράμηνο κινούνταν με αύξηση της τάξης του 10%. Το πρώτο δεκαπενθήμερο του Μαρτίου είναι ενδεικτικό ότι τα έσοδα κινούνταν με ρυθμό αύξησης της τάξης του 28%. Αυτό το λέω για να πω σε ορισμένους που θέλουν να πουν ότι η μείωση των εσόδων ήταν αποτέλεσμα της εκλογικής χρονιάς -άρα προεκλογικά υπήρχε μια ατονία, όσον αφορά τη λειτουργία των μηχανισμών είσπραξης των εσόδων- πως είχαμε έσοδα πολύ υψηλότερα των όσων είχαμε προβλέψει. 
      Έκτοτε το 10% του Απριλίου έγινε 8,5% το Μάιο, έγινε 6% τον Ιούνιο και καταλήξαμε το μήνα Σεπτέμβριο, στο εννιάμηνο, τα έσοδα να κινούνται με 4,5% υπολειπόμενα έναντι του στόχου κατά περίπου 50%. Γιατί ναι μεν η αύξηση των εσόδων κατά τον προϋπολογισμό που καταθέσαμε εμείς ήταν 6,2% για το 2004, όμως μεταφέροντας το 1,5 δισεκατομμύριο ευρώ του ΦΠΑ, με νόμο που φέρατε εσείς εδώ, στο 2004 το ποσοστό της αύξησης των εσόδων ανέρχεται σε 8,5%. Δηλαδή ανεβαίνει χωρίς να αλλάζουν τα πραγματικά δεδομένα. Από την άλλη πλευρά ενώ μεταφέρατε 1,5 δισεκατομμύριο ευρώ του ΦΠΑ, ενώ μεταφέρατε τα 500 εκατομμύρια εισπράξεις της Ευρωπαϊκής Ένωσης στο 2004, ενώ είχατε αύξηση περίπου κατά 150 εκατομμύρια δραχμές για το ΦΠΑ του πετρελαίου λόγω της αύξησης των τιμών των πετρελαιοειδών, ενώ αυξήσατε τα τέλη κυκλοφορίας κατά 15% και ενώ ήσασταν αισιόδοξος το μήνα Μάιο ότι το 10,1% είναι αισιόδοξο μήνυμα και θα ανεβάσετε τον πήχη ακόμα πιο ψηλά από το 10%, εντούτοις ομολογείτε μέσα στο προσχέδιο του προϋπολογισμού που καταθέσατε ότι τελικώς θα υπάρχει μία υστέρηση των προβλεπομένων εσόδων της τάξης του ενός δισεκατομμυρίου ευρώ. 
      Το δεύτερο, το οποίο ήθελα να τονίσω πάλι εν ριπή οφθαλμού, είναι το εξής: Οι μύθοι για διπλά βιβλία, οι μύθοι για τις στρατιωτικές δαπάνες κατερρίφθησαν με ομολογία δική σας. 
      Όταν διάβαζα τα στοιχεία για να έρθω να μιλήσω για τη συγκεκριμένη έκθεση κάπου μπερδεύτηκα και λέω ότι δεν είναι δυνατόν, μάλλον θα είναι ομιλία του κ. Χριστοδουλάκη γιατί ήταν περισσότερο πειστικός ο κύριος Υπουργός της Κυβέρνησης από εμάς, τους εισηγητές δηλαδή του ΠΑΣΟΚ, όσον αφορά την ορθότητα εγγραφής των στρατιωτικών εξοπλισμών με το συγκεκριμένο τρόπο. 
      Και για να γίνω ακόμα πιο σαφής και να μη θεωρηθεί ότι χρησιμοποιώ δικά μου επιχειρήματα, θα σας διαβάσω τι αναφέρεται επί λέξει μέσα στην έκθεση: 
      «Τα δάνεια για την χρηματοδότηση των εξοπλιστικών προγραμμάτων των Ενόπλων Δυνάμεων καταγράφονται στο ύψος του Δημοσίου Χρέους και εξυπηρετούνται κανονικά», λέει ο Υπουργός. 
      Και συνεχίζει: «Οι τεχνικοί λόγοι για μη εγγραφή των συγκεκριμένων ποσών στα πιστωτικά έσοδα των προηγούμενων ετών συνδέονται αποκλειστικά με το χαρακτήρα των εξοπλιστικών προγραμμάτων. Τα προγράμματα αυτά υλοποιούνται σε μεγάλο χρονικό διάστημα κατά το οποίο οι πληρωμές στον προμηθευτή θεωρούνται ως προκαταβολές σύμφωνα» –κρατηθείτε- «με τους λογιστικούς κανόνες του Ευρωπαϊκού Συστήματος Λογαριασμών ESA 1995 επιβαρύνοντας μεν το χρέος κατά το μέρος που χρηματοδοτούνται από δανεισμό, αλλά όχι το έλλειμμα». 
      Αυτά λέει ο Υπουργός της Κυβέρνησης και ταυτόχρονα αιτιολογεί για ποιο λόγο γίνεται αυτό. Λέει: «Δεν είναι δυνατή η τμηματική απόδοση μέρους του εξοπλιστικού προγράμματος, αφού σύμφωνα με την ισχύουσα νομοθεσία τα απαιτούμενα δικαιολογητικά συγκεντρώνονται και υποβάλλονται μόνο μετά την ολοκλήρωση του προγράμματος». 
      Ο δε εισηγητής της πλειοψηφίας, ο αγαπητός συνάδελφος Βουλευτής της Νέας Δημοκρατίας κ. Σκρέκας συνεχίζει, γίνεται πιο σαφής και πιο αποκαλυπτικός.  Λέει: «Για την ακριβέστερη παρακολούθηση των ποσών που διακινούνται μέσω των δανείων αυτών ανοίχτηκαν λογαριασμοί στη δημόσια ληψοδοσία». Δηλαδή, δεν είναι κρυφό, υπάρχουν λογαριασμοί και «οι λογαριασμοί αυτοί θα κλείσουν με την παραλαβή του υλικού και την εμφάνιση των δανείων στα έσοδα και της αντίστοιχης δαπάνης στα έξοδα του προϋπολογισμού». Δηλαδή, επακριβώς ό,τι έκανε το ΠΑΣΟΚ.
      Αυτό που αναρωτιόμαστε εμείς είναι τι άλλαξε μεταξύ του τέλους του Μαΐου και του Σεπτεμβρίου όταν εσείς είχατε άποψη ότι ορθώς γινόταν οι εγγραφές και ότι όταν θα ολοκληρωνόταν η παραλαβή, τότε θα γραφόταν και ως έσοδο και ως δαπάνη. Η ανευθυνότητα, ταυτόχρονα όμως η επιπολαιότητα, αλλά και η επικινδυνότητα της Κυβέρνησής σας αποδεικνύονται από το γεγονός ότι χωρίς κανένα απολύτως λόγο, ή καλύτερα λόγω εμπαθείας και για να δικαιολογήσετε και την προεκλογική σας στάση οδηγήσατε σε πλήρη, θα έλεγα, κατάρρευση την αξιοπιστία της χώρας μας και την οδηγήσατε σε δρόμους, ατραπούς επικίνδυνους τους οποίους θα πληρώσει η εθνική οικονομία και ο ελληνικός λαός. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Αντώνης Καρπούζας έχει το λόγο. 
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα καλούμαστε να συμμετέχουμε σε μία τυπική διαδικασία, η οποία αφορά την κύρωση του Απολογισμού και του Ισολογισμού του κράτους του έτους 2002. Βεβαίως για πολλούς από εμάς είναι πρωτόγνωρο, αλλά δημιουργεί και ορισμένα ερωτήματα όσον αφορά στη διαδικασία. Παράλληλα, όμως, αυτή η συζήτηση δίνει την ευκαιρία να εκφραστούν θέσεις και απόψεις σχετικά με τη διαχείριση των δημοσιονομικών της χώρας. Τα νούμερα και οι αριθμοί αποτυπώνονται βάσει παραστατικών και στοιχείων που αφορούν αποκλειστικά και μόνο αυτούς που τα ελέγχουν. 
      Σκοπός, λοιπόν, του ελληνικού Κοινοβουλίου είναι να κρίνει πολιτικά την ορθή κατανομή και τη σκοπιμότητα, ώστε μέσα από τη συζήτηση να προκύψουν συμπεράσματα χρήσιμα για το μέλλον.
      Όμως εδώ ήθελα να κάνω μία αναφορά στην τοποθέτηση του κ. Γείτονα ο οποίος, πραγματικά, αντί να κάνει την αυτοκριτική όλων των κυβερνήσεων του ΠΑΣΟΚ οι οποίες προηγήθηκαν μέχρι σήμερα, κρίνει μία κυβέρνηση η οποία έχει λίγους μήνες ακόμα, προσπαθεί, έχει ένα συγκεκριμένο πρόγραμμα και αφορίζει εκ των προτέρων την πολιτική την οποία θα ακολουθήσει.
      Επίσης, θέλω να αναφερθώ και στον κ. Φωτιάδη, τον αξιόλογο συνάδελφο κ. Φωτιάδη, ο οποίος είπε σχετικά με τη δήλωση Αράπογλου ότι ανατριχιάζει. Εμείς, κύριοι συνάδελφοι του ΠΑΣΟΚ, δεν έχουμε μαντρώσει τα στελέχη και τους ανθρώπους με τους οποίους κυβερνάμε. Ο καθένας έχει την άποψή του, αλλά, δυστυχώς, το μόνο λάθος είναι ότι η δήλωση έπρεπε να γίνει πιο νωρίς, αλλά και ότι, πράγματι, εσείς πρέπει να αναγνωρίσετε ότι η πραγματική εικόνα της χώρας δεν έχει διαμορφωθεί τους τελευταίους τρεις, τέσσερις μήνες.
      Γι’ αυτόν το λόγο, κύριε συνάδελφε, η συζήτηση αλλά και η ψήφιση αυτού του νομοσχεδίου δεν επιβραβεύει την πολιτική της προηγούμενης κυβέρνησης, αλλά ούτε και απαλλάσσει κανέναν από τις πολιτικές ευθύνες που σίγουρα υπάρχουν. Η διαχείριση της εξουσίας, αλλά και των οικονομικών της χώρας όλων των ετών διακυβέρνησης του ΠΑΣΟΚ είναι γνωστή. Η αναφορά στο πρόσφατο παρελθόν με ό,τι θετικό ή αρνητικό, δεν πρέπει άμεσα να προκαλεί την αδικαιολόγητη αντίδραση των συναδέλφων της Αντιπολίτευσης. Αν θέλετε, είναι ένα απογραφικό στοιχείο, μία αλήθεια την οποία, δυστυχώς, οι συνάδελφοι της Αξιωματικής Αντιπολίτευσης δεν θέλουν ούτε καν να ακούνε. 
      Είναι πραγματικότητα τα μεγάλα ελλείμματα, το δημόσιο χρέος, η ανεργία. Είναι πραγματικότητα η ανοχή και η ανεκτικότητα που επέδειξε η σημερινή Αντιπολίτευση ως κυβέρνηση, οι μεγάλες υπερβάσεις των προϋπολογισμών και το «κουκούλωμα» παρόμοιων υποθέσεων που ακόμα και σήμερα έμμεσα, αλλά και άμεσα προτείνει η Αξιωματική Αντιπολίτευση στην Κυβέρνηση να πράξει.
      Η πολιτική που ακολουθήθηκε τα τελευταία χρόνια, πολιτική ευνοιοκρατίας, ενίσχυσε την ανισότητα, οδήγησε στην φτώχεια νοικοκυραίους, ανέδειξε μετριότητες, εισήγαγε κατασκευαστικές επιχειρήσεις με μετοχές «φούσκες» στο Χρηματιστήριο. Γνωρίζετε καλά ότι η Αγροτική Τράπεζα που είναι ένας χρηματοπιστωτικός οργανισμός που έχει αποστολή να στηρίξει τον αγρότη, μετετράπη, κυρίως, σε μικρομάγαζο επιχειρηματιών οι οποίοι δεν μπορούσαν να εξυπηρετηθούν νόμιμα από άλλες εμπορικές τράπεζες. Το αποτέλεσμα ήταν όλες αυτές οι εγγυήσεις που παρείχε το ελληνικό δημόσιο σ’ αυτές τις περιπτώσεις σήμερα να καταβάλλονται εις βάρος του ελληνικού λαού.
      Επικαλείστε, κύριοι συνάδελφοι της Αξιωματικής Αντιπολίτευσης, την ΟΝΕ και θεωρείτε μεγάλο κατόρθωμα την οικονομική σύγκλιση που δήθεν επετεύχθη. Πλην όμως, γνωρίζετε καλά ότι ο θησαυρός ήταν άνθρακας. Αυτό άλλωστε αποδεικνύεται συνεχώς από τα στοιχεία που αποκαλύπτονται, αλλά και από την εμπειρία του πολίτη.
      Θέλω να απευθυνθώ σε όλους τους συναδέλφους όλων των παρατάξεων, ιδιαίτερα της Αξιωματικής Αντιπολίτευσης που εξελέγησαν για πρώτη φορά.
      ΘΕΟΔΩΡΟΣ ΠΑΓΚΑΛΟΣ: Κανείς δεν είναι εδώ. Έχουν δουλειές.
      ΑΝΤΩΝΙΟΣ ΚΑΡΠΟΥΖΑΣ: Δυστυχώς δεν είναι. Θα έπρεπε, κύριε Πάγκαλε. Γιατί θα πρέπει, λοιπόν, να απολογείται κανείς, να ανέχεται, να δικαιολογεί και να απαλλάσσει από τις ευθύνες αυτούς που έχουν την ευθύνη;
      Η αντίδραση που υπήρξε, όσον αφορά την εξεταστική επιτροπή για τα εξοπλιστικά προγράμματα, εκ μέρους της Αξιωματικής Αντιπολίτευσης, γιατί άραγε να ανησυχεί εσάς; Εφόσον ισχυρίζεστε ότι δεν υπήρξε τίποτα το παράνομο, γιατί να διαμαρτύρεστε; Για την απογραφή; Έχετε τα στοιχεία που δεν αμφισβητούνται. Το έγκλημα του Χρηματιστηρίου θεωρείτε ότι πρέπει να κλείσει; Δεν ακούτε τη φωνή του λαού, τα αιτήματα και τις διαμαρτυρίες;
      Σπεύσατε, κύριοι συνάδελφοι της Αντιπολίτευσης, ως κυβέρνηση, αποδεχόμενοι την ενοχή σας και ανταποκρινόμενοι στον εκβιασμό των υπαιτίων του εγκλήματος του Χρηματιστηρίου να τους απαλλάξετε των ευθυνών με νόμο. Επιτέλους σ’ αυτόν τον τόπο κάποτε πρέπει να τιμωρηθεί κάποιος. Πρέπει να καταλογισθούν ευθύνες.
      Εμείς, κύριοι συνάδελφοι, συνεπείς στις προεκλογικές μας δηλώσεις βαδίζουμε σταθερά. Η Κυβέρνηση της Νέας Δημοκρατίας υλοποιεί το πρόγραμμά της, που ενέκρινε ο ελληνικός λαός με την ψήφο του. Είμαστε αποφασισμένοι να πετύχουμε. Ο ελληνικός λαός απαιτεί από μας, από τη Νέα Δημοκρατία, να αποκαταστήσει την τάξη στη χώρα, να δώσει λύσεις στα χρονίζοντα προβλήματα, να αποκαταστήσει την εμπιστοσύνη μεταξύ πολίτη και κράτους, να αποκαταστήσει την αξιοπιστία της χώρας μας στην Ευρωπαϊκή Ένωση.
      Η υλοποίηση των περιφερειακών προγραμμάτων στα πλαίσια της Ευρωπαϊκής Ένωσης, η σωστή απορρόφηση των ευρωπαϊκών κονδυλίων, ο σωστός προγραμματισμός που θα δίνει μία ισόρροπη ανάπτυξη και ίσες ευκαιρίες, η επιβράβευση των επιτυχιών, η απόδοση των ευθυνών και η τιμωρία είναι έννοιες που τις ξεχάσατε. Αποτέλεσμα είναι η κατάπτωση της κοινωνίας σε όλα τα επίπεδα.
      Κυρίες και κύριοι συνάδελφοι, η ψήφιση του νομοσχεδίου αυτού δεν απαλλάσσει των ευθυνών, όπως είπα και προηγούμενα, αυτούς που κυβέρνησαν τη χώρα τόσα χρόνια. Η πολιτική ευθύνη, την οποία δεν αποδέχθηκε το ΠΑΣΟΚ, θα το ακολουθεί για πάντα.
      Ελπίζω, κύριοι συνάδελφοι της Αντιπολίτευσης, ότι ποτέ δεν θα επικαλεσθείτε -κάτι που κάνατε και στο παρελθόν- ότι με την ψήφιση αυτού του νομοσχεδίου εγκρίναμε και την πολιτική σας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωνσταντίνος Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Επειδή συζητούμε για την οικονομία, κυρίες και κύριοι συνάδελφοι, είναι ίσως καλό να ανασύρουμε και μία νότα από την επικαιρότητα.
      Ξέρετε ότι δεν είμαστε μόνοι μας. Η ελληνική οικονομία επηρεάζεται από την παγκόσμια οικονομία και γεγονότα, όπως η εκλογή προέδρου της μεγάλης υπερδύναμης, ασφαλώς θα μας επηρεάζουν βραχυπρόθεσμα ή μακροπρόθεσμα. Η συμπεριφορά του κ. Μπους έχει αποδείξει ότι είναι απρόβλεπτη και μπορεί να δημιουργήσει προβλήματα στην παγκόσμια οικονομία, άρα και στη δική μας. Το θέμα είναι το εξής. Καλά, οι Αμερικάνοι ψηφίζουν και βγάζουν τον κ. Μπους. Εμείς τι φταίμε;
      Κύριοι συνάδελφοι, εδώ υπάρχει το θέατρο του παραλόγου. Το χαρακτήρισε και ο κ. Πάγκαλος νομίζω με τη συγκεκριμένη αυτή φράση. Εδώ καλείστε να ψηφίσετε κάτι με το οποίο διαφωνείτε. Αυτό είναι σοβαρό θέμα. Δεν μπορεί η Βουλή να λειτουργεί έτσι. Αν εσείς ψηφίσετε κάτι το οποίο έχετε μάλιστα καταγγείλει, τότε υποβαθμίζεται το κύρος αυτής της Αίθουσας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θέλετε να το καταψηφίσουμε;
      ΚΩΝΣΤΑΝΤΙΝΟΣ ΒΡΕΤΤΟΣ: Ναι εγώ σας καλώ να το καταψηφίσετε.
      Κύριε Υπουργέ, αν θέλετε να υπάρχει μια στοιχειώδης πολιτική αξιοπρέπεια και συνέπεια, ναι, σας καλώ να το καταψηφίσετε. Εμείς θα το ψηφίσουμε, γιατί είναι τμήμα της δικής μας δουλειάς. Εσείς όμως, τι κάνετε;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έχετε αντιληφθεί τις επιπτώσεις ή το λέτε έτσι, αυτοσχεδιάζοντας; 
      ΚΩΝΣΤΑΝΤΙΝΟΣ ΒΡΕΤΤΟΣ: Η μεγάλη επίπτωση είναι η εξής.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είναι αυτή η επίσημη θέση του κόμματός σας, να καταψηφίσουμε το δικό σας απολογισμό ή αυτοσχεδιάζετε;
      ΚΩΝΣΤΑΝΤΙΝΟΣ ΒΡΕΤΤΟΣ: Είναι δική μου θέση και δεν αυτοσχεδιάζω. Είμαι πάνω από δεκαπέντε χρόνια Βουλευτής.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αυτό μας καλεί να κάνουμε το κόμμα σας επίσημα;
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε συνάδελφε, με συγχωρείτε πάρα πολύ, γιατί μας ακούν και άλλοι. Και επαναλαμβάνω ότι είμαι πάνω από δεκαπέντε χρόνια σ’ αυτήν την Αίθουσα και εδώ ψηφίζουμε αυτό που εννοούμε. Δεν ψηφίζουμε αυτό που δεν εννοούμε και δεν πιστεύουμε. Είναι η πρώτη φορά που εμφανίζεται τέτοιο φαινόμενο και είναι ειλικρινά σας το λέω απογοητευτικό.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, υπάρχουν και ρητορικά ερωτήματα.
      ΚΩΝΣΤΑΝΤΙΝΟΣ ΒΡΕΤΤΟΣ: Σας παρακαλώ πολύ, να συνέλθετε και να κάνετε αυτό που πρέπει να κάνετε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Απλώς ήθελα να καταλάβω, αν αυτή είναι η επίσημη θέση του κόμματός τους και αν επισήμως μας καλούν να καταψηφίσουμε τον απολογισμό τους.
      ΚΩΝΣΤΑΝΤΙΝΟΣ ΒΡΕΤΤΟΣ: Είναι δική μου άποψη. Ναι, σας καλώ να καταψηφίσετε αυτό που δεν πιστεύετε.
      Η Νέα Δημοκρατία έχει κάνει δύο ατοπήματα. Το ένα στην εξωτερική πολιτική και το άλλο στην οικονομία. Στην εξωτερική πολιτική –το λέω για να τα συνδέσω- είναι ότι άφησε το Ελσίνκι και δεν το εκμεταλλεύτηκε για να πιέσει την Τουρκία σε μια διαδικασία προσφυγής στη Χάγη, πριν πάρει ημερομηνία έναρξης συνομιλιών.
      Το δεύτερο μεγάλο ατόπημα είναι αυτό της απογραφής. 
      Σήμερα στην Ευρωπαϊκή Ένωση συζητείται αλλαγή του Συμφώνου Σταθερότητας, όπου έχουν κατατεθεί προτάσεις διαφόρων ειδών. Μία από αυτές, όχι η δική μας δυστυχώς, είναι να μην καταγράφονται οι  αμυντικές δαπάνες στο έλλειμμα. Η χώρα που δεν το προτείνει αυτό είναι η δική μας, αν και θα είχε κάθε δικαίωμα και υποχρέωση να το κάνει. Γιατί δεν το κάνει; Γιατί μόνη της ακύρωσε, με τη στάση και τη συμπεριφορά της, αυτό που υπήρχε ως πλεονέκτημα μέχρι σήμερα, δηλαδή,  για την εγγραφή των αμυντικών δαπανών κατά την υλοποίηση της παραγγελίας και όχι κατά την κατάθεση των χρημάτων.
      Κύριε Υπουργέ, οι αμυντικές δαπάνες δεν πρέπει να συνυπολογίζονται στο έλλειμμα. Αυτό πρέπει να το επιδιώξετε. Πώς, όμως, να το κάνετε, αφού μόνοι σας αναιρέσατε ένα πλεονέκτημα που υπήρχε;
      Κύριοι συνάδελφοι, πρέπει να ξέρετε ότι δεν είναι τυχαίο πως χθες βγήκε ο διοικητής της Εθνικής Τράπεζας και μίλησε για λιτότητα, για απολύσεις, για κλείσιμο μικρομεσαίων επιχειρήσεων. Αυτό είναι απόρροια μιας συγκεκριμένης πολιτικής και πρακτικής, την οποία ξεκινήσατε με την απογραφή που είχε ως αποτέλεσμα να τεθούμε υπό τον έλεγχο της Ευρωπαϊκής Ένωσης.
      Μέχρι τώρα λέγατε ότι ήλθε η ώρα του Καραμανλή. Έχω την αίσθηση ότι από τώρα και στο εξής θα λέμε ήλθε η μπόρα του Καραμανλή. Τα σύννεφα έχουν παρουσιαστεί στον ορίζοντα και η μπόρα θα ξεκινήσει από στιγμή σε στιγμή, αν δεν έχει ήδη ξεκινήσει. 
      Υπάρχουν θέματα που αφορούν τον προϋπολογισμό και τα έσοδα. Σας τα ανέφεραν και οι προηγούμενοι συνάδελφοι. Ο προϋπολογισμός δεν φαίνεται ότι μπορεί να αντέξει σε οποιαδήποτε λογική. Η ίδια η Κομισιόν εκτιμά ότι ούτε το έλλειμμα, σύμφωνα με νέα δεδομένα, θα είναι αυτό που υπολογίζετε, αλλά, κυρίως, δεν θα έχουμε ούτε τα έσοδα που υπολογίζετε από την αύξηση του Ακαθάριστου Εγχώριου Προϊόντος. Αν αυτό από 3,9%, όπως το έχετε υπολογίσει, πάει στο 3%, ήδη θα έχετε τεράστιο πρόβλημα με τα έσοδα. Εάν συνυπολογίσουμε και τη μεγάλη υστέρηση εσόδων που έχετε ήδη δημιουργήσει από τη διακυβέρνησή σας κατά το 2004, τότε το πρόβλημα των εσόδων είναι πλέον μείζον πρόβλημα για ολόκληρη τη χώρα μας.
      Κύριε Υπουργέ, είχατε μεταφέρει πάνω από 2 δισεκατομμύρια ευρώ από τον προηγούμενο χρόνο στο φετινό. Παρά το γεγονός αυτή της μεταφοράς, υστερείτε σε έσοδα κατά 4,5%. Αυτό δεν μπορούμε να το αφήσουμε έτσι. Έχετε υποχρέωση να κυβερνήσετε. Αναρωτιέται όμως εύλογα κανείς πώς θα κυβερνήσετε χωρίς λεφτά;
      Κυρίες και κύριοι συνάδελφοι, με προκαλέσατε προηγουμένως, λέγοντάς μου ότι σας καλώ να καταψηφίσετε τον Απολογισμό του 2002. Πρέπει να σας πω ότι δεν είμαι από τους ανθρώπους που λένε «άστους να το ψηφίσουν για να τους εκθέτουμε μετά.». 
      Εμείς σας καλούμε να πάρετε θέση ταυτόσημη με εκείνη που είχατε πάρει πριν από μερικές μέρες και να καταψηφίσετε αυτά που δεν πιστεύετε, γιατί έτσι θα αναβαθμίσετε το Κοινοβούλιο και θα ανεβείτε στη συνείδηση του ελληνικού λαού. Εάν άλλα λέτε και άλλα ψηφίζετε, τότε νομίζω ότι η ζημιά είναι δική σας και αργά η γρήγορα θα χάσετε την εμπιστοσύνη του ελληνικού λαού. 
      Το σημαντικότερο, όμως, δεν είναι ότι θα χάσετε την εμπιστοσύνη του ελληνικού λαού, αλλά ότι υποβαθμίζεται η ίδια η πολιτική από τις πρακτικές σας. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, κύριε Υπουργέ, κύριοι συνάδελφοι, συζητούμε σήμερα τον Απολογισμό και τον Ισολογισμό του κράτους για το οικονομικό έτος 2002, όπως καθορίζεται από το νόμο μετά από την Αναθεώρηση του Συντάγματος. 
      Ως γνωστόν ο Απολογισμός και ο Ισολογισμός κατατίθεται στη Βουλή ένα χρόνο μετά από τη λήξη του οικονομικού έτους. Η εξέταση και η κύρωσή του είναι σημαντικό έργο δεν υπάρχει αμφιβολία. 
      Παρά ταύτα, ο συγκεκριμένος Ισολογισμός και Απολογισμός του 2002 έχει ιδιορρυθμίες. Είναι ο πρώτος που έγινε σε ευρώ και αφετέρου τον προϋπολογισμό του 2002 τον εισηγήθηκε, τον ψήφισε και τον υλοποίησε η προηγούμενη κυβέρνηση. 
      Φυσικά δεν ευθύνεται για την εξέλιξή του η Κυβέρνηση της Νέας Δημοκρατίας. Εμείς ως Νέα Δημοκρατία τότε είχαμε πάρα πολλές αντιρρήσεις. Δηλαδή τα πραγματικά δημοσιονομικά στοιχεία δεν είναι αυτά που αποτυπώθηκαν στον Απολογισμό του 2002. 
      Κύριοι συνάδελφοι, ο Απολογισμός των Εσόδων και Εξόδων του κράτους εμφανίζει την εκτέλεση του προϋπολογισμού και περιέχει έσοδα και έξοδα όπως εμφανίζονται στον προϋπολογισμό και έτσι φαίνεται αν προβλέφθηκαν σωστά. Για τα έσοδα έχουμε πίνακες προϋπολογισθέντων, βεβαιωθέντων, διαγραφέντων, επιστραφέντων ποσών για τα έξοδα και για τις πιστώσεις που είχαν προϋπολογιστεί, τις πιστώσεις όπως τελικά διαμορφώθηκαν, έξοδα όπως πληρώθηκαν και πιστώσεις που δε διατέθηκαν, καθώς και υπερβάσεις σε κάποιες πιστώσεις. 
      Όπως φαίνεται από τους αναλυτικούς πίνακες εκτέλεσης του προϋπολογισμού του 2002, τα έσοδα παρουσίασαν μείωση και αποκλίσεις σε σχέση με τις προβλέψεις, ενώ οι δαπάνες παρουσίασαν αύξηση. Οι υπερβάσεις οφείλονται και σε υποεκτίμηση των δαπανών και σε υπερεκτίμηση των εσόδων και βέβαια καλύφθηκαν και κάποιες πρόσθετες δαπάνες τότε για τη διεξαγωγή των δημοτικών και νομαρχιακών εκλογών του 2002, για την προετοιμασία των Ολυμπιακών Αγώνων κλπ. 
      Η υστέρηση όμως των εσόδων οφείλεται στις καθυστερήσεις των εισπράξεων από το Β΄ Κοινοτικό Πλαίσιο Στήριξης, στις μεγάλες καθυστερήσεις από την υλοποίηση του Γ’ Κοινοτικού Πλαισίου Στήριξης, στη χρονική αυτή καθυστέρηση των δαπανών και στη δήλωσή τους στην Ευρωπαϊκή Επιτροπή για είσπραξη αναλογιστικών δαπανών.
      Αποτέλεσμα: Το δημόσιο χρέος του έτους 2002 αυξήθηκε, δεν υπάρχει αμφιβολία. Έγινε προσπάθεια να καλυφθούν και ελλείμματα με την έκδοση δανείων για ενίσχυση ασφαλιστικών ταμείων, ΙΚΑ, ΟΤΑ κλπ. Επίσης το έλλειμμα εκτινάχθηκε στα ύψη. Η δε επίτευξη της οικονομικής σύγκλισης δεν επιτυγχάνετο, αντίθετα είχαμε σημαντικές αποκλίσεις από το στόχο και αυτό οφείλεται στην αδιέξοδη πολιτική της προηγούμενης κυβέρνησης. 
      Όσες προσπάθειες και να έγιναν τότε και όσες προσπάθειες και να γίνονται για ωραιοποίηση της τότε οικονομικής κατάστασης, είχαν το εντελώς αντίθετο αποτέλεσμα. Για παράδειγμα, μεγάλωναν τα έξοδα, μεγάλωνε το δημόσιο χρέος, δεν εκδίδονταν εντάλματα για διάφορες δαπάνες, όπως οι αμυντικές δαπάνες και δημιουργείτο μεταφορά χρέους στα επόμενα χρόνια, δεν εγγράφοντο εγγυήσεις του δημοσίου οι οποίες δίδονταν και «απλόχερα και άνετα» και δεν συνυπολογίζονται οφειλόμενες δαπάνες, αλλά αυτά αφήνονταν για το μέλλον. Σήμερα ακόμα απαιτείται να καταβάλλουμε τέτοιες δαπάνες και για τα επόμενα χρόνια. 
      Όταν προεισπράττοντο έσοδα επόμενων χρόνων, έσοδα μελλοντικά, όταν δεν αποδίδοντο οι δαπάνες για συνδρομές στην Ευρωπαϊκή Ένωση για να μη φαίνονται μέσα στα δημοσιονομικά μεγέθη και να μην αποτυπώνεται η πραγματική κατάσταση της οικονομίας, αλλά η πλασματική. Στο τέλος του χρόνου γινόταν δανεισμός για να μικρύνει το έλλειμμα της προηγούμενης χρονιάς, ανεξάρτητα αν σε λίγες ημέρες αποπληρωνόταν φυσικά με επιβάρυνση στον Έλληνα πολίτη. Με αυτόν τον τρόπο υπήρχε χάος στα δημοσιονομικά μεγέθη και αυτό το χάος συνεχιζόταν αφού και η επόμενη χρονιά ήταν προεκλογική. 
      Κυρίες και κύριοι συνάδελφοι, η σημερινή Κυβέρνηση, η Κυβέρνηση της Νέας Δημοκρατίας μπορεί να ανατρέψει αυτήν τη χαώδη κατάσταση. Μετά τη δημοσιονομική απογραφή που παρουσιάζει ακριβή στοιχεία, αυτά τα οποία γνωρίζει και θέλει να γνωρίζει ο ελληνικός λαός με ειλικρίνεια, η Κυβέρνηση, όσο και αν διαμαρτύρονται οι συνάδελφοι της Αντιπολίτευσης, μπορεί να ανατρέψει αυτήν την κατάσταση, μπορεί να ενισχύσει την ανταγωνιστικότητα. Η Κυβέρνηση της Νέας Δημοκρατίας μπορεί να προσελκύσει επενδύσεις από το εξωτερικό, μπορεί να βοηθήσει τις εξαγωγές των ελληνικών προϊόντων στις ευρωπαϊκές και διεθνείς αγορές, μπορεί να βοηθήσει τις μικρομεσαίες επιχειρήσεις που αποτελούν τον κορμό της οικονομίας και με το νέο φορολογικό και αναπτυξιακό νόμο που θα έρθει στη Βουλή προς ψήφιση οι πολίτες να αισθανθούν ότι ανασαίνουν, θα αυξηθούν οι θέσεις απασχόλησης και θα μειωθεί η ανεργία.
      Επίσης, μπορεί να προχωρήσει σε μία τάχιστη απορροφητικότητα το Γ΄ Κοινοτικό Πλαίσιο Στήριξης με αποτελεσματικότητα, μπορεί να διαχειριστεί σωστά τα δημόσια έργα, μπορεί να βοηθήσει στην ισόρροπη ανάπτυξη της περιφέρειας, μπορεί να βοηθήσει στην οικονομία με την ανάπτυξη και την αναβάθμιση του τουρισμού, μπορεί να λύσει το μεγάλο πρόβλημα της ελληνικής οικονομίας και με ταυτόχρονη άσκηση κοινωνικής πολιτικής.
     Κυρίες και κύριοι συνάδελφοι, στην ουσία η Νέα Δημοκρατία δεν είχε ψηφίσει τον προϋπολογισμό του 2002. Παρά ταύτα, όπως ακριβώς είπε και ο κύριος Υπουργός, για λόγους κοινοβουλευτικής ευταξίας υπερψηφίζουμε τον Ισολογισμό και Απολογισμό του 2002, γιατί έχουμε πρόγραμμα να κοιτάξουμε μπροστά, στο μέλλον, για καλύτερα χρόνια για τον πολίτη.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κι εμείς ευχαριστούμε την κ. Κόρκα. Ήταν πολύ σύντομη και περιεκτική. 
     Κύριοι συνάδελφοι, ολοκληρώθηκε η συνεδρίαση. 
     Έχουν διανεμηθεί τα Πρακτικά των συνεδριάσεων της Τρίτης 19 Οκτωβρίου 2004 (πρωινή και απογευματινή συνεδρίαση) και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 19 Οκτωβρίου 2004 (πρωινή και απογευματινή συνεδρίαση) επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.26΄ λύεται η συνεδρίαση για αύριο ημέρα Πέμπτη 4 Νοεμβρίου 2004 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των σχεδίων νόμων του Υπουργείου Οικονομίας και Οικονομικών: «α) Κύρωση του Απολογισμού του Κράτους οικονομικού έτους 2002», β) Κύρωση του Ισολογισμού του Κράτους οικονομικού έτους 2002», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ  3-11-2004	ΣΕΛ.4

