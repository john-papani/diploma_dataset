Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ Ξ'

Δευτέρα 18 Ιανουαρίου 1999

 

 

Αθήνα, σήμερα 18 Ιανουαρίου 1999, ημέρα Δευτέρα και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα: 

Α' ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο κ. Σταύρος Χρηστάκου του θεοδώρου, υπάλληλος του Υπ. Οικονομικών διαμαρτύρεται για την Α8β/ΦΕ516/98/10342 Απόφαση του Υφυπ. Υγείας Πρόνοιας της 5ης/1/99. 

2) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο κ. Παναγιώτης Μαγιάννης του Ιωάννου, κάτοικος Βατολάκκου Γρεβενών, ζητεί την επίλυση προβλήματος που αντιμετωπίζει με την Υπηρεσία Κτηματικής Περιουσίας Γρεβενών, εξ'αιτίας παλιάς καταδίκης του πατέρα του σε δέσμευση του 1/10 της περιουσίας του. 

3) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Αποσπασμένων Εκπ/κων στο Γραφείο Σ.Ε. Γεν. Προξενείου Σύνδεϋ Αυστραλίας διαμαρτύρεται για τη μη συμμετοχή εκπαιδευτικών, που αποσπώνται από την Ελλάδα στο εξωτερικό, στο πρόγραμμα "Παιδεία Ομογενών". 

4) Οι Βουλευτές κύριοι ΣΠΥΡΟΣ ΔΑΝΕΛΛΗΣ, ΣΤΕΛΛΑ ΑΛΦΙΕΡΗ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Εργατοϋπαλληλικό Κέντρο Σάμου, ζητεί την επίλυση γενικών αλλά και τοπικών αιτημάτων που απασχολούν τους εργαζόμενους. 

5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η ΕΛΜΕ Β.Ρ. Βεστφαλίας ζητεί την επίλυση αιτημάτων των εκπαιδευτικών που υπηρετούν στο εξωτερικό. 

6) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία το Σωματείο Οικοδόμων Λιτόχωρου "Αγ.Διονύσιος" ζητεί την επίλυση αιτημάτων που απασχολούν τον κλάδο. 

7) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος ΕΟΜΜΕΧ ζητεί να μην προχωρήσει το τριετές Επιχειρησιακό Σχέδιο που προδιαγράφει τη συρρίκνωση του ΕΟΜΜΕΧ. 

8) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Αρτοποιών Ελλάδος ζητεί να ληφθούν μέτρα στο χώρο παραγωγής και εμπορίας του ψωμιού. 

9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι κύριοι Γ.Ζιώγας, Γ.Μανδίκος και Γ.Σελητσανιώτης, Πολιτικοί Πρόσφυγες από τη Ρουμανία, ζητούν την εφαρμογή της Ελληνορουμανικής Συμφωνίας (23/2/96) που αφορά τα συνταξιοδοτικά δικαιώματα των Ελλήνων Πολιτικών Προσφύγων από τη Ρουμανία. 

10) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Ερασιτεχνών Αλιέων και Φίλων Θαλάσσης Λουτρών Αιδηψού ζητεί να ληφθούν μέτρα αστυνόμευσης και ασφάλειας στην ενιάλεια ζώνη. 

11) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Εργατοϋπαλληλικό Κέντρο Σάμου ζητεί την πρόσληψη τεχνικού προσωπικού στη ΔΕΗ της περιφέρειας ώστε να καλυφθούν στο ελάχιστο οι ανάγκες για τα 4 νησιά. 

12) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία κάτοικοι των Φηρών Θήρας, ζητούν την απόρριψη της μελέτης χωροθέτησης των εγκαταστάσεων διαχείρισης και επεξεργασίας των απορριμμάτων και της μονάδας παραγωγής πόσιμου νερού με τη μέθοδο της αφαλάτωσης. 

13) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Επιμελητήριο Χαλκίδας και άλλοι φορείς της πόλης ζητούν να ληφθούν μέτρα ώστε να εξαλειφθούν τα προβλήματα που ενέκυψαν από την εφαρμογή του συστήματος ΤΑΧΙS στη ΔΟΥ Χαλκίδας. 

14) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Σωματείο Εργαζομένων Ναυπηγείων Αυλίδας ζητεί τη μη πώληση των Ναυπηγείων χωρίς να κατοχυρώνονται οι υπάρχουσες θέσεις εργασίας κ.λπ. 

15) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Συνδικάτο Εργατοϋπαλλήλων Φαρμακοβιομηχανίας Βοιωτίας και περιοχής Αυλώνος καταγγέλλει την απουσία της Επιθεώρησης Εργασίας 'Ανοιξης επί 5 χρόνια από την επιχείρηση ΦΑΜΑΡ. 

16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δικηγορικός Σύλλογος Αγρινίου ζητεί την ίδρυση Εφετείου στην Αιτωλ/νία. 

17) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε έγγραφο του Νομάρχη 'Εβρου το οποίο αναφέρεται στην ανάγκη καταβολής αποζημίωσης στους παραγωγούς της περιοχής του που έπαθαν οι καλλιέργειές τους ζημιές από τις βροχοπτώσεις. 

18) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί να μην καταργηθεί το Τμήμα Επιθεώρησης Εργασίας Αιδηψού. 

19) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αανφορά με την οποία η Ομοσπονδία Εμπορικών Συλλόγων Βορειοδυτικής Ελλάδος και Νήσων ζητεί την επίλυση φορολογικών προβλημάτων των μελών της. 

20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η 'Ενωση Τελωνειακών Κρήτης ζητεί τη μη μείωση του προσωπικού του Τελωνείου Ηρακλείου Κρήτης. 

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2073/7-9-98 Ερώτηση δόθηκε με το υπ'αριθμ. 5052Β/24-9-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 2073 που κατατέθηκε στις 7-9-98 από τους Βουλευτές κυρίους Στρατή Κόρακα και Μπάμπη Αγγουράκη σας γνωρίζουμε ότι στις υπηρεσίες του Υπουργείου Περιβάλλοντος, Χωροταξίας και Δημοσίων Εργων δεν εκκρεμεί αίτημα τουριστικής αξιοποίησης των ανενεργών ορυχείων της Νήσου Θήρας. 

Για πληρέστερη ενημέρωσή σας, επισυνάπτουμε φωτοαντίγραφο του α.π. 7654/14-9-98 εγγράφου Γενικού Γραμματέα Περιφέρειας Νοτίου Αιγαίου, σχετικά με το θέμα. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 2575/25-9-98 Ερώτηση δόθηκε με το υπ'αριθμ. 5169Β/20-10-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 2575 που κατατέθηκε στις 25-9-98 από τους Βουλευτές κυρίους Μπάμπη Αγγουράκη και Ορέστη Κολοζώφ σας γνωρίζουμε τα εξής: 

Από το Υπουργείο Περιβάλλοντος, Χωροταξίας και Δημοσίων Εργων μελετήθηκε και συντάχθηκε Π.Δ/γμα "καθορισμού ειδικών όρων και περιορισμών δόμησης των οικοπέδων περιοχής Πλάκας ..." (ΦΕΚ 468/Δ/87) και αρμόδιο για την έκδοση των οικοδομικών αδειών στην περιοχή, από την 1-9-991 (ΦΕΚ 95/Α/91) είναι το Πολεοδομικό Γραφείο Πλάκας του Δήμου Αθηναίων. Στο παραπάνω Π.Δ/γμα, δεν αναφέρεται ειδική απαγορευτική διάταξη για την κατασκευή "πισίνας" σε οικόπεδο της περιοχής, όμως σύμφωνα με το άρθρο 5 παρ.1 "για κάθε εργασία δόμησης, όπως ... διαμόρφωση και εξοπλισμός κοινοχρήστων χώρων του οικοπέδου ... απαιτείται η έκδοση οικοδομικής άδειας μετά από γνωμοδότηση της Επιτροπής Αρχιτεκτονικού Ελέγχου (ΕΠΑΕ). 

Τέλος για συμπληρωματική ενημέρωσή σας στέλνουμε το υπ'αριθμ. 7/559/98/9-10-98 έγγραφο του αρμόδιου Γραφείου Περιοχής Πλάκας του Δήμου Αθηναίων, που μας διαβιβάσθηκε από την Περιφέρεια Αττικής σε απάντηση της ενημερώσης που ζητήθηκε. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

3. Στην με αριθμό 2487/22-9-98 Ερώτηση δόθηκε με το υπ'αριθμ. 5133Β/1-10-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 2487 που κατατέθηκε στις 22-9-98 από το Βουλευτή κ. Ακήφογλου Μπηρόλ σας πληροφορούμε ότι η Δ/νση Οικοδομικών και Κτιριοδομικών Κανονισμών του ΥΠΕΧΩΔΕ έχει ήδη ενημερώσει σχετικά με το θέμα τόσο την αρμόδια Δ/νση Πολεοδομίας του Νομαρχιακού Διαμερίσματος Ξάνθης, όσο και τον ενδιαφερόμενο με το αρ. πρωτ. 56678/658/28-9-98 έγγραφο, φωτοαντίγραφο του οποίου επισυνάπτεται για ενημέρωσή σας. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 2045/4-9-98 Ερώτηση δόθηκε με το υπ'αριθμ 32173/23-10-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην υπ'αριθμ. 2045/4-9-1998 Ερώτηση, που κατέθεσε στη Βουλή των Ελλήνων ο Βουλευτής κ. Γ. Καρατζαφέρης, και την οποία μας διεβίβασε το Υπουργείο Οικονομικών με το υπ'αριθμ 1109603/229/22-9-1998 έγγραφό του, σχετικά με χρέη που προέρχονται από τον ανατοκισμό των τόκων, σας γνωρίζουμε τα ακόλουθα: 

Με το άρθρο 12 του Νόμου 2601/98 (ΦΕΚ81/τ.Α/15-4-1998), θεσπίστηκε εξαμηνιαία περίοδος ανατοκισμού των σε καθυστέρηση τόκων. 'Ετσι στο εξής στις νέες δανειακές συμβάσεις ο ανατοκισμός δεν θα είναι δυνατόν να υπολογίζεται σε χρόνο μικρότερο των 6 μηνών. 

Παράλληλα το Υπουργείο Εθνικής Οικονομίας έχει εκδόσει την υπ'αριθμ. 13360/Β723/23-4-1998 σχετική εγκύκλιο, η οποία έχει ήδη αποσταλεί στις Τράπεζες και σύμφωνα με την οποία, μεταξύ των άλλων, οι Τράπεζες θα πρέπει να αναμορφώσουν τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού, αφαιρώντας από αυτά τα ποσά που προέρχονται από την κεφαλαιοποίηση των τόκων εξ ανατοκισμού σε χρονικά διαστήματα μικρότερα του εξαμήνου. 

Ειδικώτερα όσον αφορά το θέμα των πλειστηριασμών, σημειώνεται ότι με το ισχύον καθεστώς της πλήρους απελευθέρωσης του πιστωτικού μας συστήματος, δεν παρέχεται η δυνατότητα παρέμβασης του Κράτους προς τις Τράπεζες. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

5. Στην με αριθμό 2393/17-9-98 Ερώτηση δόθηκε με το υπ'αριθμ. 30987/23-10-098 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της υπ'αριθμ. 2393/17-9-98 Ερώτηση, που κατέθεσαν στη Βουλή οι Βουλευτές κύριοι Μήτσος Κωστόπουλος και Μπάμπης Αγγουράκης και σύμφωνα με το β' σχετικό έγγραφο της ΕΥΔΑΠ το οποίο επισυνάπτεται σας γνωρίζουμε τα ακόλουθα: 

Σύμφωνα με το άρθρο 3 του Ν.2415/96 (ΦΕΚ 135/Α/26-6-96) ο σχεδιασμός για το μέλλον της ΕΥΔΑΠ περιλαμβάνει τη σύνταξη Στραγηγικού και Επιχειρησιακού Σχεδίου με στόχο τη βελτίστη λειτουργία και την καλύτερη ποιότητα παροχής υπηρεσιών στο κοινωνικό σύνολο. 

Η ΕΥΔΑΠ βρίσκεται σήμερα σε κατάσταση οριακής κερδοφορίας και θα πρέπει να προχωρήσει ο εκσυγχρονισμός της και η αναδιοργάνωσή της για να ενισχυθεί και οικονομικά με εισαγωγή μειοψηφικού πακέτου μετοχών στο Χ.Α.Α. 

Η μετοχοποίηση της ΕΥΔΑΠ αποτελεί ουσιαστικό βήμα για την ενίσχυση της αποτελεσματικότητάς της και το γενικότερο εκσυγχρονισμό της που κάθε άλλο παρά "ξεπούλημα" μπορεί να χαρακτηρισθεί. Η Εταιρεία πρέπει να προσελκύσει νέα κεφάλαια για τη χρηματοδότηση των επενδύσεων εκσυγχρονισμού, την εφαρμογή νέων τεχνολογιών, την αναβάθμιση των υπηρεσιών, την ενίσχυση της παραγωγικής της δυναμικότητας και τη διατήρηση της απασχόλησης. 

Προς την κατεύθυνση αυτή σημαντική είναι η συμβολή των εργαζομένων, των οποίων τα εργασιακά και ασφαλιστικά θέματα διασφαλίζονται πλήρως. 

'Οσον αφορά την ανάδειξη της ΕΤΕΒΑ ως Συμβούλου μετοχοποίησης και εκπόνησης χρηματοοικονομικής μελέτης για την είσοδο της ΕΥΔΑΠ στο Χρηματιστήριο, η επιλογή έγινε κατόπιν διαγωνισμού. 

Για τα υπόλοιπα θέματα που διαλαμβάνονται στην Ερώτηση αρμόδιο να απαντήσει είναι το Υπουργείο Περιβάλλοντος, Χωροταξίας και Δημοσίων Εργων το οποίο είναι συναποδέκτης της Ερώτησης. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

6. Στην με αριθμό 720/31-7-98 Ερώτηση δόθηκε με το υπ'αριθμ. 24925/21-10-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην υπ'αριθμ. 720/31-7-98 ερώτηση του Βουλευτού κ. Γ. Κουράκη, σας γνωρίζουμε ότι, η κατάταξη των νοσ/μείων σε ζώνες ορίζεται στο άρθρο 7 παρ.2 του Ν.2606/1998. 

Ο Υπουργός 

Κ. ΓΕΙΤΟΝΑΣ" 

7. Στην με αριθμό 1083/11-8-98 Ερώτηση δόθηκε με το υπ' αριθμ. 58/23-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της υπ'αριθμ. 1083/11-8-98 που κατέθεσαν στη Βουλή οι Βουλευτές κύριοι Σταύρος Παναγιώτου και Μαρία Μπόσκου, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Δ/νσης 'Εργων 'Υδρευσης-Αποχέτευσης του Υπουργείου Περιβάλλοντος Χωροταξίας και Δημοσίων 'Εργων ότι τα έργα ύδρευσης Θεσ/νίκης από τον ποταμό Αλιάκμονα έχουν προϋπολογισμό 29 δις δρχ και εκτελούνται με διάφορες εργολαβίες. Το συγκεκριμένο έργο του κεντρικού αγωγού της οδού Λαγκαδά είναι σε εξέλιξη και υπολογίζεται να ολοκληρωθεί εντός του έτους 1999. 

Ο Υπουργός 

Κ. ΛΑΛΙΩΤΗΣ" 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 19 Ιανουαρίου: 

A. AΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής) 

1. Η με αριθμό 4424/26-11-98 ερώτηση της Βουλευτού του Παννελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Δικαιοσύνης, σχετικά με τη λήψη μέτρων για την προστασία των Δικαιωμάτων των "Παιδιών των φαναριών". 

2. Η με αριθμό 4016/18-11-98 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για τη χορήγηση του Επιδόματος Κοινωνικής Αλληλεγγύης Συνταξιούχων (ΕΚΑΣ) και στους συνταξιούχους του ΟΓΑ. 

3. Η με αριθμό 1160/11-12-98 αναφορά του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τη λήψη μέτρων για την αναβάθμιση των συνθηκών διαβίωσης των Αθιγγάνων του συνοικισμού Αγίας Κόρης Τυρνάβου. 

4. Η με αριθμό 4979/10-12-98 ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Υγείας και Πρόνοιας, σχετικά με την κατοχύρωση της Ιατρικής Μονάδας στη Σητεία, ως Νοσοκομείου Δευτεροβάθμιας περίθαλψης στο Νομό και την πλήρη στελέχωσή της με ιατρικό προσωπικό. 

Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής) 

1. Η με αριθμό 4748/7-12-98 ερώτηση του Βουλευτή του Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση από τον Οργανισμό Σχολικών Κτιρίων (ΟΣΚ) των προβλημάτων κτιριακής υποδομής στο Πολυκλαδικό Λύκειο Καλαμάτας. 

2. Η με αριθμό 4648/3-12-98 ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Εθνικής Οικονομίας, σχετικά με τις προθέσεις της Κυβέρνησης για την ένταξη του Νομού Μεσσηνίας στις ευεργετικές διατάξεις του ν. 2527/97." 

ΠΡΟΕΔΡΕΥΩΝ Λουκάς Αποστολίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου. 

Η πρώτη με αριθμό 407/12-1-99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Κουτσόγιωργα προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη λήψη μέτρων αντιμετώπισης του προβλήματος των θανατηφόρων τροχαίων ατυχημάτων στην εθνική οδό Κορίνθου-Πατρών, διαγράφεται λόγω κωλύματος του κυρίου Υπουργού. 

Δεύτερη είναι η με αριθμό 418/13.1.99 επίκαιρη ερώτηση της Βουλευτού της Νέας Δημοκρατίας κ. 'Αννας Ψαρούδα-Μπενάκη προς τον Υπουργό Εθνικής Παιδείας και Θρησκευμάτων, σχετικά με τη σχεδιαζόμενη ίδρυση Τμήματος Νομικής στο Πάντειο Πανεπιστήμιο κλπ., η οποία έχει ως εξής: 

"Με μεγάλη ανησυχία τα Τμήματα Νομικής των τριών μεγάλων Πανεπιστημίων Αθηνών, Θεσσαλονίκης και Θράκης πληροφορήθηκαν τη σχεδιαζόμενη ίδρυση Τμήματος Νομικής στο Πάντειο Πανεπιστήμιο, στο πλαίσιο της τελείως άκριτης και επικίνδυνης πολιτικής του Υπουργείου Παιδείας να "φυτεύει" τμήματα και να δημιουργεί πτυχία χωρίς σχεδιασμό και μελέτη των αναγκών της κοινωνίας και των προοπτικών επαγγελματικής απασχόλησης. Τις ανησυχίες αυτές συμμερίζονται όλοι οι φοιτητές της Νομικής, που προχωρούν σε έντονες αντιδράσεις, καθώς και οι δικηγορικοί σύλλογοι της χώρας, που ασφυκτιούν από την πίεση και την απελπισία των νέων ανέργων δικηγόρων. 

Επειδή ειδικά η ίδρυση και άλλων τμημάτων Νομικής θα επιτείνει το τεράστιο πρόβλημα του δικηγορικού πληθωρισμού: 

Επειδή γενικότερα η ίδρυση τμημάτων στα πανεπιστήμια χωρίς κεντρικό 

σχεδιασμό και μελέτη θα δημιουργήσει στρατιές νέων με πτυχία εξειδικευμένα και άσχετα με τις ανάγκες της αγοράς εργασίας, επιτείνοντας το πρόβλημα της ανεργίας: 

Ερωτάται ο Υπουργός Παιδείας: 

1. Πώς θα ενεργήσει, αν τεθεί θέμα ίδρυσης νέου Τμήματος Νομικής στο Πάντειο Πανεπιστήμιο ή αλλού. 

2. Αν θα εγκρίνει χωρίς άλλη εκτίμηση τα προτεινόμενα νέα τμήματα σε Α.Ε.Ι. και Τ.Ε.Ι. ή ποια κριτήρια θα χρησιμοποιήσει". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η πολιτική του Υπουργείου Παιδείας είναι εναρμονισμένη και με τις διεθνείς τάσεις που επικρατούν, σχετικά με την ανάπτυξη της τριτοβάθμιας εκπαίδευσης αλλά και σχετικά με την απαίτηση της ελληνικής κοινωνίας για το άνοιγμα της τριτοβάθμιας εκπαίδευσης. 

Οι προτάσεις που έχουν υποβληθεί από τα Α.Ε.Ι. και Τ.Ε.Ι. της χώρας μας για την ίδρυση των νέων τμημάτων προέκυψαν από μία αρκετά επίπονη και μακροχρόνια διαδικασία και συνοδεύονται για πρώτη φορά από αναλυτικές μελέτες σκοπιμότητας και εφαρμογής, ακόμη και από προκαταρκτικές μελέτες ανάπτυξης των νέων τμημάτων με δεκαετή ορίζοντα, αλλά και με όλη την αναγκαία, απαιτούμενη τεκμηρίωση. 

Η αξιολόγηση των προτάσεων των ιδρυμάτων γίνεται με βάση τις επιστημονικές προδιαγραφές που τηρούνται σήμερα διεθνώς, δηλαδή τις ατομικές αξιολογήσεις ανεξάρτητων κριτών και τις συλλογικές αξιολογήσεις για τις αναγκαίες συγκριτικές συσχετίσεις μεταξύ των διαφόρων προτάσεων. 

Ποιοι είναι οι στόχοι οι οποίοι αποτελούν βασικά και τα κριτήρια αυτών των αξιολογήσεων: 

Πρώτα απ' όλα η διεύρυνση των προσφερομένων θέσεων τριτοβάθμιας εκπαίδευσης σε τομείς που παρουσιάζουν έλλειμμα μεταξύ ζήτησης και προσφοράς. 

Δεύτερον, η ανάπτυξη γνωστικών αντικειμένων προτεραιότητας και αιχμής. 

Τρίτον, η ενίσχυση περιφερειακών ιδρυμάτων. 

Τέταρτον, ο εξορθολογισμός της οργάνωσης και της λειτουργίας. 

Πέμπτον, η επιτάχυνση των ρυθμών ανάπτυξης των νεότερων κυρίως Α.Ε.Ι. και Τ.Ε.Ι. 

'Εκτον, η εναρμόνιση με τις σύγχρονες διεθνείς τάσεις και αντιλήψεις για ευελιξία και δη επιστημονική προσέγγιση των τριτοβάθμιων σπουδών. 

Με βάση όλα αυτά υπογραμμίζουμε ότι δεν θα πρέπει σε καμία περίπτωση όλα αυτά να αποτελούν μία απλή αναπαραγωγή της σημερινής κατάστασης, ή να προκύπτουν από ένα μηχανιστικό πολλαπλασιασμό των λειτουργούντων σήμερα τμημάτων. Βέβαια προκλήθηκαν αντιδράσεις, βέβαια δημιουργήθηκαν θέματα και στα πανεπιστήμια και στα Τ.Ε.Ι. της χώρας από μία μερίδα φοιτητών ή πανεπιστημιακών, αλλά η στάση αυτή είτε των ιδρυμάτων είτε των ανθρώπων των ιδρυμάτων δεν υποβαθμίζει αλλά ούτε και ακυρώνει τη στάση της συντριπτικής πλειοψηφίας των ιδρυμάτων, τα οποία συμμετείχαν ενεργά σε όλη αυτήν τη διαδικασία. 

Αξίζει δε να σημειωθεί ότι συνολικά υπεβλήθησαν εκατόν εβδομήντα προτάσεις για ίδρυση νέων τμημάτων, εκατόν δέκα (110) από τα ΑΕΙ και εξήντα (60) από τα ΤΕΙ. 

'Οσον αφορά τώρα την ειδική περίπτωση της ιδρύσεως του Τμήματος Νομικής... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Κύριε Πρόεδρε, θα το πω στη δευτερολογία μου μια και δεν έχω χρόνο τώρα. 

ΑΝΝΑ ΜΠΕΝΑΚΗ-ΨΑΡΟΥΔΑ: Μα, κύριε Πρόεδρε, στο ερώτημά μου δεν υπήρξε απάντηση. Ας δοθεί ο χρόνος εν ανάγκη και από το δικό μου χρόνο, στον κύριο Υφυπουργό, να ολοκληρώσει την απάντηση. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Υφυπουργέ. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ολοκληρώνω με μία φράση, κύριε Πρόεδρε, μειώνοντας το χρόνο μου, αν θέλετε, κατά ένα λεπτό στη δευτερολογία μου. 

Το Πάντειο Πανεπιστήμιο υπέβαλε συνολικά επτά προτάσεις για ίδρυση νέων τμημάτων. Μεταξύ αυτών συμπεριλαμβάνεται η ίδρυση του Τμήματος Νομικής, το οποίο προτείνεται ως μετεξέλιξη του ήδη λειτουργούντος εκεί Γενικού Τμήματος Δικαίου. 

Θα ήταν πράγματι, αν όχι απαράδεκτο, τουλάχιστον άκομψο από την πλευρά του Υπουργείου Παιδείας, ενώ βρισκόμαστε ακόμη στη διαδικασία αξιολόγησης των προτάσεων, να προκαταλάβει τις αξιολογικές αυτές επιτροπές και να ανακοινώσει ποιά είναι η θέση του, καταργώντας το ίδιο τη διαδικασία που έθεσε για την αξιολόγηση και την 'έγκριση των προτάσεων που έχουν υποβάλει όλα τα ΑΕΙ και ΤΕΙ της χώρας. 

Παρακαλώ, υπομονή, εντός των ημερών πιθανόν να έχει εκδοθεί και το σχετικό αποτέλεσμα της αξιολόγησης. 

ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη-Ψαρούδα έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, ο κύριος Υφυπουργός πήρε την τελευταία στιγμή θέση στο βασικό περιεχόμενο της ερώτησης και προχώρησε σε μια υπεκφυγή. Είπε ότι είναι πρόωρο και δεν θέλει να προκαταλάβει τις επιτροπές αξιολόγησης. Μα, δεν ξέρει ο κύριος Υφυπουργός ότι είναι μια πάρα πολύ παλαιά και θλιβερή ιστορία , χρόνων ιστορία, η προσπάθεια του Παντείου Πανεπιστημίου να ιδρύσει Νομικό Τμήμα, η οποία έχει φθάσει μέχρι και σ' αυτήν την Αίθουσα, κύριε Υφυπουργέ, και νομίζω ότι επί των ημερών σας ήλθε η διάταξη η οποία απεσύρθη; Επομένως δεν είναι κάτι που θα αξιολογηθεί τώρα και από κάποιους κυρίους και κυρίες, τους οποίους καλά θα κάνατε, κύριε Υφυπουργέ, να μας τους πείτε. Ποιες είναι αυτές οι επιτροπές αξιολόγησης που θα χρησιμοποιήσουν αυτά τα σωστά κριτήρια, στα οποία αναφερθήκατε, ώστε να ξέρουμε και εμείς τι αξιολόγηση θα κάνουν; Διότι πρέπει να γνωρίζετε -και το ξέρετε πάρα πολύ καλά- ότι η ίδρυση Νομικού Τμήματος στο Πάντειο Πανεπιστήμιο είναι υπόθεση προσωπικών φιλοδοξιών και ανάγκης προσωπικής επιβεβαίωσης ορισμένων διδασκόντων, όπως δυστυχώς φοβούμαι ότι μπορεί να είναι και η πλειοψηφία των προτάσεων που έρχονται από τα πανεπιστήμια για την ίδρυση κυρίως των ΠΣΕ. 

Σας λέγω πάντως ότι υπάρχει απόφαση όλων των φοιτητικών συλλόγων και των τριών πανεπιστημίων που έχουν κηρύξει αναστολή εργασιών των Νομικών Σχολών, ότι υπάρχει απόφαση και των τριών τμημάτων Νομικής της χώρας μας, η οποία απόφαση μεταξύ άλλων λέγει το εξής χαρακτηριστικό: "Η ίδρυση ενός τέτοιου Τμήματος δεν καλύπτει καμία γενικότερη επιστημονική ανάγκη και ανεξάρτητα από άλλες δυσμενείς συνέπειες θα δημιουργήσει μόνο πολύ περισσότερα προβλήματα στην ήδη άθλια επαγγελματική κατάσταση των νέων νομικών, καθώς και στη λειτουργία του Τμήματος Νομικής του ακριτικού Πανεπιστημίου Θράκης.". 

Επιπλέον υπάρχει διαμαρτυρία του Δικηγορικού Συλλόγου και τοποθέτηση ήδη από το 1997 που έχει έλθει στα χέρια σας, η οποία μεταξύ των άλλων που τονίζει, το δικηγορικό πληθωρισμό, την ανεργία των νέων και την απόγνωση, σας επισημαίνει ότι μια τέτοια σκέψη είναι αντίθετη και με το ν. 2525 και το άρθρο 2 που ορίζει -για τα ΠΣΕ, αλλά κατ' επέκταση ισχύει και για τα νέα τμήματα- ότι "ιδρύονται νέα τμήματα που διευρύνουν τις εκπαιδευτικές επιλογές και παράλληλα εισάγουν τη διά βίου κατάρτιση, με έμφαση σε νέα γνωστικά αντικείμενα και στις διατμηματικές συνεργασίες." 

Πέστε μας, τι νέο γνωστικό αντικείμενο θα προσθέσει το Νομικό Τμήμα του Παντείου Πανεπιστημίου και ποιες νέες ανάγκες θα εξυπηρετήσει, που δεν μπορούν να τις εξυπηρετήσουν οι χιλιάδες δικηγόροι, που αυτήν τη στιγμή είναι άνεργοι. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εθνικής Παιδείας και Θρησκευμάτων έχει το λόγο, για να δευτερολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, γίνεται σαφές από όσα είπε η κυρία συνάδελφος ότι ζητεί από το Υπουργείο Παιδείας να αναιρέσει μια βασική πτυχή της φιλοσοφίας της εκπαιδευτικής μεταρρύθμισης, που συνίσταται σε τι; Στην αποσύνδεση του πτυχίου από την εργασία. Μάλιστα είπαμε ότι καταργούμε το τρίπτυχο νήπιον-πτυχίο-εργασία και μάλιστα στο δημόσιο. 

Βέβαια, το θέμα της ανεργίας είναι θέμα και ευθύνη μιας κυβερνητικής πολιτικής στο σύνολό της. 'Οχι της πολιτικής όμως του Υπουργείου Εθνικής Παιδείας και Θρησκευμάτων. Εμείς ανοίγουμε την τριτοβάθμια εκπαίδευση. 'Οπως είπα, τα κριτήρια και οι στόχοι αυτού του ανοίγματος είναι για να έχουν συμμετοχή στην τριτοβάθμια εκπαίδευση όσοι 'Ελληνες πολίτες θέλουν και ανεξαρτήτως ηλικίας και ανεξαρτήτως της εργασίας, την οποία κάνουν ή θα κάνουν. Από εκεί και πέρα βέβαια, για λόγους κοσμιότητας δεν θα έπρεπε να εισέλθουμε στη λειτουργία της επιτροπής. 

ΑΝΝΑ ΜΠΕΝΑΚΗ-ΨΑΡΟΥΔΑ: Ποια είναι, πέστε μας. Ονόματα να μας πείτε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Νομίζω ότι είναι γνωστά και δεν χρειάζεται να τα επαναλάβω. Είναι γνωστό ποιες είναι οι επιτροπές. Και δεν χρειάζεται να αποκαλύπτουμε τα ονόματα των ατομικών αξιολογητών. 

ΑΝΝΑ ΜΠΕΝΑΚΗ-ΨΑΡΟΥΔΑ: Πρέπει να σας κάνω ειδική ερώτηση; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Με συγχωρείτε. Στα πλαίσια της αξιολόγησης υπάρχει και αυτό. Υπάρχει η κατοχύρωση του αξιολογητή να είναι αντικειμενικός και ανεπηρέαστος. 

Κυρία Μπενάκη, σας είπα προηγουμένως. Λίγη υπομονή και θα υπάρξει απάντηση. 

ΠΡΟΕΔΡΕΥΩΝ (Λουκάς Αποστολίδης): Τρίτη επίκαιρη ερώτηση είναι με αριθμό 425/13.1.99 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις της Κυβέρνησης για την ιδιωτικοποίηση της Ελληνικής Ραδιοφωνίας Τηλεόρασης (Ε.Ρ.Τ.) κλπ. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Την πλήρη παράδοση του χώρου των ραδιοηλεκτρονικών Μ.Μ.Ε. στα χέρια του μεγάλη ιδιωτικού κεφαλαίου προωθεί με όλα τα μέσα η Κυβέρνηση. Απέκλεισε την Ε.Ρ.Τ. από την καλωδιακή και ψηφιακή ραδιοτηλεόραση. Προχωρά στο "σπάσιμο" του ραδιοφωνικού δικτύου της Ε.Ρ.Τ., με τη μεταβίβαση των περιφερειακών κρατικών ραδιοσταθμών στην Τοπική Αυτοδιοίκηση. Οι νέες εργασιακές σχέσεις εφαρμόζονται ολοένα και πιο μαζικά στην Ε.Ρ.Τ., με αποτέλεσμα ένα πολύ μεγάλο μέρος των εργαζομένων της να είναι ήδη με συμβάσεις ορισμένου χρόνου ή με συμβάσεις έργου. 

Μετά από όλα αυτά, ουσιατικά, εξαγγέλλεται και η ιδιωτικοποίηση της κρατικής ραδιοτηλεόρασης. 'Ετσι, σύμφωνα με δημοσίευμα, σε έκθεση που υπέβαλε ήδη στην Ευρωπαϊκή 'Ενωση η Κυβέρνηση "δεσμεύεται" για "μερική μεταφορά της επιχείρησης στον ιδιωτικό τομέα". 

Ερωτάται ο κύριος Υπουργός: 

Προτίθεται η Κυβέρνηση να προχωρήσει σε ιδιωτικοποίηση της Ε.Ρ.Τ., όπως αναφέρεται στην έκθεση που υπέβαλε στην Ευρωπαϊκή 'Ενωση; 

Ποια είναι η κυβερνητική άποψη για τους σχεδιασμούς της διοίκησης της Ε.Ρ.Τ., να προχωρήσει σε ανάθεση του συνόλου της παραγωγής του τηλεοπτικού προγράμματος σε ιδιώτες, παραχωρώντας τους μάλιστα και την υλικοτεχνική της υποδομή και τι πρόκειται να κάνει η ίδια η Κυβέρνηση; 

Πώς εξηγεί η Κυβέρνηση τα ελλείμματα της Ε.Ρ.Τ., πολύ περισσότερο μάλιστα που ο ελληνικός λαός μέσω των λογαριασμών της Δ.Ε.Η. πληρώνει δεκάδες δισεκατομμύρια δραχμές για την κρατική ραδιοτηλεόραση; 

Είναι μέσα στις προθέσεις της Κυβέρνησης και ποια μέτρα πρόκειται να πάρει και πότε, για να αξιοποιηθεί το προσωπικό και η υλικοτεχνική υποδομή της Ε.Ρ.Τ., ώστε να αναπτυχθούν οι εσωτερικές ραδιοτηλεοπτικές παραγωγές και η κρατική ραδιοτηλεόραση στο σύνολό της;". 

Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόδρε, κυρία και κύριοι συνάδελφοι, η Ελληνική Ραδιοφωνία Τηλεόραση ίσως είναι ο μοναδικός δημόσιος φορέας ο οποίος λειτουργεί σε έντονα ανταγωνιστικό περιβάλλον, στο οποίο έχουν αποκτήσει μια πολύ ισχυρή θέση οι ιδιωτικοί φορείς. 

Δυστυχώς, όταν άλλαξε το ραδιοτηλεοπτικό τοπίο, με την είσοδο σε αυτό των μεγάλων ιδιωτικών επιχειρήσεων, η Ε.Ρ.Τ. κατελήφθη εξαπίνης. Δεν είχε προετοιμαστεί καταλλήλως -και γι' αυτό έχει ευθύνες η πολιτεία, η τότε κυβέρνηση, αλλά και η διοίκηση της Ε.Ρ.Τ.- προκειμένου να αντιμετωπίσει τις νέες συνθήκες ανταγωνισμού, που άρχισαν να δημιουργούνται. 

Πιστεύουμε ότι το καθεστώς στης δημόσιας ραδιοτηλεόρασης έχει πολλαπλώς βελτιωθεί, ώστε να έχουν καλυφθεί κενά και να έχουν αντιμετωπιστεί προβλήματα. 'Εχουμε καλύψει σε σημαντικό βαθμό, ιδιαίτερα την τελευταία περίοδο, το χαμένο έδαφος. Σε αυτήν την κατεύθυνση θα συνεχίσουμε να κινούμεθα. Γιατί πιστεύουμε ότι ο ρόλος της Ελληνικής Ραδιοφωνίας Τηλεόρασης είναι μοναδικός και αναντικατάστατος. Πιστεύουμε ότι πρέπει να ξαναβρεί και πάλι την πρωταγωνιστική θέση της η Ε.Ρ.Τ. στο ραδιοτηλεοπτικό χώρο. 

'Οσον αφορά τα θέματα που ο συνάδελφος με την ερώτησή του θέτει, θα μου δοθεί η ευκαιρία, απαντώντας πολύ συγκεκριμένα σε κάθε μία από τις ερωτήσεις που έχει θέσει, να καταδείξω πώς ακριβώς στους συγκεκριμένους τομείς το έργο της Κυβέρνησης και της Ε.Ρ.Τ. έχει οδηγήσει σε βελτίωση της θέσης του δημόσιου ραδιοτηλεοπτικού φορέα. 

Δεν υπάρχει η οποιαδήποτε πρόθεση ιδιωτικοποίησης της ΕΡΤ, κύριε συνάδελφε. Αυτή η σπερμολογία βοηθάει τους πάντες εκτός της ΕΡΤ. Είναι κάτι που ακούγεται εδώ και χρόνια. Τότε αφορούσε τη δήθεν ιδιωτικοποίηση ή πώληση σε ιδιώτες της Ελληνικής Τηλεόρασης 2, της γνωστής ΕΤ 2. Από τα πράγματα διαψεύστηκαν οι Κασσάνδρες εκείνης της περιόδου. Δυστυχώς αυτή η φημολογία και πάλι επανέρχεται. Δεν ξέρω για ποιούς λόγους, μπορώ να τους υποθέσω βασίμως. 

Αδιάψευστη απόδειξη του ότι δεν κινούμεθα σε αυτήν την κατεύθυνση είναι το ίδιο το επιχειρησιακό σχέδιο, το οποίο συμφωνήθηκε μεταξύ της εταιρείας και του ελληνικού δημοσίου. Το σχέδιο αυτό, που έχει υπογραφεί βάσει του ν. 2414/96, προβλέπει αντιθέτως το δημόσιο χαρακτήρα της ραδιοφωνίας-τηλεόρασης, αφού το σύνολο των μέτρων και των σχετικών πρωτοβουλιών, που πρέπει να αναληφθούν, κατατείνουν στο να ενισχυθεί η θέση του δημόσιου ραδιοτηλεοπτικού φορέα, του δημόσιου χαρακτήρα της Ελληνικής Ραδιοφωνίας Τηλεόρασης. 

Σε οποιοδήποτε σημείο και αν μελετήσετε αυτό το σχέδιο δεν θα βρείτε αναφορά στο ενδεχόμενο ιδιωτικοποίησης της ΕΡΤ. 

'Οσον αφορά τη δεύτερη ερώτησή σας, είναι εντελώς ανυπόστατος ο ισχυρισμός ότι η διοίκηση της ΕΡΤ σχεδιάζει να παραχωρήσει το σύνολο της παραγωγής του τηλεοπτικού προγράμματος σε ιδιώτες, παραχωρώντας μάλιστα και την υλικοτεχνική υποδομή της. Αντίθετα η διοίκηση της ΕΡΤ ενισχύει την αύξηση της εσωτερικής παραγωγής της εταιρείας περιορίζοντας τις αναθέσεις προγράμματος σε εξωτερικούς παραγωγούς. 

Mπορώ να αναφέρω χαρακτηριστικά ποσοστά προγράμματος, που για την ΝΕΤ (Νέα Ελληνική Τηλεόραση) φθάνουν το ποσοστό 70%. Δεκατέσσερις ώρες δηλαδή του ημερήσιου προγράμματός της είναι αποτέλεσμα εσωτερικής παραγωγής. 

Η ΕΤ 3 είναι το μοναδικό κανάλι στην Ελλάδα που έχει τόσο υψηλό ποσοστό εσωτερικής παραγωγής. Το 90% και πλέον των προγραμμάτων της παράγονται εσωτερικά. Στην ΕΤ 1 το ποσοστό της εσωτερικής παραγωγής ξεπερνά το 50%. 

Πρέπει να πω, με αφορμή αυτήν την απάντηση -και θα επανέλθω στη δευτερολογία, για να μιλήσω με περισσότερες λεπτομέρειες και να απαντήσω και στα υπόλοιπα ερωτήματά σας- ότι δεν πρέπει και εσείς να θέλετε η ΕΡΤ να έχει εσωτερικές παραγωγές που να καλύπτουν το 100% του προγράμματός της. Υπάρχουν πολλοί ανεξάρτητοι μικροί δημιουργοί, παραγωγοί προγραμμάτων, που πρέπει και αυτοί να βοηθηθούν, προκειμένου έτσι να εξασφαλιστεί η πολυμέρεια και ο πλουραλισμός. Δεν θα πρέπει εν ονόματι του να επιτύχουμε 100% εσωτερικές παραγωγές στην Ελληνική Ραδιοφωνία Τηλεόραση να τους αφανίσουμε από την αγορά. 

ΠΡΟΕΔΡΕΥΩΝ (Λουκάς Αποστολίδης): Να ζήσουν και οι μικρομεσαίοι. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Με αυτήν την έννοια, λοιπόν, όπως πολύ σωστά με την παρέμβασή του εν παρενθέσει και ο Πρόεδρος αναφέρει, η δημόσια ραδιοτηλεόραση πρέπει μεταξύ των άλλων να αποτελέσει και ένα δίκτυο προστασίας αυτών των ανεξάρτητων παραγωγών, αξιοποιώντας βεβαίως την ποιότητα, με την οποία μπορούν να συμβάλουν στην εξυγίανση και βελτίωση του ραδιοτηλεοπτικού προγραμματικού τοπίου. 

Για τα άλλα θα επανέλθω στη δευτερολογία μου, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

'Οσον μας αφορά, μακάρι να ήταν τα πράγματα όπως τα είπε ο κύριος Υπουργός. Ακριβώς γιατί εκτιμάμε το έργο της ΕΡΤ, παρά τα προβλήματα και τον κυβερνητικό έλεγχο που ασκείται στην ΕΡΤ -οπωσδήποτε ο δημόσιος ραδιοτηλεοπτικός φορέας είναι ασύγκριτα καλύτερος από τα ιδιωτικά κανάλια, που έχουν ξεφυτρώσει τα τελευταία χρόνια- πιστεύουμε και εμείς ότι η ΕΡΤ αποτελεί τη μοναδική περίπτωση, τη μοναδική δυνατότητα να υπάρχει πληροφόρηση, ψυχαγωγία και πολιτισμός ποιότητας, γι' αυτό κιόλας ανησυχούμε, γι' αυτό κιόλας θέλουμε να διατηρηθεί και να ενισχυθεί ακόμα περισσότερο ο δημόσιος χαρακτήρας της εθνικής ραδιοτηλεόρασης. 

Ελπίζω τα όσα είπε ο κύριος Υπουργός να ανταποκρίνονται στην πραγματικότητα. Θα μου επιτρέψει, όμως, να αναφερθώ σε δημοσίευμα της εφημερίδας "ΤΟ ΒΗΜΑ" με ημερομηνία 20-12-1998 όπου γίνεται πολύ συγκεκριμένη αναφορά ότι στα πλαίσια του γενικότερου προγράμματος ιδιωτικοποιήσεων, που προωθεί η Κυβέρνηση, γίνεται λόγος και για τη μερική ιδιωτικοποίηση της ΕΡΤ και υποτίθεται ότι αυτό το πρόγραμμα έχει κατατεθεί στην ευρωπαϊκή επιτροπή. 

Από άλλα στοιχεία που έχει το συγκεκριμένο άρθρο συμπεραίνουμε ότι έχει βάση το δημοσίευμα. 

'Ενα δεύτερο στοιχείο, που θα ήθελα να πω προς την κατεύθυνση αυτή, είναι το γεγονός ότι το ίδιο το επιχειρησιακό σχέδιο προβλέπει τη μεταφορά των δεκαεννιά περιφερειακών ραδιοφωνικών σταθμών της ΕΡΤ στην περιφερειακή αυτοδιοίκηση. Είναι και αυτό ένα δεύτερο πολύ συγκεκριμένο στοιχείο, που μας ανησυχεί στην κατεύθυνση που είχα πει και πριν. 

Ολοκληρώνοντας θα ήθελα να πω, όσον αφορά τους μικρούς παραγωγούς, ασφαλώς, κύριε Υπουργέ, συμφωνούμε απόλυτα με αυτό που υπογραμμίσατε και εσείς, με την ανάγκη βεβαίως και αυτοί να ενισχυθούν και να παράγουν, να αναπτυχθούν ταλέντα και πάει λέγοντας. 

Δεν είναι το πρόβλημά μας εκεί. Το πρόβλημά μας βρίσκεται, πρώτον, στο ότι έχει εγκαταλειφθεί τελικά το σχέδιο της εθνικής πλατφόρμας ΕΡΤ-ΟΤΕ, όπως είχαμε τη δυνατότητα να διαπιστώσουμε και από πρόσφατη κατάθεση του κ. Χρυσολούρη. Και αυτό μας δημιουργεί ερωτήματα, κατά πόσο η ΕΡΤ θα μπορεί να παίξει δεσπόζοντα ρόλο στην απερχόμενη ψηφιακή εποχή και αν αληθεύουν και τα όποια δημοσιεύματα. Χαίρομαι που διαψεύδετε το ότι δεν υπάρχει περίπτωση παραχώρησης χώρων παραγωγής σε ιδιώτες. Αλλά, εν πάση περιπτώσει, και κάτω απ' αυτήν την εξέλιξη είναι σοβαροί οι κίνδυνοι. 

Τελειώνοντας θα ήθελα να πω ότι ειδικά στην εποχή της ψηφιακής ραδιοτηλεόρασης πρέπει να ενισχυθεί όσο γίνεται περισσότερο ο ρόλος της ΕΡΤ. Τα μέσα υπάρχουν. Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριοι συνάδελφοι, κύριε Πρόεδρε, συνεχίζω την απάντησή μου, εκεί που τη διέκοψα. 

Στην τρίτη του ερώτηση ο κύριος συνάδελφος μιλάει για τα ελλείμματα τα οποία δημιουργούνται από τη λειτουργία της ΕΡΤ. Θα μου επιτρέψετε να του πω ότι για πρώτη φορά στις τρεις τελευταίες οικονομικές χρήσεις η ΕΡΤ δεν παράγει πρωτογενές έλλειμμα. Αυτό είναι κάτι πολύ σημαντικό όχι μόνο για την ΕΡΤ αλλά για το σύνολο του καλούμενου δημόσιου τομέα. 

Τα συσσωρευμένα οικονομικά βάρη στα τέλη του 1993, όταν ανέλαβε η Κυβέρνηση του ΠΑΣΟΚ, άγγιζαν τα τριάντα πέντε δισεκατομμύρια (35.000.000.000) δραχμές. Σήμερα με τις πρωτοβουλίες, που ανέλαβε η Κυβέρνηση, με την οικονομική στήριξη της ΕΡΤ στην εξυγιαντική και εκσυγχρονιστική προσπάθειά της έχουμε κατορθώσει με τη συμβολή βεβαίως των ίδιων των εργαζομένων, της Ελληνικής Ραδιοφωνίας, που επέδειξαν μεγάλη ωριμότητα και ιδιαίτερη ευθύνη σ' αυτήν την κοινή προσπάθεια για την αναβάθμιση του δημόσιο ραδιοτηλεοπτικού φορέα, τα βάρη αυτά να έχουν περιοριστεί στο ύψος των έξι δισεκατομμυρίων (6.000.000.000) δραχμών μόνο μέσα σε λίγα χρόνια. 

Δεν υπάρχουν πλέον καθυστερήσεις στην καταβολή των πρόσθετων αμοιβών των εργαζομένων, καθυστερήσεις που μέχρι πριν λίγα χρόνια ήταν ο κανόνας και έφθαναν σε πολλές περιπτώσεις ακόμη και τα τρία χρόνια. Πράγμα πρωτοφανές, το οποίο κάθε άλλο παρά τιμά τη χώρα μας το ότι συνέβαινε. 

Υπήρξε αύξηση των διαφημιστικών εσόδων την τελευταία περίοδο κατά 150%, ενώ έχουμε μηδενισμό τρεχουσών αναγκών για προσφυγή σε δανεισμό- είναι κάτι που γίνεται για πρώτη φορά στην ΕΡΤ- και έχουμε μεγάλη άνοδο της πιστοληπτικής δυνατότητας της εταιρείας σε εθνικό ή διεθνές επίπεδο. 

Οι δε επενδύσεις έχουν αυξηθεί την τελευταία περίοδο, το τελευταίο έτος, σε ποσοστό που ξεπερνά το 15%. 

'Αρα τα χρήματα που εισπράττει η ΕΡΤ μέσω της ΔΕΗ από τον ελληνικό λαό, πιάνουν τόπο, θα έλεγα, γιατί η εξυγιαντική προσπάθεια, το πρόγραμμα αναγέννησης της ΕΡΤ, το οποίο είναι σε εξέλιξη, αποδίδει καρπούς. 'Οταν δε ολοκληρωθεί, πιστεύω ότι θα έχουμε μία πιο σαφή και ασφαλή εικόνα. 

'Οσον αφορά το τέταρτο ερώτημά σας, για τις προθέσεις της Κυβέρνησης προκειμένου να αξιοποιηθεί το προσωπικό και η υλικοτεχνική υποδομή της ΕΡΤ, μπορώ να σας πω ότι το ίδιο το πενταετές επιχειρησιακό και στρατηγικό σχέδιο στο οποίο αναφέρθηκα, προβλέπει πώς ακριβώς θα αξιοποιήσουμε την υλικοτεχνική υποδομή και το ανθρώπινο δυναμικό της ΕΡΤ, το οποίο είναι ιδιαίτερα αξιόλογο. 

Εγώ μπορώ αβίαστα να πω ότι το ανθρώπινο δυναμικό, οι εργαζόμενοι της ΕΡΤ, είναι ό,τι καλύτερο διαθέτει η ραδιοτηλεοπτική αγορά σήμερα στην πατρίδα μας. Θα πρέπει να πω ότι για το σκοπό αυτό, για την αξιοποίηση τόσο του δυναμικού όσο και της υποδομής, τα στούντιο της ΕΡΤ -και αναφέρω ένα παράδειγμα- από τέσσερα έχουν αυξηθεί και έχουν γίνει πλέον εννέα, πράγμα το οποίο αποδεικνύει και τη διάθεσή μας να ενισχύσουμε ακόμα περισσότερο τις εσωτερικές παραγωγές. 

Επίσης, στο πλαίσιο των συζητήσεων για την κατάρτιση του νέου κανονισμού προσωπικού, προβλέπονται πάρα πολλές αλλαγές με τη σύμφωνη γνώμη των εργαζομένων προκειμένου η ΕΡΤ να γίνει πιο λειτουργική, πιο ευέλικτη, για να μπορέσει να αντιμετωπίσει τις προκλήσεις των καιρών. 

Η ΕΡΤ κάθε άλλο παρά στερείται δυνατοτήτων να εισέλθει με αξιώσεις στη νέα ψηφιακή αγορά. 'Ισα-ίσα, έχει προικιστεί με χρήματα, τα οποία θα αποδίδονται σ' αυτήν από τις υποχρεώσεις τις οικονομικές που αναλαμβάνουν οι ιδιωτικοί φορείς που θα δραστηριοποιηθούν σ' αυτόν τον τομέα. 'Οπως επίσης γνωρίζετε, της έχει δοθεί η δυνατότητα μέσω θυγατρικής εταιρείας με διαδικασίες εξαιρετικές να εισέλθει σ' αυτήν την αγορά και να καταστεί ανταγωνιστική. 

Η μεταφορά των ραδιοφωνικών σταθμών στην Τοπική Αυτοδιοίκηση είναι κάτι που πράγματι προβλέπεται για κάποιο ποσοστό στο επιχειρησιακό αυτό σχέδιο, στο οποίο αναφερθήκατε. Και πρέπει, όταν θέτετε και το θέμα της ιδιωτικοποίησης, να μένετε σ' αυτά που περιλαμβάνονται στο επιχειρησιακό σχέδιο και να μην αναφέρεστε σε δημοσιεύματα, τα οποία σε τελευταία ανάλυση δεν πρέπει να θεωρείτε δεδομένο ότι ανταποκρίνονται στην πραγματικότητα. 

Με αυτό το επιχειρησιακό σχέδιο προβλέπεται η μεταφορά σταθμών που σήμερα λειτουργούν με κόστος τεσσάρων δισεκατομμυρίων (4.000.000.000) και πλέον, χωρίς να έχουμε ανάλογη ανταπόδοση από αυτήν τη λειτουργία, στην περιφέρεια σε Οργανισμούς Αυτοδιοίκησης. Και αυτό γιατί έτσι πιστεύουμε ότι και τους θεσμούς της αυτοδιοίκησης βοηθάμε και αναβαθμίζουμε την ενημέρωση στην επαρχία. Αυτός είναι ο στόχος μας. 

Η Ελληνική Ραδιοφωνία Τηλεόραση δεν έχει ανάγκη από το ενδιαφέρον μας, όταν αυτό εξαντλείται σε αστήρικτες κατηγορίες για μεθοδεύσεις περί δήθεν συρρίκνωσής της και παράδοσής της στα ιδιωτικά συμφέροντα. Η ΕΡΤ πρέπει να μείνει απερίσπαστη, για να ανταποκριθεί στην αποστολή της. Η Κυβέρνηση θα τη βοηθήσει να ξαναβρεί την πρωταγωνιστική θέση της στη ραδιοτηλεοπτική αγορά. 

ΠΡΟΕΔΡΕΥΩΝ (Λουκάς Αποστολίδης): Πέμπτη είναι η με αριθμό 414/12.1.1999 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση του προβλήματος γνώσης της ελληνικής γλώσσας για τους αλλοδαπούς μαθητές στα ελληνικά σχολεία. 

Η επίκαιρη ερώτηση της κ. Καραγιάννη έχει ως εξής: 

"Είναι γνωστό ότι στη χώρα μας φοιτούν στην πρωτοβάθμια και στη δευτεροβάθμια εκπαίδευση χιλιάδες μαθητές, που προέρχονται από ξένες χώρες. Οι μαθητές αυτοί, που είναι ενταγμένοι στο υπάρχον εκπαιδευτικό σύστημα, έχουν μειωμένες δυνατότητες παρακολούθησης και αφομοίωσης του αναλυτικού προγράμματος που απευθύνεται στα Ελληνόπουλα λόγω ανεπαρκούς ή παντελούς έλλειψης γνώσης της ελληνικής γλώσσας και του ελληνικού πολιτισμού. 

Επειδή τα προγράμματα της διαπολιτισμικής εκπαίδευσης είναι ελάχιστα απέναντι στις ανάγκες των αλλόφωνων μαθητών, που είναι διασκορπισμένοι σε όλη τη χώρα: 

Ερωτάται ο κύριος Υπουργός: 

1. Τι προτίθεται να κάνει, ώστε να ιδρυθούν σε όλα τα σημεία της χώρας νέα σχολεία, που να καλύπτουν τις ανάγκες των αλλόφωνων μαθητών; 

2. Θα λάβετε υπόψη σας τις εμπειρίες άλλων ευρωπαϊκών κρατών στην αντιμετώπιση του ιδίου θέματος;". 

Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γνωστό ότι τα τελευταία χρόνια η χώρα μας από χώρα μεταναστών έχει γίνει χώρα υποδοχής μεταναστών. Η αθρόα προσέλευση από πολλές πλευρές του πλανήτη πολιτών στο ελληνικό έδαφος δημιούργησε το πρόβλημα, το οποίο περιγράφει στην επίκαιρη ερώτησή της η κυρία συνάδελφος. 

Το Υπουργείο Παιδείας από την πλευρά του δίνει πολύ μεγάλη σημασία στην ένταξη των αλλοδαπών μαθητών ανεξάρτητα από τη χώρα προέλευσής τους στο δικό μας εκπαιδευτικό σύστημα. Γι' αυτόν ακριβώς το λόγο τα τελευταία χρόνια έχει δημιουργήσει συνθήκες και καθιερώσει διαδικασίες για την εκμάθηση της ελληνικής γλώσσας, είτε μέσα στις Τάξεις Υποδοχής είτε στα Ειδικά Φροντιστηριακά Τμήματα. 

Ας μην ξεχνάμε ότι αυτή η ένταξη στο εκπαιδευτικό σύστημα είναι ο προθάλαμος για την κοινωνική ένταξη αυτών των αλλοδαπών μαθητών, όσων βεβαίως θα εξακολουθήσουν να παραμένουν στη χώρα μας. Εδώ πρέπει να προσθέσω ότι οι αυξήσεις των διορισμών στην πρωτοβάθμια εκπαίδευση αποβλέπουν εν μέρει στην ενίσχυση αυτών των διαδικασιών για την εκμάθηση της ελληνικής γλώσσας στις τάξεις υποδοχής και στα φροντιστηριακά τμήματα αλλοδαπών μαθητών. 

Επίσης βρίσκεται σε εξέλιξη το πρόγραμμα εκπαίδευσης παλιννοστούντων αλλοδαπών μαθητών, στο πλαίσιο του οποίου προβλέπονται και ειδικές δράσεις και παρεμβάσεις διαπολιτισμικού περιεχομένου, γεγονός το οποίο θα διευκολύνει την ένταξη των μαθητών στο εκπαιδευτικό μας σύστημα, προκειμένου στη συνέχεια να ενταχθούν στο ελληνικό κοινωνικό σύστημα. 

Εδώ δεν θα ήθελα να παραλείψω να πω ότι το σύνολο των εκπαιδευτικών μας παρεμβάσεων σε αυτό το λεπτό θέμα ευθυγραμμίζεται σε γενικές γραμμές με τις εκπαιδευτικές παρεμβάσεις των κρατών μελών της Ευρωπαϊκής 'Ενωσης, ως προς τις βασικές επιλογές δράσης που αφορούν την εφαρμογή πλέον εξειδικευμένων προγραμμάτων, εκπαιδευτικών προγραμμάτων για την ομαλή προσαρμογή και ένταξη στο εκπαιδευτικό μας σύστημα αυτών των μαθητών. Επισημαίνω δε, για μία ακόμη φορά, ότι είμαστε η μοναδική χώρα στην Ευρώπη που παρέχει τις περισσότερες διευκολύνσεις και για την εγγραφή και για τη φοίτηση αλλοδαπών μαθητών στην πρωτοβάθμια εκπαίδευση. 

ΠΡΟΕΔΡΕΥΩΝ (Λουκάς Αποστολίδης): Η κ. Βασιλική Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, συμφώνησε ο κύριος Υπουργός ότι την τελευταία δεκαετία έχουν εισέλθει στη χώρα χιλιάδες μετανάστες, ιδίως από τα ανατολικά κράτη και την Αλβανία. 'Ομως, αυτά τα παιδιά που κάθονται στα θρανία μαζί με τα δικά μας παιδιά δεν γνωρίζουν ή γνωρίζουν ελάχιστα την ελληνική γλώσσα και έχουν μεγαλώσει σε άλλο περιβάλλον και καλούνται τώρα να ενταχθούν χωρίς προετοιμασία στο εκπαιδευτικό μας σύστημα. Δεν έχει εξασφαλιστεί η ειδική μεταχείριση που πρέπει να έχουν και είναι ανάγκη να εξετάσουμε εξαρχής την πολιτική υποδοχής αυτών των παιδιών στο ελληνικό δημόσιο σχολείο, ώστε να προσαρμοστούν δειγματικά, θα έλεγα, στο κοινωνικό μας σύνολο. Επίσης τα προγράμματα που έχουν εφαρμοστεί της διαπολιτισμικής εκπαίδευσης στα έντεκα σχολεία που έχουν ιδρυθεί κυρίως στην Αττική -η περιφέρεια δεν έχει τέτοια σχολεία-προβλέπεται να γίνουν είκοσι σχολεία. 'Ομως και αυτά δεν φθάνουν. 

Είναι χρήσιμο, λοιπόν, να αξιοποιήσουμε την εμπειρία των άλλων κρατών, όπως της Γαλλίας, της Ολλανδίας, της Σουηδίας, που έχουν εισαγάγει ενισχυτικούς θεσμούς για την εκπαίδευση των αλλοδαπών. 

Κύριε Υπουργέ, είπατε ότι θα διορίσετε δασκάλους, δηλαδή ακόμα δεν έχετε διορίσει πολλούς. Το λέω, γιατί ξέρω το πρόβλημα. Μάλιστα σε μερικά σχολεία ιδίως στην Αττική, στο κέντρο, θα μάθετε ότι στο δημοτικό και το γυμνάσιο, τα παιδιά των μεταναστών και των παλιννοστούτων είναι περισσότερα από τα δικά μας. Μπορώ να σας πω ότι στις σχολικές εκλογές που γίνονται για τα δεπαπενταμελή συμβούλια έχουν εκλεγεί περισσότεροι Αλβανοί και μετανάστες και πρόεδροι είναι Αλβανοί. 

Πρέπει, κύριε Υπουργέ, αυτά τα παιδιά με την κατάλληλη διαπαιδαγώγηση να μπορέσουμε να τα εντάξουμε στο κοινωνικό μας σύνολο. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εθνικής Παιδείας και Θρησκευμάτων έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Οι παρατηρήσεις της συναδέλφου είναι σωστές, αλλά θα ήθελα να υπογραμμίσω ότι διορισμοί ήδη έγιναν και στα χίλια εκατό δηλοθέντα οργανικά κενά, το Υπουργείο απάντησε με 5.193 διορισμούς. Αυτοί οι διορισμοί σκόπευαν εν μέρει να καλύψουν τις ανάγκες αυτού του διαπολιτισμικού προγράμματος. 

Επίσης να συμπληρώσω ότι τα είκοσι αυτά σχολεία είναι τα πρώτα που θα λειτουργήσουν σε πιλοτική βάση, έτσι ώστε μετά να επεκταθεί το διαπολιτισμικό σχολείο σε όλη την Ελλάδα και εκεί όπου υπάρχει ανάγκη. 

Επίσης θα ήθελα να υπογραμμίσω ότι βρίσκεται σε πάρα πολύ καλή πορεία η διαδικασία και η λειτουργία αυτών των σχολείων με υποδειγματική περίπτωση αυτό που βρίσκεται στο Γκάζι. 

ΠΡΟΕΔΡΕΥΩΝ (Λουκάς Αποστολίδης): Να διευκολύνουμε, κύριοι συνάδελφοι, τον Υφυπουργό Παιδείας και να πάμε στην τέταρτη των επικαίρων ερωτήσεων του δευτέρου κύκλου. 

Τέταρτη λοιπόν είναι η με αριθμό 422/13-1-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με τα κριτήρια επιλογής των μουσικών για τα Μουσικά Γυμνάσια κλπ. 

Η επίκαιρη ερώτηση σε περίληψη έχει ως εξής: 

"Κάθε χρόνο το Υπουργείο Παιδείας πραγματοποιεί προσλήψεις ωρομισθίων καθηγητών μουσικής στα Μουσικά Γυμνάσια. Η επιλογή των μουσικών γίνεται από καλλιτεχνική επιτροπή, που συγκροτείται από το Υπουργείο. Η μέχρι τώρα εμπειρία της διαδικασίας αυτής, οδηγεί σε συμπεράσματα δυσάρεστα, που έχουν να κάνουν με ασαφή και διαβλητά κριτήρια, που επιτρέπουν σε μουσικούς που έχουν ήδη εργασία σε δημόσια ή ιδιωτικά ωδεία να προσλαμβάνονται και στα γυμνάσια. 

Με βάση τα παραπάνω, 

Ερωτάται ο κύριος Υπουργός: 

Με ποια κριτήρια η καλλιτεχνική επιτροπή επιλέγει τους μουσικούς για τα Μουσικά Γυμνάσια; 

Υπάρχει προτεραιότητα στην επιλογή για τους άνεργους μουσικούς;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ενημερώνω την κυρία συνάδελφο ότι δεν υπάρχει προτεραιότητα στους άνεργους μουσικούς, γιατί ένα από τα βασικά κριτήρια επιλογής των ιδιωτικών αυτών εκπαιδευτικών, που είναι ωρομίσθιοι, στα μουσικά σχολεία είναι η προϋπηρεσία τους. Δεν τους καλούμε να ασκήσουν μουσικό επάγγελμα, αλλά τους καλούμε να διδάξουν μουσικό επάγγελμα και όση μεγαλύτερη εμπειρία έχουν τόσο καλύτερα για τους μαθητές. 

Αλλά γενικότερα το θέμα του διορισμού των εκπαιδευτικών πρέπει να αποσυνδεέται, όπως είπα και στην προηγούμενη ερώτηση, από την επίλυση του προβλήματος της ανεργίας στη χώρα μας. Το θέμα της εκπαίδευσης είναι η ποιοτική αναβάθμισή της εν όψει πλέον του 21ου αιώνα. 

Ειδικά τώρα, όσον αφορά τους μουσικούς, θα ήθελα να πω ότι έχω ετοιμάσει ένα πλήρες, λεπτομερειακό ενημερωτικό σημείωμα, το οποίο θέλω να το εγχειρίσω στην κυρία συνάδελφο, για να να διαβάσει όλα τα κριτήρια με τα οποία προσλαμβάνονται αυτοί οι μουσικοί. 

Εγώ ήθελα απλούστατα να της πω ότι κάνουμε προσλήψεις για το μάθημα των θεωρητικών αρχών της μουσικής, το μάθημα της ελληνικής παραδοσιακής μουσικής, το μάθημα της διεύθυνσης χορωδιακών και ορχηστρικών συνόλων, το μάθημα των ευρωπαϊκών μουσικών οργάνων, το μάθημα των παραδοσιακών μουσικών οργάνων και για όλα αυτά τα μαθήματα απαιτούνται ειδικά προσόντα. 

Γι' αυτό εμείς καλούμε τους υποψήφιους εκπαιδευτικούς να μας δίνουν πάντοτε ένα αναλυτικό βιογραφικό σημείωμα, τον τίτλο σπουδών αναγνωρισμένο από το κράτος μουσικού εκπαιδευτικού ιδρύματος ή τεκμηριωμένη καλλιτεχνική εμπειρία, προκειμένου για τους υποψηφίους γενικής παιδείας και, τρίτον, τα δικαιολογητικά ανά μάθημα, που δεν προλαβαίνω να σας τα διαβάσω, γιατί είναι τρεις σελίδες και θέλω να σας τα εγχειρίσω. 

Θα ήθελα τώρα ενημερωτικά να σας πω ότι το 1998 διορίστηκαν εκατόν πενήντα οκτώ μουσικοί, εκ των οποίων οι εβδομήντα δύο από την επετηρίδα και οι ογδόντα έξι από τον πίνακα επιτυχίας του διαγωνισμού του 1995. 

Οι εγγεγραμμένοι στην επετηρίδα πτυχιούχοι μουσικών σπουδών ΑΕΙ ήταν εκατόν σαράντα ένας. Αίτηση διορισμού υπέβαλαν οι εβδομήντα τρεις από αυτούς και διορίστηκαν τελικά οι εβδομήντα δύο. 

Στο διαγωνισμό του 1995, στον οποίο συμμετείχαν, ως γνωστόν και απόφοιτοι ωδείων, πέτυχαν τότε εξακόσιοι έξι υποψήφιοι. Μέχρι δε και το 1997 είχαν διοριστεί διακόσιοι τριάντα εννέα. Με τους ογδόντα έξι που διορίσαμε το 1998 έχουν διορισθεί συνολικά τριακόσιοι είκοσι πέντε και, όπως έχουμε δηλώσει και το επαναλαμβάνουμε, θα παρατείνουμε ακόμα μία χρονιά την ισχύ αυτού του πίνακα, προκειμένου να καλύψουμε τις σχετικές ανάγκες. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, οι καιροί που περνάμε είναι δύσκολοι για ορισμένες κατηγορίες εργαζομένων. 

Στην περίπτωση των καθηγητών μουσικής η επιλογή, που γίνεται από την καλλιτεχνική επιτροπή του Υπουργείου Παιδείας για τους ωρομίσθιους που θα διδάξουν στα μουσικά γυμνάσια, αφήνει πολλά περιθώρια αμφισβήτησης. 

Συγκεκριμένα, απ' όσα γνωρίζω, για το Μουσικό Γυμνάσιο Λάρισας δεν υπάρχει έλεγχος. Ποιος μουσικός, κύριε Υπουργέ, είναι μόνιμος καθηγητής δημοτικού ωδείου ή απασχολείται σε άλλη δημόσια υπηρεσία; Υπάρχουν περιπτώσεις διπλοθεσίας, όταν μόνιμοι εργάζονται σαν ωρομίσθιοι και μάλιστα με πλήρες ωράριο. 

Συχνό φαινόμενο επίσης αποτελεί κάποιος μουσικός να επιλέγεται σαν ωρομίσθιος να διδάσκει, αλλά ταυτόχρονα είναι ιδιοκτήτης ή καλλιτεχνικός διευθυντής ωδείου. 

Είναι φανερό, λοιπόν, ότι η καλλιτεχνική επιτροπή δεν λειτουργεί με αντικειμενικά κριτήρια, θα έλεγα μάλιστα ότι οι επιλογές της εξυπηρετούν άλλα συμφέροντα. 

Κατά τη γνώμη μου θα πρέπει, όπως λέω και στην ερώτησή μου, να δίνεται προτεραιότητα στους ανέργους μουσικούς και αν δεν συμπληρώνεται ο ζητούμενος αριθμός, τότε να πηγαίνουν και οι υπόλοιποι. 

'Αρα, μαζί με την αίτηση των υποψηφίων θα πρέπει να υποβάλλεται και υπεύθυνη δήλωση, στην οποία ο ενδιαφερόμενος να λέει ότι δεν είναι δημόσιος υπάλληλος, δεν είναι δημοτικός υπάλληλος, δεν είναι ιδιοκτήτης ή καλλιτεχνικός διευθυντής ωδείου. Γιατί έτσι, κύριε Υπουργέ, αφήνεται ένα νομότυπο παραθυράκι για πολυθεσία. 

Τέλος, βέβαια, θα διαβάσω αυτά που θα καταθέσετε και θα τα δώσω για δημοσίευση εκεί που ενδιαφέρονται γι' αυτά. 

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, θέλετε να προσθέσετε κάτι; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Ενα πράγμα θέλω να προσθέσω: Να διαβεβαιώσω την κ. Λουλέ ότι η καλλιτεχνική επιτροπή, η οποία συγκροτείται από ανθρώπους της τέχνης, της μουσικής αλλά και γενικότερα των γραμμάτων, είναι άτομα τα οποία πιστεύουμε ότι πρέπει να τα θεωρούμε υπεράνω υποψίας. Δεν έχουν υποβληθεί μέχρι σήμερα ειδικές καταγγελίες για κακές επιλογές ή ρουσφετολογικές επιλογές. 

Θα ήθελα πραγματικά με περισσότερο σεβασμό να περιβάλουμε μία καλλιτεχνική επιτροπή, η οποία τόσα χρόνια μας προτείνει μουσικούς και δεν έχουν ασκηθεί ούτε και προσφυγές εναντίον των επιλογών αυτής της επιτροπής. 

Εάν θα είχατε κάτι συγκεκριμένο, πραγματικά θα το ήθελα, διότι ενδιαφερόμαστε αυτή η επιτροπή να λειτουργεί αντικειμενικά με διαφάνεια και κυρίως να έχει ποιοτικά αποτελέσματα η λειτουργία της για την εκπαίδευση των μαθητών. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υπουργέ. 

Επανερχόμαστε στις επίκαιρες ερωτήσεις πρώτου κύκλου. 

Η τέταρτη με αριθμό 421/13.1.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη διακοπή των εργασιών αναπαλαίωσης του κτιρίου του Ηλεκτρικού Σταθμού Πειραιά κλπ., διαγράφεται λόγω κωλύματος του κυρίου Υπουργού. 

Επίκαιρες ερωτήσεις δεύτερου κύκλου. 

Επίσης, η πρώτη με αριθμό 405/11.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Τύπου και Μέσων Μαζικής Ενημέρωσης, σχετικά με τη συρρίκνωση και κατάργηση προγραμμάτων της ΕΡΑ-1 και ΕΡΑ-2, την εφαρμογή της ψηφιακής τεχνολογίας κλπ., διαγράφεται λόγω κωλύματος του κυρίου Βουλευτή. 

Δεύτερη είναι η με αριθμό 408/12.1.99 επίκαιρη ερώτηση του Βουλευτή της Νέας Δημοκρατίας κ. Αναστάσιου Καραμάριου προς τον Υπουργό Εμπορικής Ναυτιλίας, σχετικά με τις προθέσεις του Υπουργείου για τη δρομολόγηση ενός επιπλέον πλοίου στην κύρια ακτοπλοϊκή γραμμή Πειραιά-Ρόδου κλπ. 

Η επίκαιρη ερώτηση του κ. Καραμάριου έχει ως εξής: 

"Δημοσιεύθηκε στον Τύπο ότι το ΥΕΝ προέβη στην πρόσκληση ενδιαφέροντος για την πλήρωση μιας κύριας ακτοπλοϊκής γραμμής της Δωδεκανήσου (Πειραιά-Πάτμο-Λέρο-Κάλυμνο-Κω-Ρόδο) σε καθημερινή βάση και μιας δευτερεύουσας (εβδομαδιαίας) για τα νησιά Αστυπάλαια-Λειψούς-Νίσυρο, Τήλο, Σύμη και Καστελλόριζο. Και για μεν τη δεύτερη γραμμή, καλώς έπραξε, πλην όμως για την πρώτη πιστεύομεν ότι η παραπάνω προκήρυξη βλάπτει ανεπανόρθωτα τη δωδεκανησιακή εταιρεία "ΔΑΝΕ", η οποία μέχρι σήμερα εκτελούσε την παραπάνω γραμμή με τα υπάρχοντα πλοία της. 

Επειδή η ενέργεια αυτή βλάπτει τα συμφέροντα της "ΔΑΝΕ Α.Ε.", η οποία επί είκοσιπενταετία και πλέον εξυπηρετούσε τα νησιά της Δωδεκανήσου, η δε διαχωριστική της περιπέτεια δεν πρέπει να επιτείνεται και να χειροτερεύει εξαιτίας του γεγονότος αυτού και ακόμα από την προκληθείσα πυρκαγιά του πλοίου της "ΛΕΡΟΣ", αφού η εταιρεία μέχρι της αντικατάστασής του με άλλο πλοίο με τα υπάρχοντα πλοία της "ΙΑΛΥΣΟΣ", "ΡΟΔΟΣ", και "ΠΑΤΜΟΣ" είναι δυνατόν κατά τη χειμερινή περίοδο να εξυπηρετήσει τις συγκοινωνιακές ανάγκες της γραμμής Δωδεκανήσου. 

Για τους λόγους αυτούς ερωτάται ο αρμόδιος Υπουργός να απαντήσει: 

1. Γιατί προέβη στην παραπάνω πρόσκληση ενδιαφέροντος πλήρωσης της κύριας γραμμής Πειραιά-Ρόδου; και: 

2. Γιατί, αφού μέχρι σήμερα επέδειξε το ανάλογο ενδιαφέρον υπέρ της "ΔΑΝΕ", δεν βοηθά ανάλογα την εταιρεία, ούτως ώστε να ξεπεράσει τα προβλήματά της, επικεντρώνοντας το ενδιαφέρον του ως οφείλει στην προσπάθεια της εταιρείας να ξεπεράσει τα οικονομικά της προβλήματα με την κύρια πιστώτριά της τράπεζα, την Εμπορική Τράπεζα, επ' ωφελεία της γραμμής Πειραιά-Ρόδου, των συγκοινωνιών της Δωδεκανήσου και του Υπουργείου γενικότερα;". 

Ο Υπουργός Εμπορικής Ναυτιλίας κ. Σταύρος Σουμάκης έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, ειλικρινά εγώ θα περίμενα μια επίκαιρη ερώτηση όχι για το τι γίνεται με τη "ΔΑΝΕ", αλλά τι γίνεται με τη Δωδεκάνησο. Πιστεύω, όμως, ότι ο αγαπητός συνάδελφος, ο κ. Καραμάριος, διάλεξε έναν έμμεσο τρόπο να πετύχει το πρώτο, βάζοντας για όποιους λόγους και το θέμα της "ΔΑΝΕ". Γιατί οφείλω να ομολογήσω ότι ο ίδιος στην επίκαιρη ερώτηση λέει ότι καλώς κάνατε για το δεύτερο σκέλος όπως και ότι εδώ και τόσο χρονικό διάστημα έχετε δείξει και το ανάλογο ενδιαφέρον στήριξης της "ΔΑΝΕ". 

Θέλω να καταθέσω κάποια γεγονότα, ακριβώς για να δείξω γιατί το Υπουργείο κίνησε μια διαδικασία, η οποία προβλέπει δύο πράγματα: 

Πρώτα απ' όλα το ενδεχόμενο αυτόματης παύσης λειτουργίας των πλοίων λόγω οικονομικών εκκρεμοτήτων και προβλημάτων, που έχει από την Εμπορική Τράπεζα κυρίως, αλλά και από τους ασφαλιστικούς οργανισμούς και την εφορία, πράγμα που σημαίνει ότι το Υπουργείο θα έπρεπε να έχει άμεση λύση αντικατάστασης των πλοίων, που πιθανόν θα κατασχεθούν, ώστε να εξυπηρετηθεί η Δωδεκάνησος. 

Και από την άλλη πλευρά η δεύτερη παράμετρος -και ουσιαστική- είναι η ανάγκη που έχει η Δωδεκάνησος της αναβάθμισης της θαλάσσιας συγκοινωνίας της. 

Είναι γεγονός ότι εδώ και περίπου ένα χρόνο και πλέον είμαι εκείνος που έχει στηρίξει τη "ΔΑΝΕ" για πολλούς λόγους. Είμαι εκείνος που παρενέβη και στην Εμπορική Τράπεζα, να μη βρεθούμε προ εκπλήξεων σε ένα αυτόματο σταμάτημα, κατάσχεση πλοίων για τις μεγάλες οφειλές, οι οποίες ξεπερνούν συνολικά τα είκοσι πέντε δισεκατομμύρια (25.000.000.000). Αυτά είναι τα σημερινά οικονομικά δεδομένα που μου δίνουν. Απ' αυτά τα είκοσι πέντε δισεκατομμύρια (25.000.000.000) πρέπει να σας πω ότι τα 2,6 δισεκατομμύρια είναι οφειλές προς το ΝΑΤ και τον ΟΛΠ συν ενάμισι δισεκατομμύριο (1.500.000.000) στη ΔΟΥ Δωδεκανήσου και τα υπόλοιπα, βεβαίως, είναι οφειλές προς άλλους οφειλέτες. 

Πρέπει να σας πω ότι σε αυτό το χρονικό διάστημα του έτους και πλέον υπήρξαν επανειλημμένες επίσης παρεμβάσεις δικές μου και προς το ΝΑΤ, ώστε να δοθεί ελευθεροπλοϊα στα πλοία, όπως επίσης παρεμβάσεις και προς τους ναυτεργάτες, οι οποίοι πέραν των πέντε, ίσως δέκα περιπτώσεων, έκαναν επίσχεση, προκειμένου να τους αποδοθούν τα δεδουλευμένα. 

'Ολη αυτή ήταν η στάση του Υπουργού και των υπηρεσιών του Υπουργείου Εμπορικής Ναυτιλίας. 'Ομως ξέρει πολύ καλά ο κύριος συνάδελφος -συμμετείχε και ο ίδιος- ότι σε σύσκεψη η οποία πραγματοποιήθηκε στις 11 Δεκεμβρίου με τη νέα διοίκηση της "ΔΑΝΕ" -πρέπει να σας πω ότι αυτή είναι η τέταρτη διοίκηση, η οποία φέρνει πρόταση για παράταση με σκοπό την εξυγίανσή της- υπεσχέθησαν τότε ότι εντός της εβδομάδος, μετά από συνάντηση που θα έχουν με την Εμπορική Τράπεζα, θα δοθεί κάποια λύση, έτσι ώστε να λειτουργήσει απρόσκοπτα. 'Ομως από τότε δεν έχει εμφανιστεί κανένας. 

Πρέπει να σας πω ότι τα οικονομικά προβλήματα παραμένουν, είναι πάρα πολύ μεγάλα. Τα προβλήματα δε που αντιμετωπίζουμε όλο αυτό το διάστημα είναι τεράστια, όσον αφορά την εξυπηρέτηση των κατοίκων της Δωδεκανήσου. Είναι έγκλημα αυτό το οποίο γίνεται. Και δεν νομίζω ότι μπορεί να προέχει η σωτηρία της -μακάρι να σωθεί, δεν είμαστε εμείς εκείνοι οι οποίοι θα βάλουμε το τέλος- γιατί εσείς ο ίδιος, κύριε συνάδελφε, θα έρθετε να πείτε "και εσείς τι κάνατε, κύριε Υπουργέ, μπροστά στο αδιέξοδο της "ΔΑΝΕ" για να εξυπηρετήσετε τις ανάγκες της Δωδεκανήσου;". Και βεβαίως αυτό δεν θα το κάνουμε μέσα στο καλοκαίρι, γιατί θα είναι τραγικό για την οικονομία και της Δωδεκανήσου και του τόπου, αλλά θα το κάνουμε τώρα, που οι ανάγκες μας είναι πολύ λιγότερες. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Καραμάριε, έχετε το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, χαίρομαι πράγματι για το ενδιαφέρον του κυρίου Υπουργού που επέδειξε και ζητώ να το επιδείξει για άλλη μία φορά. 

Θέλω να πω στον κύριο Υπουργό ότι πρέπει να ξεχωρίσουμε τα οικονομικά προβλήματα της "ΔΑΝΕ", διότι παρά τα όποια οικονομικά προβλήματα η γραμμή της Δωδεκανήσου από μέρους της "ΔΑΝΕ" εκτελείται κανονικά, χωρίς κανένα παράπτωμα. Δεν υπάρχει αυτήν τη στιγμή καμία ατασθαλία σε ό,τι αφορά την εκτέλεση των δρομολογίων. 'Οπως ξέρετε, αυτήν τη στιγμή εκτελούνται πάρα πολύ καλά τα δρομολόγια το χειμώνα, πάντοτε με δύο πλοία από τα τέσσερα που είχε η "ΔΑΝΕ" και είναι το "ΙΑΛΥΣΟΣ" και το "ΡΟΔΟΣ", που είναι από τα καλύτερα πλοία των νησιών του Αιγαίου Πελάγους. 

Από τις 15 Μαρτίου επισκευάζεται το πλοίο "ΠΑΤΜΟΣ" -μπορώ να πω είναι η ναυαρχίδα του Αιγαίου, από τα ωραιότερα πλοία- και μένει μόνο ένα πλοίο, το "ΛΕΡΟΣ", το οποίο αυτήν τη στιγμή καταστράφηκε λόγω πυρκαγιάς. Και ξέρετε πολύ καλά ότι σήμερα κιόλας έληξε αυτό το πρόβλημα και το ασφάλιστρο των τριών δισεκατομμυρίων (3.000.000.000) δραχμών αποζημίωσης το παίρνει απευθείας η Εμπορική Τράπεζα. 

Θέλω να σας διαβεβαιώσω και εγώ από πλευράς μου, κύριε Υπουργέ, ότι το οικονομικό πρόβλημα το ξεπερνάμε, θα το ξεπεράσουμε. Τα χρέη που έχει δεν είναι τόσο πολλά. Στο ΝΑΤ είναι εννιακόσια είκοσι εκατομμύρια (920.000.000) δραχμές και, όπως ξέρετε, τα τετρακόσια δέκα εκατομμύρια (410.000.000) δραχμές τα έχουν δώσει μέχρι τώρα. Μ' έγγραφο της "ΔΑΝΕ" θα υποβληθεί προς το ΝΑΤ μία ρύθμιση εντός των ημερών. Θα τακτοποιηθεί αυτό και δεν νομίζω ότι θα έρθει το κράτος τώρα με τέτοια πίεση να σταματήσει μία εταιρεία, η οποία εκτελεί τα δρομολόγιά της. 

Ποιο είναι το πρόβλημά σας; Το "ΛΕΡΟΣ", το οποίο ενδεχομένως δεν θα αναπληρωθεί; Σας είπαν με επανειλημμένες αιτήσεις τους ότι θα το αντικαταστήσουν. Επομένως και στη χειρότερη περίπτωση, κύριε Υπουργέ, εάν τα τρία πλοία της "ΔΑΝΕ" λειτουργούν, μη φοβάστε τις κατασχέσεις. Η Εμπορική Τράπεζα μόλις πάρει τα τρία δισεκατομμύρια (3.000.000.000) δραχμές έναντι έξι δισεκατομμυρίων (6.000.000.000) δραχμές αλήκτου χρέους αντιλαμβάνεστε ότι κανένα δικαστήριο δεν θα επιτρέψει την κατάσχεση αυτού του πλοίου, το οποίο πληρώνει αυτήν τη στιγμή. 

Θέλω, λοιπόν, να σας παρακαλέσω να ξεχωρίσετε τα ποινικά αδικήματα. 'Οπως ξέρετε, θα βρει η δικαιοσύνη ποιος φταίει για τις οικονομικές ατασθαλίες. Σαν εταιρεία αυτήν τη στιγμή, που έχει δύο θαυμάσια πλοία, που είναι το "ΠΑΤΜΟΣ" και το "ΡΟΔΟΣ" -από τα καλύτερα του Αιγαίου Πελάγους-τη γραμμή την εκτελεί κανονικά. Οι ναυτικοί, όπως ξέρετε έχουν πληρωθεί τα μέγιστα και ελάχιστα τους χρωστούν, τα οποία όμως και θα πληρώνουν. 

Θέλω να σας παρακαλέσω, αυτήν την πρόσκληση ενδιαφέροντος που την κάνετε αόριστα για να δείτε πιο ενδιαφέρον θα προκύψει, ανά πάσα στιγμή μπορείτε να το κάνετε σε ένα μήνα ακριβώς. Αν δείτε ότι η εταιρεία δεν θα βάλει το άλλο πλοίο, το "ΠΑΤΜΟΣ" -που εγώ νομίζω με βεβαιότητα θα το βάλει, από διαβεβαιώσεις που είχα σήμερα- αν δείτε ότι το "ΛΕΡΟΣ" δεν μπορεί πλέον να αντικατασταθεί μέσα στον Απρίλιο, την πρόσκληση ενδιαφέροντος, την οποία θα έχετε κάνει, τότε και μόνο μπορείτε να την υλοποιήσετε. 

Θα σας παρακαλέσω, λοιπόν, για άλλη μία φορά για το καλό αυτής της γραμμής, που επί είκοσι πέντε χρόνια ανελλιπώς εξυπηρετεί τη γραμμή της Δωδεκανήσου, να δείξετε πράγματι και πάλι αυτό το ενδιαφέρον που επιδείξατε και να είστε βέβαιος ότι θα είναι ευγνώμονες -όχι εγώ προσωπικά- όλος ο λαός της Δωδεκανήσου, που αυτήν τη στιγμή κάνει έκκληση σε σας προσωπικά. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, κατ' αρχήν, πράγματι, εμείς κάναμε την πρόσκληση ενδιαφέροντος, για να δούμε τι δυνατότητες έχουμε σε περίπτωση που τα πράγματα συμβούν επί τα χείρω και η "ΔΑΝΕ" κλείσει. 

Δεύτερον, πρέπει να σας πω, κύριε συνάδελφε, ότι ανεξάρτητα της λειτουργίας της "ΔΑΝΕ" ή όχι, η Δωδεκάνησος ως γεωγραφική περιοχή έχει ανάγκη αναβάθμισης. 

Δεν πρόκειται -και το λέω δημόσια αυτό- με την υπάρχουσα υποδομή, με τα υπάρχοντα πλοία, η Δωδεκάνησος να αναπτυχθεί τουριστικά. Νομίζω ότι αυτό θα είναι ένα μεγάλο λάθος στο όνομα μιας εταιρείας, η οποία πράγματι έχει λειτουργήσει είκοσι πέντε χρόνια άψογα. 

Δεν φταίω όμως εγώ. Θα ήθελα να σας πω ενημερωτικά κάτι. Ο κ. Σολούνιας προτού μπει στη φυλακή είχε έρθει με τη διοίκηση της "ΔΑΝΕ" και είχε πει να προχωρήσουν σε μια ανανέωση του στόλου, σε μια εξέλιξη της "ΔΑΝΕ" και εγώ είχα δεχθεί. Αν ο κ. Σολούνιας και όποιοι γύρω από τον κ. Σολούνια καταχράστηκαν τα χρήματα, για τα οποία δεν έχει απολογηθεί κανείς άλλος, δεν είναι δυνατό να σέρνεται το μέλλον της οικονομικής ανάπτυξης της Δωδεκανήσου πίσω από διάφορους τύπους. Και είναι η τέταρτη διοίκηση που έρχεται στον Υπουργό και λέει "κύριε Υπουργέ, παράταση". 

Πρέπει να σας πω ότι εγώ δεν είχα άλλα προβλήματα φέτος στην ακτοπλοϊα, πλην της γραμμής Δωδεκανήσου. Πολλές ώρες καθυστέρηση, γιατί είναι αργά τα πλοία και θέλουν μεγάλες βελτιώσεις, μεγάλες επενδύσεις. Τα χρέη είναι πολύ μεγάλα. Πριν από τέσσερις μέρες αναγκάστηκα προσωπικά να παρέμβω στον πρόεδρο των θαλαμηπόλων και στον πρόεδρο των μαγείρων, προκειμένου να μην προχωρήσουν σε επίσχεση, για να φύγει το "ΙΑΛΥΣΟΣ". 

Μ' αυτές τις προϋποθέσεις δε νομίζω ότι είναι δυνατό το Υπουργείο να σέρνεται πίσω από την καθημερινή διαχείριση της ΔΑΝΕ, αν θα φύγει ή δεν θα φύγει το πλοίο. Δεν είναι δυνατόν να επιβιβάζονται στα πλοία επιβάτες και οχήματα και ξαφνικά να λένε "ξέρετε, κατάσχεση από την Εμπορική, επίσχεση από τους εργαζόμενους". 

Υπάρχει και κάτι άλλο, που πρέπει να το ξεκαθαρίσουμε. Ακτοπλόος εις βάρος του δημοσίου δεν θα γίνει κανείς. Θα πρέπει να το μάθουν όλοι και όταν ακόμη είναι λαϊκής βάσης. Τώρα τί είδους λαϊκής βάσης με τον κ. Καλογεράτο με 16% των μετοχών, δεν ξέρω πόσο λαϊκής βάσης είναι και με το δεδομένο ότι μπήκε και το χρηματιστήριο στη μέση. 

Δεν είναι δυνατό να λένε "εμείς είμαστε εντάξει", χρωστώντας στο ΝΑΤ, χρωστώντας στον ΟΛΠ, χρωστώντας στις ΔΟΥ. Αυτό πρέπει να ξεκαθαρίσει, νομίζω ότι είμαστε όλοι υπόλογοι γι' αυτά τα πράγματα και δεν μπορούμε να κλείσουμε στη φυλακή τους προέδρους των ταμείων, που επιχορηγούνται με πάρα πολλά χρήματα από τον κρατικό προϋπολογισμό, για να λειτουργήσει μια εταιρεία. 

Πιστέψτε με, αυτό είναι αδύνατο να το επιβάλω στις διοικήσεις του ΝΑΤ, του ΟΛΠ και πολύ περισσότερο ο Υπουργός Οικονομικών στις εφορίες. Θα κάνω ό,τι μπορώ. Εγώ εύχομαι, πράγματι, να σωθεί η εταιρεία, αλλά από την άλλη μεριά ως Υπουργός έχω ευθύνη για δύο πράγματα: 

Πρώτον, αν προκύψει πρόβλημα, να μπορέσω να το αντιμετωπίσω την ίδια μέρα με πλοία και, δεύτερον, να βοηθήσω στην αναβάθμιση της γραμμής, που είναι προς το συμφέρον των κατοίκων της Δωδεκανήσου και της ελληνικής οικονομίας. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, λόγω Δωδεκανήσου πήρατε αρκετό χρόνο παραπάνω, αλλά χαλάλι σας και σας και της Δωδεκανήσου. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Παρ' ότι είσθε από τη Βοιωτία, πάτε διακοπές στη Δωδεκάνησο. 

ΠΡΟΕΔΡΕΥΩΝ (Λουκάς Αποστολίδης): Μας αρέσουν τα νησιά. 

Τρίτη είναι η με αριθμό 426/13.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Γεωργίας, σχετικά με την απόφαση του Δασαρχείου Πειραιά για τον αποχαρακτηρισμό δασικής έκτασης στη περιοχή της Γλυφάδας κλπ. 

Η επίκαιρη ερώτηση έχει ως εξής: 

"Σύμφωνα με καταγγελίες που ήρθαν στο φως της δημοσιότητας, το Δασαρχείο Πειραιά χαρακτήρισε 278 στρέμματα δάσους στην περιοχή της Γλυφάδας (δίπλα στο ξενοδοχείο "ΑΣΤΕΡΙΑ") ως "χορτολιβαδική έκταση, που δεν εμπίπτει στις διατάξεις της δασικής νομοθεσίας" ανοίγοντας έτσι το δρόμο στους ιδιώτες να προχωρήσουν στο κτίσιμο ξενοδοχείου, καζίνο και άλλων τέτοιων εγκαταστάσεων. Η απαράδεκτη αυτή απόφαση δείχνει σε όλο της το μεγαλείο την καταστροφική πολιτική της Κυβέρνησης για τα δάση, η οποία στο όνομα κάποιων σκοπιμοτήτων δεν διστάζει να θυσιάσει τα ελάχιστα εναπομείναντα δάση της χώρας. 

Ερωτάται ο κύριος Υπουργός, αν είναι σε γνώση του το συγκεκριμένο ζήτημα και τι μέτρα προτίθεται να πάρει για την προστασία του δάσους, που είναι το μοναδικό στην περιοχή της Γλυφάδας". 

Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, ο δασάρχης Πειραιά κατ' αίτηση της εταιρείας "ΕΣΤΡΕΛΙΑ ΤΟΥΡΙΣΤΙΚΗ Α.Ε." και στα πλαίσια της διαδικασίας χαρακτηρισμού των εκτάσεων, σύμφωνα με το άρθρο 14 του ν. 998/79, εξέδωσε την υπ' αριθμ. 6187/20.11.98 πράξη χαρακτηρισμού, με την οποία χαρακτηρίζεται έκταση διακοσίων εβδομήντα οκτώ στρεμμάτων στη θέση "ΑΣΤΕΡΙΑ" της Γλυφάδας, ως χορτολιβαδική, μη εμπίμπτουσα στις διαδικασίες της δασικής νομοθεσίας, όπως ορίζει η παράγραφος 6β' του άρθρου 3 του ν. 998/79. 

Στα πλαίσια της πιο πάνω διαδικασίας η πράξη αυτή προσβάλλεται ενώπιον των αρμοδίων επιτροπών, εντός διμήνου από της τελευταίας δημοσιοποιήσεως και για τη συγκεκριμένη περίπτωση η προθεσμία λήγει στις 13.3.1999. 

Συνεπώς δεν έχει τελεσιδικήσει αυτός ο χαρακτηρισμός, διότι δεν έχει εκπνεύσει το δίμηνο της υποβολής αντιρρήσεων, τόσο από τους ενδιαφερόμενους ιδιώτες όσο και από το δημόσιο, διά του Γενικού Γραμματέα της Περιφέρειας, σύμφωνα πάλι με το άρθρο 14 του ν. 998/1979, ο οποίος θα ελέγξει το νόμιμο της εκδοθείσης πράξεως και αναλόγως θα ενεργήσει. 

Πάντως οφείλω να σας ενημερώσω, κύριε συνάδελφε, Αντιπρόεδρε της Βουλής, ότι πρόθεση του Υπουργείου και της περιφέρειας είναι να διαφυλαχθούν τα δάση και οι δασικές εκτάσεις, να τηρηθεί η υφιστάμενη νομοθεσία και δεν πρόκειται να χαριστούμε σε κανέναν. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα πρέπει να σημειώσουμε από την αρχή ότι είναι ο μόνος χώρος στην περιοχή της Γλυφάδας που δεν έχει καταπατηθεί, με την έννοια που γνωρίζουμε, είναι αυτός που κουβεντιάζουμε. Με το χαρακτηρισμό του σε χορτολίβαδο και τα λίγα στρέματα που υπήρχαν ελεύθερα για τους κατοίκους, θα τα πάρουν οι επιτείδιοι. 

Αυτός ο χώρος ανήκε στο παρελθόν στους δημότες, μετά πέρασε στα χέρια της τράπεζας και η τράπεζα τον υπένοικίασε σε κάποιους. Αν παρακολουθήσουμε, από την αρχή αυτή την ιστορία κύριε Πρόεδρε, θα δούμε ότι πρόκειται για μια ιστορία για αγρίους! 

Το ζήτημα που βάζει η ερώτηση, κύριε Υφυπουργέ, είναι το εξής: Ο δασάρχης λέει ότι είναι χορτολίβαδο. Δεν πάμε μία βόλτα οι δυο μας, να δούμε τι είναι χορτολίβαδο και τι είναι δάσος; Γιατί μιλάμε για απαράδεκτα πράγματα και για απαράδεκτες εκθέσεις από έναν που υποτίθεται ότι ανέλαβε να φυλάξει το δάσος. 

Το ζήτημα ήρθε εδώ με επίκαιρη ερώτηση προς την Κυβέρνηση και η Κυβέρνηση καλείται να απαντήσει σήμερα ότι δεν θα επιτρέψει να υλοποιηθεί αυτή η διαδικασία της εκχώρησης αυτής της μικρής περιοχής, που απέμεινε, σε κάποιους, οι οποίοι παίζουν παιχνίδια στην περιοχή. Καθαρές κουβέντες. Σε ντοκουμέντα μας, που καταθέσαμε εδώ, αναφέρονται ονόματα, για το ποιοι είναι πίσω από την υπόθεση. 'Ερχονται επίσης πληροφορίες και λένε ότι μάλλον ο χώρος αυτός ετοιμάζεται να παίξει ένα ρόλο στους Ολυμπιακούς Αγώνες κλπ. 

Κοιτάξτε, αν πρόκειται να δολοφονούμε τη χλωρίδα, για να διοργανώσουμε κάποιους αγώνες, στο τέλος θα σκάσουμε σαν τα ποντίκια, κύριε Υφυπουργέ, και εσείς μαζί με μας. Γι'αυτό ξεκαθαρίστε τη θέση σας. Το Υπουργείο Γεωργίας πρέπει να πει κατηγορηματικά "όχι" σε αυτό το σκάνδαλο, γιατί περί σκανδάλου πρόκειται, κατά τη γνώμη μου. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε συνάδελφε, προτίθεμαι και εγώ να μεταβώ να δω αυτόν το χώρο. Αν θέλετε, μπορούμε να πάμε μαζί. 

Θέλω να σας διαβεβαιώσω, ότι δεν πρόκειται να κάνουμε καμία παραχώρηση. Αν δεν ανήκει σε κανέναν, είναι πράγματι δημόσιο και είναι δάσος. Δεν πρόκειται να χαριστούμε. Εδώ είμαστε και θα τα ξαναπούμε. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Αυτή είναι μια πολύ σωστή πρόταση, κύριε Υφυπουργέ. Επί τόπου πραγματογνωμοσύνη. Αφού το προτείνατε και εσείς, κύριε Κωστόπουλε, το δέχθηκε ο κύριος Υφυπουργός, θα πάτε να το δείτε και την έκθεσή σας να την υποβάλετε στη Βουλή, να έχουμε και εμείς λόγο. 

Η πέμπτη με αριθμό 416/12.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την επίλυση του κυκλοφοριακού προβλήματος της Πάτρας, την εκτέλεση των αναγκαίων έργων κλπ., διαγράφεται λόγω κωλύματος του κυρίου Υπουργού. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 22/13.1.99 επερώτηση των Βουλευτών της Νέας Δημοκρατίας κυρίων Δημητρίου Ν. Κωστόπουλου, Θεοδώρου Σκρέκα, Βασιλείου Κορκολόπουλου, Ευάγγελου Μεϊμαράκη, Σάββα Τσιτουρίδη, Γεωργίου Αλογοσκούφη, Αδάμ Ρεγκούζα και Σταύρου Δήμα, προς τον Υπουργό Εθνικής Οικονομίας, σχετικά με την αύξηση της απορροφητικότητας των διαθεσίμων κοινοτικών κονδυλίων από την Ευρωπαϊκή 'Ενωση και την εξάλειψη των κακοτεχνιών στα δημόσια έργα. 

Ο πρώτος των επερωτώντων, ο κ. Κωστόπουλος, εξ Αρκαδίας ορμώμενος, μπορεί να ανέλθει στο Βήμα. 

Επ' ευκαρία να ανακοινώσω και τους Kοινοβουλευτικούς Eκπροσώπους. 

Από μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο Βουλευτής κ. Γεώργιος Αλογοσκούφης. 

Και από μέρους του Δημοκρατικού Κοινωνικού Κινήματος ορίζεται ο Βουλευτής κ. Αναστάσιος Ιντζές. 

Ορίστε, κύριε Κωστόπουλε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, συζητούμε σήμερα την επερώτηση, την οποία κάναμε οι συνάδελφοί μου και εγώ προς τον Υπουργό Εθνικής Οικονομίας και η οποία αναφέρεται στην καθυστέρηση απορρόφησης των κοινοτικών πόρων, αλλά ταυτόχρονα και στην κακή χρησιμοποίησή των και στην κακή ποιότητα των έργων, τα οποία εκτελούνται. 

Η χώρα μας σήμερα διέρχεται κρίσιμες ώρες και μπορεί η Κυβέρνηση να ισχυρίζεται ότι όλα βαίνουν καλώς και ότι οι δείκτες της οικονομίας ευημερούν, αλλά η πραγματική κατάστασή της είναι διαφορετική. 

Από το 1981 η χώρα μας ακολούθησε, με πρωτοβουλία πάντοτε των κυβερνήσεων του ΠΑΣΟΚ, το δικό της περήφανο τρίτο δρόμο στην παγκόσμια άμιλλα για οικονομική ευημερία και ανάπτυξη. 

'Εχουμε ήδη το χαμηλότερο κατά κεφαλήν εισόδημα στην Ευρώπη, περίπου το 60% του εισοδήματος του μέσου ευρωπαίου πολίτη, ενώ το 1/3 του ελληνικού λαού, κυρίως οι συνταξιούχοι, βρίσκονται κάτω από τα όρια της φτώχειας. Το δημόσιο χρέος έχει ξεπεράσει τα σαράντα πέντε τρισεκατομμύρια (45.000.000.000.000) δραχμές σαν αποτέλεσμα της πολιτικής των παροχών και των ελλειμμάτων των κυβερνήσεων του ΠΑΣΟΚ. 

Το κράτος διογκώθηκε, αλλά σχεδόν τίποτα δεν δουλεύει σωστά. Η Δημόσια Διοίκηση, τα δημόσια έργα και η υποδομή, η προστασία του περιβάλλοντος, τα νοσοκομεία, η παιδεία, η δημόσια τάξη και ασφάλεια, η δικαιοσύνη, η πολεοδομία, οι τηλεπικοινωνίες, οι συγκοινωνίες, τα αεροδρόμια, τα λιμάνια, όλα υποανάπτυκτα και υποβαθμισμένα. 'Εχουμε γίνει το βασίλειο της γραφειοκρατίας, αλλά είμαστε ανίκανοι να απορροφήσουμε τους κοινοτικούς πόρους. 

Με δεδομένα όλα τα παραπάνω, δεν είναι περίεργο ότι οι μελέτες τριών διεθνούς κύρους Οργανισμών, μας τοποθετούν στην τελευταία θέση των διεθνών δεικτών ανταγωνιστικότητας. 'Ετσι, ενώ σε όλο τον κόσμο πραγματοποιείται ένας οργασμός επενδύσεων, εδώ όχι μόνο δεν φαίνεται να προχωράει καμία μεγάλη ιδιωτική επένδυση, αλλά και επιτείνονται τα φαινόμενα της αποεπένδυσης και της αποβιομηχάνησης. Αυτή η έλλειψη ανταγωνιστικότητας εμφανίζεται και στο τεράστιο άνοιγμα του εμπορικού ισοζυγίου, όπου οι εισαγωγές είναι πλέον σχεδόν πενταπλάσιες από τις εξαγωγές. 

Η ανεργία, η μάστιγα της σύγχρονης κοινωνίας μας, αντί να μειώνεται αυξάνει και πεντακόσιες χιλιάδες 'Ελληνες πολίτες, κυρίως νέοι, είναι εκτός παραγωγικής διαδικασίας, αποκλεισμένοι από τον κοινωνικό περίγυρο, χωρίς δυστυχώς ελπίδα εξεύρεσης εργασίας με τις γνωστές συνέπειες στο οικογενειακό και κοινωνικό περιβάλλον. Κάθε οικογένεια, υπό την ευρεία έννοια, έχει και έναν άνεργο. 

Η παιδεία, δεν υποφέρει μόνον από τις λαθεμένες επιλογές της Κυβέρνησης για μονοκομματική μεταρρύθμιση που δεν οδηγεί ούτε στον εκσυγχρονισμό της ούτε στην επίτευξη του ουσιαστικού της ρόλου, αφού είναι η μεγάλη επένδυση για τη μελλοντική ανάπτυξη του τόπου μας, αλλά πάσχει και από υλικοτεχνική υποδομή και από καλά εκπαιδευμένο αλλά και καλά αμειβόμενο προσωπικό. 

Η υγεία, βρίσκεται από πλευράς προσφοράς υπηρεσιών, σε τριτοκοσμικά επίπεδα, ενώ, όπως είναι γνωστό, η χώρα μας διαθέτει υψηλού επιπέδου υγειονομικό προσωπικό. 

Η Κυβέρνηση, κύριοι συνάδελφοι, βρίσκεται υπό το άγχος της ένταξης της χώρας στην ΟΝΕ και στη ζώνη του EURO, ώστε να επιτύχει τον εθνικά αναγκαίο αυτό στόχο, αλλά προσπαθεί να τον επιτύχει με λιτότητα, με φτώχεια, με λύσεις ανάγκης και λογιστικά τεχνάσματα, τα οποία ωραιοποιούν μεν τη δημοσιονομική εικόνα, αλλά επιτυγχάνουν την λογιστική και ονομαστική μόνο σύγκλιση της οικονομίας και όχι τη πραγματική. Εδώ ισχύει το λεχθέν "οι αριθμοί ευημερούν, αλλά οι πολίτες πάσχουν". 

Και ενώ είναι δυνατή η λύση των περισσοτέρων από τα παραπάνω προβλήματα -διότι για πρώτη φορά στην ιστορία του τόπου υπάρχουν διαθέσιμα κεφάλαια, υπάρχουν οι κοινοτικοί πόροι- η Κυβέρνηση έχει αδυναμία να τους απορροφήσει. Παρά τις διαβεβαιώσεις της Κυβέρνησης -και θα τις ακούσουμε απόψε από τον κύριο Υφυπουργό- ότι η απορρόφηση των κοινοτικών πόρων βρίσκεται σε καλό δρόμο, στην ουσία ένας από τους σημαντικούς, αν όχι ο σημαντικότερος παράγων που παίζει καθοριστικό ρόλο στην ανάπτυξη της χώρας και ιδιαίτερα στην επιτυχία των προσπαθειών για να συμβαδίσουμε με τους υπόλοιπους εταίρους μας της Ευρωπαϊκής 'Ενωσης, παρουσιάζει απογοητευτική εικόνα. 

Εάν οι πόροι του Kοινοτικού Πλαισίου Στήριξης 1994-1999 είχαν απορροφηθεί κανονικά, θα είχαν συμβάλει στην ετήσια αύξηση του Ακαθάριστου Εγχώριου Προϊόντος, τουλάχιστον κατά μιάμιση ποσοστιαία μονάδα περισσότερο, στη βελτίωση των συνθηκών διαβίωσης των πολιτών, στην ανάπτυξη των μεγάλων δικτύων υποδομών, στην ανάπτυξη και ανταγωνιστικότητα του οικονομικού ιστού, στην ανάπτυξη του ανθρώπινου δυναμικού και την προώθηση της εργασίας, στη μείωση των περιφερειακών ανισοτήτων και στην άρση της απομόνωσης των νησιωτικών περιοχών, όπως άλλωστε ορίζουν οι άξονες και οι στόχοι που θέτει το δεύτερο Κοινοτικό Πλαίσιο Στήριξης. 

Δυστυχώς όμως, όπως αποδεικνύουν τα στοιχεία, η επίτευξη των στόχων αυτών και η γενικότερη ωφέλεια της χώρας από τον πακτωλό κεφαλαίων που μας προσφέρει το Κοινοτικό Πλαίσιο Στήριξης δεν είναι δυνατόν να γίνει πραγματικότητα, γιατί η Κυβέρνηση δεν έχει τη δυνατότητα να απορροφήσει τα κεφάλαια αυτά. 

Αναφερόμενος, κύριοι συνάδελφοι, ειδικότερα στην πορεία εκτέλεσης του Κοινοτικού Πλαισίου Στήριξης 1994-1999, με βάση τα προσκομισθέντα στοιχεία που μας δίνει το Υπουργείο Εθνικής Οικονομίας, έχω να παρατηρήσω τα παρακάτω: 

Το συνολικό κόστος, κοινοτική και εθνική συμμετοχή, του Κοινοτικού Πλαισίου Στήριξης ανέρχεται σε είκοσι έξι περίπου δισεκατομμύρια ECU και κατανέμεται στο εθνικό, σκέλος που είναι περίπου δεκαεννέα δισεκατομμύρια (19.000.000.000) και στο περιφερειακό που είναι περίπου επτά δισεκατομμύρια (7.000.000.000) ECU. 

Η απορροφητικότητα των πόρων αυτών, κατά την υπό εξέταση περίοδο, -γιατί αυτά τα στοιχεία νομίζω ότι διαθέτουμε ακόμη, δηλαδή μέχρι 30.9.1998- που αντιστοιχεί περίπου στο 80% του χρονικού ορίζοντα του δευτέρου Κοινοτικού Πλαισίου Στήριξης, ανέρχεται για το σύνολο του προγράμματος το 48%, δωδεκάμισι δισεκατομμύρια (12.500.000.000) ΕCU, ενώ του εθνικού σκέλους είναι 47%, εννιά δισεκατομμύρια (9.000.000.000) και του περιφερειακού 51% τριάμισι δισεκατομμύρια (3.500.000.000) περίπου ΕCU. 

Η Κυβέρνηση προσδοκά ότι οι δαπάνες του 1998 θα αυξηθούν -αυτά θα μας τα πει ο κύριος Υφυπουργός-σημαντικά σε σύγκριση με τα προηγούμενα χρόνια, ώστε να αυξηθούν οι απορροφήσεις των πόρων. Κατ' αυτό τον τρόπο προβλέπεται αύξηση των δαπανών κατά 29,8%, σε σχέση με τις συνολικές δαπάνες του προγράμματος του προηγούμενου έτους και πραγματοποίηση του στόχου για δαπάνες τέσσερα δισεκατομμύρια επτακόσια εκατομμύρια (4.700.000.000) περίπου ECU στο τέλος του 1998. 

Ο στόχος όμως αυτός, κύριοι συνάδελφοι, θεωρείται πολύ αισιόδοξος, αν ληφθεί μάλιστα υπόψη ότι κατά το εννιάμηνο του 1998 δαπανήθηκαν δυο δισεκατομμύρια διακόσια εκατομμύρια (2.200.000.000) ECU, δηλαδή μόνο το 48,5% των προβλεπομένων ετησίων δαπανών. 

Δεν πρέπει επίσης να παραγνωρίζεται το γεγονός ότι η περίοδος του εννεαμήνου, περιείχε μια περίοδο έξι μηνών τουλάχιστον με καλές καιρικές συνθήκες, που ευνόησαν την εκτέλεση των δημοσίων έργων στην ύπαιθρο. 

Ακόμη όμως, και στην περίπτωση που οι αισιόδοξοι κυβερνητικοί στόχοι για το 1998 θα μπορούσαν να επιτευχθούν, οι απορροφήσεις των πόρων του Κοινοτικού Πλαισίου Στήριξης για την περίοδο 1994-1998 θα ανήρχοντο στο 57% και μόνο για το σύνολο του προγράμματος. Είναι 57% για το εθνικό σκέλος και 58% για το περιφερειακό σκέλος. 

Εδώ, κύριοι συνάδελφοι, πρέπει να επισημανθεί ότι η Κυβέρνηση τον Μάιο του 1998 προέβλεπε ότι μέχρι το τέλος του έτους, το ποσοστό απορρόφησης θα ήταν 62%, αλλά το Νοέμβριο διεπίστωσε με καινούριες εκτιμήσεις ότι το ποσοστό της θα είναι 57%. 'Αλλη μια φορά έπεσε έξω η Κυβέρνηση στις προβλέψεις της και πάντοτε επί το έλασσον. 

Οι εξελίξεις όμως αυτές οδηγούν στο συμπέρασμα ότι για το τελευταίο έτος εκτέλεσης του δευτέρου Κοινοτικού Πλαισίου, δηλαδή το 1999, πρέπει να δαπανηθούν έντεκα δισεκατομμύρια (11.000.000.000) ECU, ενώ κατά την διάρκεια των προηγούμενων πέντε ετών δαπανήθησαν κάτι λιγότερο από δεκαπέντε δισεκατομμύρια (15.000.000.000) ECU. Συγκρίνετε τα νούμερα. 

Βεβαίως, οι πληρωμές για το δεύτερο Kοινοτικό Πλαίσιο Στήριξης, θα μπορούν να γίνουν μέχρι 31.12.2001, αλλά η αδυναμία απορρόφησης των πόρων του δευτέρου Κοινοτικού Πλαισίου Στήριξης θα έχει δυσμενείς επιπτώσεις στην κατανομή των πόρων του τρίτου Κοινοτικού Πλαισίου Στήριξης, εκτός των προσθέτων δυσχερειών που θα προέρχονται από τη μεταβολή των κανονισμών των διαρθρωτικών ταμείων και του ταμείου συνοχής, οι οποίοι προβλέπεται να επιβάλουν οικονομικές κυρώσεις, στις περιπτώσεις καθυστερήσεως απορροφήσεως των πόρων και σε περιπτώσεις υπάρξεως κακοτεχνιών των έργων. 

Μια από τις πολύ πιθανές εξηγήσεις που δίδονται εκ μέρους της Κυβέρνησης για την καθυστέρηση απορρόφησης των κοινοτικών πόρων, είναι η αδυναμία διάθεσης των ανάλογων κονδυλίων που προέρχονται από τον κρατικό προϋπολογισμό, εθνική συμμετοχή, εκτός από τις αδυναμίες της κρατικής μηχανής. 

Αυτό, κατά τη γνώμη μου, δεν θα έπρεπε να είναι ούτε αιτιολογία ούτε θα έπρεπε να συμβαίνει και ούτε κατ' έτος, όπως μέχρι σήμερα δυστυχώς συμβαίνει, να αφαιρούμε από το πρόγραμμα δημοσίων επενδύσεων δαπάνες, για να επιτύχουμε μικρότερο έλλειμμα. Διότι είναι το χειρότερο, που μπορούσε να γίνει, να αφαιρείς τους πνεύμονες από την ανάπτυξη, ενώ στη θέση τους θα έπρεπε να περιορίζει η Κυβέρνηση καταναλωτικές δαπάνες. 

Μετά τα αποτελέσματα του εννεάμηνου του '98, που παρουσίασε η 11η επιτροπή παρακολούθησης και νομίζω υπό την προεδρία σας, κύριε Υφυπουργέ, που έγινε στις 19 Νοεμβρίου, η ψαλίδα των αδιάθετων κονδυλίων, αντί να κλείσει, εκτινάχθηκε στα ύψη, αφού αυξήθηκε, κατά πεντακόσια δισεκατομμύρια (500.000.000.000) δραχμές περίπου, το εννεάμηνο του 1998. 'Ετσι, ενώ στο τέλος του 1997 είχαμε αδιάθετα ποσά, δύο τρισεκατομμύρια είκοσι τρία δισεκατομμύρια (2.023.000.000.000) δραχμές, τώρα έχουμε αδιάθετα ποσά, δύο τρισεκατομμύρια πεντακόσια είκοσι τρία δισεκατομμμύρια (2.523.000.000.000) δραχμές. 

Συγκεκριμένα, αφήσαμε να λιμνάζουν αδιάθετα στα ευρωπαϊκά ταμεία χρήματα για βελτίωση των κοινωνικών δομών, όπως στον τομέα υγείας, όπου έμειναν αδιάθετα, πενήντα τρία δισεκατομμύρια (53.000.000.000) δρχ., ενώ οι αρμόδιοι περιόρισαν τις λίστες φαρμάκων για κάποια εκατομμύρια. 

Στο τομέα εκπαίδευσης και αρχικής κατάρτισης έμειναν αδιάθετα εκατόν ενενήντα τέσσερα δισεκατομμύρια (194.000.000.000) δραχμές. 

Για το Μετρό των Αθηνών λιμνάζουν αδιάθετα εκατόν πενήντα εννέα δισεκατομμύρια (159.000.000.000) δραχμές. 

Για την Εγνατία Οδό έχουμε υστέρηση, περίπου πενήντα δισεκατομμύρια (50.000.000.000) δραχμές. 

Για ιδιωτικές επενδύσεις στη Βόρειο Ελλάδα, έχουν διατεθεί μόνον το 4% των προβλεπομένων επιδοτήσεων. 

Για τα Ελληνικά Ταχυδρομεία η αξιοποίηση αγγίζει μόνο το 1%. 

Για την καταπολέμηση του κοινωνικού αποκλεισμού παραμένουν αζήτητα πενήντα τρία δισεκατομμύρια (53.000.000.000) δραχμές. 

Τα νησιά του Βορείου και Νοτίου Αιγαίου έχουν τη μικρότερη απορροφητικότητα με 41%. 

Εδώ, διακόσια τριάντα ένα εκατομμύρια (231.000.000) ECU έπρεπε να έχουν διατεθεί, μέχρι τις 9.9.1998 για έργα υποδομής, ώστε να μην καταφεύγουν οι κάτοικοι για τις ανάγκες τους -και κυρίως ανάγκες υγείας- στα απέναντι νοσοκομεία. 

Στη Δυτική Μακεδονία η απορροφητικότητα αγγίζει το 47% κι εδώ παραμένουν αδιάθετα τριάντα δισεκατομμύρια (30.000.000.000) δραχμές. 

Στο κοινοτικό ταμείο η καθυστέρηση είναι πέρα από κάθε αισιόδοξη πρόβλεψη και τούτο, γιατί η Ευρωπαϊκή 'Ενωση απέρριψε τις σχετικές διαδικασίες, ως διαβλητές κι έτσι χάθηκαν τέσσερα χρόνια. 

Ας δούμε τώρα με λεπτομέρεια την κατάσταση σε επίπεδο προγραμμάτων και μεγάλων έργων. 

Από απόψεως συμμετοχής των κοινοτικών ταμείων στο δεύτερο Κοινοτικό Πλαίσιο Στήριξης διαπιστούται, ότι στην υπό εξέταση περίοδο έχουν απορροφηθεί το 45% των πόρων, στο οποίο μετέχει το Ευρωπαϊκό Ταμείο Περιφερειακής Ανάπτυξης. Το 41% των πόρων του Ευρωπαϊκού Κοινωνικού Ταμείου. Το 71% των πόρων του Ευρωπαϊκού Γεωργικού Ταμείου, Τμήμα Προσανατολισμού και το 35% των πόρων του Ταμείου Συνοχής. 

'Οσον αφορά στα ταμειακά προγράμματα, ικανοποιητική είναι η απορροφητικότητα στους τομείς γεωργίας και τηλεπικοινωνιών. Σχετικά ικανοποιητική είναι και η απορροφητικότητα στους τομείς συνεχιζόμενης καταρτίσεως και για το Μετρό των Αθηνών. Μέτρια, όμως, είναι η απορροφητικότητα στους τομείς ενέργεια 49%, οδικοί άξονες 48%, σιδηροδρομικό δίκτυο 47%, βιομηχανία και υπηρεσίες 44%, έρευνα και τεχνολογία 43% και φυσικό αέριο 42%. 

Ανησυχητική επίσης είναι η απορροφητικότητα στους τομείς εκπαίδευση και αρχική κατάρτιση 39%, αλιεία 36%, εκσυγχρονισμός της Δημόσιας Διοίκησης 36%, περιβάλλον 37% και τουρισμός και πολιτισμός 33%. 

Τέλος, απογοητετική είναι η απορροφητικότητα στα τομεακά προγράμματα, ταχυδρομεία 1%, υγεία και κοινωνική πρόνοια 21%, ιδιωτικές υποδομές Βορείου Ελλάδος μόνο 4% και καταπολέμηση του αποκλεισμού 23%. 

'Οσον αφορά το περιφερειακό σκέλος, η απορροφητικότητα κατά την υποεξέταση περίοδο ανήλθε στο 51%. Με αισιόδοξες εκτιμήσεις υπολογίζεται, ότι η απορροφητικότητα, κατά την περίοδο 1994 έως 1998, θα αυξηθεί σε 58%, αλλά οι πόροι που θα πρέπει υπό κανονικές συνθήκες να δαπανηθούν το 1999, θα είναι δύο δισεκατομμύρια οκτακόσια εκατομμύρια (2.800.000.000) ECU, με έντονο τον προβληματισμό αν τούτο θα επετευχθεί. 

Στην περιφέρεια έχω τους δείκτες, αλλά αναφέρομαι μόνο στα Ιόνια νησιά, τα οποία έχουν 35% απορροφητικότητα, στη Δυτική Ελλάδα 37% και στην Πελοπόννησο, τη δική μου περιφέρεια μόνο 38%. 

Γενικό συμπέρασμα είναι ότι το δεύτερο Κοινοτικό Πλαίσιο Στήριξης παρά το γεγονός ότι τελειώνει και το πέμπτο έτος της ζωής του με συνολική διάρκεια έξι έτη, εξακολουθεί να διατηρεί με κάποιες παραλλαγές τις παιδικές του ασθένειες. Οι απορροφήσεις του προγράμματος βρίσκονται κατά την υπό εξέταση περίοδο μόνο όπως είπα στο 48% με δηλώσεις της Κυβέρνησης ότι θα φθάσει στο 57% στο τέλος του έτους. 

Θα ήθελα να αναφερθώ στα μεγάλα έργα. Το κόστος του Μετρό Αθηνών από πεντακόσια ογδόντα δισεκατομμύρια (580.000.000.000) δραχμές εκτινάχθηκε πάνω από ένα τρισεκατομμύριο (1.000.000.000.000) δραχμές. Αυτό οφείλεται σε καθυστερήσεις και σε κακές συμβάσεις. 

Ο προϋπολογισμός της σιδηροδρομικής σήραγγας στα Τέμπη αυξήθηκε κατά είκοσι δισεκατομμύρια (20.000.000.000) δραχμές και στα ίδια χνάρια βαδίζουν και τα έργα των σηράγγων Πλαταμώνα και Καλλίδρομου προϋπολογισμού εκατόν οκτώ δισεκατομμυρίων (108.000.000.000) δραχμών με εξοικονόμη από άλλα προγράμματα και περικοπές από άλλα έργα. 

Για το αεροδρόμιο των Σπάτων διαπιστώνονται υπέρογκα κέρδη του εργολάβου, γιατί όπως πληροφορούμεθα και γνωρίζουμε όλοι, οι υπεργολάβοι πληρώνονται περίπου με το 50% ίσως και λιγότερο του κόστους που έχει αναλάβει ο εργολάβος. 

Τα έργα για το φυσικό αέριο δεν προχωρούν ικανποιητικά και παραμένουν ογδόντα πέντε δισεκατομμύρια (85.000.000.000) δραχμές αδιάθετα με τα στοιχεία της ενδέκατης επιτροπής παρακολούθησης. 

Παρ' ότι εγκαινιάσθηκε η μακέτα του έργου ζεύξης Ρίου-Αντιρρίου και παρ' όλο ότι ακούσαμε στον προϋπολογισμό ότι το έργο είναι έτοιμο, η έναρξη του έργου είναι ανύπαρκτη. 

Το Μετρό Θεσσαλονίκης δεν δόθηκε στον τελευταίο μειοδότη και όπως γνωρίζετε κάτι υποκρύπτεται. 

Το έργο Σταυρού-Ελευσίνας, έχει ανατεθεί στην Κοινοπραξία "ΑΤΤΙΚΗ ΟΔΟΣ". Κάποτε φώναζα εδώ σ' αυτή την Αίθουσα σαν κοινοβουλευτικός εκπρόσωπος ότι δεν θα μπορέσει ο εργολάβος να βρει τις εγγυήσεις από τις τράπεζες. Τότε μας βεβαίωσε ο αρμόδιος Υπουργός ότι όλα είναι ομαλά και ωραία και μην ανησυχείτε. 

Διαπιστώνουμε, λοιπόν, ότι εγγυήσεις δεν ευρέθησαν και από ό,τι είδα διά προεδρικού διατάγματος μάλλον αλλοιώθηκε και η σύμβαση που εγκρίναμε στη Βουλή. 

Το Εθνικό Κτηματολόγιο και αυτό βρίσκεται στα χαρτιά. Ακούμε ότι προχωρεί, αλλά δυστυχώς βρίσκεται στα χαρτιά. 

Πιο συγκεκριμένα θα ήθελα να αναφερθώ στο χώρο της παιδείας μια και είναι θέμα ημερών. Κατά τα λεγόμενα της Κυβέρνησης αποτελεί και γι' αυτήν το θετικότερο παράγοντα ανάπτυξης. Το σκηνικό είναι επί της ουσίας χειρότερο και από αυτές τις εικόνες χάους που παρουσιάζονται τις τελευταίες ημέρες. 

Βάσει των στοιχείων του Υπουργείου Παιδείας της σημερινής Κυβέρνησης, τα πέντε τελευταία χρόνια -και ένας μόνος χρόνος απομένει από την ολοκλήρωση- η συνολική απορροφητικότητα είναι όπως είπαμε 39%. 'Ενα θλιβερό ποσοστό που βάσει των ιδίων αυτών στοιχείων της Κυβέρνησης αλλά και αυτών που μας έδωσε η Ευρωπαϊκή 'Ενωση οδηγεί ξεκάθαρα στο συμπέρασμα, ότι η Κυβέρνηση δεν είναι μόνο υποκριτική και λαϊκίστικη, αλλά άκρως ανειλικρινής, την ώρα που προσπαθεί να πείσει τον ελληνικό λαό ότι η παιδεία αποτελεί πρώτιστο μέλημα για την εθνική πολιτική της και κατηγορεί τη Νέα Δημοκρατία για την εδώ και χρόνια συγκεκριμένη πρότασή της, για αύξηση των δαπανών της παιδείας στο 5% του ΑΕΠ. 

Σε επιμέρους θέματα η απορροφητικότητα είναι ελαχίστη για την παιδεία και ανεφέρθησαν εδώ από τον Πρόεδρό μας τον Κώστα τον Καρμανλή όταν συζητούσαμε προ ημερών. 

Κύριοι συνάδελφοι, το ΠΑ.ΣΟ.Κ. δυστυχώς αποδεικνύεται ανίκανο να απορροφήσει ή να διαχειρισθεί τους κοινοτικούς πόρους και μάλιστα σε ένα τέτοιο θέμα μεγάλης προτεραιότητας, όπου υπολειπόμεθα τόσο πολύ σε υποδομές και όπου η εθνική χρηματοδότηση είναι πασιφανές ότι υστερεί δραματικά σε σχέση με τις χώρες με τις οποίες πρόκειται να πορευθούμε στο μέλλον. 

Η αδυναμία απορρόφησης των πόρων σε συνδυασμό με τις κακοτεχνίες που έχουν επισημανθεί, δεν προκαλούν ικανοποιητική εντύπωση για την πορεία του προγράμματος. 

Οι κακοτεχνίες συνιστούν βασικό χαρακτηριστικό στα υπό εκτέλεσιν έργα του δεύτερου Κοινοτικού Πλαισίου Στήριξης, με προϋπολογισμό μεγαλύτερο του ενός δισεκατομμυρίου (1.000.000.000) δραχμών. Από ελέγχους διαπιστώθηκε ότι κατά το πρώτο τρίμηνο του 1998 το 26% των εργολαβιών δεν διέθεταν εργοτάξια, ενώ κατά το δεύτερο τρίμηνο το 40% των εργολαβιών δεν διέθεταν εργοτάξια. 

Σε σχέση με την ποιότητα των έργων διεπιστώθη ότι κατά το πρώτο τρίμηνο του 1998 στο 52% των εργολαβιών παρουσιάστηκαν ελλείψεις και παραβάσεις, ενώ στο 30% δεν είχαν γίνει συμβατικές δοκιμές ποιότητας. 

Στο δεύτερο τρίμηνο του 1998, το ποσοστό ελλείψεων και παραβάσεων προσέγγισε το 48%, ενώ σε ένα ποσοστό 35% δεν είχαν γίνει καν δοκιμές ποιότητας. 

Στην περίπτωση, όπως είναι γνωστό, που θα διαπιστωθούν και οριστικά θα υπάρξουν κακοτεχνίες στα συγχρηματοδοτούμενα έργα, είναι βέβαιο ότι θα επιβληθούν κυρώσεις από τις κοινοτικές αρχές, που οι κυρώσεις συνίστανται στην επιστροφή των κοινοτικών πόρων που αναλογούν στις κακοτεχνίες αυτές. 

Κύριοι συνάδελφοι, πιστεύω ότι η ανάπτυξη αυτού του τόπου περνά μέσα από ένα σύγχρονο κράτος, περνά μέσα από βαθιές τομές, περνά μέσα από τις αποκρατικοποιήσεις, περνά μέσα από τις επενδύσεις τις δημόσιες και τις ιδιωτικές, οι οποίες κυρίως οι ιδιωτικές, απαιτούν ένα κατάλληλο οικονομικό περιβάλλον. 

Τέτοιο πράγμα, τούτη η Κυβέρνηση δεν μας το έδειξε μέχρι σήμερα. Περνά μέσα και από την απορρόφηση των κοινοτικών πόρων που και εδώ, παρ'όλο που τα λεφτά αυτά για πρώτη φορά στην ιστορία του τόπου διατίθενται αφειδώς, χωρίς κόστος, είμαστε ανίκανοι -και αυτό οφείλεται δυστυχώς στην Κυβέρνηση του ΠΑ.ΣΟ.Κ.- και λυπάμαι και εγώ σαν 'Ελληνας, να τα απορροφήσουμε. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εκ μέρους του Συνασπισμού ως Κοινοβουλευτικός Εκπρόσωπος ορίζεται ο συνάδελφος, Ευάγγελος Αποστόλου. 

Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κύριοι συνάδελφοι, η επερώτησή μας έχει πιο πολύ την έννοια της επισήμανσης των μεγάλων αδυναμιών της Κυβέρνησης, λόγω δεδομένης της ανικανότητάς της να ανταποκριθεί σ' ένα τόσο σοβαρό ζήτημα που είναι η αξιοποίηση των κοινοτικών πόρων του δεύτερου Κοινοτικού Πλαισίου Στήριξης, προκειμένου η χώρα να αποκτήσει τις αναγκαίες υποδομές τις οποίες τόσο πολύ έχει ανάγκη. 

Κύριοι συνάδελφοι, αποτελεί ίσως μοναδικό φαινόμενο στον κόσμο η περίπτωση της Κυβέρνησης του ΠΑ.ΣΟ.Κ. να εξασφαλίσει αυτό που θα μπορούσε να επιτευχθεί από την καλή αξιοποίηση των πόρων, πόρους τους οποίους η Νέα Δημοκρατία εξασφάλισε με την ένταξη της Ελλάδος στην Ενωμένη Ευρώπη, μια ένταξη την οποία λυσσαλέα, κύριοι του ΠΑ.ΣΟ.Κ. πολεμήσατε τα πρώτα χρόνια και σήμερα εμφανίζεσθε ως τιμητές αυτής της εθνικής επιλογής και δεν μπορείτε να αξιοποιήσετε αυτήν τη μεγάλη ευκαιρία, που έχει δοθεί για τον τόπο μας και που τόσο πολύ την έχει ανάγκη. 

Πρέπει να αντιληφθείτε, κύριε Υπουργέ, ότι η ανάπτυξη της χώρας δεν είναι ένα απλό ρητορικό σχήμα ούτε είναι ασκήσεις επί χάρτου. Είναι μία διαδικασία δύσκολη η οποία απαιτεί όραμα, μελέτη, σχεδιασμό, προγραμματισμό, εκτέλεση, αυστηρό έλεγχο και ικανό στελεχειακό δυναμικό. Αντί αυτών εσείς αναδείξατε όλα αυτά τα χρόνια που ο ελληνικός λαός σας έχει εμπιστευθεί τις τύχες του, τα αρνητικά στοιχεία που διαθέτετε, όπως την προχειρότητα, τη σκοπιμότητα, την αδιαφάνεια, την αποσπασματικότητα, όλα δηλαδή εκείνα τα στοιχεία τα οποία αποδεδειγμένα οδηγούν στην υποβάθμιση την κοινωνική αποδυνάμωση και τα αδιέξοδα. 

Τι να πρωτοσχολιάσω κύριε Υπουργέ, για να επιβεβαιώσω τον ισχυρισμό μου; Τις απορροφήσεις που πετύχατε οι οποίες κινούνται σε ποσοστό 48% περίπου την πενταετία που πέρασε αντί του 86% που θα έπρεπε -και που προβλέπει το πρόγραμμα, την επιλογή των εκτελουμένων έργων, τους ρυθμούς εκτέλεσης, την ποιότητα της κατασκευής- το ανεξέλεγκτο κόστος; 

Με την ευκαιρία θέλουμε να σας κάνουμε γνωστό, κύριε Υπουργέ, ότι οι προσπάθειές μας μέχρι τις επόμενες εκλογές, θα έχουν ως στόχο να αναδείξουμε το πρόβλημα, ώστε να το γνωρίσει καλά ο ελληνικός λαός για να δει σε ποιους έχει εμπιστευθεί τις τύχες του όλα αυτά τα χρόνια που πέρασαν και γιατί η Ελλάδα βρίσκεται στην κατάσταση που σήμερα την έχετε οδηγήσει. Θα προσπαθήσουμε να περιορίσουμε όσο γίνεται την προχειρότητά σας και τις αρνητικές επιπτώσεις από την κακή αξιοποίηση των κοινοτικών πόρων. 

Θέλω εδώ να αναφέρω ορισμένα παραδείγματα για να αποδείξω πώς εσείς εννοείτε την αξιοποίηση όλων των κοινοτικών προγραμμάτων, φέρνοντας ως πρώτο παράδειγμα -που έχει σχέση με το πρόβλημα των ημερών- την επιμόρφωση των εκπαιδευτικών. Ξέρετε, κύριε Υφυπουργε, πώς έγινε η επιμόρφωση των εκπαιδευτικών, ώστε να εφαρμόσουν την εκπαιδευτική μεταρρύθμιση που η Κυβέρνηση προσπαθεί να επιβάλει στον ελληνικό λαό; Δίδοντάς τους στο νομοσχέδιο και ζητώντας απ'αυτούς να το μελετήσουν. Στις απορίες που είχε βέβαια ο καθένας από τους εκπαιδευτικούς που πήγαν για επιμόρφωση, η απάντηση που τους εδίδετο από τους εκπαιδευτάς ήταν. "Να αποτανθείτε στον Υπουργό.". 

Να πάμε στα θέματα της υγείας; Πολλά νοσοκομεία τα οποία είχαν σχεδιαστεί επί Νέας Δημοκρατίας την περίοδο 1990 - 1993, ακόμα βρίσκονται στο στάδιο της κατασκευής. Και βεβαίως τα κόστη είναι ανεξέλεγκτα. 

Να πάμε στον τομέα της γεωργίας; Εκεί η κατάσταση είναι ακόμα τραγικότερη. Οι αγρότες με μαθηματική ακρίβεια οδηγούνται πλέον στον αφανισμό. Ο σχεδιασμός σας και η προσπάθειά σας να αξιοποιήσετε μία μεγάλη ευκαιρία για τον τόπο μας, για τη χώρα μας, κύριε Υπουργέ, δυστυχώς έπεσε σε χέρια ανικάνων και επικίνδυνων ανθρώπων. 

Πιστεύω ότι ο χρόνος που μένει είναι πολύ λίγος για όσο μένει ακόμα από το δεύτερο Κοινοτικό Πλαίσιο Στήριξης για να απορροφηθεί, που είναι το μισό και για το επόμενο Κοινοτικό Πλαίσιο Στήριξης, το Πρόγραμμα Σαντέρ, που είναι σε εξέλιξη. Ελπίζω αυτό το πρόγραμμα να είναι δική μας ευθύνη να το σχεδιάσουμε, αλλά και να το εκτελέσουμε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Κορκολόπουλος έχει το λόγο. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ευχαριστώ πολύ, κύριε Πρόεδρε. 

Κύριε Υπουργέ, θα μου επιτρέψετε να κάνω την εκτίμηση ότι για να είναι η σημερινή διαδικασία της συζητούμενης επερώτησης παραγωγική για τον τόπο μας εγώ προσωπικά, μαζί με τους συναδέλφους μου, σας καλώ -δίπλα είναι το Υπουργείο σας- να επισκεφθούμε αύριο κιόλας ή όποια μέρα εσείς καθορίσετε, το σταθμό των έργων του Μετρό της πλατείας Συντάγματος που έχει σχεδόν τελειώσει. Εκεί λοιπόν και οι δύο μαζί θα αντικρίσουμε κακοτεχνίες μεγάλης εκτάσεως για τις οποίες έχουν γίνει συγκεκριμένες καταγγελίες, τις οποίες εσείς ως αρμόδιος Υφυπουργός ποτέ δεν έχετε ελέγξει ούτε όμως και ο συναρμόδιος Υπουργός σας κ. Λαλιώτης, προς τον οποίο έχουν γίνει καταγγελίες, έχει κάνει τον κόπο έστω να ελέγξει το βάσιμο των καταγγελιών, πολλώ μάλλον να διατάξει την άμεση αποκατάσταση. 

Εάν θέλετε πραγματικά να συμβάλετε και επιτέλους να νιώσουμε στη Βουλή,ότι κάτι πραγματικό κάνουμε γι'αυτό που υπηρετούμε, εγώ σας καλώ αύριο να κάνουμε αυτήν την πράξη, Διότι διαφορετικά, κύριε Υπουργέ, θα έλεγα ότι και εσείς -παρ'ότι είχα ακούσει ότι στο Υπουργείο σας, μέσα και από τις κατευθύνσεις που μας επιβάλλει η Ευρωπαϊκή Κοινότητα, καταβάλλετε προσπάθεια να εφαρμόσετε ορισμένες συμβατικές σας υποχρεώσεις- κινείσθε με τη λογική της στρουθοκαμήλου, δεδομένου ότι ο ποιοτικός έλεγχος που κάνατε με το περίφημο EΣΠΕΛ ουσιαστικά αφορά τετρακόσια έργα, ενώ ο κ.Λαλιώτης σήμερα στην κοπή της πίτας, ημέρα των γεννεθλίων του, μας μίλησε για είκοσι χιλιάδες έργα. 

Εγώ, λοιπόν, σας καλώ για δύο πράγματα, κύριε Υπουργέ, αν θέλετε να έχετε στοιχειώδη αξιοπρέπεια και εσείς και όλοι οι συνάδελφοί σας σ'αυτήν την Αίθουσα. Δώστε μας είκοσι χιλιάδες ονόματα επιβλεπόντων μηχανικών. Αλλιώς μην απορούμε γιατί τα έργα παρουσιάζουν αυτήν την κατάσταση, μην απορούμε γιατί ερχόσαστε εκ των υστέρων να κάνετε ποιοτικό έλεγχο. 

Κύριε Υπουργέ, ο ποιοτικός έλεγχος γίνεται κατά τη διάρκεια εκτελέσεως ενός έργου και ο επιβλέπων έχει τη δύναμη να σταματήσει ένα έργο αν δεν εκτελείται σύμφωνα με τις προδιαγραφές. Δώστε μας, λοιπόν, είκοσι χιλιάδες έργα, εάν είναι πραγματικός ο αριθμός τον οποίο ανέφερε ο κύριος Υπουργός. Εγώ πιστεύω ότι ούτε το 1/3 των έργων έχει πραγματική επίβλεψη. 

Δεν θα ήθελα να σας βάλω στα μονοπάτια του επιμετρητικού ελέγχου. Εάν πάτε, κύριε Υπουργέ -ως οφείλετε να πάτε- και κάνετε και επιμετρητικούς ελέγχους θα φρίξετε. Και στον ελληνικό λαό τι περνάτε; Εντυπώσεις για να διασκεδάσετε αυτά που βεβαίως η Ευρωπαϊκή 'Ενωση καταγγέλλει. 

Θα ήθελα πραγματικά να σας επισημάνω και δύο, τρία πράγματα -θα μου το επιτρέψει και ο κύριος Πρόεδρος- που έχουν σχέση με τα έργα που εκτελούνται στην περιφέρεια και ειδικότερα στην περιφέρεια Δυτικής Ελλάδος και Πελοποννήσου. Τρομακτική υστέρηση κονδυλίων. 'Εχει την χαμηλότερη απορροφητικότητα. Κάντε ελέγχους, κύριε Υπουργέ. Γιατί υπάρχει αυτή η έλλειψη απορροφητικότητας; Γιατί τα έργα αυτά έχουν μείνει πίσω σε αυτήν την πλευρά της Ελλάδος; Θα δείτε, κύριε Υπουργέ, ότι και εσείς πρέπει να υποστείτε ποιοτικό έλεγχο. Θα πρέπει κάποιος να ελέγξει και εσάς και τις υπηρεσίες σας εάν ποιοτικά εκτελείτε το έργο σας, όπως επιβάλλει η πολιτεία. 

Θα ήθελα, λοιπόν -και επιμένω σε αυτό το σημείο- να δείτε την περιφέρεια Δυτικής Ελλάδος και να δείτε και ορισμένα έργα με τον τρόπο με τον οποίο εκτελούνται και ποιοτικά και ποσοτικά. 

Οι αγαπητοί συνάδελφοι σας επεσήμαναν ορισμένα πράγματα που συνδέονται με καθυστερήσεις, με υπερβάσεις και, θα έλεγα, με πολλά ατοπήματα τα οποία κυρίως, κύριε Υπουργέ, εγώ τα συμπεριλαμβάνω στην εξής τοποθέτηση: 

Πιστεύω ότι και εμείς ως Αντιπολίτευση στην προηγούμενη χρονική περίοδο 1993-1996 προσπαθήσαμε να συγκεκριμενοποιήσουμε και να σας περάσουμε το πλαίσιο μιας νέας αντίληψης ιδιαίτερα με την εισαγωγή πολλών τεχνικών εταιρειών στο Χρηματιστήριο. Δεν καταφέραμε, όμως, να σύρουμε την Κυβέρνησή σας προς την ορθή κατεύθυνση και αυτό γιατί ασχοληθήκαμε περισσότερο με τα πρόσωπα των διαπλεκομένων συμφερόντων και λιγότερο με τις συνθήκες που τα δημιουργούν. 

Eσείς ως Υπουργός πιστεύω, ότι θα πρέπει να αναγνωρίσετε τα κίνητρα των εμπλεκομένων μερών και να υποδείξετε διαδικασία αφοπλίσεως. Το έχετε ιερή υποχρέωση, διαχειρίζεσθε χρήματα του δημοσίου και εσείς ως Υφυπουργός Εθνικής Οικονομίας και ο κ.Λαλιώτης ως Υπουργός Δημοσίων 'Εργων. 

Προσωπικά αμφιβάλλω ότι μπορείτε να το κάνετε. Δεν μπορείτε, πιστεύω, να το κάνετε διότι δεν έχετε τα άτομα εκείνα που χρειάζονται, για να συνθέσουν ένα σύγχρονο μοντέλο ανάπτυξης υποδομής της χώρας. Τα άτομα αυτά δεν είναι μόνο μηχανικοί, κύριε Υπουργέ. Στην εποχή μας είναι και κοινωνικοί λειτουργοί και οικολόγοι και νομικοί και τραπεζίτες... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 

Κύριε Πρόεδρε, δεν θα δευτερολογήσω. Χρειάζομαι άλλο ένα λεπτό. 

...αλλά και πολιτικοί που έχουν δουλέψει στη ζωή τους, πολιτικοί που έχουν παράγει έργο και όχι κομματικά παράγωγα που οδήγησαν την πολιτική στο να μην είναι πλέον λειτούργημα. Αυτό είναι το πρόβλημα. 

Και ταυτόχρονα, κύριε Υπουργέ και σας, από την πλευρά σας, σας καλώ να συμβάλετε στο διαχωρισμό του Υπουργείου Περιβάλλοντος, Χωροταξίας και Δημοσίων 'Εργων σε δύο Υπουργεία. Δεν μπορεί ο Υπουργό, με ένα καπέλο "δημόσια έργα" και με άλλο καπέλο "περιβάλλον" και με άλλο καπέλο "χωροταξία" να ανταποκριθεί στα καθήκοντά του. Γι' αυτό και επιμένω για την ανεπάρκεια του κ. Λαλιώτη. Δεν είναι δυνατόν ένας άνθρωπος να υπηρετεί συγκρουόμενες λειτουργικότητες. Ως Υπουργός Περιβάλλοντος βεβαίως έπρεπε να κοιτάξει να προστατευθεί η αρκούδα της Πίνδου. Αλλά και ως Υπουργός Δημοσίων 'Εργων θα έπρεπε να προχωρήσει, όπως θα έπρεπε την Εγνατία Οδό. Σήμερα η Εγνατία Οδός παρά τις διαβεβαιώσεις του, παρουσιάζει καθυστέρηση άνω των τεσσάρων ετών. Και ας έρχεται εδώ και ας μας λέει ότι, ναι, φτάσαμε τώρα περίπου με ορίζοντα το 2001. Ούτε το 2004! 

Και αν είχε ουσιαστική γνώση του αντικειμένου του, δεν θα ερχόταν το 1994 να διαβεβαιώσει τη Βουλή ότι το Μετρό της Αθήνας, κάναμε ένα ανατολίτικο παζάρι, δώσαμε εκατό δισεκατομμύρια στον εργολάβο, αλλά είναι πλέον με το κλειδί στο χέρι. Διότι, ούτε το μετρό είναι έτοιμο και όπως ανέφερε ο συνάδελφός μου κ. Κωστόπουλος, εκατοντάδες δισεκατομμύρια είναι και οι αναγνωρισθείσες, αλλά και οι διεκδικούμενες από τον κατασκευαστή πρόσθετες διεκδικήσεις. 

Κύριε Υπουργέ, επαναλαμβάνω και τελειώνω, σας καλώ αύριο ή τις επόμενες ημέρες, που εσείς θα καθορίσετε, να επισκεφθούμε μαζί το σταθμό. Είναι ντροπή να γίνονται επώνυμες καταγγελίες και εσείς να μην κάνετε καμία ενέργεια. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Υπουργέ, ο κ. Κορκολόπουλος σας κάλεσε στο σταθμό, λίγα μέτρα έξω από τη Βουλή. Εγώ θα μπω στην πρόκληση να σας καλέσω, αν θέλετε, να ανέβουμε μία φορά στη Βόρεια Ελλάδα μαζί και να περάσουμε την Εθνική Οδό, όπως κατασκευάζεται, από το 250 μέχρι το 270 χιλιόμετρο, δηλαδή στα όρια του Νομού Φθιώτιδας και του Νομού Λαρίσης. Για να περάσει κανείς με καλές καιρικές συνθήκες τα είκοσι, εικοσιπέντε χιλιόμετρα αυτά χωρίς να έχει ατύχημα, θα πρέπει να έχει το Θεό και όλους τους Αγίους μαζί του. Οφείλω να πω ότι τα Χριστούγεννα που πέρασαν, εγώ ύστερα από είκοσι χρόνια οδηγός είχα για πρώτη φορά ατύχημα, λόγω των παρακάμψεων, οι οποίες υπάρχουν στην Εθνική αυτή Οδό, και έχουν σχεδιασθεί κατά τρόπο εγκληματικό. Και "έφυγα" σε ένα σημείο του δρόμου, όπου, όπως μου είπαν αυτοί οι οποίοι ήλθαν εκεί, τις ημέρες που προηγήθηκαν δεκάδες άλλα αυτοκίνητα στο ίδιο ακριβώς σημείο του δρόμου, στο εγκληματικό αυτό σημείο, "φεύγουν" απ' το δρόμο. Εδώ είναι οι ευθύνες σας, μία από τις ευθύνες σας. Για προχειρότητα για την οποίαν εκτελούνται τα δημόσια έργα. 

Και ερχόμεθα σήμερα να εγκαλέσουμε την Κυβέρνηση -βεβαίως εσείς είστε Υπουργός Εθνικής Οικονομίας, επιχειρείτε να συντονίσετε τους συναδέλφους σας Υπουργούς- άρα λοιπόν ό,τι θα πούμε εδώ για καθυστερήσεις, υπερβάσεις, κακοτεχνίες, αδιαφάνεια, μη επίτευξη στόχων, αφορούν το σύνολο των συναδέλφων σας, οι οποίοι εμπλέκονται σ' αυτό το δεύτερο Κοινοτικό Πλαίσιο Στήριξης. 

Θα έλεγα επίσης ότι η αξιολόγηση ενός προγράμματος, ενός Κοινοτικού Πλαισίου Στήριξης ή επιμέρους προγραμμάτων, προϋποθέτει την καταγραφή των εξελίξεων στον καθένα τομέα, στον οποίο αναφέρεται το πρόγραμμα, ώστε να υπάρχει δυνατότητα εντοπισμού και αξιολόγησης της τοποθέτησης του προγράμματος. 

Με άλλα λόγια, κατά πόσο οι στρατηγικοί στόχοι που θέτει το πρόγραμμα για τον τομέα της παιδείας, της υγείας, της πρόνοιας, της γεωργίας, συμβάλλουν στη μείωση ή και εξάλειψη των συγκριτικών μειονεκτημάτων του τομέα, με παράλληλη ενίσχυση των παραγόντων εκείνων που θα συμβάλουν στη διασφάλιση ή και αύξηση των συγκριτικών πλεονεκτημάτων του τομέα. 

Εάν στο δεύτερο Κοινοτικό Πλαίσιο Στήριξης μου βρείτε έναν τομέα στην οικονομία της χώρας στον οποίο μπορούμε να πούμε επαρκώς ότι το δεύτερο Κοινοτικό Πλαίσιο Στήριξης πέτυχε, πετυχαίνει ή εικάζουμε ότι θα πετύχει τους στόχους του, τότε θα μας βοηθήσετε πάρα πολύ και στη δική μας προβληματική. 

Επειδή οι συνάδελφοι που προηγήθηκαν, και αυτοί που θα έλθουν μετά από μένα, θα αναφερθούν στο σύνολο των τομέων, θα περιοριστώ σ' έναν μόνο τομέα, σ' αυτόν της γεωργίας, διότι στον τομέα αυτό, πέραν όλων των άλλων προβλημάτων, έχουμε και σημαντικές εξελίξεις, οι οποίες επιτάσσουν μεγαλύτερη παρέμβαση απ' αυτήν την οποία έχουμε μέχρι σήμερα ως χώρα. 'Οταν μία πολιτική αλλάζει στην Ευρώπη και στον κόσμο, όταν στην Ελλάδα έχουμε σημαντικές ανακατατάξεις, τότε δεν μπορούμε να δεχθούμε να παρελαύνουν από το Βήμα αυτό Υπουργοί οι οποίοι, με ωραιοπάθεια θα έλεγα, να αναφέρονται σε λογιστικές απορροφήσεις στον αγροτικό τομέα και στους άλλους τομείς. 'Ομως ειδικά στον αγροτικό τομέα, όταν το μισό πρόγραμμα, για το οποίο επαίρεσθε -και το λέω αυτό για να σας προλάβω, μη μου πείτε ότι στο Υπουργείο Γεωργίας έχουμε απορροφητικότητα 100%- επαναλαμβάνω, το μισό πρόγραμμα, όπως δεσμεύθηκε, αφορά επιδοτήσεις, εξισωτικές αποζημιώσεις και σχετικές άλλες επιδοτήσεις, ενώ το υπόλοιπο μισό πρόγραμμα του Υπουργείου Γεωργίας, το οποίο αφορά το 20% του ενεργού πληθυσμού της χώρας, βρίσκεται στα κακά του τα χάλια. Και τα αποτελέσματα, τόσο ποσοτικώς, όσο και ποιοτικώς είναι απαράδεκτα. 

Σας λέγω ότι εγγειοβελτιωτικά έργα, όπως ταμιευτήρες, φράγματα κλπ. δεν ξεπερνούν ως απορρόφηση το 17%. Τώρα, στο τέλος του 1998, στον τομέα της αρδεύσεως οι απορροφήσεις δεν ξεπερνούν το 17%. Σε πρωτοβουλίες όπως το INTERREG, η απορροφητικότητα δεν ξεπερνάει το 14%-15%. Στo LEADER δεν φθάνει το 10%. Για να μην αναφερθώ στο PESCA, στον τομέα της αλιείας, όπου η απορροφητικότητα βρίσκεται κάτω από το 10%. Και χωρίς να μπω στην ποιοτική αξιολόγηση όλων αυτών των προγραμμάτων. 

Με ιδιαίτερη θλίψη -για να πάω και σε έναν άλλον τομέα, που είναι και επίκαιρο στις μέρες μας- άκουσα προχθές τον κύριο Υπουργό Εθνικής Παιδείας και Θρησκευμάτων να επαίρεται ότι εμείς δεν ξέρουμε ότι πήρε δύο χρόνια ακόμη παράταση το πρόγραμμα για την παιδεία και τα άλλα προγράμματα. Και παρουσιάζεται ως ικανοποιημένος που το 1998, με τόσα προβλήματα στον τομέα της παιδείας, είμαστε στο 40% της απορροφητικότητας και ότι έχουμε καιρό, μέχρι το 2001, να φθάσουμε στο 100%. Μη βιάζεσθε! Και στο 2050 να φθάσετε, ενδεχομένως να είναι λιγότερο κοπιαστικό! Μην επαίρεσθε, όμως, για απορροφητικότητες οι οποίες ουδεμία πραγματική επίπτωση έχουν στους τομείς τους οποίους αναφέρεσθε. Δεν βλέπουμε συγκριτικά πλεονεκτήματα των τομέων. 

Θα σας πω επίσης, ότι υπάρχουν ακόμη τομείς στους οποίους δεν μπορούμε, ούτε μπορείτε εσείς, να αξιολογήσετε τις θέσεις εργασίας. Στο πρώτο Κοινοτικό Πλαίσιο Στήριξης, με το πρόγραμμα του Υπουργείου Γεωργίας, δημιουργήθηκαν ογδόντα πέντε χιλιάδες θέσεις εργασίας στον πρωτογενή τομέα. Με όση προσπάθεια και αν έχω κάνει τους τελευταίους μήνες, για να πάρω συγκριτικά και αξιολογικά στοιχεία από το Υπουργείο Γεωργίας, από το σύμβουλο αξιολόγησης, ουδείς μπορεί να μου πει πόσες θέσεις εργασίας δημιουργούνται στον πρωτογενή τομέα από την παρέμβαση την οποία κάνετε στο δεύτερο Κοινοτικό Πλαίσιο Στήριξης, σε μια εποχή κατά την οποία ο αγροτικός πληθυσμός μειώνεται, χρόνο με το χρόνο και η ύπαιθρος ερημώνει. 

Αυτά είναι ορισμένα στοιχεία, τα οποία σύντομα μπορούμε να παραθέσουμε εδώ. Και τα προβλήματα εντείνονται και επιτείνονται όσο μπαίνετε στην προετοιμασία για το τρίτο Κοινοτικό Πλαίσιο Στήριξης, όταν και η διοικητική υποδομή, την οποία έχετε στο δεύτερο Κοινοτικό Πλαίσιο Στήριξης, συγκριτικά ευκολότερα, έως πολύ ευκολότερα από αυτό το οποίο θα βρείτε στο τρίτο Κοινοτικό Πλαίσιο Στήριξης, αδυνατεί να ανταποκριθεί στις ανάγκες των καιρών. 

Για να μην αναφερθώ βέβαια στο σύστημα αξιολόγησης, όπου οι αξιολογητές ουσιαστικά αξιολογούν αυτούς από τους οποίους εν συνεχεία θα αξιολογηθούν οι ίδιοι, για να πάρουν συνέχιση των κοντράτων τους. Αυτό είναι το σύστημα και το ξέρετε πάρα πολύ καλά. 

Μέσα λοιπόν σε όλο αυτό το πλέγμα, η δική σας ευθύνη, κύριε Υπουργέ Εθνικής Οικονομίας, είναι ότι έχετε δώσει μια αξιολόγηση λογιστικού χαρακτήρα. Και φοβούμαι ότι παρασύρετε πολλές φορές και τον Πρωθυπουργό της χώρας και άλλους Υπουργούς. Μην μένετε στα λογιστικά,κ τα οποία ξέρετε πως προκύπτουν από τα συναρμόδια Υπουργεία και από τις υπηρεσίες σας. Δείτε, όσο έχετε καιρό ακόμη, με την ένταση που απαιτούν οι καιροί, όλο το πρόβλημα του δεύτερου Κοινοτικού Πλαισίου Στήριξης. Και οφείλετε, υπό την ιδιότητά σας ως Υπουργού Εθνικής Οικονομίας, να καλέσετε και τα άλλα κόμματα στην κατάρτιση του τρίτου Κοινοτικού Πλαισίου Στήριξης το οποίο θα πάει τη χώρα σε εποχές κατά τις οποίες δεν θα έχετε εσείς ή δεν θα έχετε μόνοι -δεν ξέρουμε πως θα εξελιχθούν τα πράγματα στη δεκαετία που έρχεται- την ευθύνη για τον τόπο. 

'Αρα λοιπόν, μη βρεθούμε πάλι προ εκπλήξεων μέσα σε ένα Κοινοτικό Πλαίσιο Στήριξης, σε ένα ΣΠΑ, σε ένα σχέδιο προγράμματος το οποίο θα κάνουν πάλι οι διάφοροι παράγοντες των Υπουργείων. Οφείλετε να καλέσετε τα κόμματα, να έχουν συμμετοχή στη διαμόρφωσή του. 

Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εθνικής Οικονομίας κ. Χρήστος Πάχτας έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Κύριοι συνάδελφοι, όσο και αν ορισμένοι δεν θέλουν να το πιστέψουν, η χώρα έχει εισέλθει πλέον σε μια δυναμική πορεία αυτοτροφοδοτούμενης ανάπτυξης. Η Ελλάδα δεν είναι πλέον ο δημοσιονομικός ουραγός της Ευρωπαϊκής 'Ενωσης. 

Δεν έχει τα υψηλότερα δημοσιονομικά ελλείμματα. Δεν έχει το υψηλότερο χρέος στις χώρες της Ευρωπαϊκής 'Ενωσης. 'Εχει πλέον από τους υψηλότερους ρυθμούς ανάπτυξης μεταξύ των κρατών της Ευρωπαϊκής 'Ενωσης. 

Κτίζουμε με ευθύνη και αποφασιστικότητα τις προϋποθέσεις για να ανήκει η Ελλάδα στον αστερισμό των χωρών με υψηλή κοινωνική και οικονομική ανάπτυξη και κτίζουμε σε ένα δύσκολο, πολλές φορές δύσβατο ευρωπαϊκό και διεθνές περιβάλλον. 

Τα πέντε χρόνια σοβαρής και επίπονης προσπάθειας που κάναμε είναι αδιάψευστος μάρτυρας ενός αγώνα που κάνει η Κυβέρνηση για την ένταξή μας στην ΟΝΕ, που θα εξασφαλίσει προϋποθέσεις σταθερότητας και ανάπτυξης στη χώρα και στον 'Ελληνα πολίτη, για τη συγκρότηση ενός σύγχρονου εθνικού κράτους, με όλες τις δυσκολίες που αυτό συνεπάγεται, γιατί πρέπει να απομακρύνουμε νοοτροπίες του παρελθόντος και συντεχνιακές λογικές. 

Σήμερα υπάρχει αλλαγή τοπίου. 'Εχουμε ένα νέο περιβάλλον. Βιώνουμε τα τελευταία χρόνια μία αλλαγή πλεύσης με τον τερματισμό ενός εικοσιπενταετούς κύκλου προσαρμογής της ελληνικής οικονομίας στο διεθνές περιβάλλον. Δημιουργούμε περιθώρια για την υλοποίηση των αναπτυξιακών μας επιλογών, για την άσκηση κοινωνικών πολιτικών, για τη μείωση της φορολογίας του πολίτη. Στηριζόμαστε πλέον στις δικές μας δυνάμεις. Μειώνουμε το βαθμό εξάρτησής μας. Βάζουμε προτεραιότητες και στόχους και είμαστε σε θέση να τους πραγματοποιήσουμε. 

Κατανοώ ότι η επιτυχία αυτής της Κυβέρνησης δημιουργεί και ανασφάλεια στην Αντιπολίτευση, η οποία με συνεχείς αφορισμούς και ρητορίες είχε επενδύσει σε ενδεχόμενη αποτυχία της Κυβέρνησης και ιδιαίτερα στην Αξιωματική Αντιπολίτευση. 

Πρέπει πιστεύω να ταυτιστούμε όλοι μας σε αυτήν την Αίθουσα με τη δημιουργική προσπάθεια, αλλά και τις επιτυχίες ενός ολόκληρου λαού. 

Κυρίες και κύριοι, είναι γεγονός ότι έχει γίνει συνείδηση πλέον πως το Κοινοτικό Πλαίσιο Στήριξης, το Πακέτο Ντελόρ, είναι το κατ'εξοχήν εργαλείο για την εκσυγρονισμό και την αναβάθμιση της χώρας. Είναι εύλογο, λοιπόν, να τυγχάνει όχι απλά της προσοχής, αλλά να γίνεται και αντικείμενο γόνιμης κριτικής. Δεν είναι, όμως, εύλογο να γίνεται αντικείμενο εκμετάλλευσης, όπως πολλά γίνονται αντικείμενο εκμετάλλευσης σε αυτόν τον τόπο. 

Οι ερωτώντες Βουλευτές, οι συνάδελφοι της Νέας Δημοκρατίας, εξέφρασαν για μία ακόμα φορά την ανησυχία τους για τις απορροφήσεις. Για να αποδείξουν τους ισχυρισμούς τους αναφέρονται σε μπαγιάτικα στοιχεία. Τον Ιανουάριο του 1999 χρησιμοποιούν στοιχεία του καλοκαιριού του 1998. Θα εκθέσουμε τα θέματα πάρα κάτω. 

Τα κονδύλια κύριοι συνάδελφοι, εισρρέουν και εισρέουν αυξανόμενα, γιατί υπάρχει πρόοδος, γιατί τα έργα υλοποιούνται. Ο διπλασιασμός του προγράμματος δημοσίων επενδύσεων έναντι του 1996 και ο τριπλασιασμός έναντι του 1993 αυτό καταμαρτυρεί. 

Η ραγδαία αύξηση των επενδύσεων κατευθύνθηκε στην κάλυψη των τεράστιων αναγκών της χώρας σε υποδομές, σε έργα που βελτιώνουν την ποιότητα ζωής και το περιβάλλον, σε παρεμβάσεις που δημιούργησαν και δημιουργούν χιλιάδες νέες θέσεις εργασίας. Από το Κοινοτικό Πλαίσιο Στήριξης σήμερα έχουμε περίπου ενενήντα χιλιάδες θέσεις εργασίας σε ετήσια βάση. 'Ολα αυτά δημιουργούν τις προϋποθέσεις για την πραγματική σύγκλιση της οικονομίας. 

Ας δούμε, όμως, τις επιδόσεις της χώρας μας. Και θα ήθελα να σας ευχαριστήσω ιδιαίτερα για την ευκαιρία που μου δίνετε να δείξω από πού ερχόμαστε και προς τα πού πάμε. 

Οι συνολικές δεσμεύσεις των πιστώσεων για τα διαρθρωτικά ταμεία μέχρι τέλους του 1998 για την Ελλάδα στον κοινοτικό προϋπολογισμό -και ακούστε το αυτό κύριοι συνάδελφοι- ανέρχονται στο 82,14% του συνόλου των πιστώσεων που προβλέπονται στο δεύτερο Κοινοτικό Πλαίσιο Στήριξης, έναντι 59% στο τέλος του 1997. Αυτή η επίδοσή μας μας κατατάσσει στην τέταρτη θέση μεταξύ των δεκαπέντε κρατών-μελών πάνω από τον κοινοτικό μέσο όρο. Είχαμε συνεπώς μία σημαντική αύξηση κατά είκοσι τρεις μονάδες κατά τη διάρκεια ενός μόνο έτους. 

Στο τέλος του πρώτου εξαμήνου του 1999 η Ελλάδα θα έχει δεσμεύσει το σύνολο των διαθέσιμων πιστώσεων, δηλαδή, το 100% από τον κοινοτικό προϋπολογισμό. Ολοκληρώνεται έτσι ο αρχικός μας σχεδιασμός και επιβεβαιώνονται πλήρως οι εκτιμήσεις μας για την έγκαιρη αξιοποίηση των κοινοτικών πόρων. 

Με βάση τα ίδια στοιχεία που δημοσιεύθηκαν πριν από λίγες ημέρες μόνο από την Ευρωπαϊκή Επιτροπή, οι εισροές πόρων, δηλαδή οι πληρωμές της Ευρωπαϊκής 'Ενωσης κατατάσσουν τη χώρα μας στην πέμπτη θέση μεταξύ των δεκαπέντε κρατών-μελών της Ευρωπαϊκής 'Ενωσης με 60,3%. 

Τα στοιχεία αυτά αντανακλούν την τεράστια πρόοδο που σημείωσε η χώρα μας μέσα σ' ένα και μόνο έτος, καθώς από την 8η θέση που κατείχε το 1997 με ποσοστό πληρωμών 42% κέρδισε την 5η θέση στο τέλος του 1998. 

Θα καταθέσω τα στοιχεία αυτά, για να έχετε μία σαφή εικόνα ως μέλη του Ελληνικού Κοινοβουλίου. 

(Στο σημείο αυτό ο Υφυπουργός Εθνικής Οικονομίας κ. Χ. Πάχτας καταθέτει για τα Πρακτικά τα προαναφερθέντα στοιχεία τα οποία έχουν ως εξής: 

Σελίδα 3472 μέχρι και 3475
είναι σε PDF 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Για το τρέχον έτος είναι πλέον βέβαιο ότι οι πληρωμές από την Ευρωπαϊκή 'Ενωση θα ανέλθουν στο 80%, ενώ μέχρι το τέλος του 2000 αναμένεται να έχει πρακτικά πλήρως δαπανηθεί το σύνολο των πιστώσεων του Κοινοτικού Πλαισίου Στήριξης. Το σύνολο πρακτικά των διαθέσιμων για την Ελλάδα πόρων θα έχει δηλαδή εισρεύσει στη χώρα μας μέχρι το 2000, δηλαδή, ένα χρόνο πριν από το 2001, που είναι ο τελευταίος χρόνος της τρέχουσας προγραμματικής περιόδου. 

Συνεπώς, είναι προφανές ότι όχι μόνο δεν χάθηκε μέχρι σήμερα ούτε ένα ECU ούτε μία δραχμή, όπως πολλές φορές έχει ακουστεί σ' αυτήν την Αίθουσα, αλλά δεν πρόκειται επίσης να χαθεί, αφού το σύνολο των πόρων θα έχει εισρεύσει στη χώρα μας ένα χρόνο νωρίτερα. 

Οι επιδόσεις αυτές αντιπροσωπεύουν φυσικά τον μέσο όρο όλων των προγραμμάτων. Ο μέσος όρος είναι εξαιρετικά ικανοποιητικός, ακόμα και σε ευρωπαϊκό επίπεδο. Ο μέσος όρος αυτός σημαίνει ότι τα προγράμματα σε ορισμένους τομείς είναι ακόμα καλύτερα, ενώ σε άλλους λίγο λιγότερα. Θα αναφερθώ για παράδειγμα στον τομέα της γεωργίας, γιατί ορισμένοι εμφανίζονται τελευταία ως προστάτες των αγροτών, καθώς και στον τομέα των τηλεπικοινωνιών. 

Στον τομέα της γεωργίας έχουν σημειωθεί επιδόσεις ρεκόρ. 'Εχουμε ήδη σχεδόν εξαντλήσει το σύνολο των πόρων που δικαιούμαστε ως χώρα για τη γεωργία. Αντίστροφα, σε ορισμένους τομείς εμφανίζεται μία μικρή καθυστέρηση, σε σχέση με το μέσο όρο. Αυτό οφείλεται στη δική μας επιμονή να εξασφαλίσουμε αποτελεσματικότητα και όχι μόνο την απορρόφηση. 

Δεν διστάσαμε να αφιερώσουμε τον αναγκαίο χρόνο στα πρώτα χρόνια υλοποίησης του Κοινοτικού Πλαισίου Στήριξης, για να δημιουργηθούν οι αναγκαίες συνθήκες για την παραγωγική αξιοποίηση των πόρων και αυτό διότι η κυβέρνηση που διαπραγματεύτηκε το δεύτερο Πακέτο Ντελόρ το 1993 δεν είχε κάνει τίποτα στην κατεύθυνση αυτή. 

Κύριοι συνάδελφοι της Νέας Δημοκρατίας, τα μεγάλα έργα που αποτελούν τον κορμό του δεύτερου Κοινοτικού Πλαισίου Στήριξης δεν υλοποιούνται με εξαγγελίες. Προϋποθέτουν μελέτες, απαλλοτριώσεις, διεθνείς διαγωνισμούς, διαδικασίες που απαιτούν κατ' ελάχιστον τρία ή τέσσερα χρόνια. Κατά την ανάληψη της Κυβέρνησης από το ΠΑΣΟΚ τον Οκτώβρη του 1993, δυστυχώς βρήκαμε μόνο τις εξαγγελίες. 

Το έτος έναρξης του δεύτερου Κοινοτικού Πλαισίου Στήριξης ήταν το 1994. Η Νέα Δημοκρατία όφειλε να έχει ξεκινήσει αυτές τις διαδικασίες για τα μεγάλα έργα το αργότερο ως τα τέλη του 1990-1991. Δεν το έκανε, όμως. Αντ' αυτού ερωτώμεθα σήμερα για το ύψος της απορρόφησης, ενώ γνωρίζει ότι τα έργα, λόγω της πλήρους έλλειψης προετοιμασίας, δεν μπορούσαν να ξεκινήσουν νωρίτερα από το 1996. 

Το ύψος της απορρόφησης σήμερα δεν αφήνει, βεβαίως, καμία αμφιβολία για το μέγεθος της προσπάθειας που έγινε έκτοτε. Αναγκαστήκαμε να αφιερώσουμε πολύ χρόνο για να ετοιμάσουμε το θεσμικό πλαίσιο, να επανασχεδιάσουμε τις δράσεις, να σχεδιάσουμε διαφανείς και αποτελεσματικές διαδικασίες υλοποίησης, να δημιουργήσουμε τις αναγκαίες οργανωτικές δομές. Και όλα αυτά για να έχουμε αποτέλεσμα και αποτελεσματικότητα και όχι απλώς απορρόφηση, όπως χθες και προχθές. 

Δεν πρέπει να ξεχνάτε, κύριοι συνάδελφοι, ότι όταν ολοκληρώθηκε το πρώτο Κοινοτικό Πλαίσιο Στήριξης η ανάπτυξη για τη χώρα μας ήταν μηδενική έως και αρνητική. Τώρα ακόμα και στους τομείς αυτούς τα προβλήματα έχουν ξεπεραστεί και ανακτούμε το χαμένο έδαφος των πρώτων ετών, δρέποντας τους καρπούς της προσπάθειάς μας. 

Αυτές οι επιδόσεις είναι που οδήγησαν την Κοινοτική Επίτροπο να δηλώσει, ότι ο ελληνικός ρυθμός απορρόφησης ξεπερνάει πλέον το μέσο όρο όλων των κρατών-μελών της Ευρωπαϊκής 'Ενωσης. Σας μεταφέρω τις ακριβείς δηλώσεις της: "Η Ελλάδα από το 1994 και μετά σημείωσε μεγάλη πρόοδο στην εφαρμογή και χρησιμοποίηση των διαρθρωτικών ταμείων της Ευρωπαϊκής 'Ενωσης. Στην πραγματικότητα, ο ελληνικός ρυθμός απορρόφησης των πόρων των κοινοτικών διαρθρωτικών ταμείων είναι τώρα υψηλότερος από το μέσο όρο των κρατών-μελών της Ευρωπαϊκής 'Ενωσης". 

'Ολα τα παραπάνω δεδομένα καταδεικνύουν ότι το θέμα της απορρόφησης των πόρων έχει οριστικά αντιμετωπιστεί από την Κυβέρνηση, έχει κερδιθεί οριστικά η μάχη της απορρόφησης στην χώρα μας. Ο ελληνικός ρυθμός υλοποίησης του Κοινοτικού Πλαισίου Στήριξης και η απορρόφηση των πόρων είναι πλέον υψηλότερη από το μέσο όρο των κρατών-μελών της Ευρωπαϊκής 'Ενωσης. 

Με τις επιδόσεις μας αυτές ξεπεράσαμε χώρες όπως η Γερμανία και η Ιταλία, καθώς και τις χώρες συνοχής, Ισπανία, Πορτογαλία, Ιρλανδία. Σπάνια χώρα κάλυψε τόσο μεγάλη απόσταση σε τόσα λίγα χρόνια. Αποτελεί συλλογικό μας επίτευγμα ως 'Ελληνες πολίτες και πρέπει να είμαστε υπερήφανοι γι' αυτό και ας το αναδείξουμε όλοι μαζί. Ας αναδείξουμε όλοι μαζί αυτήν τη γιγάντια προσπάθεια του ελληνικού λαού. 

Μετά την κατάθεση των επίσημων στοιχείων προόδου των προγραμμάτων, τα οποία έχετε πλέον μπροστά σας, δεν είμαι διατεθειμένος, κύριοι συνάδελφοι, να δεχθώ την παραμικρή απόκλιση από την αλήθεια, από την πραγματικότητα. Εάν ξαναπάρετε το λόγο για την απορροφητικότητα, να καταθέσετε στοιχεία. 'Οχι βεβαίως στοιχεία του καλοκαιριού, του 1995, του 1996 και του 1997. 

Δεν μπορώ να δεχθώ πλέον την αμφισβήτηση μιας συλλογικής προσπάθειας συναδέλφων Υπουργών της Κυβέρνησης, των παραγωγικών τάξεων και του ελληνικού λαού. Δεν μπορώ να δεχθώ την αμφισβήτηση της αλήθειας και τον πυροβολισμό της πραγματικότητας. Η πραγματικότητα σας έχει πετάξει έξω γι' αυτό και την πυροβολείτε. 

Πρέπει να κατανοηθεί ότι παρήλθαν οι καιροί όπου τα χαλκευμένα νούμερα δημιουργούσαν απατηλές εντυπώσεις και υπηρετούσαν την κούφια δημαγωγία. 

Με ρητορισμούς και αφορισμούς δεν λειτουργεί ο κοινοβουλευτικός έλεγχος. 

Εμείς ως Κυβέρνηση οφείλουμε να δώσουμε λόγο για τις ενέργειές μας και τα οικονομικά αδιάψευστα στοιχεία. Εσείς οφείλετε να τα ελέγξετε αυστηρά και να τα ανατρέψετε αν έχετε επαρκή και αδιάσιστα στοιχεία, στοιχεία όμως επαναλαμβάνω του 1998 και όχι του 1898. 

Προ των πυλών 21ου αιώνα, δεν μπορούμε να συνεχίσουμε με την ίδια νοοτροπία, μία νοοτροπία που αχρηστεύει το περιεχόμενο της πολιτικής, την οδηγεί σε μαρασμό, αποτελμάτωση και συμβάλλει με αυτές τις παρωχημένες τακτικές στην απόρριψή τους από τους νέους ανθρώπους. 

Γενικότητες, αοριστολογίες και ψευδολογίες δεν συμβάλλουν στην αναβάθμιση του κοινοβουλευτικού έργου. 

Επιθυμούμε και επιδιώκουμε τον έλεγχο και περιμένουμε διακαώς από την αυτοδιαψευδόμενη Αντιπολίτευση τα αληθή στοιχεία. 

Τα επιχειρήματά σας ηττήθηκαν και ακυρώθηκαν. Ο μόνος πραγματικός φόβος που φαίνεται ότι κάποιοι έχουν, δεν είναι η απορροφητικότητα των πόρων αλλά η απορρόφηση του δήθεν κινδύνου που μέχρι τώρα ευαγγελίζονταν. Ευτυχώς, όμως, που κριτής της προσπάθειάς μας δεν είναι η Νέα Δημοκρατία, αλλά η Ευρωπαϊκή 'Ενωση και ο ελληνικός λαός. 

Δεν συνηθίζω να είμαι οξύς, κυρίες και κύριοι συνάδελφοι, στις παρεμβάσεις μου, αλλά αυτό το παραμύθι ότι χάνουμε πόρους ως χώρα και ότι δεν υπάρχει απορρόφηση στην πατρίδα μας, ότι η Ελλάδα είναι σήμερα η τέταρτη χώρα στην Ευρώπη, πρέπει να σταματήσει. 

Ας έρθουμε τώρα στην καρδιά του έργου της Κυβέρνησης, που είναι η αξιοποίηση αυτών των κονδυλίων. Δεν θα κουραστώ να επαναλαμβάνω ότι πετύχαμε αυτές τις επιδόσεις επειδή τολμήσαμε να κάνουμε ουσιαστικές τομές σε σημαντικούς τομείς, που αφορούσαν την υλοποίηση του δεύτερου Κοινοτικού Πλαισίου Στήριξης. Αυτή η προσπάθεια απαίτησε μία ριζοσπαστική σε σχέση με το παρελθόν αντίληψη στη διαχείριση των πόρων. Καθοριστικό σημείο ήταν η μετατόπιση του κέντρου βάρους από την ποσότητα στην ποιότητα, επιδιώκοντας ταυτόχρονα τη μεταβολή του πλαισίου στο οποίο υλοποιούνται τα προγράμματα και εκτελούνται τα έργα, με ένα ολοκληρωμένο και συνεκτικό πλέγμα μέτρων. 

Εδώ και τρία χρόνια αναζητώ αυτήν την ημέρα, μια επερώτηση σοβαρή από την πλευρά της Νέας Δημοκρατίας για την πορεία των κοινοτικών κονδυλίων. Πάντα μιλάτε για την απορρόφηση εκτός προγράμματος, εκτός ημερήσιας διάταξης με αφορμή κάτι άλλο. Είναι η ώρα να πούμε και να αναδείξουμε την αλήθεια ως πραγματικότητα. 

Κυρίες και κύριοι συνάδελφοι, θέλω να επισημάνω ότι από τον Οκτώβρη του 1996 ξεκίνησαν οι αναγκαίες παρεμβάσεις, για την ταχύτερη και αποτελεσματικότερη υλοποίηση του Κοινοτικού Πλαισίου. 

Προχωρήσαμε από τον Οκτώβριο του 1996 στις αναγκαίες παρεμβάσεις για την ταχύτερη και αποτελεσματικότερη υλοποίηση του Κοινοτικού Πλαισίου Στήριξης. Προχωρήσαμε στην υλοποίηση της ενδιάμεσης αναμόρφωσης με την ενίσχυση των δράσεων με ισχυρό αναπτυξιακό προσανατολισμό, οι οποίες εμφάνιζαν σημαντικές χρηματοδοτικές ανάγκες, όπως είναι η ολοκλήρωση του αυτοκινητόδρομου Αθήνας-Θεσσαλονίκης, ο περιφερειακός δακτύλιος Αττικής, ο εκσυγχρονισμός της σιδηροδρομικής γραμμής Αθήνα-Θεσσαλονίκη, η προμήθεια αστικών λεωφορείων αντιρρυπαντικής τεχνολογίας με χρήση φυσικού αερίου, η ενίσχυση των ιδιωτικών επενδύσεων, ο βόρειος άξονας της Κρήτης, η λίμνη της Κάρλας στη Θεσσαλία. 

Με αυτόν τον τρόπο ενδυναμώθηκε το αναπτυξιακό περιεχόμενο του Πακέτου Ντελόρ 2. 'Εγιναν πρόσθετες αλλαγές στα προγράμματα που χρηματοδοτεί το Ευρωπαϊκο Κοινωνικό Ταμείο, κυρίως με την ενίσχυση του εθνικού σχεδίου δράσης για την απασχόληση και την εκπαιδευτική μεταρρύθμιση. Παράλληλα ενισχύθηκε σημαντικά και το πρόγραμμα της γεωργίας. 

Ιδιαίτερα σημαντικό παραμένει το γεγονός ότι διασφαλίσαμε τη συνεχίση της χρηματοδότησης μετά το 2000 ορισμένων μεγάλων έργων με τη σημαντική απόφαση να καταγραφούν ως έργα-γέφυρες μεταξύ δευτέρου και τρίτου Κοινοτικού Πλαισίου Στήριξης. Είναι έργα όπως η ζεύξη Ρίου-Αντιρρίου, ο περιφερειακός δακτύλιος της Αττικής, το Εθνικό Κτηματολόγιο, η Εγνατία Οδός, το Μετρό της Αθήνας, το Μετρό της Θεσσαλονίκης και το έργο του φυσικού αερίου. 

Με όλες αυτές τις παρεμβάσεις, με αναμορφώσεις προγραμμάτων, με μεγάλα έργα-γέφυρες για το τρίτο Κοινοτικό Πλαίσιο Στήριξης, με τη ρύθμιση των επιπτώσεων από την αναπροσαρμογή της δραχμής, αφ'ενός ενδυναμώθηκε το αναπτυξιακό περιεχόμενο του Κοινοτικού Πλαισίου Στήριξης και αφ'ετέρου δημιουργήθηκαν προϋποθέσεις για την ταχύτερη και αποτελεσματικότερη αξιοποίηση πόρων στο δεύτερο ήμισυ της περιόδου υλοποίησης του Κοινοτικού Πλαισίου Στήριξης. 

Επίσης, πρόσφατα στο πλαίσιο της ρύθμισης των επιπτώσεων από την αναπροσαρμογή της δραχμής αποφασίστηκε μία συνολική αύξηση του Κοινοτικού Πλαισίου Στήριξης η οποία ανέρχεται σε τριακόσια εβδομήντα δισεκατομμύρια (375.000.000.000) δραχμές, αύξηση η οποία δεν θα βαρύνει τον κρατικό προϋπολογισμό αλλά θα καλυφθεί πλήρως από την αύξηση της κοινοτικής συμμετοχής. Με αυτήν την αύξηση διατέθηκαν πρόσθετοι πόροι για την απασχόληση εργατικού δυναμικού και ιδιαίτερα νέων ανέργων, για την παιδεία, για κατασκευή σχολείων που λείπουν σε όλη τη χώρα, για τη γεωργία και το περιβάλλον. 

Πιο συγκεκριμένα: Ενισχύθηκε το πρόγραμμα για την παιδεία, έτσι ώστε να δημιουργηθούν υποδομές και σύγχρονος εκπαιδευτικός εξοπλισμός σε όλα τα σχολεία της χώρας, με εργαστήρια φυσικής, πληροφορικής και τεχνολογίας, με εβδομήντα νέα τμήματα με προγράμματα σπουδών επιλογής σε πανεπιστήμια της χώρας, προετοιμάζοντας σταδιακά την ελεύθερη πρόσβαση στα ανώτατα εκπαιδευτικά ιδρύματα της χώρας. Ακόμη θα γίνει δικτυακή διδασκαλία μαθημάτων και συνεργασία μεταξύ φοιτητών και μαθητών. 

Επίσης, αποφασίστηκε η ενίσχυση του προγράμματος της γεωργίας για δράσεις που ενισχύουν την ανταγωνιστικότητα της ελληνικής γεωργίας, όπως τα προγράμματα για τους νέους αγρότες, οι αναδιαρθρώσεις στη μεταποίηση και στην εμπορία των αγροτικών προϊόντων, η ενίσχυση των επιδοτικών δραστηριοτήτων με ογδόντα δισεκατομμύρια (80.000.000.000) δραχμές. 

Για την βελτίωση του ατμοσφαιρικού περιβάλλοντος της Αττικής αποφασίστηκε η προμήθεια διακοσίων νέων λεωφορείων αντιρρυπαντικής τεχνολογίας φιλικών προς το περιβάλλον με χρήση φυσικού αερίου. Μία από τις πολύ σημαντικές αποφάσεις, αφορά την ενίσχυση με επιπλέον ογδόντα οκτώ δισεκατομμύρια (88.000.000.000) δραχμών του προγράμματος της συνεχιζόμενης κατάρτισης για την αύξηση της απασχόλησης με νέες δράσεις, που απευθύνονται κυρίως σε νέους ανθρώπους, σε μακροχρόνια ανέργους και σε νέα ζευγάρια που εντάσσονται στο εθνικό σχέδιο δράσης για την απασχόληση. 

Αυτές οι νέες δράσεις είναι οι εξής: Εκατό νέοι βρεφονηπιακοί σταθμοί και κέντρα δημιουργικής απασχόλησης για παιδιά, εκατό κέντρα κοινωνικής μέριμνας για το πρόγραμμα βοήθειας στο σπίτι, το οποίο φιλοδοξεί να καλύψει μία αξιοπρεπή και αυτόνομη διαβίωση των ηλικιωμένων στο χώρο τους, δημιουργώντας ταυτόχρονα νέες θέσεις εργασίας, προγράμματα για την απόκτηση εργασιακής εμπειρίας για νέους ανέργους πτυχιούχους, καθώς και το πρόγραμμα "Νέοι στην ενεργό ζωή" με την προώθηση στην απασχόληση διακοσίων χιλιάδων νέων ανέργων έως το 2000. 

Τώρα, που είναι πλέον σαφές ακόμα και στους πιο δύσπιστους, ότι έχει κερδηθεί η μαχη της απορρόφησης, είναι λογικό τα βλέμματα όλων να στρέφονται στην ποιότητα και στην αποτελεσματικότητα των παρεμβάσεων. Αυτό αποτελεί θετική εξέλιξη, διότι είναι μια πτυχή για την οποία η σημερινή Κυβέρνηση έχει δώσει μεγάλες μάχες από την αρχή της υλοποίησης του δεύτερου Κοινοτικού Πλαισίου Στήριξης. 

Αισθάνομαι ιδιαίτερη ικανοποίηση, όταν καλούμαι να δείξω το πρωτοφανούς εμβέλειας έργο μας στον τομέα των δημοσίων έργων. Δεν μπορώ όμως να μην καταδείξω ταυτόχρονα, ιδιαίτερα όταν η Κυβέρνηση προκαλείται σ'αυτό το θέμα, την ανεπάρκεια και τις τεράστιες ευθύνες της Αξιωματικής Αντιπολίτευσης στην προετοιμασία του δεύτερου Κοινοτικού Πλαισίου Στήριξης που στον τομέα των δημοσίων έργων αποκτούν τις διαστάσεις τραγικής ανικανότητας. 

Δεν μπορώ να μην το κάνω, όταν όλοι ξέρουμε τι δεν έπραξε η Νέα Δημοκρατία όταν έπρεπε να το πράξει και τι πράξαμε εμείς σαν Κυβέρνηση που οφείλαμε να πράξουμε. Είναι γνωστό ότι το μεγαλύτερο μέρος των έργων του Κοινοτικού Πλαισίου Στήριξης είναι δημόσια έργα υποδομής και αναφέρομαι σε εννέα χιλιάδες έργα και παρεμβάσεις, σε πάνω από είκοσι χιλιάδες εργολαβίες, σε πάνω από χίλια έργα και παρεμβάσεις διαπεριφερειακού επιπέδου καθώς και σε πάνω από είκοσι μεγάλα έργα εθνικού επιπέδου. 

Το τεράστιο αυτό αναπτυξιακό πρόγραμμα των δέκα και πλέον τρισεκατομμυρίων δραχμών εθνικών και κοινοτικών πόρων και των αυστηρών προδιαγραφών που το συνόδευε μετατόπισε το κέντρο βάρους από την ποσότητα στην ποιότητα. Μετέβαλε την κλίμακα της προσπάθειάς μας από την ανεπάρκεια πόρων στην ανεπάρκεια μηχανισμών υλοποίησης, αλλά και στην ανεπάρκεια των κατασκευαστικών δυνατοτήτων που είχαμε. 

Και αυτό που κληθήκαμε να κάνουμε ήταν να υλοποιήσουμε το μεγαλύτερο αναπτυξιακό πρόγραμμα της χώρας κάνοντας ταυτόχρονα όλες τις ποιοτικές αλλαγές και μεταρρυθμίσεις που απαιτούσε η ομαλή και επιτυχής ολοκλήρωσή του. Και το κάναμε γιατί κάποιοι άλλοι δεν το έκαναν έγκαιρα όπως ώφειλαν. 

Κύριοι συνάδελφοι, δεν διστάσαμε να εισάγουμε διαδικαστικές θεσμικές αλλαγές και μεταρρυθμίσεις και αυτές οι αλλαγές έγιναν τώρα επειδή κανείς από εσάς, κύριοι της Αξιωματικής Αντιπολίτευσης δεν τόλμησε να προβεί ποτέ σε τέτοιες επιλογές όπως κάνουμε σήμερα. 

Η Κυβέρνηση ανέλαβε αυτόν τον κίνδυνο γνωρίζοντας ότι μπορεί να προκληθούν καθυστερήσεις ή ακόμα να υπάρξει μία πρόσκαιρη αναστάτωση στη λειτουργία του συστήματος ή και να επιβραδυνθεί η απορρόφηση. Η νέα πραγματικότητα, η οποία διαμορφώνεται στον τομέα των δημοσίων έργων μιλάει από μόνη της. Ποτέ άλλοτε δεν έγιναν τόσα πολλά σε τόσα λίγα χρόνια στον τομέα της ποιότητας. Αυτή η προσπάθεια θα συνεχισθεί με την ίδια ένταση ή και με αυξημένη αν διαπιστωθεί ότι τα μέτρα που είχαμε λάβει δεν επαρκούν. Αυτήν την προσπάθεια και τα αποτελέσματά της εκτίμησε και η Ευρωπαϊκή Επιτροπή η οποία δια στόματος της αρμοδίας επιτρόπου επισημαίνει ότι είμαστε μάρτυρες ενός ταχέου ρυθμού απορρόφησης σε συνδυασμό με μία ποιοτικώς καλή εφαρμογή και χρησιμοποίηση των κονδυλίων. 

Αυτές οι δηλώσεις έχουν ιδιαίτερο βάρος όταν προέρχονται από ένα θεσμικό όργανο που λογοδοτεί για τη χρηστή διαχείριση των κοινοτικών πόρων απέναντι στον Ευρωπαίο πολίτη. Ευτυχώς που κριτής μας δεν είναι η Αξιωματική Αντιπολίτευση. 

Κύριοι συνάδελφοι, κλείνω λέγοντας ότι τα δημόσια έργα στην Ελλάδα παράγονταν από συνθήκες που δεν μπορούσαν να θεωρηθούν άριστες. Δεν ήταν δυνατόν να εκτιμηθεί με σαφήνεια το τελικό κόστος των έργων, ούτε ο χρόνος που κατασκευάζονταν ούτε ακόμα και η ποιότητά τους. Στη χώρα μας, η έννοια του ποιοτικού ελέγχου και της διασφάλισης ποιότητας στα έργα ήταν μέχρι πρόσφατα από ανύπαρκτη μέχρι υποτυπώδης. Τελικά, το κόστος των έργων κατέληγε να είναι μεγάλο σε σχέση με τη χαμηλή ποιότητά του. Το πρόβλημα των δημοσίων έργων, λοιπόν, δεν είναι σημερινό, είναι πρόβλημα δεκαετιών, δεν είναι τώρα που τα έργα συχνά δεν έχουν την απαιτούμενη ποιότητα. Είναι τώρα που τολμήσαμε να ακουμπήσουμε το θέμα, τώρα που με τη δική μας πρωτοβουλία καταγράψαμε το πρόβλημα και παίρνουμε τα κατάλληλα μέτρα. 

Με την ευκαιρία αυτή θα ήθελα να αποκαταστήσω τα πράγματα. Δεν είναι όλα τα δημόσια έργα στην Ελλάδα σκάρτα όπως εντέχνως μερικοί αφήνουν να εννοηθεί. Υπάρχει σημαντικός αριθμός εργοληπτικών εταιρειών, υπηρεσιών του δημοσίου και επιβλεπόντων που κάνουν σωστά τη δουλειά τους. 

Με δεδομένη, λοιπόν, τη σαφή βούληση της Κυβέρνησης να αλλάξει ριζικά το χάρτη παραγωγής προς το καλύτερο των δημοσίων έργων επιχειρείται από το 1994 και μετά και ιδιαίτερα τώρα που η προσπάθεια αυτή φθάνει στην κορύφωσή της μία ουσιαστική μεταβολή στο πλαίσιο με το οποίο υλοποιούνται τα προγράμματα και κινούνται τα έργα με στόχο κυρίαρχο όχι την απορρόφηση για την απορρόφηση, αλλά την απορρόφηση για την αποτελεσματικότητα. Πρόκειται για μία καθολική επίθεση εξυγίανσης σε όλα τα μέτωπα παραγωγής των δημοσίων έργων που αποτελούν και τον τομέα αιχμής των μεταρρυθμίσεων αυτών και που εκτείνεται σε τρεις βασικούς τομείς. Ο ένας είναι αυτός που συνδέεται με τις διαδικασίες ανάθεσης των έργων, ο άλλος είναι αυτός που συνδέεται με το συνδυασμό και τη μελέτη των έργων και ο άλλος αυτός που συνδέεται με την επίβλεψη και την κατασκευή των έργων. 

Σε όλους τους παραπάνω τομείς από το 1994 συντελέστηκε και συντελείται ένα ιδιαίτερα δύσκολο θεσμικό έργο. Πλήθος νομοθετικών ρυθμίσεων και κανονιστικών πράξεων έχουν εκπονηθεί προκειμένου να αλλάξει σταδιακά και ριζικά ο χάρτης παραγωγής των δημόσιων έργων στη χώρα μας. Σε ένα σύστημα παραγωγής των δημοσίων έργων που έχει καθιερωθεί εδώ και εξήντα χρόνια δημιουργήθηκε ένα σοκ με τις θεσμικές μεταρρυθμίσεις, αλλά και τις πρωτοβουλίες που ανέλαβε η Κυβέρνηση κατά τα τελευταία τέσσερα έτη. 

Οι παρεμβάσεις αυτές συνδέονται με τα συστήματα δημοπράτησης της μελέτης στα δημόσια έργα, την κατάργηση των υπερβάσεων, τη μείωση των εκπτώσεων, την ποιότητα, των έλεγχο των διαδικασιών ανάθεσης σε σχέση με το Εθνικό και Κοινοτικό Δίκαιο, την υποστήριξη των περιφερειακών αρχών. 

Τα αποτελέσματα είναι πλέον ορατά. Θα ήθελα να παραθέσω δύο και μόνο χαρακτηριστικά παραδείγματα: 

Με την ψήφιση των νόμων έχουν επέλθει σαφή δείγματα βελτίωσης στα ποσοστά των εκπτώσεων στα δημόσια έργα, καθώς με τις ρυθμίσεις αυτές οι εκπτώσεις από το 70% με 80% που ήταν το 1994 είναι σήμερα στο 30%, όπως είναι περίπου και σε όλα τα κράτη της Ευρωπαϊκής 'Ενωσης. 

Για πρώτη φορά παρατηρήθηκε το φαινόμενο να εγκαταλείπουν εργοληπτικές εταιρείες εργολαβίες, λόγω της αδυναμίας τους να ανταποκριθούν στους νέους όρους που τίθενται. 

Για την ενίσχυση της διασφάλισης της ποιότητας των έργων επιλέξαμε έναν πρόσθετο και ανεξάρτητο μηχανισμό ελέγχου, έναν εξειδικευμένο σύμβουλο ποιοτικού ελέγχου, τον ΕΣΠΕΛ, για τη διενέργεια ποιοτικών ελέγχων σε δύο χιλιάδες εργολοβίες σε έργα που χρηματοδοτούνται από κοινοτικά προγράμματα. 

Η σύμβαση του ΕΣΠΕΛ θα επεκταθεί και στο 2000, ώστε να ελεγχθεί κάθε υπηρεσία και κάθε εργολήπτης για την εφαρμογή των απαιτήσεων και των όρων ποιότητας στα έργα. 

Με βάση τα αποτελέσματα των εκθέσεων του ΕΣΠΕΛ που αφορούν επιθεωρήσεις και ελέγχους ποιότητας σε ήδη επτακόσιες ογδόντα πέντε εργολαβίες και που καλύπτουν αντιπροσωπευτικά το σύνολο των περιφερειών της χώρας όλης της κλίμακας αξίας των έργων και υποέργων, όλες της κατηγορίες έργων, κτιριακά, συγκοινωνιακά, υδραυλικά και όλες τις φάσεις των έργων, έχουν διαπιστωθεί ελλείψεις συντήρησης προγράμματος ποιότητας κατά την κατασκευή των δημοσίων έργων. Η διαπίστωση αυτή καταδεικνύει από μόνη της την ορθότητα της πρωτοβουλίας μας να θεσπισθεί ο έλεγχος ποιότητας στα δημόσια έργα. 

Είναι ελλείψεις που αφορούν κυρίως τη μη συμμόρφωση των αναδόχων με τις συμβατικές τους υποχρεώσεις σχετικά με τους ελέγχους ποιότητας, γεγονός που αναδεικνύει το πρόβλημα της ανεπαρκούς επίβλεψης και παρακολούθησης των έργων. 

Επίσης, απουσίες εργοταξιακού εργαστηρίου σε αρκετές εργολαβίες, ακόμα και αν αυτό απαιτείτο. Αποτέλεσμα αυτού είναι η αδυναμία των αναδόχων να παρακολουθούν την ποιότητα των υλικών και των εργασιών. 

Κατόπιν αυτών των πρώτων ελέγχων του ΕΣΠΕΛ αναλάβαμε ως Κυβέρνηση σειρά πρωτοβουλιών, όπως τη διενέργεια συστηματικών σε βάθος πλέον ελέγχων και επιθεωρήσεις και όχι μόνο δειγματοληπτικών. 

Την κατάταξη των έργων σε τρεις κατηγορίες ανάλογα με τη σοβαρότητα των αστοχιών ή πλημμελειών. 

Την αποστολή των εκθέσεων του ΕΣΠΕΛ στις προϊστάμενες αρχές και σε όλους τους Προέδρους των Επιτροπών Παρακολούθησης για να επιληφθούν του θέματος. 

Την αποστολή των έργων των κατηγοριών 2 και 3 στο Σώμα Επιθεωρητών Δημοσίων 'Εργων, για να τεθούν υπό διαρκή επιθεώρηση. 

Την απόφασή μας να αναζητηθούν τυχόν ποινικές ευθύνες για τα έργα που εμφανίζουν σοβαρές αστοχίες που δεν είναι ανατάξιμες με την παραπομπή αυτών των περιπτώσεων στη δικαιοσύνη. 

Τη διενέργεια περαιτέρω ελέγχων από τον ΕΣΠΕΛ, προκειμένου να ελεγχθεί στατιστικά κάθε υπηρεσία και κάθε εργολήπτης. 

Να γίνω απόλυτα σαφής. Θα πρέπει ιδιαίτερα και ειδικότερα να αναφέρω το εξής: 

Από την 1η Ιουλίου 1998 άρχισαν πλέον οι συστηματικοί έλεγχοι και οι επιθεωρήσεις σε βάθος σε όλη την πατρίδα μας. Στο πλαίσιο αυτό και μέχρι το τέλος του 1998 έχουν ελεγχθεί για την ποιότητά τους επτακόσιες ογδόντα πέντε εργολαβίες, ενώ τόσο οι συστηματικοί όσο και οι δειγματοληπτικοί έλεγχοι θα συνεχισθούν και το 1999 και το 2000 για να αγγίξουμε την κάθε εταιρεία, την κάθε επιβλέπουσα αρχή και τον κάθε δημόσιο υπάλληλο. 

'Εχουν ήδη αποσταλεί στις προϊστάμενες αρχές των έργων τριακόσιες εξήντα πέντε εκθέσεις δειγματοληπτικές και επίσης ογδόντα συστηματικές εκθέσεις ποιότητας που έχουν ελεγχθεί μέχρι και το τρίτο τρίμηνο του 1998, προκειμένου να μεριμνήσουν για τη συμμόρφωση των εμπλεκομένων στην παραγωγή των έργων, στις διαπιστώσεις των ελέγχων και την αποκατάσταση, ανακατασκευή των εργασιών σύμφωνα με την κείμενη νομοθεσία για τα δημόσια έργα. 

(Στο σημείο αυτό κτυπάει του κουδούνι λήξεως του χρόνου ομιλίας του κυρίου Υφυπουργού) 

Τελειώνω, κύριε Πρόεδρε, παίρνοντας δύο λεπτά από το χρόνο της δευτερολογίας μου, αν επιτρέπετε. 

Θα ήθελα να τονίσω ότι με δική μας πρωτοβουλία, την πρωτοβουλία της Κυβέρνησης, έχουμε ήδη ενημερώσει τον Τύπο για τα μέχρι σήμερα συμπεράσματα από τη δραστηριότητα του ΕΣΠΕΛ, καθώς και για τα σχετικά μέτρα που έλαβε η Κυβέρνηση. 

Οι εκθέσεις συστηματικών ελέγχων του ΕΣΠΕΛ αποστέλλονται στο Σώμα Επιθεωρητών Δημοσίων 'Εργων, στις αρμόδιες προϊστάμενες αρχές και στις διευθύνουσες υπηρεσίες, οι οποίες επαναλαμβάνονται σχετικά. 

Τα έργα, επαναλαμβάνω και πάλι, τίθενται υπό διαρκή επιθεώρηση και παραπέμπονται στις εισαγγελικές αρχές εφόσον πρόκειται για σοβαρές αστοχίες που δεν είναι ανατάξιμες και απαιτούνται καθαιρέσεις ή ανακατασκευές. 

Να επαναλάβω με την ευκαιρία αυτή, ότι δεν θα διστάσουμε να απεντάξουμε συγχρηματοδοτούμενα έργα σε περίπτωση που εμφανιστούν παραβιάσεις των ρυθμίσεων για τα δημόσια έργα, όπως έχουμε ήδη κάνει σε αρκετά περιφερειακά προγράμματα. 

Επίσης προωθείται σήμερα η ολοκληρωμένη παρέμβαση ποιότητας των έργων για να δημιουργηθεί η Γενική Διεύθυνση Ποιότητας σε όλα τα δημόσια έργα στο Υπουργείο ΠΕΧΩΔΕ, για να διασφαλίσουμε ένα μακροχρόνιο σύστημα διασφάλισης και ελέγχου ποιότητας στα δημόσια έργα. Από τον Ιούνιο του 1997 κοινοπραξία συμβούλων κινείται προς την κατεύθυνση αυτή για να ολοκληρώσουμε και αυτήν την παρέμβασή μας. 

Θέλω να επαναλάβω κλείνοντας την τοποθέτησή μου, κύριοι συνάδελφοι, πως η Κυβέρνηση είναι αποφασισμένη να συνεχίσει και να ολοκληρώσει τις μεταρρυθμίσεις που έχει δρομολογήσει για τη διασφάλιση της αποτελεσματικής χρήσης των δημοσίων πόρων. 

Το λαό μας τον ενδιαφέρει το αναπτυξιακό αποτέλεσμα, το έργο προς κοινωνικό όφελος. Η απόδοση στην κοινωνία έργων υποδομής που εξυπηρετούν τις πραγματικές ανάγκες και προσδοκίες των πολιτών και θα πληρούν προς τούτο τις προδιαγραφές ασφάλειας και ποιότητας, αποτελεί αρχή η οποία δεν υποτάσσεται σε καμία αντίληψη περί πολιτικού ή άλλου κόστους για την Κυβέρνησή μας. 

Η συνέπεια και η ευθύνη της Κυβέρνησης, αποδεικνύονται από το γεγονός ότι απαντάμε έγκαιρα στη νέα πρόκληση, το νέο αναπτυξιακό σχεδιασμό για την επόμενη προγραμματική περίοδο 2000-2006 και το κάνουμε έχοντας ως ένα βασικό εργαλείο την εμπειρία του Α' και κυρίως του Β' Κοινοτικού Πλαισίου Στήριξης, που ως Κυβέρνηση διαχειριζόμαστε. 

Δρομολογήσαμε νωρίτερα από ποτέ άλλοτε, εδώ και ενάμιση χρόνο, τη διαμόρφωση του νέου σχεδίου περιφερειακής ανάπτυξης και δώσαμε ήδη προς τους φορείς ένα πλαίσιο στόχων και στρατηγικής που συνθέτουν την αναπτυξιακή διαδικασία των επόμενων χρόνων. 

Το ελληνικό Κοινοβούλιο σύντομα θα πάρει αυτές τις θέσεις, μια που πρόσφατα η κυβερνητική επιτροπή αποφάσισε για το συνοπτικό σχέδιο περιφερειακής ανάπτυξης της χώρας μας για την περίοδο 2000-2006. 'Ετσι όλα τα κόμματα θα έχουν τη δυνατότητα να ενσκύψουν πάνω σε αυτήν τη μεγάλη πρόκληση για την Ελλάδα του 2010. Σε αυτόν τον τομέα, σε αυτό το νέο ραντεβού θα είμαστε για μία ακόμη φορά συνεπείς. 

Η Κυβέρνηση και ο Πρωθυπουργός επιλέξαμε συνειδητά να καλύψουμε τα ελλείμματα πολιτικών πολλών δεκαετιών. Επιλέξαμε συνειδητά να εφαρμόσουμε πολιτικές σε πεδία που δεν είναι περίπατος σε ένα δρόμο ομαλό, χωρίς εμπόδια, χωρίς δυσκολίες. Αντίθετα είναι μία επίπονη προσπάθεια που δημιουργεί δισταγμούς, αμφιβολίες, αντιδράσεις. 

'Εχουμε αναλάβει το δύσκολο έργο να οδηγήσουμε τη χώρα με σταθερά βήματα στο 2000, προχωρώντας σε βαθιές τομές και σημαντικές αλλαγές, εδραιώνοντας ταυτόχρονα νέα οράματα για την επόμενη δεκαετία, τοποθετώντας την Ελλάδα στη θέση που της αξίζει και εξασφαλίζοντας ένα καλύτερο αύριο για τις ερχόμενες γενιές. 

Το σήμερα πιστεύουμε όλοι ότι δεν είναι ίδιο με το χθες, όπως και το αύριο δεν μπορεί να είναι ίδιο με το σήμερα. Η Ελλάδα στις αρχές του 21ου αιώνα θα είναι μία χώρα διαφορετική από αυτή που γνωρίζουμε σήμερα. 

'Ολα αυτά που γίνονται συντελούν στο να ζει ο πολίτης σε ένα περιβάλλον ποιοτικά βελτιωμένο. Αυτή η προοπτική δεν μπορεί να αφήνει κανέναν αδιάφορο. Δεν αφορά τους ολίγους, δεν αποτελεί ευημερία των αριθμών. Είναι μία αληθινή ειρηνική επανάσταση, μία νέα πραγματικότητα, που είναι επίπονη, αλλά με επιτυχία, που λαμβάνει καθημερινά σάρκα και οστά και που τα αποτελέσματά της θα σφραγίσουν τον επόμενο αιώνα. 

Πιστεύω, κύριοι συνάδελφοι, ότι πλέον η μάχη της απορρόφησης, αυτή η μάχη για την οποία τόσος λόγος έχει γίνει τον τελευταίο καιρό σε αυτήν την Αίθουσα, οριστικά έχει αντιμετωπισθεί θετικά από την ελληνική Κυβέρνηση και τον ελληνικό λαό. Νομίζω, ότι πρέπει να είμαστε όλοι υπερήφανοι για αυτό. 

Να κοιτάξουμε, λοιπόν, τώρα πώς θα εμβαθύνουμε σε όλες τις διαδικασίες σχεδιασμού του επόμενου διαρθρωτικού πλαισίου έτσι ώστε η χώρα μας να έρθει ακόμη πιο κοντά με τις προηγμένες χώρες της Ευρωπαϊκής 'Ενωσης, να πλησιάσουμε ακόμη περισσότερο τον αστερισμό των χωρών που αντιμετωπίζουν με ευημερία τα προβλήματα της καθημερινότητας. 

Είναι, λοιπόν, χρήσιμο σήμερα εάν έχουμε αντιρρήσεις στα θέματα αυτά να καταθέσουμε τα στοιχεία εκείνα που αποδεικνύουν το αντίθετο, που αποδεικνύουν την άλλη πλευρά που δεν υπάρχει κατά την άποψη μας. Γι'αυτό είμαι στη διάθεσή σας κατά τη δευτερολογία μου να πιάσουμε ένα ένα τα προγράμματα για τα οποία εκτιμάτε ότι τα στοιχεία που σας δώσαμε δεν είναι επαρκή και δεν είναι αληθή. 

'Εχω δώσει τους συγκριτικούς πίνακες που δείχνουν τη θέση της πατρίδας μας μεταξύ των δεκαπέντε κρατών-μελών της Ευρωπαϊκής 'Ενωσης, το 1998 και το 1997. Βλέπετε την πρόοδο που επιτεύχθηκε, βλέπετε τη σταθερή πρόοδο της χώρας μας σε σχέση με τα λοιπά κράτη της Ευρωπαϊκής 'Ενωσης. 

Πρέπει να στηρίξετε και εσείς αυτήν τη συλλογική προσπάθεια ενός λαού, που πραγματικά προχωρεί κάτω από συνθήκες που δεν ήταν οι καλύτερες στην έναρξη αυτού του προγράμματος, γιατί πράγματι είχαμε μία χαμένη διετία, τη διετία 1994-1995 και σήμερα μπορούμε να πούμε με βεβαιότητα ότι καλύψαμε αυτό το κενό, αυτό το έλλειμμα, που ήταν αποτέλεσμα ενός ελλιπούς προγραμματισμού από τη δική σας πλευρά, κύριοι συνάδελφοι της Νέας Δημοκρατίας. 

ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, για μια ακόμη φορά η Κυβέρνηση, δια του κυρίου Υφουπουργού αυτήν τη φορά, απέδειξε ότι δεν αντιλαμβάνεται τη σοβαρότητα των προβλημάτων και απέδειξε ότι δεν είναι καν διατεθειμένη να συζητήσει αυτά τα προβλήματα με ειλικρίνεια. 

Για μια ακόμη φορά η Κυβέρνηση φυγομαχεί, διότι ο Υπουργός Εθνικής Οικονομίας για μια ακόμη φορά δεν βρίσκεται στη Βουλή. Ανέθεσε το άχαρο έργο στον κύριο Υφυπουργό, ο οποίος ήρθε εδώ και μας διάβασε ξανά, για δεύτερη φορά υποχρεωθήκαμε να υποστούμε την ίδια περίπου ομιλία που έκανε στον προϋπολογισμό. Και τη διάβαζε λέξη προς λέξη. 

Επιτέλους, κύριε Υφυπουργέ, δεν μπορείτε να τα πείτε απέξω αυτά τα πράγματα; Τα είπατε στον προϋπολογισμό, μας τα έχετε ξαναπεί εδώ στη Βουλή, δεν είχαν καμία επίπτωση. Προσπαθείστε να μιλήσετε λίγο πιο ελεύθερα. 

Η αυταρέσκεια, κυρίες και κύριοι συνάδελφοι, δεν είναι πολιτικό πλεονέκτημα. Είναι ένδειξη πολιτικής αδυναμίας. Την ίδια τακτική της αυταρέσκειας ακολούθησε προ ημερών στη συζήτηση που κάναμε εδώ για την πρόταση μομφής κατά του Υπουργού Εθνικής Παιδείας και ο Πρωθυπουργός. Την ίδια τακτική της αυταρέσκειας ακολουθεί και ο Υπουργός Εθνικής Οικονομίας. Δεν αποδίδει αυτή η τακτική. Παραδεχθείτε ορισμένα πράγματα, πιο αποτελεσματικό θα είναι. Με το να βγείτε εδώ και να μας παρουσιάσετε το ψάρι ως κρέας, δεν πείθετε κανέναν. Δεν πείθετε τον ελληνικό λαό. Βλέπουμε τι γίνεται, ξέρουμε και θα σας πούμε τα στοιχεία. Σας τα είπε και ο κ. Κωστόπουλος. 

Φθάσατε στο σημείο να αμφισβητήσετε τα ίδια σας τα στοιχεία. Τα επίσημα στοιχεία και τα ελεγμένα, της Επιτροπής Παρακολούθησης του περασμένου Νοεμβρίου, φθάσατε στο σημείο εσείς ο ίδιος, που προεδρεύατε σε αυτήν την επιτροπή, να πείτε ότι είναι ψεύτικα. Μα επιτέλους, τα δικά σας στοιχεία, του περασμένου Νοεμβρίου, παρουσιάσαμε! Σε δύο μήνες έγινε στην Ελλάδα το αναπτυξιακό θαύμα που προσπαθήσατε να μας πείσετε ότι έγινε; Ε, δεν έγινε σε δύο μήνες το αναπτυξιακό θαύμα! Πώς να το κάνουμε; 

Τα στοιχεία που σας παρουσιάσαμε είναι τα μόνα ελεγμένα και επίσημα στοιχεία που υπάρχουν. Εσείς μας μιλάτε για δεσμεύσεις, εμείς σας μιλάμε για πραγματοποιήσεις. Αφήστε την αμφισβήτηση των στοιχείων. Εμείς δεν προσπαθήσαμε να σας παρουσιάσουμε δικά μας στοιχεία. Μιλάμε με τα δικά σας στοιχεία και με αυτά θα μιλάμε γιατί είναι τα μόνα στοιχεία που αυτήν τη στιγμή είναι έγκυρα. 

Η προκρούστεια παραποίηση της πραγματικότητας που επιχειρήσατε από αυτό το Βήμα, δεν αποτελεί ένδειξη αποτελεσματικότητας, κύριε Υφυπουργέ. 'Ενδειξη αποτυχίας αποτελεί, διότι όταν δεν μπορείς να δεις την πραγματικότητα στα μάτια, όταν δεν μπορείς να την αντικρύσεις κατάματα, τι σημαίνει; Σημαίνει ότι δεν πιστεύεις στον εαυτό σου, δεν πιστεύεις σε αυτά που κάνεις. Ούτε οι υψηλοί τόνοι και οι αβάσιμες κατηγορίες που εξαπολύσατε κατά της Αντιπολίτευσης, μπορούν να κρύψουν την αποτυχία που υπάρχει αυτήν τη στιγμή και που είναι διαπιστωμένη και κανείς δεν μπορεί να την αμφισβητήσει. 

Αναφερθήκατε σε γενικότερα θέματα της οικονομικής πολιτικής. Η 1η Ιανουαρίου που διανύουμε είναι μία ημερομηνία ορόσημο για την πορεία της Ενωμένης Ευρώπης. Μετέχει η Ελλάδα σε αυτήν την πορεία; 'Οχι. 

Χαιρόμαστε για το EURO, σαν γείτονες των εταίρων μας και όχι επειδή μετέχουμε σε αυτήν τη διαδικασία, γιατί η Κυβέρνηση αυτή, που το 1996 τορπίλισε το ίδιο της το πρόγραμμα σύγκλισης για προεκλογικούς λόγους, μετά τις εκλογές του 1996 άλλαξε ρότα και είπε δεν μπαίνουμε το 1998, θα μπούμε αργότερα. Αυτό είναι επιτυχία; Είναι επιτυχία να είμαστε η μόνη χώρα που δεν μπόρεσε να παρακολουθήσει το EURO, παρ' ότι θα το ήθελε; Γιατί υπάρχουν και άλλες τρεις χώρες που δεν ήθελαν να μπουν σε αυτήν τη διαδικασία. 

Αλλά εμείς είμαστε έξω από το Ευρώ και χαιρόμαστε για το Ευρώ, γιατί κάποια στιγμή -λέει- θα το υιοθετήσουμε κι εμείς. Εντάξει, όλοι ελπίζουμε ότι η ένταξη της Ελλάδας στη ζώνη του ευρώ θα συμβεί και μάλιστα το συντομότερο δυνατόν. 

Αλλά δύο πράγματα είναι βέβαια. Πρώτον, ότι η ένταξη θα έχει στοιχίσει ακριβά. Και θα έχει στοιχίσει ακριβά λόγω της καθυστέρησης, που σημειώθηκε και στα δημοσιονομικά και στη διαρθρωτική προσαρμογή και στην πτώση του πληθωρισμού. Το δεύτερο πράγμα που είναι βέβαιο, είναι ότι ακόμη και το 2001, αν επιτευχθεί η ένταξη, η Ελλάδα θα είναι σχετικά ανέτοιμη να αντιμετωπίσει τις προκλήσεις, που συνεπάγεται η νομισματική ενοποίηση. 

Δεν δικαιολογείται συνεπώς ούτε η υπέρμετρη θριαμβολογία, στην οποία επιδόθηκε ο κύριος Υφυπουργός ούτε η υπέρμετρη παροχολογία στην οποία ήδη έχει αρχίσει να επιδίδεται η Κυβέρνηση εν όψει των προσεχών εκλογών ούτε το κλίμα εφησυχασμού. 

Ποια είναι τα προβλήματα, που θα αντιμετωπίσουμε και τι πρέπει να γίνει; Πρώτα απ' όλα, ακόμα και μετά την ένταξη, θα εξακολουθήσει να υφίσταται ένα εντονότατο δημοσιονομικό πρόβλημα. Το προβλεπόμενο πραγματικό έλλειμμα, σύμφωνα και με εκθέσεις διεθνών οργανισμών, όπως του Διεθνούς Νομισματικού Ταμείου, σύμφωνα και με εκθέσεις τραπεζών, δεν είναι το 2% ή το 1,9%, που υποστηρίζει η Κυβέρνηση για το 1999. Προσεγγίζει περισσότερο το 5%. Το υπόλοιπο κρύβεται με διάφορα λογιστικά τεχνάσματα, τα οποία καταγγείλαμε εδώ στη Βουλή κατά τη συζήτηση του προϋπολογισμού, τα τεκμηριώσαμε, ζητήσαμε στοιχεία, τα οποία όμως δε μας δόθηκαν από την Κυβέρνηση. 

Και έρχεται τώρα ο κύριος Υφυπουργός να μας κατηγορήσει ότι δεν έχουμε στοιχεία. Αν είναι δυνατόν! Ο Προκρούστης των στοιχείων έρχεται να κατηγορήσει εμάς ότι παραποιούμε τα στοιχεία. Μα, τα δικά σας στοιχεία χρησιμοποιούμε. 

'Ενα δεύτερο μεγάλο θέμα είναι η απελπιστική κατάσταση της Δημόσιας Διοίκησης, που όχι μόνο δεν εξυπηρετεί τον πολίτη, παρέχοντάς του στοιχειώδη δημόσια αγαθά, όπως η ασφάλεια, η δικαιοσύνη, η κοινωνική προστασία, αλλά παράλληλα επιβραδύνει τις αναπτυξιακές επιδράσεις στην οικονομία. 'Εχουμε μία Δημόσια Διοίκηση, που είναι φρένο στην ανάπτυξη της οικονομίας. Τι έγινε όλα αυτά τα χρόνια; Θα μπω σε λεπτομέρειες και θα σας τα πω ένα-ένα. 

'Ενα τρίτο μεγάλο θέμα είναι η πολύ χαμηλή ανταγωνιστικότητα της οικονομίας μας, που αντανακλάται και στην υψηλή ανεργία. Είσθε η Κυβέρνηση, που επί τέσσερα-πέντε συνεχή χρόνια διατηρεί την ανεργία πάνω από το 10%. Τι κάνετε γι' αυτό; Καμιά άλλη κυβέρνηση στο παρελθόν τα τελευταία είκοσι πέντε, τριάντα χρόνια δεν είχε την ανεργία τόσο ψηλά επί τόσο μεγάλο χρονικό διάστημα. 

Υπάρχει και το μεγάλο εμπορικό έλλειμμα, που αυτήν τη στιγμή μπορεί να χρηματοδοτείται, αλλά δεν παύει να αποτελεί ένα σημαντικό δείκτη -το είπε και ο κ. Κωστόπουλος- της χαμηλής ανταγωνιστικότητας της οικονομίας μας. Εισάγουμε πολύ περισσότερα απ' αυτά τα οποία εξάγουμε. Τι κάνατε γι' αυτά τα μεγάλα προβλήματα; 

'Ερχεται βέβαια και η κακή αξιοποίηση των κοινοτικών πόρων, η οποία δεν μπορεί να κρυφτεί και θα τα ξαναπούμε τα στοιχεία, για να τα ξανακούσετε, για να τα εμπεδώσετε, μήπως και τα καταλάβετε και κάνετε κάτι. 'Ερχεται, λοιπόν, κι αυτή η κακή αξιοποίηση σε μια οικονομία, η οποία έχει τόσες πολλές ανάγκες. Είναι σαν να δίνουμε σε κάποιο παιδί ένα κατοστάρικο και να μην μπορεί να το ξοδέψει. Αυτό είναι το πρόβλημά σας. 

Ας πάρουμε ένα-ένα τα θέματα. 

Κατ' αρχάς, σύμφωνα με τα στοιχεία του Νοεμβρίου, αυτά που είναι τα επισφαλή, οι πραγματοποιήσεις, αποτελούν το 48% των κοινοτικών πόρων. Διαψεύστε τα ίδια σας τα στοιχεία. Στην επόμενη επιτροπή παρακολούθησης, αν μπορείτε να τα διαψεύσετε, αλλά αυτά ήταν τα στοιχεία μέχρι το Σεπτέμβριο του 1998 και αυτά είναι τα μόνα επικυρωμένα στοιχεία, που υπάρχουν. 

Δεύτερον, ας πάρουμε τους τομείς έναν-έναν. Ποια είναι τα μεγάλα προβλήματα της χώρας μας; Η Δημόσια Διοίκηση. 'Εχει αποτύχει η Κυβέρνηση στην εξυγίανση της Δημόσιας Διοίκησης. Και έχει αποτύχει όχι μόνο γιατί δεν έχει γίνει καμία διοικητική αναδιάρθρωση, αλλά και γιατί μόνο το 36% των πόρων, που μπορούσαμε να ξοδέψουμε για τον εκσυγχρονισμό της Δημόσιας Διοίκησης, έχει διατεθεί μέχρι σήμερα. 

Η ίδια η Κυβέρνηση έκανε ένα πρόγραμμα και είπε θα ξοδέψω τόσα χρήματα για τη Δημόσια Διοίκηση. Μόνο το 36% έχει ξοδέψει μέχρι σήμερα και απομένει ένας χρόνος, για να ολοκληρωθεί το πρόγραμμα και δύο χρόνια για να ολοκληρωθούν τα έργα, που έχουν αρχίσει. Τι θα γίνει, λοιπόν, με τα χρήματα της Δημόσιας Διοίκησης; 

'Οσον αφορά την παιδεία, που είναι η ατμομηχανή της οικονομικής ανάπτυξης, ο σημαντικότερος μηχανισμός της αναδιανομής τους εισοδήματος, είναι ένα πρόβλημα που το ζούμε σήμερα. Τι έγινε στην παιδεία με τη σημερινή Κυβέρνηση; 

Σειρά από μεταρρυθμίσεις. Ο κάθε Υπουργός ήθελε να κάνει και τη δική του μεταρρύθμιση, να αφήσει το όνομά του στην ιστορία με αποτέλεσμα οι μεταρρυθμίσεις να είναι όλες στο πόδι, να συναντούν αντιδράσεις και βεβαίως να μην υπάρχουν και οι απαραίτητοι πόροι. Και οι πόροι που υπάρχουν, οι κοινοτικοί δηλαδή, και αυτοί δεν χρησιμοποιούνται, γιατί μόνο το 39% αυτών που είχαν προβλεφθεί για την εκπαίδευση και αρχική κατάρτιση έχει ξοδευτεί μέχρι σήμερα. 

Και δεν μιλάω για ποιότητα, γιατί αν μπούμε και στα θέματα της ποιότητας και το πώς έχουν ξοδευτεί αυτά τα λεφτά, θα δούμε ότι είναι πολύ σοβαρά αυτά τα προβλήματα. 

Η υγεία και η κοινωνική ασφάλιση, είναι ένα από τα σημαντικότερα προβλήματα που αντιμετωπίζει η κοινωνία μας, η χώρα μας, οι πολίτες. Τι έχει γίνει εκεί. Μόνο το 21% των πόρων -και πάλι σύμφωνα με τα επίσημα στοιχεία της τελευταίας επιτροπής παρακολούθησης, γιατί εγώ δεν μιλάω με στοιχεία που είναι φτιαγμένα από μας, τα δικά σας στοιχεία είναι- που είχαν προβλεφθεί για υγεία και κοινωνική πρόνοια έχει απορροφηθεί. Μιλάμε για το 21%, δηλαδή για το 1/5. Το 1/5 των χρημάτων για έναν τομέα τόσο ευαίσθητο όπως είναι η υγεία και η κοινωνική ασφάλιση. Τι θα συμβεί; Το θαύμα της υγείας θα γίνει τον επόμενο χρόνο και θα απορροφηθούν τα 4/5; Αυτά που δεν απορροφήθηκαν σε πέντε χρόνια, θα απορροφηθούν σε ένα και σε δυο χρόνια; 

Στην περιφερειακή πολιτική ξέρουμε τι μεγάλο περιφερειακό πρόβλημα έχει η Ελλάδα αυτήν τη στιγμή. Το περιφερειακό σκέλος έχει μόνο τη μισή απορρόφηση, δηλαδή έχουν ξοδευτεί μόνο τα μισά χρήματα στο περιφερειακό σκέλος. Θα ξοδευτούν όλα μέσα στην επόμενη τριετία; Και αν θα ξοδευτούν όλα πώς θα ξοδευτούν; "Μέσα στην τούρλα του Σαββάτου", με όλες τις διαδικασίες επιταχυνόμενες και όλες τις διαδικασίες στο γρήγορο, θα ξοδευτούν καλά; 'Ετσι νομίζετε; Θα πεταχθούν. 

Λοιπόν, δεν υπάρχει δικαιολογία. Η αποτυχία είναι γενικευμένη και πολύ δύσκολα μπορεί να κρυφθεί και πολύ δύσκολα φοβάμαι -και λυπάμαι- μπορεί να αναστραφεί αυτή η αποτυχία. Διότι τι θα γίνει, κυρίες και κύριοι συνάδελφοι; Θα ξεκινήσει το 2000 το τρίτο Κοινοτικό Πλαίσιο Στήριξης και μέσα σ' αυτήν τη διαδικασία θα τρέχουν και τα δυο μαζί. Φανταστείτε ότι τώρα έχουμε ένα κοινοτικό πλαίσιο και η Κυβέρνηση προσπαθεί να μας πείσει ότι τα στοιχεία δεν είναι αυτά που μας παρουσιάζονται, αλλά ότι είναι κάτι άλλο που είναι καλύτερο. Φανταστείτε, λοιπόν, τι θα γίνει όταν θα υπάρχουν και τα δυο προγράμματα παραλλήλως, αν είναι αυτή η Κυβέρνηση, στην εξουσία που πιστεύω ότι δεν θα είναι. Φανταστείτε τι θα γίνει, πώς θα μπορούμε να ξεχωρίσουμε αν πραγματικά ξοδεύτηκαν όλα τα χρήματα του δεύτερο Κοινοτικού Πλαισίου, ή αν αυτά τα χρήματα εμφανιστούν ως δαπάνες του δεύτερο Κοινοτικού Πλαισίου. 

'Ετσι θα χαθούν οι πόροι. Καμιά κυβέρνηση δεν πρόκειται να βγει να παραδεχθεί ότι έχασε τα χρήματα. Θα βγουν και θα προσπαθούν να θολώσουν τα νερά, αυτό που έχει γίνει και στο παρελθόν, αυτό που προσπάθησε ανεπιτυχώς να κάνει ο κύριος Υφυπουργός απ' αυτό εδώ το Βήμα. 

Να έρθω στο θέμα της ποιότητας, γιατί άκουσα τον κύριο Υφυπουργό να λέει ότι, εμείς δεν είχαμε στόχο την ποσότητα, είχαμε την ποιότητα. Μα, αυτός ο σύμβουλος ποιοτικού ελέγχου τέλος πάντων για ποιον δούλευε, ποιανού τα έργα πήγε να ελέγξει; Κοίταξε 525 συμβάσεις κατασκευής δημοσίων έργων και να σας πω μερικά από τα συμπεράσματά του που ο κ. Κορκολόπουλος δεν είχε το χρόνο να πει αν και ανέφερε μερικά. 

Η ποιότητα των υλικών που εξετάστηκαν χαρακτηρίζεται εκτός των προδιαγραφών σε ποσοστό από 26% μέχρι 95% των εργολαβιών. Στις δοκιμές αντοχής σκυροδέματος και βασικού υλικού επίχωσης βρέθηκε εκτός προδιαγραφών ποσοστό 26% ως 37%. Αυτά είναι μεγάλα ποσοστά δεν είναι αστεία. Και βεβαίως δεν λέμε και κάτι που δεν το ζει ο ελληνικός λαός. 'Οποιος κυκλοφορεί στους ελληνικούς δρόμους, όποιος χρησιμοποιεί τα έργα, βλέπει τα προβλήματα. 

Σε μετρήσεις πάχους στρώσεως έργων οδοποιίας τα ποσοστά εκτός προδιαγραφών κυμάνθηκαν από 53% μέχρι 70%, δηλαδή έκλεβαν στο πάχος της στρώσης στην οδοποιία, γι' αυτό βουλιάζουν και γίνονται λακούβες τα έργα και γι' αυτό ο κ. Τσιτουρίδης βρέθηκε εκτός οδοστρώματος. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Στις υπόλοιπες δοκιμές εκτός προδιαγραφών βρέθηκε το 77%-95% των έργων. Είναι ανατριχιαστικά τα συμπεράσματα αυτά. 'Εγινε τίποτε; Τίποτε δεν έγινε. 'Ηρθε απλώς εδώ αυτάρεσκα να μας δηλώσει ο κύριος Υφυπουργός ότι ολοκληρώθηκε ο αυτοκινητόδρομος Αθήνας-Θεσσαλονίκης. Πάτε συχνά στη Χαλκιδική. Με το αυτοκίνητό σας πάτε ή με αεροπλάνο; Γιατί αν πάτε με το αυτοκίνητό σας θα διαπιστώσετε ότι μετά τη Θήβα και μέχρι τη Λάρισα, μέχρι τα Τέμπη σχεδόν, ο δρόμος δεν υπάρχει. 

Είναι συνεχείς παρακάμψεις, δεν υπάρχει εθνική οδός. Ο κ. Σκρέκας πηγαίνει συχνά. Το γεγονός ότι από Κατερίνη μέχρι Θεσσαλονίκη ο δρόμος είναι καλός και ότι από Αθήνα μέχρι Θήβα είναι σχετικά καλός -γιατί και εκεί δεν είναι στο επίπεδο που θα έπρεπε- δεν κρύβει το πρόβλημα ότι στη μέση ο δρόμος έχει προβλήματα. 

Πού ολοκληρώθηκε αυτός ο δρόμος; Ποιος παραποιεί την πραγματικότητα εδώ; Ανασφάλεια της Αντιπολίτευσης είναι ότι δεν υπάρχει ο δρόμος Αθήνας -Θεσσαλονίκης; Απλώς δεν αντέχετε στην κριτική. 

Και για τα μεγάλα έργα προσπαθήσατε να ρίξετε το βάρος στα δύο χρόνια 1992-1993 που σχεδιάστηκε το Β' Κοινοτικό Πλαίσιο Στήριξης. 

Θα σας δώσω εγώ δύο παραδείγματα: Το αεροδρόμιο των Σπάτων και το Μετρό. Δεν χρειάζεται να μπούμε σε πολλές λεπτομέρειες. 

Αεροδρόμιο Σπάτων: 'Ετοιμη σύμβαση για υπογραφή. Συμφωνημένη, έτοιμη η λύση. Δύο χρόνια πήρε στην Κυβέρνηση του ΠΑΣΟΚ, όχι να ανασχεδιάσει τίποτα, αλλά να επαδιαπραγματευτεί τη σύμβαση -για προφανείς λόγους, τους οποίους δεν θα ήθελα να αναπτύξω απ' αυτό το Βήμα- και τελικά κατέληξε σε μια σύμβαση πολύ χειρότερη από την αρχική, η οποία εξέθεσε το ελληνικό δημόσιο σε πολύ μεγαλύτερους κινδύνους, διότι το έκανε συνεταίρο σ'ένα έργο, στο οποίο δεν θα είχε ανάγκη να βάλει χρήματα και το έκανε συνεταίρο σ'ένα άλλο που έχει πολύ μεγάλο ποσοστό επικινδυνότητας. Και τελικά ό,τι υπερβάσεις δημιουργήθηκαν και ό,τι προβλήματα θα δημιουργηθούν και στον κατασκευαστικό τομέα τα πληρώνει το ελληνικό δημόσιο. 

Μετρό: Σοβαρολογείτε ότι δεν είχε σχεδιαστεί το έργο; Το έργο του Μετρό είχε ξεκινήσει και θα έπρεπε να είχε τελειώσει. Και εκτός του ότι έγιναν τεράστιες υπερβάσεις στις δαπάνες, στις οποίες αναφέρθηκαν οι συνάδελφοι, το έργο έχει σημαντικές καθυστερήσεις. Στην ουσία βρισκόμαστε αυτήν τη στιγμή σε καθεστώς αναστολής εργασιών. 

Σοβαρολογείτε ότι δεν υπήρχαν έργα; Θα μας παρουσιαστεί τώρα το ΠΑΣΟΚ ως το κόμμα των έργων, το κόμμα το οποίο επί μια δεκαετία από το 1981 μέχρι το 1989 ανέστειλε όλα τα μεγάλα έργα που είχαν προγραμματιστεί στη δεκαετία του '70 -όπως το αεροδρόμιο που θα είχαμε σήμερα, το Μετρό που θα είχαμε σήμερα- και έπρεπε να έλθει η Κυβέρνηση της Νέας Δημοκρατίας το 1990 για να ξαναρχίσουν αυτά τα έργα; Θα μας παρουσιαστεί τώρα το ΠΑΣΟΚ ως το κόμμα των έργων; Μα, επιτέλους, λίγη ντροπή. Εσείς οι ίδιοι τη δεκαετία του '80 είπατε ότι δεν χρειάζεται η χώρα μεγάλα έργα και έρχεστε τώρα να μας παρουσιαστείτε ως το κόμμα των έργων, στο τσάμπα με τα κοινοτικά λεφτά τα οποία δεν μπορείτε να τα απορροφήσετε; 

Αναφερθήκατε στο θέμα της ανάπτυξης. Εδώ πράγματι νομίζω ότι πρέπει κάτι να πούμε. Η χώρα μας είναι η φτωχότερη χώρα στην Ευρωπαϊκή 'Ενωση. Το 1981 -και δεν θα κουραστούμε να το επαναλαμβάνουμε- δεν ήταν η φτωχότερη χώρα στην Ευρωπαϊκή 'Ενωση. Ανάμεσα στις σημερινές δεκαπέντε χώρες -μέλη της Ε.Ε. η Ελλάδα τότε ήταν πλουσιότερη ως προς το κατά κεφαλήν εισόδημα και από την Ιρλανδία και από την Πορτογαλία. Μέσα στα χρόνια που πέρασαν, στα χρόνια που κυβερνάτε, μας ξεπέρασαν και οι δυο. Και γιατί μας ξεπέρασαν; Γιατί είχαν υψηλούς ρυθμούς ανάπτυξης. 

Σήμερα η Κυβέρνηση επαίρεται, επειδή έχει ρυθμούς ανάπτυξης της τάξης του 3%, περίπου όσο έχει και η Ευρωπαϊκή 'Ενωση, και σίγουρα πολύ χαμηλότερους απ' ό,τι έχουν οι άλλες φτωχές χώρες. Η Ιρλανδία εξακολουθεί και αναπτύσσεται με ρυθμούς της τάξης του 7% με 8% το χρόνο. 

Ξέρετε πόσα χρόνια θα χρειαστούν, κύριοι συνάδελφοι, για να φτάσουμε όχι τις πλούσιες χώρες, αλλά να φτάσουμε στο μέσο βιοτικό επίπεδο; Θα χρειαστεί μισός αιώνας μ'αυτούς τους ρυθμούς, με το 3%, για το οποίο εσείς χαίρεστε ότι έχετε πετύχει το αναπτυξιακό θαύμα. Το 3% σημαίνει ότι για να φτάσει η Ελλάδα τον μέσο όρο της Ευρωπαϊκής 'Ενωσης θα περάσουν πενήντα χρόνια. Για να φτάσουμε -το λέω και πάλι- όχι τους πλούσιους, αλλά για να φτάσουμε το μέσο όρο. 

'Αρα, έχουμε ανάγκη την υψηλή ανάπτυξη. Πρέπει τουλάχιστον να διπλασιάσουμε αυτούς τους ρυθμούς ανάπτυξης. Τουλάχιστον να φτάσουμε στο 5,5% με 6% την ανάπτυξη της οικονομίας, για να μπορέσουμε μέσα σε δέκα -δεκαπέντε χρόνια, δηλαδή μέσα στο ορατό μέλλον, να δούμε τη χώρα μας να φτάνει το μέσο επίπεδο της Ευρωπαϊκής 'Ενωσης. 

Γι' αυτό είναι εγκληματικό που δεν μπορεί η Κυβέρνηση, όχι μόνο να κάνει τις διαρθρωτικές παρεμβάσεις, τις καταργήσεις των κρατικών μονοπωλίων, αλλά που δεν μπορεί και να ξοδέψει τα κοινοτικά χρήματα έτσι όπως τα έχει προγραμματίσει, που είναι το εύκολο έργο. 

'Ολα όσα μας είπατε, κύριε Υφυπουργέ εδώ, δεν ακούμπησαν την ταμπακιέρα. Βεβαίως και ξοδεύονται λεφτά -δεν υπάρχει καμία αμφιβολία- αλλά ξοδεύονται τα μισά απ' αυτά που έχουμε το δικαίωμα να ξοδέψουμε για να βελτιώσουμε την υποδομή της χώρας, για να βελτιώσουμε τη ζωή των πολιτών. Αυτό δεν μπορείτε να το κρύψετε, όσο και να φωνάζετε από εδώ πάνω. Ευχαριστώ. 

(Χειροκροτήματα από την πτέρυγα της Νέας Δημοκρατίας). 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ίσως να μη χρειαστεί να χρησιμοποιήσω όλο το χρόνο, γιατί οι συνάδελφοι της Νέας Δημοκρατίας δεν κάνουν τίποτε άλλο, παρά να επαναλαμβάνονται μονότονα σε ορισμένες τους αναφορές, σε σχέση με τα μεγάλα έργα. 

Βεβαίως νομίζω ότι ατύχησαν, όσον αφορά τη γραπτή επερώτηση την οποία έχουμε στα χέρια μας που αναφέρεται στην απορρόφηση των κονδυλίων. Πράγματι ο πρώτος κατάλογος τον οποίο κατέθεσε στα Πρακτικά ο κύριος Υφυπουργός λέει για την εκτέλεση των πληρωμών -που σημαίνει ότι αυτή είναι η απορροφητικότητα στις 31.12.1998- ότι είναι 60,03%, ενώ είχε πει ότι είναι 61%. Εσείς λέτε ότι είναι 57%. Παρουσιάζεται εδώ με στοιχεία 60,03%, έπεσε δηλαδή έξω 0,97% . 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν υπάρχουν απολογιστικά στοιχεία. Αυτές είναι προβλέψεις. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οχι, είναι επίσημα στοιχεία της Ευρωπαικής Επιτροπής. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θέλετε να πείτε, κύριε Κοινοβουλευτικέ Εκπρόσωπε της Αξιωματικής Αντιπολίτευσης ότι είναι κατασκευασμένα αυτά τα στοιχεία; 

ΓΕΩΡΓΙΟΣ ΑΛΟΓΟΣΚΟΥΦΗΣ: Είναι προβλέψεις. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Ισως όταν θα έρθουν τα οριστικά στοιχεία να είναι ακόμα μεγαλύτερες. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι τα οριστικά στοιχεία από προχθές. Είναι τα τελικά στοιχεία της Ευρωπαϊκής Επιτροπής. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ενώ δίδεται αυτός ο πίνακας στη Βουλή, εσείς συνεχίζετε από το Βήμα να επιχειρηματολογείτε επί των προηγουμένων στοιχείων που είχατε, τα οποία δεν ήταν οριστικά και βεβαίως ήταν και εκτός πραγματικότητας. 

Αυτό τι δείχνει; Δείχνει ή ότι υπάρχει μια κακοπιστία ή ότι δεν θέλετε να πειστείτε ότι εκτελείται το πρόγραμμα δημοσίων έργων, ότι γίνεται η απορρόφηση των κοινοτικών κονδυλίων και ότι κάποια στιγμή η χώρα μας θα απορροφήσει όλα τα διαθέσιμα κονδύλια τα οποία προορίζονται γι' αυτήν. 

'Ακουσα όμως και κάποιες άλλες αναφορές, όπως "εσείς που πυροβολούσατε την Ευρωπαϊκή 'Ενωση κλπ.". Δεν έχετε πάρει είδηση ότι το ΠΑ.ΣΟ.Κ. από το 1984, από το πρώτο συνέδριό του, ξεκαθάρισε τη θέση του με την Ευρωπαϊκή 'Ενωση; 'Εχουν περάσει δεκαπέντε χρόνια, κύριοι συνάδελφοι, και σεις αναφέρεστε στο προ του 1981 ΠΑ.Σ0.Κ. Αν θέλετε να μιλήσουμε και εμείς για την προ του 1981 Νέα Δημοκρατία να μιλήσουμε. Αλλά δεν νομίζω ότι αυτό βοηθά τη συζήτηση. Σας λέω ότι από το 1984 στο πρώτο του συνέδριο το ΠΑ.ΣΟ.Κ. ξεκαθάρισε τις σχέσεις του με την Ευρωπαϊκή Οικονομική Κοινότητα και την Ευρωπαϊκή 'Ενωση. Επομένως, με το να συνεχίζετε σεις μονότονα να αναφέρεστε σ' αυτό δεν κάνετε τίποτε άλλο, παρά να παρελθοντολογείτε, στερουμένοι επιχειρημάτων. 

Είπατε ότι τώρα υπάρχει προχειρότητα, σκοπιμότητα, αδιαφάνεια όλων αυτών των έργων. Μήπως γνωρίζετε τι έγινε την περίοδο του 1989-1993 σε σχέση με τα δημόσια έργα; Εκεί και αν υπήρχε αδιαφάνεια, εκεί και αν υπήρχε προχειρότητα. 

Μιλήσατε ακόμη και για ανάπτυξη και μάλιστα λίγο πριν κατέλθει από το Βήμα ο κ. Αλογοσκούφης είπε ότι έχουμε 3,5% ανάπτυξη και έπρεπε να έχουμε 6%, αν θέλουμε να φθάσουμε το μέσο όρο της Ευρωπαϊκής 'Ενωσης, γιατί έτσι θα χρειαστούμε πενήντα χρόνια. 

Μα, την τετραετία την οποία κυβερνήσατε εσείς η ανάπτυξη ήταν με την όπισθεν, κύριοι συνάδελφοι. Το 1993 ήταν μείον 1%. Τότε θα τη φτάναμε γρηγορότερα την Ευρωπαϊκή 'Ενωση, απ' ό,τι θα τη φθάσουμε τώρα με το 3,5% και το 3,7%; 

Είπατε ότι πρέπει να πάμε με 6,5% ανάπτυξη. Το λέτε σοβαρά αυτό, κύριε Αλογοσκούφη, ότι πρέπει να πάμε με 6,5% ανάπτυξη; Και ο πληθωρισμός που θα πάει τότε, αν πάμε με μια τέτοια πορεία ανάπτυξης; Δεν γνωρίζετε ότι ένα από τα μεγαλύτερα προβλήματα που αντιμετωπίζει η οικονομία της χώρας αυτήν τη στιγμή είναι ο πληθωρισμός και γίνονται αιματηρές προσπάθειες του ελληνικού λαού να τιθασευθεί το τέρας του πληθωρισμού, όπως το έχει χαρακτηρίσει ο Υπουργός Εθνικής Οικονομίας της Νέας Δημοκρατίας ο κ. Μάνος, έτσι ώστε να μπορέσουμε να πετύχουμε τους στόχους που είναι για την Οικονομική και Νομισματική 'Ενωση; 'Η μήπως δεν θέλετε να μπούμε στην Οικονομική και Νομισματική 'Ενωση; Νομίζω ότι το κόμμα σας είναι υπέρ μιας τέτοιας εισόδου της χώρας. 

Γιατί, λοιπόν, τα λέτε εδώ αυτά; Για να δημιουργείτε εντυπώσεις, να κάνουμε εφέ, να πούμε ότι πρέπει να πάμε με πολύ γρήγορους ρυθμούς και τότε βεβαίως, μπορεί να πλησιάζουμε την Ευρωπαϊκή 'Ενωση, θα αυξηθεί όμως ο πληθωρισμός, ο οποίος θα δημιουργήσει μετά τις γνωστές παρενέργειες τις οποίες δημιουργεί και θα γυρίσουμε πάλι πίσω και φτου από την αρχή, γυρνώντας πάλι γύρω-γύρω μέσα σε ένα φαύλο κύκλο χωρίς να έχει αποτέλεσμα. 

'Εχει αποδειχθεί ότι η πολιτική την οποία εφαρμόζει η Κυβέρνηση, από τον Οκτώβριο του 1993 και μετά, είναι η σωστή πολιτική προς την κατεύθυνση και της απορρόφησης των κονδυλίων και της πορείας των έργων, δηλαδή της απορρόφησης των κοινοτικών κονδυλίων για την ανάπτυξη των έργων. 

Αντίθετα, με το ότι εσείς επιδιώξατε στο πρώτο πακέτο Ντελόρ την απορρόφηση για την απορρόφηση, να απορροφήσουμε και να μην αφήσουμε τίποτα, όσο το δυνατόν πιο σύντομα. 

Το αποτέλεσμα ήταν να δημιουργήσετε μία πελατεία παραοικονομίας, η οποία ουσιαστικά πήρε -για να μη χρησιμοποιήσω βαρύτερη λέξη- όλα τα κονδύλια του πρώτου πακέτου και τα έκανε αέρα. Αυτή είναι η πραγματικότητα. Το πρώτο Πακέτο Ντελόρ ουσιαστικά το πετάξαμε στη βορά κάποιων όρνεων τα οποία τότε λυμαίνοντο το δημόσιο. Και αν δεν είναι έτσι, δείξτε μας ποια είναι τα έργα, τα οποία έγιναν στο πρώτο Πακέτο Ντελόρ. Δείξτε μας ποια είναι. 

ΓΕΩΡΓΙΟΣ ΑΛΟΓΟΣΚΟΥΦΗΣ: Αυτά που είχατε σχεδιάσει εσείς. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφήστε, κύριε Αλογοσκούφη. 

ΓΕΩΡΓΙΟΣ ΑΛΟΓΟΣΚΟΥΦΗΣ: Εσείς τα είχατε σχεδιάσει αυτά τα έργα. Δεν ντρέπεστε λίγο; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Αλογοσκούφη. Δεν μας έχετε συνηθίσει σε τέτοιους είδους διακοπές. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και εγώ δεν επιτρέπω τέτοιες διακοπές, κύριε Πρόεδρε, αλλά το αντιπαρέρχομαι. 

ΠΡΟΕΔΡΕΥΩΝ (Παναγιώτης Ν. Κρητικός): Κανείς δεν επιτρέπει, παρακαλώ. Αγορεύσατε χωρίς να σας διακόψει κανένας. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επειδή, όμως, πονάνε αυτά τα οποία λέμε γιατί η Νέα Δημοκρατία επέδειξε την ανικανότητά της κατά την περίοδο την οποία ήταν κυβέρνηση, προσπαθεί τώρα να πει, ότι δεν τελειώσαμε το Ρίο-Αντίρριο. Τι να κάνουμε, κύριοι! Αν γινόταν με τις ευλογίες μόνο το Ρίο-Αντίρριο, θα το είχαμε τελειώσει. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: ...(δεν ακούστηκε). 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάνετε λάθος, κύριε Κορκολόπουλε. Εσείς περνάτε από εκεί. Αν είχατε την ευκαιρία, κάντε μια βόλτα να δείτε ότι έχει εγκατασταθεί ο εργολάβος, ότι έχουν ξεκινήσει τα έργα. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: ...(δεν ακούστηκε). 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν φαίνονται. Και ξέρετε, τα μεγάλα δημόσια έργα και ιδιαίτερα γέφυρα και μάλιστα που θέλει υποθαλάσσια στήριξη, συνήθως δεν γίνεται στην επιφάνεια, στον αέρα, γίνεται στο υπέδαφος και ως εκ τούτου, δεν είναι ορατή. Αλλά εσείς φαίνεται βλέπετε μόνον τα ορατά. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εσείς βλέπετε τα αόρατα, κύριε συνάδελφε! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βλέπετε μόνον αυτά τα οποία γίνονται ως έργα βιτρίνας. Δεν πρόκειται περί έργων βιτρίνας. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Αφανείς εργασίες! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, πού θέλετε να θεμελιώσουν τη γέφυρα; Στον αέρα; 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: ...(δεν ακούστηκε). 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κορκολόπουλε, δεν έχετε το λόγο. Δεν επιτρέπεται να διακόπτετε κατ'αυτόν τον τρόπο. Κάντε μου τη χάρη! 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εντάξει, κύριε Πρόεδρε, προκαλεί έτσι όμορφα! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνοντας, κύριε Πρόεδρε, θέλω να πω ότι καλό θα κάνουν οι συνάδελφοι της Νέας Δημοκρατίας, όταν θέλουν να κάνουν κριτική στην Κυβέρνηση ή να τη φέρνουν σε δύσκολη θέση, ας βρουν άλλα πεδία επερωτήσεων και όχι πεδία τέτοια, τα οποία ουσιαστικά δεν κάνουν τίποτα άλλο, παρά δίνουν την ευκαιρία στην Κυβέρνηση να παρουσιάζει το έργο της και ότι τα δημόσια έργα προχωρούν. Και ποιος δεν βλέπει σήμερα ό,τι γίνεται: Η Ελλάδα είναι ένα απέραντο εργοτάξιο. Μπορεί να μην έχουν τελειώσει. Μα, δεν είναι δυνατόν να τελειώσουν τόσα έργα μέσα σε ένα τόσο σύντομο χρονικό διάστημα. 

Είπατε ότι δεν τελείωσε ο αυτοκινητόδρομος Αθήνα-Θεσσαλονίκη. Είναι πεντακόσια είκοσι χιλιόμετρα (520 χλμ). 

Θέλετε δηλαδη να τελειώσει; 

ΓΕΩΡΓΙΟΣ ΑΛΟΓΟΣΚΟΥΦΗΣ: Ο Υπουργός είπε ότι τελείωσε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είπε ο Υπουργός ότι τελείωσε, είπε ότι εκτελείται. 

'Οταν είναι πεντακόσια είκοσι χιλιόμετρα αυτοκινητόδρομος με τόσες δυσκολίες, δεν είμαστε στον κάμπο του Βελγίου ή της Ολλανδίας, που να μην υπάρχει καμία τεχνική δυσκολία, έτσι ώστε να γίνουν αμέσως οι αυτοκινητόδρομοι. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Η παράκαμψη της Πάτρας καλπάζει. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα πω και γι' αυτό. Με προλάβατε, κύριε συνάδελφε. 'Εχω κάνει ερώτηση για το θέμα της παράκαμψης της Πάτρας. 

Κύριε Υπουργέ, δεν ξέρω γιατί δώδεκα χρόνια, μετά το τέλος του δρόμου Πάτρα-Πύργος δεν έχει γίνει ακόμα η παράκαμψη. Εδώ, θα μου επιτρέψετε να πω ότι πρέπει να επιταχυνθεί το έργο. Δώδεκα χρόνια έχουν μείνει δεκαπέντε χιλιόμετρα από την παράκαμψη της Πάτρας, υπάρχει η ταμπέλα που λέει και τον προϋπολογισμό ότι είναι έργο χρηματοδοτούμενο από την Ευρωπαϊκή 'Ενωση, αλλά δυστυχως η Ηλεία, από την οποία κατάγομαι, πληρώνει το κόστος της μη παράκαμψης της Πάτρας. Γιατί η μεν Αχαϊα δεν έχει πρόβλημα γιατί φθάνει στην Αχαϊα από τον αυτοκινητόδρομο, η Μεσσηνία πηγαίνει μέσω Τριπόλεως, η Ηλεία είναι η μόνη περιοχή της χώρας, η οποία πληρώνει τη μη παράκαμψη της Πάτρας, με αποτέλεσμα να έχουμε τεράστιες δυσκολίες στην ανάπτυξη του εμπορίου του τουρισμού και διαφόρων άλλων οικονομικών δραστηριοτήτων. 

Και εδώ θα σας παρακαλούσα να το δείτε το θέμα λίγο αν και νομίζω ότι έχει φύγει από τη δική σας αρμοδιότητα, είναι θέμα περισσότερο του Υ.ΠΕ.ΧΩ.ΔΕ., αλλά εν πάση περιπτώσει επειδή είσθε συναρμόδια Υπουργεία και πριν από δύο χρόνια είχα υποβάλει μία ερώτηση στον κύριο Υπουργό και είχε απαντήσει ότι το 1999 θα είναι έτοιμη αυτή η παράκαμψη, φθάσαμε στο 1999 και δεν βλέπω δυστυχώς να γίνεται τίποτα. 

Τελειώνοντας, θέλω να πω το εξής ότι οι απορροφήσεις προχωρούν κανονικά. Μέχρι το 2000 θα έχει γίνει η απορρόφηση του 100% των διαθέσιμων κονδυλίων για τη χώρα μας. Τα έργα μπορεί να μην προχωρούν με τους ρυθμούς τους οποίους θα θέλαμε όλοι, γιατί το υστέρημα ήταν μεγάλο, αλλά πιστεύω ότι μέχρι το 2001 που θα είναι η εποχή της εξάντλησης της απορρόφησης και τα έργα θα έχουν τελειώσει και βεβαίως τότε ο ελληνικος λαός θα απολαμβάνει μία υποδομή πολύ καλύτερη από ό,τι σήμερα, κύριοι συνάδελφοι. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Συνασπιμού της Αριστεράς και της Προόδου, κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Θα απευθυνθώ στον Κοινοβουλευτικό Εκπρόσωπο του ΠΑ.ΣΟ.Κ. και να του πω ότι δυστυχώς η πραγματικότητα είναι άλλη και είναι αδυσώπητη. Γι' αυτόν το λόγο θα καταθέσω έναν πίνακα, ο οποίος συντάχθηκε με βάση τα στοιχεία των επιτροπών παρακολούθησης του Κοινοτικού Πλαισίου Στήριξης τον Μάη και το Νοέμβρη του 1998, που δείχνουν πόσο απέχουν τα λόγια από την πραγματικότητα. 

Μέσα σε έξι μήνες, οι εκτιμήσεις δείχνουν από το Μάϊο του 1998 μέχρι τον Νοέμβριο του 1998 ότι απορροφήθηκαν 1,3 δισεκατομμύρια ευρώ λιγότερα, δηλαδή μειώθηκαν περίπου κατά 25% τα κονδύλια για το 1998. 

Είναι χαρακτηριστικό όσον αφορά την απορροφητικότητα για ορισμένα προγράμματα όπως πρόγραμμα υγείας και κοινωνικής πρόνοιας 39%, πρόγραμμα αλιείας 40%, εκπαίδευση αρχική κατάρτιση 47%, καταπολέμηση αποκλεισμού 23%. 

'Οσον αφορά τις πρωτοβουλίες και ειδικά στα προγράμματα απασχόληση 43%, LEADER 34% ένα πρόγραμμα που είναι ουσιαστικό για την περιφέρεια, PESCA 17,7% για την αλιεία, που δείχνουν πραγματικά ποια είναι η απορροφητικότητα. 

(Στο σημείο αυτό ο Βουλευτής κ. Αποστόλου καταθέτει τους προαναφερθέντες πίνακες, οι οποίοι έχουν ως εξής: 

Σελίδα 3484 
Η σελίδα σε PDF 

Σελίδα 3485 
Η σελίδα σε PDF 

ΕΥΑΓΓΕΛΟΣ ΑΠΟΣΤΟΛΟΥ: Παρ' όλα αυτά, όμως, αγαπητοί συνάδελφοι, στη συζήτηση για τον προϋπολογισμό το Δεκέμβρη, είπατε ότι έχουν προβλεφθεί επαρκή κονδύλια για την κάλυψη των αναγκών των συγχρηματοδοτούμενων έργων. 

Μέσα στη χρονιά μειώσατε τα κονδύλια του Κοινοτικού Πλαισίου Στήριξης κατά τετρακόσια δισεκατομμύρια, ενώ το πρόγραμμα δημοσίων επενδύσεων δεν μειώνεται αντίστοιχα. 

Μήπως μπορείτε να μας πείτε, τι γίνεται αυτή η διαφορά; Μήπως είναι καινούρια λογιστικά κόλπα, μήπως είναι λάθος εκτιμήσεις από την αρχή; Γιατί είναι πολύ σοβαρό αυτό το θέμα. 

Επίσης, υπάρχουν έργα που θα τελειώσουν το 2001, δηλαδή με δύο χρόνια καθυστέρηση ουσιαστικά. Κι εδώ δεν θα πρέπει να μας απαντήσετε, αν αυτή η καθυστέρηση έχει επίδραση στην οικονομικότητα των έργων; 

Ακόμα, κύριε Υπουργέ, δεν έχει νόημα η σύγκριση των δεικτών που παρουσιάζει το ΥΠΕΘΟ σε επίπεδο δεσμεύσεων και πληρωμών, συγκριτικά με άλλα κράτη μέλη, καθώς στην Ελλάδα το Κοινοτικό Πλαίσιο Στήριξης, οι κοινοτικές πρωτοβουλίες και το Ταμείο Συνοχής αποτελούν το συντριπτικό μέγεθος των δημοσίων επενδύσεων, ενώ στα υπόλοιπα κράτη - μέλη αποτελούν ένα μικρό τμήμα. 

Η όποια καθυστέρηση εδώ επηρεάζει πολύ περισσότερο απ' ό,τι επηρεάζει στα υπόλοιπα κράτη μέλη. 

Ας δούμε όμως, κύριε Πρόεδρε, μερικά χαρακτηριστικά προγράμματα και κοινοτικές πρωτοβουλίες: 

Ξεκινώ από το σύστημα διαχείρισης των πληροφοριών. Η ανάγκη αξιόπιστου πληροφοριακού συστήματος και συστήματος διαχείρισης είχε αποδειχθεί από πολύ παλιά, καθώς ορίζεται και σαν απαίτηση που θα εκπληρώσει η περιώνυμη ΜΟΝDE στο τελικό κείμενο του Κοινοτικού Πλαισίου Στήριξης 1994-1999 που είχε εγκριθεί από τον Ιούλιο του 1994. 

Τι έγινε; Το ΥΠΕΘΟ το ανέθεσε, μετά από αναλύσεις προδιαγραφών, διαγωνισμούς κλπ. το 1997, δηλαδή μετά από δύο χρόνια τουλάχιστον από τη διαπιστωμένη έλλειψή του και βέβαια δεν το έχει παραλάβει ακόμα. 

Ας ελπίσουμε ότι θα είναι έτοιμο για το Πακέτο Σαντέρ και ότι ως τότε δεν θα έχουν αλλάξει οι απαιτήσεις οι δικές μας ή της Ευρωπαϊκής 'Ενωσης, γιατί διαφορετικά θα έχουμε για άλλη μια φορά πετάξει χρήματα σε εντελώς άρχηστες δραστηριότητες. 

'Ερχομαι στο σύστημα διοικήσεως. 'Εχει στηθεί μια βιομηχανία επιτροπών και συμβούλων. Κάποιες απ' αυτές τις επιτροπές είναι απαίτηση των κοινοτικών μηχανισμών, όπως είναι οι επιτροπές παρακολούθησης με τις γραμματείες τους, οι σύμβουλοι αξιολόγησης κλπ. Τα υπόλοιπα είναι πρόσθετες συμφωνίες, εκτός κανονισμών, με τις αντίστοιχες κοινοτικές διευθύνσεις, όπως οι σύμβουλοι διαχείρισης, οι τεχνικοί σύμβουλοι, η Επιτροπή Καθοδήγησης με τις υποεπιτροπές κλπ. 

Τι υποδηλώνει, αγαπητοί συνάδελφοι, αυτή η δεύτερη κατηγορία; Υποδηλώνει ότι η Δημόσια Διοίκηση δεν μπορεί να επιτελέσει το έργο της ή ότι αυτό το έργο είναι μικρό σε διάρκεια και γι' αυτό δεν συμφέρει να έχουμε διορισμούς. 

'Ομως από το 1990 έχει αποδειχθεί η ανάγκη αυτού του έργου, που είναι σαφώς αντικείμενο του δημοσίου και θα εξακολουθήσει να υφίσταται και μετά το 2006. Αντί, λοιπόν, να αναβαθμίσουμε τις δημόσιες υπηρεσίες, προσλαμβάνουμε συνεχώς εξωτερικούς συνεργάτες, τους οποίους μπορούμε να αλλάζουμε τακτικά ή τουλάχιστον έχουμε αυτήν τη δυνατότητα να το κάνουμε και ουσιαστικά δεν μένει καμία εμπειρία στο δημόσιο, ενώ ταυτόχρονα υπάρχουν και περιπτώσεις που κάνουμε προσλήψεις. Πληρώνουμε δηλαδή ουσιαστικά χωρίς να έχουμε τουλάχιστον την εμπειρία απ' αυτήν τη δραστηριότητα. 

Επίσης, υπάρχει ένα πάρα πολύ σοβαρό θέμα, κύριε Υπουργέ, που είναι το θέμα της αντιμετώπισης των μελετών περιβαλλοντικών όρων. Η αδυναμία έγκρισης αυτών λόγω έλλειψης προσωπικού είναι γνωστή από το 1994. Πότε προσλάβατε ανθρώπους και ποια ήταν η επίδραση αυτής της καθυστέρησης στην απορρόφηση των κοινοτικών πόρων; Είναι ένα πάρα πολύ σοβαρό θέμα, ειδικά στην επαρχία. Το πρόβλημα της έγκρισης των μελετών περιβαλλοντικών όρων είναι και μία από τις σπουδαιότερες αιτίες για την καθυστέρηση απορρόφησης των κοινοτικών πόρων. 

Επίσης, χαρακτηριστικός είναι ο τρόπος με τον οποίο αντιδράσατε, όταν έγινε η υποτίμηση του περσινού Μαρτίου. Δεν μπορέσατε καν να εκτιμήσετε την επιρροή της υποτίμησης στις ανάγκες χρηματοδότησης των έργων με αποτέλεσμα να υπάρχει η εξής κατάσταση. 'Αλλοι Υπουργοί, όπως ο κ. Λαλιώτης, να θριαμβολογούνε στις εφημερίδες ότι θα έχουν μεγαλύτερα ποσά στη διάθεσή τους, ενώ άλλοι, όπως εσείς, ήταν πιο συγκρατημένοι. Και τότε όταν ανακαλύψατε το αυτονόητο ότι η υποτίμηση αυξάνει τις ανάγκες χρηματοδότησης, τρέξατε να αλλάξετε τα ποσοστά συγχρηματοδότησης για να μην τιναχθεί το πρόγραμμα σύγκλισης στον αέρα. 

Να πάμε στα έργα γέφυρες για το Πακέτο Σαντέρ; Βέβαια, η γλωσσική σας ικανότητα είναι εξαιρετική πάνω σ' αυτά τα θέματα. 'Εργα ενταγμένα στα προγράμματα -και που πρακτικά ήταν αδύνατον να δημοπρατήσετε μέχρι 31.12.99- τα έχετε εξαγγείλει καμιά δεκαριά φορές μέχρι τώρα λέγοντας ότι θα μπουν στο Πακέτο Σαντέρ. Μήπως έχετε δει και πόσα από τα υπόλοιπα έργα δεν θα ολοκληρωθούν με τα υφιστάμενα χρήματα και θα χρειαστεί να εγγραφούν τα υπόλοιπά τους στα ενιαία προγράμματα, εάν βέβαια το δεχθεί αυτό η Κοινότητα; Το Πακέτο Σαντέρ -που ως μέγεθος είναι άγνωστο, αλλά σίγουρα θα είναι μικρότερο, γιατί έτσι αναφέρεται στην "Ατζέντα 2000"- θα ξεκινήσει με βάρη, καθώς υπάρχει και μία διάθεση από πλευράς σας να μη δέχεστε συζητήσεις, όσον αφορά το Γ' Κοινοτικό Πλαίσιο Στήριξης. 

Να έλθω στην ποιότητα των έργων; Η έκθεση του Εσπέλ δεν είπε τίποτα διαφορετικό από την αλήθεια που ζούμε καθημερινά, την κακή δηλαδή ποιότητα των έργων. Τα μέτρα που λαμβάνετε ουσιαστικά δεν θα έχουν καμία επίδραση στην ποιότητα των έργων, γιατί ουσιαστικά πρόκειται για ασπιρίνη. Απαιτούνται σωστές μελέτες και αληθινή τιμολόγηση των εργασιών. Και ειλικρινά αυτό το θέμα των τιμολογίων των δημοσίων έργων, που επί τριάντα χρόνια εξακολουθεί να μένει στην ίδια κατάσταση, δεν θα το αντιμετωπίσετε; Δεν βλέπετε ότι οι συνθήκες έχουν εντελώς διαφοροποιηθεί και θα πρέπει κάποια στιγμή να λυθεί αυτό το τόσο σοβαρό πρόβλημα; 

'Εχετε ευθύνη, διότι τουλάχιστον τα τελευταία χρόνια κυβερνάτε τον τόπο κατά τη μεγαλύτερη περίοδο και θα έπρεπε αυτό το θέμα να το τακτοποιήσετε. 

Δική μας εκτίμηση είναι ότι οι κομματικές παρεμβάσεις, το δαιδαλώδες του συστήματος διοίκησης, η πολυνομοσχεδία και η πολυαρμοδιότητα, η έλλειψη πραγματικής αποκέντρωσης θεσμών και πόρων και οι πιέσεις διαφόρων, καθώς και η αποδεδειγμένα αδυναμία της Δημόσιας Διοίκησης, ειδικά την τελευταία δεκαετία να αντιμετωπίσει αυτά τα προβλήματα, είναι η σημερινή αιτία που έχουμε οδηγηθεί σ' αυτήν την κατάσταση. 

ΠΡΟΕΔΡΟΣ (Παναγιώτης Ν. Κρητικός): Ο κ. Ιντζές Κοινοβουλευτικός Εκπρόσωπος του ΔΗ.Κ.ΚΙ έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, κάποτε στην Ελλάδα υπήρχαν προγράμματα, υπήρχαν επιλεγμένα έργα προς κατασκευήν, αλλά δεν υπήρχαν πόροι. Είναι η περίοδος από το 1950 μέχρι το 1989. Με την εφαρμογή των Κοινοτικών Πλαισίων Στήριξης, πρώτου και δεύτερου -ενδεχομένως είμαστε και εν όψει τρίτου- έχουν εξευρεθεί πόροι. Αλλά διαπιστώνουμε ανικανότητα των κυβερνήσεων και της Νέας Δημοκρατίας κατά την εκτέλεση του Α' Κοινοτικού Πλαισίου Στήριξης, όσο βεβαίως και κυρίως του ΠΑΣΟΚ, διότι η Νέα Δημοκρατία είχε ένα ελαφρυντικό ότι ήταν η πρώτη φορά που εκαλείτο να υλοποιήσει ένα τέτοιο εκτεταμένο πρόγραμμα βελτίωσης των υποδομών για να καταστήσει την ελληνική οικονομία ανταγωνιστική και να μπορέσει να συμπορεύεται με τις άλλες χώρες - μέλη της Ευρωπαϊκής 'Ενωσης. 

'Αρα η πρώτη διαπίστωση είναι ότι υπάρχει μία μεγάλη ανικανότητα της σημερινής Κυβέρνησης διότι υποδομές εκτέλεσης του προγράμματος είχαν γίνει επί Νέας Δημοκρατίας. Και εφόσον το πρώτον εκαλείτο η κυβέρνηση της Νέας Δημοκρατίας να υλοποιήσει ένα τέτοιο πρόγραμμα, ήταν λογικό να έχει καθυστερήσεις. Υποτίθεται ότι το ΠΑΣΟΚ βρήκε αυτές τις υποδομές, βρήκε αυτήν την εμπειρία, μετά την εκτέλεση του Α' Κοινοτικού Πλαισίου Στήριξης και έπρεπε ο ρυθμός να είναι ταχύτερος. 

Το δεύτερο που θέλω να επισημάνω, κυρίες και κύριοι συνάδελφοι, είναι ότι έγινε κακή επιλογή των έργων. Εάν όπως είπα και προηγουμένως σκοπός των Κοινοτικών Πλαισίων Στήριξης είναι η δημιουργία έργων υποδομής σε όλους τους τομείς της παραγωγής για να μπορέσει και η χώρα μας να γίνει ανταγωνιστική, αυτό δεν επιτυγχάνεται και με την πραγματοποίηση και του Β' Κοινοτικού Πλαισίου Στήριξης. Γιατί; Διότι αντί να υπάρχει ανάπτυξη των υποδομών ισομερώς μεταξύ κέντρου και περιφέρειας, για να μπορέσει η ελληνική οικονομία να είναι ανταγωνιστική, γίνεται ακριβώς το αντίθετο. 'Ολα τα μεγάλα έργα που έχουν επιλεγεί και εκτελούνται γίνονται στο Λεκανοπέδιο της Αττικής: Το αεροδρόμιο των Σπάτων, το Μετρό των Αθηνών, η Λεωφόρος Ελευσίνας-Σταυρού-Σπάτων και άλλα πολλά έργα τα οποία συμποσούμενα καλύπτουν περίπου τα 2/5 του Β' Κοινοτικού Πλαισίου Στήριξης. Από αυτό και μόνο το γεγονός δημιουργείται ανισότητα οικονομικής ανάπτυξης, παρά ισομερής οικονομική ανάπτυξη της χώρας μας για να μπορέσει να είναι ανταγωνιστική. 

'Ετσι όπως σήμερα υλοποιείται το οικονομικό πλαίσιο στήριξης, μπορεί το Λεκανοπέδιο να καταστεί -δεν θα καταστεί- ανταγωνιστικό, αλλά όλη η υπόλοιπη χώρα θα είναι μη ανταγωνιστική. 

Το δεύτερο είναι ότι με τα έργα που γίνονται στην Αθήνα υπάρχει ένας φαύλος κύκλος "έργα-συγκέντρωση πληθυσμού και άλλα έργα και άλλη συγκέντρωση πληθυσμού", οπότε έχουμε ένα τέρας, ένα υδροκέφαλο τέρας με ισχνό σώμα και ακόμα ισχνότερα πόδια. 

Ας σταθούμε, όμως, στα έργα αυτά καθ'εαυτά για να δούμε την απορροφητικότητά τους. 

Δεν έχει πραγματοποιηθεί ούτε το 1/2 του έργου κατασκευής της Λεωφόρου Πατρών-Αθηνών-Θεσσαλονίκης-Ευζώνων. Θα έλεγα, για να είμαι μέσα στα πράγματα, ότι έχει πραγματοποιηθεί το 1/3 του έργου και αυτό υστερεί ως προς την ποιότητα. 

Θυμάμαι ότι πριν από δύο ή τρία χρόνια εδώ στη Μαλακάσα είχαμε και κατολίσθηση όλου του οδοστρώματος της ΠΑΘΕ και πτώση, από διάβρωση, των δεξιά και αριστερά του δρόμου λόφων που είχαν σκαφθεί για να ανοίξει ο δρόμος. 

Το δεύτερο που θέλω να επισημάνων είναι ότι το ΜΕΤΡΟ καρκινοβατεί. 'Εχουμε συνεχείς αναπροσαρμογές της σύμβασης, διότι η ανάδοχος εταιρεία επικαλείται διάφορους λόγους και η Κυβέρνηση υποχωρεί συνεχώς και δίδει νέες πιστώσεις. 'Ετσι, ενώ είχε προγραμματιστεί το έργο να φθάσει γύρω στα εξακόσια δισεκατομμύρια (600.000.000.000) δραχμές, ήδη αγγίζει το ένα τρισεκατομμύριο (1.000.000.000.000) δραχμές. 

Πιστεύω ότι θα έπρεπε να είναι τελείως διαφορετική η επιλογή των έργων. Βεβαίως η ΠΑΘΕ έπρεπε να γίνει, διότι είναι ο κύριος κεντρικός άξονας της Ελλάδος, ο κάθετος. Της ίδιας, όμως, αναγκαιότητας και χρησιμότητας ήταν και το έργο της Εγνατίας Οδού, που αφ'ενός θα άνοιγε μία πύλη προς τη Δυτική Ευρώπη και θα έβγαζε την 'Ηπειρο από την απομόνωση και αφ'ετέρου θα έφθανε μέχρι την Αλεξανδρούπολη και την Ορεστιάδα για να μπορεί να είναι προσιτή η Μαύρη Θάλασσα. 'Ετσι θα μπορούσε η Ελλάδα να παίξει και τον ιστορικό και το γεωοικονομικό και το γεωστρατηγικό της και γεωπολιτικό της ρόλο, που καλείται να παίξει εκ των πραγμάτων όχι επειδή το θέλουμε εμείς, αλλά επειδή έτσι είναι η τοποθεσία της Ελλάδας στη Βαλκανική Χερσόνησο και στην Κεντρική και Ανατολική Ευρώπη και ιδίως στις παρευξείνιες χώρες, κάτι που δεν έγινε. 

Μια που μιλάμε για την Εγνατία Οδό, θα έπρεπε να μιλάμε όχι μόνο για οδική Εγνατία, αλλά για σιδηροδρομική Εγνατία, για ενεργειακή Εγνατία, για πληροφορική Εγνατία. 'Ετσι η Εγνατία Οδός, όπως την περιέγραψα -σιδηροδρομική, πληροφορική, ενεργειακή- θα ήταν ο μοχλός ανάπτυξης όλης της Ελλάδος στην ενδοχώρα, που μπορούμε να παίξουμε πρωταγωνιστικό ρόλο για πολλούς λόγους. Και λόγω διαφοράς ανάπτυξης και λόγω του ότι είμαστε μέλος της Ευρωπαϊκής 'Ενωσης και για λόγους ιστορικούς και πολιτιστικούς. Η ενδοχώρα της Ελλάδας γεωοικονομικά είναι η χερσόνησος του Αίμου, η Κεντρική Ευρώπη και οι παρευξείνιες χώρες. 

Δεν γίνονται τα απαραίτητα έργα στη Βόρειο Ελλάδα για να ολοκληρωθεί αυτό που είπα προηγουμένως. 

Το αεροδρόμιο Θεσσαλονίκης είναι ένα επαρχιακό αεροδρόμιο. Είναι χαρακτηρισμένο ως διεθνές, αλλά μόνο διεθνή ρόλο δεν παίζει. Πολλές ημέρες το χρόνο δεν λειτουργεί καθόλου, διότι δεν έχει ουδεμία υποδομή. Με την παραμικρή ομίχλη, που εκεί είναι σύνηθες φαινόμενο, σταματάνε οι προσγειώσεις και οι απογειώσεις των αεροπλάνων. 

Το αεροδρόμιο της Αλεξανδρούπολης είναι ένα αεροδρόμιο που και αυτό δεν λειτουργεί λόγω των καιρικών συνθηκών και είναι και ανεπαρκέστατο. Θα μπορούσε μάλιστα να αποτελέσει την πύλη της Ελλάδας για όλες τις παρευξείνιες χώρες. Είναι ο χώρος ο οικονομικός που προσφέρεται για οικονομική συνεργασία, αλλά ιδίως για εμπορικές συναλλαγές. Εάν το αεροδρόμιο της Αλεξανδρούπολης λειτουργούσε σήμερα, θα ήταν η πύλη όλων των χωρών της τέως Σοβιετικής 'Ενωσης από όπου θα περνούσαν για να πάνε στη Μέση Ανατολή και στις υπόλοιπες χώρες της Νότιας Μεσογείου, Λιβύη, Αίγυπτο κλπ. 

Κυρίες και κύριοι συνάδελφοι, η Θεσσαλονίκη -θέλω να πω δύο λόγια κύριε Πρόεδρε- δεν ωφελήθηκε σε τίποτε από το δεύτερο Κοινοτικό Πλαίσιο Στήριξης. 

'Οσον αφορά το Μετρό, επί δέκα χρόνια γίνονται διαπραγματεύσεις. Τέσσερα χρόνια πήγαν χαμένα. Και τον τελευταίο χρόνο, κατάλαβαν ότι ο πρώτος ανάδοχος δεν προσφέρεται για να αναλάβει το έργο. Και εδώ υπάρχει ένα μεγάλο πρόβλημα. 'Ισως και οικονομικό σκάνδαλο, που θα κληθούμε πολύ σύντομα όλοι μας εδώ να αποφανθούμε. 

'Οσον αφορά το λιμάνι, η έκτη προβλήτα έχει γίνει γεφύρι της 'Αρτας. Επί δεκαπέντε χρόνια κατασκευάζεται και τίποτε ακόμη δεν γίνεται. 

Επίσης, η υποθαλάσσια αρτηρία της Θεσσαλονίκης δεν γίνεται. Και έτσι, υπάρχει συμφόρηση. 

'Ομως, όπως είπε προηγουμένως και ο κ.Γεωργακόπουλος -το ξέρω και εγώ πολύ καλά- η περιφερειακή παρακαμπτήριος της Πάτρας, ενώ εδώ και τρία χρόνια έχει επιλεγεί ο ανάδοχος, καρκινοβατεί. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Η ανάδοχος. Είναι πολλές εταιρείες μαζί. 

ΑΝΑΣΤΑΣΙΟΣ ΙΝΤΖΕΣ: Η ανάδοχος κοινοπραξία ενδεχομένως. 

Και προτού κατέλθω του Βήματος, κύριε Πρόεδρε, επιτρέψτε μου να πω και κάτι άλλο. Δεν υπάρχει καθόλου ποιοτικός έλεγχος των κατασκευαζομένων έργων. Είναι ανύπαρκτος. Το γεγονός και μόνον ότι έργα που αποπερατώνονται και παραδίδονται προς χρήση και σε δύο, τρεις, πέντε μήνες αρχίζουν να έχουν φθορές, σημαίνει ότι δεν υπάρχει καθόλου έλεγχος ποιοτικός. Και αυτό είναι ένα μεγάλο πρόβλημα. 

'Οπως δε μου έλεγε και ο κ. Κορκολόπουλος -και έχει δίκιο- εάν κατασκευάζονται είκοσι χιλιάδες έργα, αλήθεια πόσοι είναι οι επιβλέποντες μηχανικοί κάθε είδους; Είναι είκοσι χιλιάδες, είναι δέκα χιλιάδες, είναι πέντε χιλιάδες, χίλιοι; Πείτε ένα νούμερο, για να δούμε εάν υπάρχουν και αν μπορούν να ανταπεξέλθουν σε αυτήν την αποστολή τους. 

Βέβαια, εδώ έπρεπε να είναι ο Υπουργός Περιβάλλοντος, Χωροταξίας και Δημοσίων 'Εργων. 'Ομως και ο παριστάμενος Υπουργός έπρεπε να μας πει, αν είναι το Υπουργείο του που επέλεξε τα έργα που γίνονται ή αν τα επιλέγει και τα εκτελεί ο Υπουργός Περιβάλλοντος, Χωροταξίας και Δημοσίων 'Εργων. Ποιος επέλεξε τα έργα, κύριε Υφυπουργέ; 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Για τον ποιοτικό έλεγχο. 

ΑΝΑΣΤΑΣΙΟΣ ΙΝΤΖΕΣ: 'Οχι, για την κατασκευή των έργων αυτών καθ'εαυτών, για την αναγκαιότητα κατασκευής αυτών των έργων. Ποιος έκανε την επιλογή; Εντάσσονται σε κανένα πρόγραμμα οικονομικής ανάπτυξης, ισομερούς περιφερειακής ανάπτυξης ή απλώς μας υποδεικνύουν ένα έργο, το εντάσσουμε, το κατασκευάζουμε και δεν ξέρουμε τι επιπτώσεις θα έχει στην ελληνική οικονομία; 

Και δύο λόγια για την απορροφητικότητα: Από ό,τι γνωρίζω, μπορεί όλες οι χώρες να μετέχουν στα Κοινοτικά Πλαίσια Στήριξης, αλλά εκείνες που έχουν το μεγαλύτερο μερίδιο είναι κυρίως η Ιρλανδία, η Πορτογαλία, η Ισπανία και η Ελλάδα. Σε όλους τους πίνακες που μας παρέδωσε, η Ελλάδα είναι τελευταία: Ιρλανδία, 71% πραγματοποιηθείσες πληρωμές. Πορτογαλία, 71%. Ισπανία, 65%. Ελλάδα, 60%. Πώς, λοιπόν, λέτε ότι πάμε καλά; Με αυτές τις χώρες έπρεπε να γίνει η σύγκριση. Γιατί, αν εξαιρέσουμε τη Γερμανία, λόγω της τέως Ανατολικής Γερμανίας, που έχει ένα μεγάλο ποσό από το Κοινοτικό Πλαίσιο Στήριξης και την Ιταλία λόγω του Νότου, όλες οι άλλες χώρες έχουν ψυχία: Η Αυστρία εκατόν εβδομήντα έξι χιλιάδες, η Γαλλία οκτώ χιλιάδες, η Φινλανδία οκτακόσιες πενήντα χιλιάδες, εμείς έχουμε πιστώσεις δεκατέσσερις χιλιάδες, η Ισπανία είκοσι εννέα χιλιάδες, η Πορτογαλία δεκατέσσερις χιλιάδες, η Δανία έξι χιλιάδες. 'Εχουμε τη μικρότερη απορροφητικότητα. Πώς, λοιπόν, τολμάτε και λέτε ενώπιον της Εθνικής Αντιπροσωπείας ότι "είμαστε πολύ καλά"; Τι καλά είμαστε; Χάλια είμαστε! 

Μόνον το κριτήριο της απορροφητικότητας αν συγκρίνουμε με τις χώρες, που αφορούν κυρίως τα Κοινοτικά Πλαίσια Στήριξης -και έτσι είναι, αν δεν είναι έτσι να με διαψεύσετε- πάλι είμαστε τελευταίοι. 

Και το ίδιο θα συμβεί και με το τρίτο Κοινοτικό Πλαίσιο Στήριξης του Σαντέρ, για το οποίο θέλω να πω πάλι ότι θα απορροφηθεί από τα έργα του κέντρου και η Εγνατία Οδός όχι μόνον δεν θα αποπερατωθεί το 2001, αλλά ούτε το 2010. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στο στάδιο των δευτερολογιών. 

Το λόγο έχει ο κ. Κωστόπουλος. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, πριν μπω και πάλι στα τεχνικά θέματα και στα νούμερα θα ήθελα να πω μερικά πράγματα. 

Μας είπατε ότι τα έργα προχωρούν ότι τα έργα γίνονται ότι η Ελλάδα είναι ένα εργοτάξιο. Και εμείς 'Ελληνες είμαστε και εμείς στην Ελλάδα κυκλοφορούμε! Εν πάση περιπτώσει, αν μου πείτε ότι δεν ξέρω για τη Μακεδονία, παρ'ότι πηγαίνω τακτικά εκεί, ξέρω για την Πελοπόννησο. Δεν βλέπω κανένα έργο να προχωράει, δεν βλέπω κανένα έργο να παραδίδεται. 'Ολα σαν τον κάβουρα πάνε! Πού πάνε όλα εκείνα τα χρήματα και οι απορροφήσεις, που θα μας εξηγήσετε τώρα εδώ; 

Θέλω να κάνω μία ερώτηση και ταυτόχρονα να υποβάλω ένα αίτημα. Μπορείτε σαν Κυβέρνηση να καταθέσετε, από τότε που αναλάβατε την Κυβέρνηση το 1993 και έχουν παρέλθει πεντέμισι χρόνια, ένα πρωτόκολλο περαιώσεως ενός σοβαρού έργου, μικρού αλλά σοβαρού, πάνω από πέντε δισεκατομμύρια; 'Ενα θέλω. Εάν μας δώσετε ένα, εμείς είμαστε ικανοποιημένοι. Εγώ, μάλιστα, σκέφτομαι μαζί με το φίλο μου το Βασίλη Κορκολόπουλο, εάν δεν μας το δώσετε, να σας κάνουμε και αίτηση κατάθεσης εγγράφων για να αποδειχθεί το αληθές ότι δεν υπάρχει τέτοιο πρωτόκολλο. 

Είπατε ότι υπάρχουν επιθεωρητές, γραμματείες, γενικές διευθύνσεις ποιότητας κλπ. Για τι πράγματα μιλάμε; Είναι οκτώ επιθεωρητές όλοι και όλοι για όλην την Ελλάδα και αυτοί είναι δημόσιοι υπάλληλοι που είναι όλοι προς συνταξιοδότηση. Εν πάση περιπτώσει, δεν εννοούμε αυτόν τον έλεγχο των έργων και την επιθεώρηση έργων. Εννοούμε ειδικούς ανθρώπους, νέους ανθρώπους με αυξημένες αρμοδιότητες κλπ. Τέτοιο πράγμα δεν ακούσαμε για κανένα εργολάβο στην Ελλάδα. 

Πρέπει να πω και κάτι άλλο. Περπατώντας στο δρόμο Αθηνών-Τριπόλεως και κυρίως Κορίνθου-Τριπόλεως, πρέπει να σας πω ότι, αν δεν έχεις τα μάτια σου είκοσι τέσσερα, αν δεν έχεις τα μάτια σου ανοιχτά, θα σκοτωθείς. Και αυτό σε ένα σύγχρονο δρόμο, στον πλέον σύγχρονο μέχρι σήμερα δρόμο στην Ελλάδα. 

Να έλθω τώρα στα νούμερα. Γιατί αμφισβητήσατε αυτά που σας είπα; Εγώ πήρα τα νούμερα τα δικά σας, της επιτροπής που συνήλθε στις 19 Νοεμβρίου και βάσει αυτών των αριθμών σας είπα ότι πάτε πολύ αργά. Εσείς μέσα σε ενάμιση μήνα μου είπατε ότι πολλαπλασιάστηκαν αυτά τα νούμερα. Αν θέλετε να τα πάρω ως δεδομένα, παρ'όλο ότι πιστεύω ότι δεν υπάρχουν οριστικά νούμερα, διότι τέτοια ιδανική δουλειά μέσα σε δεκατέσσερις ημέρες, εξ ων επτά εργάσιμες ημέρες δεν νομίζω ότι είναι δυνατόν να συμβεί. 

Αλλά, αν θέλετε να τα πάρω ως δεδομένα, εσείς ο ίδιος είπατε πέρσι το Μάϊο ότι στο τέλος του έτους θα έχετε ποσοστό απορρόφησης 62%. Η Κυβέρνηση, εσείς τα είπατε, τα έχω στα χέρια μου. Εσείς οι ίδιοι είπατε το Νοέμβριο ότι θα γίνει 57% και εσείς μας λέτε ότι έγινε 60% και κάτι. Να το πάρουμε ως δεδομένο. Μήπως, όμως, κύριε Υπουργέ, αυτά δεν είναι έργα, αλλά προκαταβολές; Μήπως είναι από εκείνες τις προκαταβολές που δίδονται και δεν υλοποιείται κανένα έργο ποτέ; Μήπως είναι για προετοιμασίες, δεν ξέρω πώς τις λένε τεχνικά, για εκείνες τις αφανείς εργασίες που γίνονται προκαταβολικά, που τα "κονομάνε" μερικοί έξυπνοι εργολάβοι σε συνεργασία με κάποιους άλλους έξυπνους από μέσα; 

Κύριε Υπουργέ, είναι γνωστόν ανά το πανελλήνιο πλέον ότι εδώ η μίζα πάει και έρχεται. Δεν υπάρχει μελέτη που ανατίθεται και δεν πάει το 50% προκαταβολή μάλιστα, της αξίας της μελέτης -οι οποίες βέβαια και κατά νόμο είναι υψηλότατες οι αμοιβές- στους αρμόδιους φορείς. Αυτά τα λέω δημόσια, δεν έχω να φοβηθώ τίποτα. Δεν προκηρύσσεται διαγωνισμός εάν δεν πέσουν οι σχετικές μίζες. Αυτά τα λένε οι εργολάβοι, οι οποίοι έρχονται εδώ απέξω ή τους βλέπουμε στα γραφεία μας. Αν δεν πέσουν οι μίζες, δεν παίρνει κανένας εργολαβία. 

Να πάμε τώρα και στα άλλα θέματα, τα οποία μας είπατε. Μας είπατε, κύριε Υπουργέ, ότι είχατε ενενήντα χιλιάδες καινούριες θέσεις εργασίας. Πού ζούμε εμείς και δεν τις είδαμε; Αν αφαιρέσουμε τους άλλους νομούς -εγώ παίρνω το δικό μου νομό- η ανεργία αυξάνει. Είναι δυνατόν να έχουμε ενενήντα χιλιάδες καινούριες θέσεις εργασίας και να μην πήρε χαμπάρι η Αρκαδία και ο ομιλών; Ζω και στην Αθήνα βέβαια, δεν ζω μόνο στην Αρκαδία. 

Επιπλέον, μας είπατε ότι έχουμε αύξηση του Α.Ε.Π. Είχα κάνει και πέρυσι στον προϋπολογισμό μια ερώτηση και την κάνω και σε σας. Τα διεθνή δεδομένα λένε ότι, όταν έχεις ανάπτυξη 3,5%, αν δεν έχεις απορρόφηση τουλάχιστον της ανεργίας, έχεις σταθεροποίηση της ανεργίας. Εμείς διαπιστώνουμε ότι κάθε χρόνο αυξάνονται οι άνεργοι. Πώς γίνεται να έχουμε τέτοια αύξηση του Α.Ε.Π. και να έχουμε και αύξηση της ανεργίας; "Κάποιο λάκκο έχει η φάβα" και ξέρετε πολύ καλά ποιος είναι, όπως θα σας εξηγήσω και παρακάτω. 

Λέτε ότι το δημόσιο χρέος δεν είναι από τα μεγαλύτερα της Ευρώπης. Εάν προσθέσουμε το αφανές χρέος, με όλα εκείνα τα τερτίπια που γίνονται και δεν παρουσιάζονται πουθενά -τόκοι, ελλείμματα, ελλείμματα δημοσίων οργανισμών- πρέπει να σας πω ότι, δυστυχώς για τον τόπο μας -το λέω με θλίψη- θα έχουμε το μεγαλύτερο δημόσιο χρέος στον ευρωπαϊκό χώρο, σε ποστοστό του Α.Ε.Π. 

Δεύτερον, τα ελλείμματα τα φτάσαμε στο 1,9% του ΑΕΠ. Και εμείς θέλουμε να πάμε στην Ο.Ν.Ε., με οποιουσδήποτε όρους και θα δούμε τι θα γίνει από εκεί και μετά. Μη νομίζετε ότι είναι ευχάριστα τα πράγματα. Θα βρούμε μπροστά τι χάλια έχει η πραγματική οικονομία. Αλλά τα ανεχόμεθα και κάνουμε πως δεν καταλαβαίνουμε. 

Τρίτον, όσον αφορά τον πληθωρισμό, θα θυμίσω ότι είχατε στόχο να φτάσετε το 4% περίπου το 1996 και τον φτάσατε το 1998, με δύο χρόνια καθυστέρηση. 

Τέταρτον, θα θυμίσω ότι η υποτίμηση του Μαρτίου 1998 έφτασε στις 31.12.98 με υπερτίμηση εκ της υποτιμήσεως κατά 7,6%. Φάγαμε τη μισή και κάτι παραπάνω. Σε ορισμένα νομίσματα, μάλιστα, τη φάγαμε ολόκληρη και κάτι παραπάνω. 

Πέμπτον, φλομώσαμε τον κόσμο στη λιτότητα και στη φτώχεια. 

'Εκτον, σταματήσαμε τα τιμολόγια των ΔΕΚΟ σταθερά -και πολύ καλά κάναμε- αλλά αυτά υποκρύπτουν ελλείμματα, υποκρύπτουν αύξηση δημόσιου χρέους και υποκρύπτουν πληθωρισμό, γιατί κάποια στιγμή θα ξεπεταχτούν. Κάνω μία ερώτηση για τη ΔΕΗ και είδα ότι, ενώ ανέμεναν σαράντα και πλέον δισεκατομμύρια κέρδη, νομίζω ότι θα είναι περίπου σε μηδενική βάση. Αυτή είναι η ΔΕΗ, παρά το ότι το πετρέλαιο μειώθηκε περίπου στο 50% απ' ό,τι ήταν πέρυσι. 

Τέλος, όταν λέμε πληθωρισμό, το βλέπουμε συγκριτικά. 'Οταν είναι τρεις και τρεισήμισι φορές μεγαλύτερος από το μέσο ευρωπαϊκό πληθωρισμό, μην καμαρώνουμε ότι κάτι επιτύχαμε. 

Επίσης, όσον αφορά τα επιτόκια, θέλω να πω ότι τα επιτόκια των δεκαετών ομολόγων είναι πανάκριβα. Διότι, όταν ο τόκος των επιτοκίων καταθέσεων στην Ελλάδα θα είναι 2%, εμείς το πληρώνουμε 7,5%. Τρώμε από τα εισοδήματα των παιδιών μας. 

Πρέπει επίσης να σας πω ότι δεν είσαστε νοικοκυραίοι. Δεν το διάβασα προηγουμένως, θα το διαβάσω όμως τώρα. Η παιδεία είναι ένα ευαίσθητο σημείο και νομίζω ότι έχουμε όλοι αυτήν την ευαισθησία και θα πρέπει να τρέχουμε πίσω από τον εκσυγχρονισμό της. Τι διαπιστώνουμε; Διαπιστώνουμε ότι τα ποσοστά απορρόφησης στην παιδεία είναι της τάξης του 39%. 

Θα αναφερθώ στα επιμέρους κομμάτια. Απορροφήσατε 18% για την υποδομή και τον εξοπλισμό των σχολείων. Αυτά είναι με στοιχεία Σεπτεμβρίου, κύριε Υφυπουργέ, δεν το αρνούμαι. Μπορεί, αν θέλετε, να αυξήθηκαν 2% ή 3%. Για τον εκσυγχρονισμό της διοίκησης στην εκπαίδευση 20%. Για τα μεταπτυχιακά 23%. Για την υποστήριξη της δευτεροβάθμιας εκπαίδευσης, τα πανεπιστήμιά μας 22%. Τζάμπα λεφτά δεν μπορείτε να τα απορροφήσετε. Ουρανοξύστες σας είπαν να φτιάξετε ή γέφυρες; Για την αναμόρφωση προγραμμάτων και για τα βιβλία της δευτεροβάθμιας εκπαίδευσης 3,4%. Για την πληροφορική στα σχολεία είναι σχεδόν μηδενική η απορρόφηση. 

Το μόνο που κάνατε ήταν να πληρώσετε κάποιους μισθούς. Το ερώτημα είναι: Με μισθοδοσίες γίνεται πληροφορική, χωρίς υπολογιστές, χωρίς λογισμικό, χωρίς άλλες εργασίες υποστήριξης; Δεν γίνεται. Βολεύονται μόνον κάποιοι ημέτεροι. 

Για τις σχολικές βιβλιοθήκες 0,2% και για τον εξοπλισμό σε υλικό πληροφορικής 0%. 

Κύριε Υφυπουργέ, αυτός ήταν ο λόγος που κάναμε την επερώτηση ότι πραγματικά δεν βλέπουμε να παίρνετε τα τζάμπα λεφτά για να τα κάνετε έργο στους ευαίσθητους τομείς, ακόμα και στους δρόμους. 

Εάν θα πάτε στην ΠΑΘΕ, θα διαπιστώσετε ότι από την Πάτρα στην Αθήνα δεν έχει μπει ακόμα ούτε καζμάς. Εάν θα πάτε στο Μετρό Θεσσαλονίκης, θα δείτε ότι δεν άρχισε ακόμη. 'Ο,τι έργα έχει κάνει η Νέα Δημοκρατία επί Μάνου στο δρόμο Σταυρού-Ελευσίνας μόνον αυτά υπάρχουν. Θα πληρώνουμε δώδεκα εκατομμύρια (12.000.000) δραχμές την ημέρα για ποινική ρήτρα αν δεν παραδοθεί το έργο τον πρώτο μήνα του 2001. 

Συνεπώς κοιτάξτε να νοικοκυρευτείτε, να πάρετε τα λεφτά τουλάχιστον όσο διάστημα θα μείνετε στην εξουσία, μήπως μπορέσετε και προσφέρετε κάτι σε τούτον εδώ τον τόπο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Ακούγοντας με προσοχή τον κύριο Υφυπουργό για δεύτερη φορά βέβαια -διότι η εισήγησή του ήταν η ίδια με αυτήν που ανέγνωσε και κατά τη συζήτηση για τον προϋπολογισμό- μου θύμισε κάτι που έχει σχέση με τον Κολόμβο. Ο Κολόμβος όταν ξεκίνησε το μεγάλο ταξίδι, δεν ήξερε που πάει και όταν έφθασε δεν γνώριζε πού είναι. Το ίδιο μου έδωσε να καταλάβω και ο Υφυπουργός. Γιατί εδώ η επερώτησή μας δεν είναι να τον ελέγξουμε γι' αυτό που κάνει η Κυβέρνηση. Η επερώτησή μας έχει την έννοια να ελέγξουμε την Κυβέρνηση γι' αυτό που δεν κάνει. 

Πρέπει να αντιληφθείτε, κύριε Υπουργέ, ότι αυτά που εσείς υποστηρίζετε είναι εξωπραγματικά. Γιατί τα βλέπετε, φαίνεται, στο χώρο του γραφείου σας, όπως σας τα φέρνουν οι σύμβουλοι και οι υπάλληλοι του Υπουργείου. Η πραγματικότητα έξω είναι αλλιώτικη. 

Τα στοιχεία που μας φέρατε τα σημερινά, μας έχουν μπερδέψει. Γιατί αυτά που επικαλούμεθα εμείς για τις μικρές απορροφήσεις, είναι στοιχεία τα οποία προέκυψαν από την επιτροπή παρακολούθησης στις 19.11.1998. Εκτός εάν παραπλανήσατε την επιτροπή. Γιατί υπάρχουν τρόποι να παραπλανήσει κανείς και την επιτροπή και τον ελληνικό λαό αλλά και τους συναδέλφους. Γιατί θεωρώ αδύνατη αυτήν την αύξηση των ποσοστών. Θεωρώ αδιανόητο μέσα σε ενάμιση μήνα, τελικά, να έγινε το θαύμα και από το 48% να πάμε στο 60%. Εκτός αν κάνατε το τρικ το συνηθισμένο, να μειώσετε τις δεσμεύσεις της περιόδου των πέντε χρόνων και να τις μεταφέρετε στον ένα χρόνο που υπολείπεται, ώστε να πλησιάσουν οι απορροφήσεις προς τις δεσμεύσεις αυτές που διαμορφώσατε. Η πρώτη παρατήρηση είναι αυτή. 

Η δεύτερη έχει σχέση με την επιμονή σας να υποστηρίζετε το ότι η Ελλάδα έχει καλές απορροφήσεις και ότι έχει καλύτερες απορροφήσεις από όλες τις άλλες χώρες της Ευρωπαϊκής 'Ενωσης. Πρέπει όμως να σας πω το εξής: Η Ελλάδα αυτήν τη στιγμή υλοποιεί ένα πρόγραμμα για να μπορέσει να αναπτύξει τις βασικές της υποδομές. Οι άλλες χώρες της Ευρώπης, οι περισσότερες, έχουν ξεφύγει από αυτό το στάδιο πριν από πολλά χρόνια. Ποιοτική πλέον βελτίωση κάνουν. 

Κάτι άλλο όσον αφορά την ποιότητα κατασκευής των έργων. Είναι δραματική. Θύμα αυτής της κατάστασης είναι και η ταπεινότητά μου, κύριε Υπουργέ, όπου βγήκα από το δρόμο, κατεστράφη το αυτοκίνητό μου κι εγώ από θαύμα γλίτωσα. Αναφέρομαι στο δρόμο που κάθε εβδομάδα περνάω πηγαίνοντας και γυρνώντας από Αθήνα προς Τρίκαλα και Τρίκαλα προς Αθήνα. 

Υπάρχουν πινακίδες, υπάρχουν εργολαβίες, αλλά μόνο εργολάβοι και συγκροτήματα δεν υπάρχουν για να κατασκευάζουν τους δρόμους. 

Βγείτε από το γραφείο σας. Ασχοληθείτε λίγο με τα έργα. Κάντε προσωπικό έλεγχο. Μην αφήνετε να σας κοροϊδεύουν οι εργολάβοι και οι υπάλληλοι, γιατί η πραγματικότητα είναι άλλη από αυτήν που έχετε στο μυαλό σας και που υποστηρίζετε από του Βήματος της Βουλής, κύριε Υπουργέ. 

Η Ενωμένη Ευρώπη καθιέρωσε το θεσμό των συμβούλων διαχείρισης και αξιολόγησης. Τους αδρανοποιήσατε και τους αχρηστεύσατε. Ο ρόλος αυτών των οργάνων είναι να κάνουν αυτά που δεν κάνετε εσείς, δηλαδή, είναι να ελέγχουν την υλοποίηση των προγραμμάτων και την ποιότητά τους. Εσείς, όμως, τους έχετε για να παίρνουν τα χρήματα. Τους έχετε ενσωματώσει στη γενική λογική σας, δηλαδή στη λογική του να μη γίνεται τίποτα, να μην ελέγχεται τιποτα, ώστε κανείς να μη γνωρίζει το τι γίνεται. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δώστε μου ακόμη ένα λεπτό, κύριε Πρόεδρε. 

Είπε ο Κοινοβουλευτικός Εκπρόσωπος του ΠΑΣΟΚ, κ. Γεωργακόπουλος, ότι το πρώτο Κοινοτικό Πλαίσιο Στήριξης που υλοποίησε η Νέα Δημοκρατία, ήταν ένα Κοινοτικό Πλαίσιο Στήριξης "αέρας". Πρέπει, όμως, να πω στον κ. Γεωργακόπουλο ότι το Κοινοτικό Πλαίσιο Στήριξης το κληρονόμησε η Νέα Δημοκρατία από το ΠΑΣΟΚ που το είχε σχεδιάσει. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Σκρέκα. Δεν μπορείτε να πάτε στο διπλάσιο του χρόνου σας. Αυτή είναι μια προκλητική κατάχρηση δικαιώματος. 

ΘΕΟΔΩΡΟΣ ΣΚΡΕΚΑΣ: 'Ενα λεπτό σας ζήτησα, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε, έχετε φθάσει στο έκτο λεπτό. 

ΘΕΟΔΩΡΟΣ ΣΚΡΕΚΑΣ: Τώρα θα με αναγκάσετε να πω ότι σε άλλο συνάδελφο δώσατε τέσσερα λεπτά επιπλέον του χρόνου του. 

ΠΡΟΕΔΡΕΥΩΝ (Παναγιώτης Ν. Κρητικός): Αναλογικό ήταν και αυτό που είπατε στο δεκάλεπτο που είχε. Η λογική ανοχή είναι κατανοητή. Δεν πρέπει όμως να είναι καταχρηστική. 

Ο κ. Κορκολόπουλος έχει το λόγο. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, επιτρέψτε μου να επισημάνω, χωρίς καμία διάθεση να προκαλέσω τον κύριο Υπουργό, ότι στο στάδιο της επερώτησης βυθίστηκε σε ένα κείμενο και έκανε όπως ακριβώς κάνει η στρουθοκάμηλος απέναντι στον κίνδυνο. Δεν βλέπει τίποτα και έτσι νιώθει ασφάλεια. Και το κυριότερο, κύριε Υπουργέ, είναι ότι με τη στάση σας κάνατε κάτι, που δεν τιμά το λειτούργημα το οποίο υπηρετείτε. 

Είπατε ότι η Κυβέρνησή σας σχεδίασε μετά το 1994 τη νομοθεσία για τα δημόσια έργα, έτσι ώστε να εξυγιανθεί ο τομέας. Πού ήσασταν, κύριε Υπουργέ, όταν η Αξιωματική Αντιπολίτευση σύσσωμη με την άλλη Αντιπολίτευση καταδίκαζε την κυβερνητική πολιτική με τις επιτροπές αξιολόγησης όπου ουσιαστικά θεσμοθετήσατε τη ρεμούλα; Και αναγκάστηκε ο κ. Λαλιώτης να πάρει το νόμο, να τον διαμορφώσει προς τη σωστή κατεύθυνση, αλλά χωρίς να αντιληφθεί τη δεύτερη παρενέργεια της οποίας και εσείς πέσατε θύμα απόψε, δηλαδή ότι το γεγονός των μεγάλων εκπτώσεων στα μεγάλα έργα οφείλεται στο ότι ο νόμος υποχρεώνει τους εργολάβους ουσιαστικά να συμφωνούν τις δουλειές. Πού ζείτε, κύριε Υπουργέ; Εδώ βοά όλη η Ελλάδα. 

Είπατε ότι δημιουργήσατε σοκ. Πράγματι. Διότι χάρις στα κοινοτικά κονδύλια οι μελέτες που έγιναν τα τελευταία χρόνια ξεπερνούν τα πεντακόσια δισεκατομμύρια (500.000.000.000). Είναι ή δεν είναι σωστό ότι ανατίθενται κατά την ελεύθερη κρίση των αρμοδίων επιτροπών; Εδώ έχετε αφήσει να μπαίνει το υποκειμενικό στοιχείο των μελών της επιτροπής, με αποτέλεσμα όλες οι αναθέσεις μελετών να αποπνέουν οσμή σκανδάλων. Σας έχει δε καταγγελθεί και επίσημα στη Βουλή ότι υπάρχουν θέσεις κλειδιά στελεχών του ΠΑΣΟΚ που εισπράττουν για λογαριασμό του κόμματος. Αυτή είναι η πραγματικότητα και δεν γίνεται καμία προσπάθεια βελτίωσης προς αυτήν την κατεύθυνση. 

Κατηγορήσατε αφελώς τη Νέα Δημοκρατία ότι δεν σχεδίασε. Είπατε ότι όλα στην Ελλάδα τα έχει κάνει το ΠΑΣΟΚ. Εγώ, κύριε Υπουργέ, σας προκαλώ να κοιτάξετε τη μνήμη σας, για να δείτε ποιος σχεδίασε τα Σπάτα, την ΠΑΘΕ, το Μετρό της Αθήνας, ποιος δημοπράττησε το Μετρό της Θεσσαλονίκης, το Ρίο-Αντίρριο, τη λεωφόρο Σταυρού-Ελευσίνος, τη ζεύξη του Μαλιακού που ακόμα δεν την ξεκινήσατε και το 'Ακτιο. 

Δε λέω ότι η Νέα Δημοκρατία τα έκανε καλά. Είχαμε φοβερές ελλείψεις και φοβερές αδυναμίες στη διάθεση πιστώσεων, διότι εκείνη την εποχή δεν υπήρχαν κονδύλια που θα επέτρεπαν να γίνει αυτό που σήμερα ισχυρίζεσθε. Επιτρέψτε μου να πω ότι πράγματι εργοτάξια υπάρχουν. 

Πράγματι με τόσα χρήματα ισχύει αυτό που λένε στον τόπο μου "ο παράς είναι και παλικαράς". Αλλά κάντε μου τη χάρη να μου απαντήσετε, έτσι από στοιχειώδη ευγένεια, από στοιχειώδη ευθιξία, από τσίπα, θα πάμε αύριο μαζί στο Μετρό στην πλατεία Συντάγματος; Θα περάσω από το γραφείο σας να πάμε. Γιατί δεν έρχεσθε μαζί μου; Και μάλιστα ήθελα να προσκαλέσω και τον αξιότιμο κύριο Πρόεδρο να μου κάνει την τιμή -το εννοώ αυτό- να πάμε όλοι μαζί στον Επικούρειο Απόλλωνα, στην πατρίδα μου, ένα υψίστης σημασίας παγκόσμιο πολιτιστικό σύμβολο... 

ΠΡΟΕΔΡΕΥΩΝ (Παναγιώτης Ν. Κρητικός): Σε μένα απευθύνεσθε; 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Βεβαίως, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω πάει πάρα πολλές φορές και έχω διαπιστώσει εκείνο το οποίο και εσείς λέτε! 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Να πάρουμε όμως και τον κύριο Υφυπουργό! 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως! 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, κύριε Υφυπουργέ, το ξέρετε ότι οι απορροφήσεις για τον Επικούρειο Απόλλωνα είναι μηδέν; Καταρρέει ο ναός! 

ΠΡΟΕΔΡΕΥΩΝ (Παναγιώτης Ν. Κρητικός): Ο Παρθενώνας της Πελοποννήσου, έτσι; 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Ετσι! 

Χρόνια μελετάμε, χρόνια σχεδιάζουμε και η απορρόφηση είναι μηδέν. Δεν μπορείτε, λοιπόν, να έρχεσθε εδώ, όπως πολύ σωστά σας είπε ο Κοινοβουλευτικός μας Εκπρόσωπος, μέσα στην αδυναμία σας να ωραιοποιείτε σχήματα, τα οποία, βεβαίως, θα τα θέλαμε όλοι. Βεβαίως θα θέλαμε να τα είχατε πάει καλά και βεβαίως επιθυμούμε στο σύντομο διάστημα της παραμονής σας στην εξουσία να τα πάτε καλύτερα. Αυτό είναι το συμφέρον του τόπου! 

Θα ήθελα να σταθώ με ιδιαίτερη ευαισθησία σε αυτό που είπε ο κύριος Υπουργός για το Σώμα Επιθεωρητών. 

Επειδή, κύριε Υφυπουργέ, δεν έχω καταλάβει τι ακριβώς κάνει ο ΕΣΠΕΛ και οι έλεγχοι που γίνονται από αυτόν είναι ουσιαστικά πολύ υποδεέστεροι υπό την έννοια της όχι εις βάθος επεξεργασίας του ελέγχου της ποιότητας από αυτούς που έκανε το εργαστήριο του Υπουργείου Δημοσίων 'Εργων, θα ήθελα να σας ρωτήσω ευθέως: 

Πρώτον, είσαστε ενημερωμένος όλα αυτά τα χρόνια, που εκτελεί το Υπουργείο Δημοσίων 'Εργων και τα άλλα Υπουργεία, τι εγένοντο από απόψεως εργαστηριακών ελέγχων; Τι κάνει ο ΕΣΠΕΛ σήμερα... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κορκολόπουλε, θα παρακαλέσω για την ίση μεταχείριση. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Τελειώνω, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Να το δω! 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Είπατε ότι στέλνετε ορισμένα σημαντικά πράγματα σε Σώμα Επιθεωρητών. 

Το Σώμα Επιθεωρητών, κύριε Πρόεδρε, το κατήργησε το ΠΑ.ΣΟ.Κ. Το τελευταίο χρονικό διάστημα το επανέφερε το Σώμα Επιθεωρητών. 'Ολοι-όλοι οι επιθεωρητές που έχετε προσλάβει είναι ή οκτώ ή εννέα. 

(Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτού) 

ΠΡΟΕΔΡΕΥΩΝ (Παναγιώτης Ν. Κρητικός): Τελειώνετε, κύριε Κορκολόπουλε! 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Μισό λεπτό, κύριε Πρόεδρε, τελειώνω! 

ΠΡΟΕΔΡΕΥΩΝ (Παναγιώτης Ν. Κρητικός): Από μισό σε μισό λεπτό θα πάμε; Γιατί δημιουργούμε τέτοια προβλήματα; 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εντάξει, κύριε Πρόεδρε. Μία χάρη ζήτησα. Εάν δεν θέλετε να μου την κάνετε, δεν πειράζει! Να ολοκληρώσω τη φράση μου. 

Είναι οκτώ με εννέα, λοιπόν, άτομα. Θα σας τιμούσε ιδιαίτερα αν πολλαπλασιάζατε αυτό το Σώμα Επιθεωρητών, ώστε πραγματικά οι έλεγχοι του ΕΣΠΕΛ να βρίσκουν βάθος και όχι να μας λέτε ότι έχουμε Σώμα Επιθεωρητών. 

Ευχαριστώ πολύ, κύριε Πρόεδρε, για την ανοχή σας! 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

Ο Υφυπουργός Εθνικής Οικονομίας, κ. Πάχτας, έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα προσπαθήσω να αναπτύξω κάποια σημεία, τα οποία είναι χρήσιμα να γίνουν κατανοητά από τους συναδέλφους της Αντιπολίτευσης. 

Κατ'αρχήν, μία φράση για την ανάπτυξη την οποία όλοι αναζητούμε. 

Είπα στην ομιλία μου ότι το πρόγραμμα δημοσίων επενδύσεων το 1999, που είναι ένα πρόγραμμα γιγάντιο, ένα πρόγραμμα μαμούθ, ξεπερνά για πρώτη φορά στη χώρα μας τα δύο τρισεκατομμύρια (2.000.000.000.000) δραχμές, αγγίζει τα δύο τρισεκατομμύρια διακόσια δισεκατομμύρια (2.200.000.000.000) δραχμές. Αυτό το πρόγραμμα δημοσίων επενδύσεων είναι τριπλάσιο του προγράμματος δημοσίων επενδύσεων που διαχειρίστηκε την τελευταία χρονιά η Νέα Δημοκρατία, το 1993. 

Οι ρυθμοί ανάπτυξης της χώρας μας σήμερα είναι ακριβώς εξαπλάσιοι των ρυθμών ανάπτυξης που παραλάβαμε το 1993. 

Θα ήθελα να επισημάνω, κύριοι συνάδελφοι, ότι η ανάπτυξη δεν διατάσσεται από το Βήμα της Βουλής ή δεν δημιουργείται επειδή το θέλουμε, αλλά θέλει μία προσπάθεια γιγάντια, θέλει μία συλλογική προσπάθεια, μία προσπάθεια που ουσιαστικά δεν είναι τίποτα άλλο παρά αυτήν που κάνουμε σήμερα να αλλάξουμε ριζικά το σύστημα παραγωγής των δημοσίων έργων και να κατακτήσουμε αυτό που δεν έχει η χώρα μας εδώ και δεκαετίες. Γιατί πράγματι σήμερα καλύπτουμε κενά δεκαετιών της χώρας μας, καλύπτουμε υποδομές που δεν έχει η χώρα μας εδώ και δεκαετίες. 

Η δεύτερη παρατήρηση που ήθελα να κάνω είναι ότι όλα αυτά συμβαδίζουν πέρα από τη δημόσια δαπάνη και με τις ιδιωτικές επενδύσεις. Θέλω να επισημάνω ότι οι ιδιωτικές επενδύσεις στη χώρα μας αυτήν τη στιγμή κινούνται με ρυθμό τετραπλάσιο αυτού που κινούνταν το 1994 και 1995. Μέσα σε μια τετραετία τετραπλασιάσαμε τους ρυθμούς ανάπτυξης των ιδιωτικών επενδύσεων. Δεν είναι τυχαίοι οι ρυθμοί της βιομηχανικής ανάπτυξης σήμερα στη χώρα μας. 

'Ομως, το κρίσιμο θέμα της επερώτησης των Βουλευτών της Νέας Δημοκρατίας ήταν το θέμα της απορρόφησης των κονδυλίων. Δεν θα ήθελα να φύγουμε απ'αυτήν την Αίθουσα πριν ξεκαθαρίσουμε οριστικά το θέμα αυτό. 

Οι συνάδελφοι της Νέας Δημοκρατίας αναφέρθηκαν στα στοιχεία της επιτροπής παρακολούθησης του Κοινοτικού Πλαισίου Στήριξης που έγινε το Νοέμβριο του 1998, την τελευταία επιτροπή παρακολούθησης. Εκεί όπως γνωρίζετε, κύριοι συνάδελφοι της Νέας Δημοκρατίας, είχαμε δύο στήλες. Τα στοιχεία που είχαμε ως Υπουργείο Εθνικής Οικονομίας του Σεπτεμβρίου, κυρίως αυτά είναι στοιχεία του Αυγούστου θα έλεγε κανείς, γιατί δεν έρχονται οι τελικές πληρωμές που έγιναν από την Ελλάδα σε μια μέρα. Δεν έχουμε ακόμη ολοκληρωμένο πληροφοριακό σύστημα, τώρα το δημιουργούμε και θα αρχίσει να λειτουργεί μέσα στο 1999 μετά από μια προσπάθεια δυόμισι ετών. 

Είχαμε όμως δίπλα μια παράλληλη στήλη τις εκτιμήσεις μας το Νοέμβρη του 1998 για το τέλος του 1998. Οι συνάδελφοι της Νέας Δημοκρατίας σιώπησαν για τη δεύτερη στήλη. Την κατάπιαν τη δεύτερη στήλη. 

ΓΕΩΡΓΙΟΣ ΑΛΟΓΟΣΚΟΥΦΗΣ: 'Ηταν εκτιμήσεις. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Εκεί, λοιπόν, κύριοι συνάδελφοι, είπαμε ότι περίπου οι εκτιμήσεις μας είναι ότι θα κλείσουμε το 1998 με μία δαπάνη, με μία εκτέλεση έργου κοντά στο 60% για την ακρίβεια 60,6% συνολικά εθνικό και περιφερειακό σκέλος και κλείσαμε στο 60,03%. Αυτό δε το 60,03% ταυτίζεται και με τη δαπάνη του Κοινοτικού Προϋπολογισμού με τις εισρροές, δηλαδή πόρων από την Ευρωπαϊκή 'Ενωση προς την Ελλάδα. 

Γιατί, λοιπόν, θεωρείτε ότι κακώς σας κατηγορούμε όταν αμυνόμαστε στις δικές σας κατηγορίες; Να πω δυο-τρία πράγματα πάρα πολύ απλά σχετικά με το θέμα της απορρόφησης των κονδυλίων και να το κλείσουμε αυτό σήμερα εδώ, εκτός και αν έχετε άλλα στοιχεία να μας παρουσιάσετε. 

Είπατε, λοιπόν, πολλές φορές σ'αυτήν την Αίθουσα ότι χάσαμε εκατοντάδες δισεκατομμύρια ως Ελλάδα και ότι συνεχώς χάνουμε πόρους ως Ελλάδα από τον Κοινοτικό Προϋπολογισμό. Και λέω ότι δεν λέτε την αλήθεια. Γι'αυτό μίλησα για ψευδολογίες. Δε λέτε την αλήθεια, δε χάσαμε μέχρι σήμερα ούτε ένα ECU και δεν θα χάσουμε μέχρι το τέλος της προγραμματικής περιόδου ούτε βεβαίως ένα Ευρώ ούτε μία δραχμή. 

Είπατε επίσης ότι είμαστε τελευταίοι, ότι είμαστε ουραγοί της Ευρωπαϊκής 'Ενωσης και εσείς και ο κ. Καραμανλής, ο αξιότιμος Αρχηγός σας. Και λέω ότι δεν λέτε την αλήθεια. Δεν είμαστε ουραγοί στην Ευρωπαϊκή 'Ενωση. Δεν είμαστε τελευταίοι στην Ευρωπαϊκή 'Ενωση. 'Ελεγα πέρυσι τέτοιον καιρό ότι είμαστε ακριβώς στο μέσο όρο τον κοινοτικό, ότι μεταξύ των δεκαπέντε κρατών-μελών ήμασταν στην όγδοη θέση -ακριβώς στη μέση. Και θέλω, κύριε Αλογοσκούφη, να σας μεταφέρω ότι τα στοιχεία που κατέθεσα στο Σώμα είναι τα τελευταία στοιχεία με ημερομηνία 31.12.1998 της ευρωπαϊκής επιτροπής. Τόσο δε αφορά τις δεσμεύσεις στον Κοινοτικό Προϋπολογισμό, όσον αφορά και τις δαπάνες από τον Κοινοτικό Προϋπολογισμό. Και είναι τα τελικά στοιχεία τα οποία δημοσιεύθηκαν στις 15 Ιανουαρίου του 1999. 

Λέγαμε, λοιπόν, ότι δεν είμαστε οι ουραγοί και εσείς λέγατε ότι είμαστε ουραγοί. Και φέτος λέμε -και το καταδεικνύουμε με τα στοιχεία που καταθέσαμε- ότι είμαστε τέταρτη χώρα μεταξύ των δεκαπέντε κρατών-μελών, όσον αφορά τις δεσμεύσεις μας στον Κοινοτικό Προϋπολογισμό -και θα έρθω αμέσως μετά σ'αυτό- και είμαστε πέμπτη χώρα σ'ό,τι αφορά τις πληρωμές, τις δαπάνες της Ευρώπης προς την Ελλάδα και προς τα άλλα κράτη-μέλη. Δεν είμαστε λοιπόν, οι ουραγοί, δεν είμαστε τελευταίοι, δεν λέτε την αλήθεια. 

Μιλήσατε για αδυναμία απορρόφησης ότι δεν θα μπορέσουμε να απορροφήσουμε τους πόρους. Σας λέμε, λοιπόν για μια ακόμη φορά ότι το 1997 ήμασταν στο 42%, φέτος κλείσαμε στο 60,3%, είχαμε δηλαδή μία εκτίναξη κατά 18% σε ένα χρόνο. 'Εχουμε ρυθμούς υλοποίησης δηλαδή του προγράμματος κατά 18%. Οι ρυθμοί υλοποίησης το 1999 θα είναι -εκτιμούμε-κοντά στο 21%. 

'Αρα θα κλείσουμε το 1999 περίπου στο 80% και λέμε πρακτικά ότι το 2000 θα έχουμε ολοκληρώσει τα προγράμματα της ενέργειας της δράσης του Β' Πακέτου Ντελόρ στο Κοινοτικο Πλαίσιο Στήριξης. Γι'αυτό και είπαμε ότι έγκαιρα θα απορροφήσουμε ένα χρόνο πριν το 2001, που είναι ο τελικός χρόνος, για να μπορέσει η χώρα μας να πάρει τους πόρους που δικαιούται από τον Κοινοτικό Προϋπολογισμό. 

Να γιατί λέμε πως δεν λέτε την αλήθεια. Αποκρύπτετε την αλήθεια από τον ελληνικό λαό και λέμε πως αυτή η προσπάθεια δεν είναι τυχαία, είναι γιγαντιαία, ενός λαού στο σύνολό του. Και οφείλετε να ταυτιστείτε με αυτήν την προσπάθεια και δεν μπορείτε να στέκεστε απέναντι και να την πυροβολείτε συνεχώς ψευδολογώντας. 

Αναφερθήκατε σε κάποια παραδείγματα και μιλήσατε για την παιδεία, την υγεία, τον Κλεισθένη, τη Δημόσια Διοίκηση. Θα καταθέσω και εγώ τα τελικά στοιχεία. Θα σας πω για τη Δημόσια Διοίκηση. Είμαστε ακριβώς στο 58,3% τέλος του 1998 με ρυθμό υλοποίησης μέσα στο 1998, 31%. Αυτό το ποσοστό είναι πάνω από το 50% των συνολικών δαπανών της πενταετίας. Αυτό έγινε γιατί δεν υπήρχε υποδομή. Δεν είχατε προετοιμάσει κάτι το 1992, 1993, 1994, για να μπορέσουμε να αναπτύξουμε τα πληροφοριακά συστήματα σε όλη τη χώρα. Δεν γίνονται αυτά με διαταγές. Δεν διατάσσεται ο σχεδιασμός, ο προγραμματισμός και η υλοποίηση ενός τέτοιου προγράμματος. 

Στη βιομηχανία τώρα. Αγγίξαμε το 60% και τη διετία 1997-1998 συνολικά δαπανήθηκε το 45% από το 60%. Αυτό γιατί διαμορφώσαμε βιομηχανική πολιτική. 'Οταν παραλάβαμε την Κυβέρνηση το 1993 δεν βρήκαμε βιομηχανική πολιτική. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ούτε πρόγραμμα; 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν είχαμε βιομηχανική πολιτική, κύριε Αλογοσκούφη. Δεν είχαμε Υπουργείο Βιομηχανίας. Είχαμε ένα Υπουργείο που εξέδιδε πιστοποιητικά θανάτου, γιατί οι επιχειρήσεις μας έκλειναν. Ανεργία παραλάβαμε. 'Ετσι διαμορφώσαμε ένα θεσμικό πλαίσιο με προεδρικά διατάγματα, με νομοθετήματα, με υπουργικές αποφάσεις. Περίπου εκατό π.δ. εκδώσαμε για να διαμορφώσουμε τη βιομηχανική πολιτική και στη συνέχεια αναδείχθηκε και η αδυναμία του ιδιωτικού τομέα, που μετά τη διετία 1994-1995 από μόνος του φάνηκε αδύναμος να μπει στη νέα αντίληψη, νοοτροπία των επιχειρηματικών σχεδίων όπου αξιολογούμαστε με τα αποτελέσματα και τους στόχους που έχουμε βάλει. Γι'αυτό τρέχουν τώρα τα προγράμματα. 'Οταν έχουμε μέσα στο 1997 ρυθμούς 19% και το 1998 της τάξης του 26%, από εκεί και πέρα λέμε ότι δεν θα έχουμε πρόβλημα τα επόμενα χρόνια. Βρήκαμε τους ρυθμούς μας. Θα καταθέσω τα στοιχεία για να έχετε σαφέστερη εικόνα και να σταματήσετε να μιλάτε με τον τρόπο που μιλάτε. 

Στην παιδεία είμαστε στο 47,4%, αλλά το 1998 ξεπεράσαμε το 15%. Γιατί; Γιατί πολύ απλά, κύριοι συνάδελφοι της Νέας Δημοκρατίας έφυγε ολόκληρο το πρώτο Κοινοτικό Πλαίσιο Στήριξης και δεν είχατε πρόγραμμα για την παιδεία ούτε επιχειρησιακό σχέδιο, όπως δεν είχατε και για την υγεία επιχειρησιακό σχέδιο. Δεν υπήρχε κανένα πρόγραμμα. 

ΓΕΩΡΓΙΟΣ ΑΛΟΓΟΣΚΟΥΦΗΣ: Εσείς το σχεδιάσατε. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αφήστε τα αυτά. Για όλα φταίνε οι άλλοι. 

ΓΕΩΡΓΙΟΣ ΑΛΟΓΟΣΚΟΥΦΗΣ: Αυτή είναι η πραγματικότητα. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κάντε ησυχία. Οι Υπουργοί ακούν, κύριε Αλογοσκούφη, χωρίς να διακόπτουν και αυτό δεν σημαίνει πως συμφωνούν με αυτό που λέτε. Εσείς διακόπτετε, όμως, τους Υπουργούς. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ας γίνει λίγο πιο ζωντανή η συζήτηση, κύριε Πρόεδρε. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Για να κλείσουμε, λοιπόν, το θέμα της απορρόφησης θα αναφερθώ στη πιο τελευταία δήλωση της αρμοδίας επιτρόπου για τα γεωργικά ταμεία, που λέει πάρα πολύ απλά τα εξής: 

"Σήμερα ανακτώνται ο χρόνος που διατέθηκε στα πρώτα χρόνια της τρέχουσας περιόδου, όπως και οι καθυστερήσεις στην απορρόφηση κονδυλίων, ενώ είμαστε μάρτυρες ενός ταχέως ρυθμού απορρόφησης σε συνδυασμό με μια ποιοτικώς καλή εφαρμογή και χρησιμοποίηση των κονδυλίων. Στην πραγματικότητα" -συνεχίζει η κυρία επίτροπος- "ο ελληνικός ρυθμός απορρόφησης των πόρων των κοινοτικών διαρθρωτικών ταμείων είναι τώρα υψηλότερος από το μέσο όρο όλων των κρατών-μελών της Ευρωπαϊκής 'Ενωσης". Και θα καταθέσω και αυτά στα Πρακτικά για να έχετε σαφή εικόνα και σαφή αντίληψη. 

(Στο σημείο αυτό ο Υπουργός κ. Χρ. Πάχτας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Ας πάψουμε, λοιπόν, αυτό το τροπάριο και ας σταματήσει εδώ αυτό το παραμύθι της μη απορροφητικότητας. Ταυτιστείτε με μια επιτυχή προσπάθεια ενός λαού. Δεν θα σας κάνει κακό. 

Προηγουμένως ρωτήσατε αν υπάρχει ένα έργο που έχει τελειώσει. Θα ήθελα να σας επισημάνω, κύριε Πρόεδρε, ότι παρ' ότι είμαστε στο 60% υλοποίησης του προγράμματός μας, πάνω από το 40% των είκοσι χιλιάδων εργολαβιών που είναι σε εξέλιξη ουσιαστικά είναι περαιωμένες. Πρόκειται για μικρά μεσαία και μεγάλα έργα. Και βεβαίως η Ελλάδα είναι ένα απέραντο εργοτάξιο. 

Και για να μη λέμε πάρα πολλά να πούμε τρία, τέσσερα πράγματα, γιατί δεν έχω το χρόνο. Το φυσικό αέριο δεν είναι ένα από τα μεγάλα έργα που θα γίνει. 'Οσον αφορά το φυσικό αέριο έχει πλήρως ολοκληρωθεί η κατασκευή του κυρίως αγωγού που μας συνδέει με τα κοιτάσματα φυσικού αερίου της Ρωσίας. Από το Νοέμβριο του 1996 τροφοδοτείται η πρώτη ελληνική βιομηχανία που είναι η βιομηχανία ζάχαρης στη Λάρισα. Σήμερα υπάρχουν πάνω από τριάντα βιομηχανικές συνδέσεις στο Κερατσίνι, στη Λάρισα στο Θριάσιο Πεδίο και στο Βόλο. Η ΔΕΦΑ εξαγοράστηκε από τη ΔΕΠΑ και ήδη δέκα χιλιάδες καταναλωτές της Αττικής χρησιμοποιούν και τροφοδοτούνται με φυσικό αέριο για οικιακή χρήση, για εμπορική χρήση και για τη βιομηχανία τους. 

Σήμερα κατασκευάζονται χίλια χιλιόμετρα από τη ΔΕΠΑ, έχουν ολοκληρωθεί ήδη τα εφτακόσια χιλιόμετρα και ξεκινάνε όπως γνωρίζετε άλλα έξι χιλιάδες χιλιόμετρα να κατασκευαστούν με την προσέλκυση των ιδιωτών στη πατρίδα μας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Κύριε Πρόεδρε, θα ήθελα την ανοχή σας για λίγα λεπτά. 

Ο ΟΤΕ σήμερα εξυπηρετεί, μέσω ενός αναπτυγμένου δικτύου, τρία εκατομμύρια τριακόσιες χιλιάδες νοικοκυριά με τις παρεμβάσεις στο δεύτερο Πακέτο Ντελόρ, τετρακόσιες χιλιάδες μικρομεσαίες επιχειρήσεις, τριακόσιες πενήντα χιλιάδες επαγγελματίες, δεκαέξι χιλιάδες μεγάλες επιχειρήσεις, τετρακόσιους μεγάλους και ειδικούς πελάτες, ΔΕΚΟ, πολυεθνικές επιχειρήσεις. Παρέχονται στους πολίτες και στους επιχειρηματικούς φορείς όλες οι νέες υπηρεσίες τηλεπικοινωνίας μέσω του συνεχούς εκσυγχρονισμού του δικτύου. Η παροχή των υπηρεσιών καλύπτει μετάδοση φωνής, εικόνες και data στο πλαίσιο εκσυγχρονισμένης τεχνολογίας που βοηθά την ανταγωνιστικότητα της οικονομίας. 

Η βελτίωση της ποιότητας των υπηρεσιών οδηγεί: σε αποκατάσταση βλαβών μέσα στην επόμενη εργάσιμη ημέρα -το πετύχαμε μέσα στο 1998- απάντηση της τηλεφωνήτριας σε δέκα δευτερόλεπτα -και αυτό μέσα στο 1998- νέα σύνδεση σε τρεις μέρες, πετύχαμε και αυτό μέσα στο 1998. 

Επειδή δεν υπάρχει ο χρονος να πω μόνο ότι έχουν εγκατασταθεί πολλά κατάλληλα εξοπλισμένα νοσοκομεία, έχουν ολοκληρωθεί κάποια νοσοκομεία απ' αυτά που ξεκινήσαμε, έχουμε κάνει αυτήν τη στιγμή στα πανεπιστημιακά περιφερειακά νέα κτίρια μία σειρά όπου παρεμβάσεις, παράλιες πόλεις και κωμοπόλεις της χώρας διαθέτουν βιολογικούς καθαρισμούς λυμάτων ανά την Ελλάδα, για να αναφέρω κάποια και μόνο απ' αυτά. 

Αλλά εδώ για να κλείσω, γιατί δεν θέλω να συνεχίσω στον τομέα αυτό να πω πολύ απλά ότι με το πρώτο Κοινοτικό Πλαίσιο Στήριξης, κύριοι συνάδελφοι, κατασκευάστηκαν όλα κι όλα πενήντα χιλιόμετρα κλειστών αυτοκινητοδρόμων. Σήμερα καλούμαστε να κατασκευάσουμε χίλια χιλιόμετρα κλειστών αυτοκινητοδρόμων. Και βεβαίως δεν είχαμε και εμείς την υποδομή να το κάνουμε γιατί η Δημόσια Διοίκηση το 1992 και το 1993 δεν ήταν διάφορη του 1994, του 1995 και του 1990 βεβαίως. Γι' αυτό πρέπει να φτιαχθεί ανώνυμη εταιρεία, να ενσωματώσουμε και την εμπειρία της αγοράς μέσα στη Δημόσια Διοίκηση και να φτιάξουμε σύγχρονους μηχανισμούς, που θα μπορούν πράγματι πολλαπλασιαστικά να αποδώσουν. 

Αλλά να αντιστρέψω και εγώ λίγο το ερώτημα, κύριοι συνάδελφοι; Εμείς είμαστε στο 60% της υλοποίησης του δεύτερου Κοινοτικού Πλαισίου Στήριξης, μπορείτε, όμως, παρακαλώ να μου πείτε εσείς σήμερα -στη συνέχεια που θα πάρει το λόγο ο κ. Αλογοσκούφης- ένα έργο μεγάλο που ολοκληρώθηκε με το πρώτο Κοινοτικό Πλαίσιο Στήριξης, το οποίο πήρε και μια παράταση διετίας μέχρι το 1995 και αρχές του 1996; Πείτε μου, παρακαλώ πάρα πολύ, ένα έργο που ολοκληρωσε με το πρώτο Κοινοτικό Πλαίσιο Στήριξης, η Νέα Δημοκρατία. Δεν υπάρχει. 'Οσο και αν ψάξετε. Γιατί; Γιατί υπήρξε κατασπατάληση πόρων. Διότι τελείωσε το Κοινοτικό Πλαίσιο Στήριξης και είχαμε μηδενικούς ρυθμούς ανάπτυξης. Και εμείς επιλέξαμε το δύσκολο δρόμο της αποτελεσματικότητας. Καθυστερήσαμε ενσωματώνοντας και το πολιτικό κόστος στην πολιτική μας λειτουργία για να αποδώσουμε στο τέλος έργο ωφέλιμο και αναπτυξιακό στον 'Ελληνα πολίτη, γιατί πιστεύω ότι αυτό που ενδιαφέρει είναι η αποτελεσματικότητα της αναπτυξιακής μας παρέμβασης και όχι απλά η απορρόφηση για την απορρόφηση. Δεν θέλαμε να ξανασπαταλήσουμε τους πόρους, όπως έγινε με το πρώτο Κοινοτικό Πλαίσιο Στήριξης. 

Και θα έλεγα αυτό που έχει σημασία είναι η αποτελεσματικότητα και αυτό πρέπει να δείξουμε σαν Βουλευτές του ελληνικού Κοινοβουλίου και όχι η απορροφητικότητα. Η επίτευξη υψηλών απορροφήσεων είναι σχετικά μια εύκολη υπόθεση, θα μπορούσε να πει κανείς, αρκεί να διαχειρίζεται τα χρήματα απλόχερα. Η επίτευξη αναπτυξιακού και κοινωνικού οφέλους είναι πολύ δύσκολη για να γίνει. 

( Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Ναι, κύριε Πρόεδρε, θα προσπαθήσω να κλείσω. 

ΓΕΩΡΓΙΟΣ ΑΛΟΓΟΣΚΟΥΦΗΣ: 'Εχει υπερβεί τα δέκα λεπτά στην πρωτολογία του. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχει το δικαίωμα των παρεμβάσεων εκ του Συντάγματος ο κύριος Υπουργός. Ας ενσωματώσει, λοιπόν, μια από τις παρεμβάσεις του στη δευτερολογία του. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Μόνο που δεν απαντά σε κανένα ερώτημα. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Το πώς θα απαντήσει είναι δικό του θέμα. Θα το κρίνει ο ίδιος. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν μας έχει απαντήσει. 

ΠΡΟΕΔΡΕΥΩΝ (Παναγιώτης Ν. Κρητικός): Θα το κρίνει ο ίδιος. Υπάρχει και η περιφραστική απάντηση, υπάρχει και η έμμεση απάντηση, υπάρχει και η υπονοούμενη. Η ευφυία σας είναι γνωστή κύριε Κορκολόπουλε, μπορείτε να αντιληφθείτε! 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα επειδή ειπώθηκε και το θέμα του τρίτου Κοινοτικού Πλαισίου Στήριξης και πώς θα αξιολογηθεί η χώρα μας να πω τα εξής: Βασικό κριτήριο θα είναι αν η υπό εξέταση χώρα έχει δεσμεύσει του πόρους του Κοινοτικού Προϋπολογισμού που δικαιούται. Είναι δυο τα πράγματα, λοιπόν. Το πρώτο είναι αυτό που προανέρεφα δηλαδή, αν η χώρα που εξετάζεται και αξιολογείται έχει δεσμεύσει τους πόρους του Κοινοτικού Προϋπολογισμού που δικαιούται. Και επαναλαμβάνω ότι στο τέλος του πρώτου εξαμήνου του 1999 η χώρα μας θα έχει δεσμεύσει το σύνολο του 100% των πόρων. Επίσης, αν έχει εκταμιεύσει ένα εύλογο ποσοστό αυτών των πόρων. Και στα μέσα του 1999 αυτό θα είναι περίπου στο 70%-72%. Και βεβαίως αν έχει δρομολογήσει εκείνες τις διαχειριστικές δομές, τις οποίες ήδη έχουμε κάνει εμείς σαν χώρα και ουσιαστικά αναδεικνυονται από την παρέμβαση της κυρίας επιτρόπου για την ορθολογική αξιοποίηση των πόρων. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Κλείνω, κύριε Πρόεδρε, λέγοντας πολύ απλά το εξής επειδή μιλήσαμε και για την ποιότητα των έργων. Αυτό που κάνουμε σήμερα ως Κυβέρνηση είναι πρωτοφανές. Εμείς επιλέξαμε αυτόν τον δρόμο. Δεν είναι τώρα που τα έργα κατασκευάζονται άσχημα. Το πρόβλημα της ποιότητας των έργων είναι πρόβλημα δεκαετιών. Εξήντα χρόνια στην πατρίδα μας μας 

απασχολεί και είναι η πρώτη φορά που η Κυβέρνηση τολμά με τις όποιες επιλογές κάνουμε όλοι μαζί και πρέπει να βοηθήσουμε προς την κατεύθυνση αυτή. Αλλά εγώ ήθελα να κάνω το εξής ερώτημα. 'Oταν το 1991 η Ευρωπαϊκή 'Ενωση συζήτησε με το Υπουργείο Εθνικής Οικονομίας και συμφώνησαν να υπάρξει από τότε ο ΕΣΠΕΛ, γιατί χάθηκε ο ΕΣΠΕΛ στην πορεία των έργων του Κοινοτικού Πλαίσιου Στήριξης; Γιατί δεν υπήρξε ο ειδικός σύμβουλος ποιότητος από το 1991; Γιατί δεν το κάνατε, κύριοι συνάδελφοι της Νέας Δημοκρατίας; Και βρισκόμαστε σήμερα εμείς στο στάδιο τώρα εν κινήσει να το προωθήσουμε; 

( Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, ολοκληρώστε. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Να, λοιπόν, γιατί πιστεύω ότι πρέπει να ταυτιστούμε με τη δημιουργική προσπάθεια και νομίζω ότι η ανάληψη των προσπαθειών βοηθά ουσιαστικά τη χώρα και το μέλλον της. 

(Στο σημείο αυτό ο Υφυπουργός κ. Χρήστος Πάχτας καταθέτει για τα Πρακτικά προαναφερθέντες πίνακες οι οποίοι έχουν ως εξής:

Σελίδα 3494 μέχρι και 3496
είναι σε PDF 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργε, πρώτα απ' όλα να ξεκινήσω μ' αυτόν τον πίνακα που μας καταθέσατε και κάνατε τόσο φασαρία. Αυτός ο πίνακας δεν είναι συγκρίσιμος με τα στοιχεία της επιτροπής παρακολούθησης, διότι δεν είναι αναλυτικός. Είναι ένας γενικός πίνακας. Εγώ θα δεχθώ, λοιπόν, αυτά τα στοιχεία τα οποία παρουσιάζετε ως τελικά. Tώρα πώς καταφέρατε εσείς μέσα σε δεκαεννιά μέρες και κλείσατε όλα τα στοιχεία και έχουμε τα οριστικά, αυτό είναι κάτι που το ξέρετε εσείς και είναι θέμα αποτελεσματικότητας! 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Βελτιωνόμαστε! 

ΓΕΩΡΓΙΟΣ ΑΛΟΓΟΣΚΟΥΦΗΣ: Ναι, πιθανώς αυτά είναι στοιχεία της Ευρωπαϊκής 'Ενωσης για τις πληρωμές που κάνει. Η Ελλάδα δεν πρέπει να συγκρίνεται με όλες τις χώρες της Ευρωπαϊκής 'Ενωσης, διότι τα κοινοτικά ταμεία για τις περισσότερες χώρες έχουν πολύ μικρή σημασία και κανείς δεν δίνει τη σημασία την πολιτική, την οικονομική και την κοινωνική, που δίνουμε εμείς στις φτωχές χώρες. 

Η σύγκριση πρέπει να γίνει με τις χώρες της συνοχής. Σας το είπε προηγουμένως ο κ. Ιντζές. Πρώτη στην απορροφητικότητα είναι η Ιρλανδία, δεύτερη είναι η Πορτογαλία, τέταρτη η Ισπανία και πέμπτη και τελευταία ανάμεσα στις χώρες της συνοχής είναι η Ελλάδα. 'Αρα, πάτος, ουραγός, διότι μιλάμε για τις χώρες της συνοχής. 

Τώρα, αν η Σουηδία που έχει πεντακόσια εβδομήντα επτά εκατομμύρια (577.000.000) ECU και τα οποία είναι ένα πολύ μικρό ποσοστό του εθνικού της εισοδήματος, έχει απορροφήσει μόνο το 38%, δεν ενδιαφέρει ούτε εμάς, ούτε τους Σουηδούς. Στη Σουηδία κανείς δεν δίνει σημασία στην απορρόφηση, διότι δεν έχει ούτε τις αναπτυξιακές ανάγκες η Σουηδία ούτε τις ανάγκες υποδομής, που έχουμε στη χώρα μας, όπως η βελτίωση της παιδείας, της Δημόσιας Διοίκησης κλπ. 

Λοιπόν, ας μην κάνουμε τις λάθος συγκρίσεις. Πραγματικά για να είμαστε σοβαροί, νομίζω ότι με τις χώρες της συνοχής πρέπει να συγκρινόμαστε. Αυτές είναι οι χώρες, που βρίσκονται στην ίδια μοίρα με μας. Οι υπόλοιπες χώρες δεν ενδιαφέρονται. Εντάξει, η Ιταλία έχει ένα μεγάλο πρόβλημα, αν και δεν έχει πολύ μεγάλη απορρόφηση. Αλλά οι υπόλοιπες φτωχές χώρες έχουν πολύ καλύτερη απορρόφηση από εμάς. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Λοιπόν, δεν βελτιώνεται η εικόνα της Κυβέρνησης απ' αυτά τα στοιχεία, τα οποία καταθέσατε. Μάλλον χειροτερεύει, διότι εισάγει και το στοιχείο των διεθνών συγκρίσεων μέσα, στο οποίο πάλι πάτος είμαστε. 

'Εχει μία τάση αυτή η Κυβέρνηση, έχει ένα μεσσιανισμό και ο κύριος Πρωθυπουργός και εσείς να ταυτίζετε τις προσπάθειες του ελληνικού λαού με τις προσπάθειες της Κυβέρνησής σας. Δεν είναι ταυτισμένες οι τύχες του ελληνικού λαού με τις τύχες της Κυβέρνησής σας. 

Κι ο ελληνικός λαός σας έδειξε πολύ καθαρά στις τελευταίες εκλογές ότι δυσπιστεί απέναντί σας, ότι δεν έχετε την πλειοψηφία. Λοιπόν, μην ταυτίζετε τον ελληνικό λαό. Αυτό είναι λάθος, πολιτικό λάθος. Οι κυβερνήσεις πέφτουν, ο ελληνικός λαός είναι εδώ, μας κρίνει όλους και θα κρίνει και στο τέλος, πριν από τις εκλογές, το έργο σας. 'Ο,τι και να πείτε, το έργο σας είναι εκεί, το βλέπουν. 

Για το αν γίνονται ή δεν γίνονται έργα, δεν είναι αυτό το ερώτημα. Δεν σας ρωτήσαμε εμείς αν γίνονται έργα. Βεβαίως γίνονται, αλλά γίνονται τα μισά απ' αυτά, που θα έπρεπε να γίνονται. Αυτό είναι το πρόβλημά μας. Δεν είναι ότι δεν γίνονται καθόλου έργα. Βεβαίως, εφόσον έρχονται τόσα πολλά κοινοτικά χρήματα, είσθε υποχρεωμένοι να κάνετε ορισμένα έργα. Το θέμα είναι ότι κάνετε πολύ λιγότερα απ' αυτά, που θα μπορούσαν να γίνουν σε μία χώρα, η οποία έχει πάρα πολλές ανάγκες. 

Και οι δικαιολογίες από μία παράταξη, η οποία κυβερνά αυτήν τη χώρα με ένα μικρό διάλειμμα από το 1981, ακούγονται πολύ φτωχές και πολύ μίζερες. Εσείς καταστρέψατε την ελληνική Δημόσια Διοίκηση, που δεν υπήρχε. Από το 1981 διαχειρίζεσθε αυτήν τη χώρα, αυτήν τη Δημόσια Διοίκηση. Αν υπάρχουν προβλήματα διοικητικά, να κοιτάξετε τον εαυτό σας στον καθρέφτη. Τόσα χρόνια, από το 1981 μέχρι σήμερα, όχι μόνο δεν καταφέρατε, τίποτα αλλά και αυτό που υπήρχε, το διαλύσατε. 

Μιλήσατε για το πρώτο Κοινοτικό Πλαίσιο Στήριξης με όρους απαξίας. Εγώ συμφωνώ μαζί σας και επαυξάνω. Το πρώτο Κοινοτικό Πλαίσιο Στήριξης το σχεδίασε το ΠΑΣΟΚ και κλήθηκε η Νέα Δημοκρατία το 1990 να το διαχειριστεί, ενώ είχε ξεκινήσει αυτό το πρόγραμμα και είχε δραματικές υστερήσεις στην απορρόφησή του. Τότε τέθηκε σαν προτεραιότητα τουλάχιστον το να μη χαθούν τα χρήματα. Και βεβαίως τα έργα δεν μπορούσαν να αλλάξουν, διότι τα έργα που είχατε εντάξει εσείς με αυτήν τη λογική των μικρών έργων, ήταν η φιλοσοφία εκείνου του προγράμματος, η οποία οδήγησε σε πάρα πολύ χαμηλό αναπτυξιακό αποτέλεσμα. 

Το πρόγραμμα που υλοποιείται σήμερα κατά το 80% και η λογική που το διέπει, έχει σχεδιαστεί από μας. Αυτό το πρόγραμμα όμως κληθήκατε να υλοποιήσετε. Το αλλάξατε λίγο στα όρια, αλλά στην ουσία παραλάβατε το πρόγραμμα, που σχεδιάσαμε εμείς. Κι εμείς σας εγκαλούμε, διότι δεν μπορείτε να υλοποιήσετε το πρόγραμμα, που σχεδιάσαμε. Καθυστερήσατε υπέρμετρα, καθυστερήσατε σε μερικές περιπτώσεις εντελώς αδικαιολόγητα. Υπάρχουν και περιπτώσεις, που οι καθυστερήσεις είναι δικαιολογημένες, αλλά υπάρχουν πολλές περιπτώσεις, που οι καθυστερήσεις είναι εντελώς αδικαιολόγητες. 

Επιτέλους, δεχθείτε τις αδυναμίες που υπάρχουν και κοιτάξτε να τις διορθώσετε. Πάψτε να είσθε τιμητής της Αντιπολίτευσης, η οποία δεν έχει καμία ευθύνη για το τι κάνει αυτή η Κυβέρνηση τα τελευταία πέντε χρόνια. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για πέντε λεπτά, για να τριτολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα κλείνοντας, κύριοι συνάδελφοι, να πω ότι η συνθηματολογία της Αξιωματικής Αντιπολίτευσης και τα τελευταία λόγια του αγαπητού συναδέλφου κ. Αλογοσκούφη διαμορφώνουν πλέον μια νέα κατάσταση στη συζήτησή μας. 

Ξέφυγε λίγο από την υποκρισία και από την κινδυνολογία και αυτό είναι ένα χαρακτηριστικό της παράδειγμα. Για το EURO έλεγε η Νέα Δημοκρατία ότι δεν θα μπούμε ποτέ και τώρα που κοιτάμε κατάματα την ένταξή μας στην ΟΝΕ, τα παίρνει λίγο πίσω και λέει "ναι, θα μπούμε μεν, αλλά τι θα κάνουμε μετά". 'Ετσι και για τις απορροφήσεις έλεγε ότι χάνουμε χρήματα και τώρα αποδέχονται ότι δεν χάνουμε χρήματα. Βεβαίως, τώρα λένε ότι γίνονται έργα, αλλά γίνονται τα μισά έργα. Είναι και αυτό μια πρόοδος. 

Εγώ πιστεύω ότι μετά από την πολύρωρη σημερινή συνεδρίαση, το να συμφωνήσει η Αξιωματική Αντιπολίτευση ότι τελικά γίνονται κάποια έργα, δηλαδή τα μισά από αυτά που πρέπει να γίνουν, είναι ένα πρώτο σημαντικό βήμα... 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργέ, μου επιτρέπετε μια διακοπή; 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Παρακαλώ. 

ΓΕΩΡΓΙΟΣ ΑΛΟΓΟΣΚΟΥΦΗΣ: 'Οταν λέμε ότι η απορρόφηση είναι στο 50%, είναι το ίδιο πράγμα με το να λέμε ότι γίνονται τα μισά έργα. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Εάν, λοιπόν, ταυτίζετε την απορρόφηση με τα μισά έργα, τότε μπορούμε να συμφωνήσουμε στο εξής πολύ απλό: Εφόσον η δαπάνη είναι στο 60%, λογικό είναι να έχει υλοποιηθεί το 60% των έργων. Εδώ θα είμαστε, λοιπόν, το 1999 να πάμε στο 81% και το 2000 στο 100%. Αν συμφωνήσουμε, λοιπόν, σ' αυτό, θα είναι ένα πολύ σημαντικό βήμα. 'Ετσι δεν θα περισσεύει πλέον ούτε η υποκρισία ούτε η κινδυνολογία που υπήρχε στις παρεμβάσεις που γίνονταν μέχρι χθες. 

Στο δεύτερο θέμα στο οποίο αναφερθήκατε ως προς το αν είμαστε ουραγοί ή όχι, είπα προηγουμένως -και το επιβεβαιώσατε και σεις- ότι αυτά είναι τα τελικά στοιχεία όχι τα δικά μας, αλλά της Ευρωπαϊκής 'Ενωσης. 

Σε ό,τι αφορά τις δεσμεύσεις, γνωρίζετε ότι ανακοινώνονται τέλη Δεκεμβρίου και σε ό,τι αφορά τις πληρωμές γνωρίζετε ότι ανακοινώνονται στις 15 Ιανουαρίου. Αυτά είναι στοιχεία που μας έδωσε η Ευρωπαϊκή 'Ενωση. 

Το ότι είμαστε τέταρτη χώρα μεταξύ των δεκαπέντε κρατών στη μια περίπτωση και πέμπτη στην άλλη, κύριε Αλογοσκούφη, είναι μια σημαντική κατάκτηση του συνόλου του ελληνικού λαού, διότι αυτά τα έργα δεν θα γίνονται τυχαία ούτε γίνονται μόνο από την Κυβέρνηση. Δεν γίνονται με διαταγές από τα γραφεία των Υπουργών ή από τα γραφεία των περιφερειών. Γίνεται μια συλλογική προσπάθεια από τον ιδιωτικό τομέα, από τους επιχειρηματίες, από τους γεωργούς μας, από τη νεολαία, από τις δομές που έχουμε δημιουργήσει. 

Το μέγα ερώτημα που πρέπει να θέσουμε, είναι: 'Ημασταν έτοιμοι να ξεκινήσουμε το 1994 την υλοποίηση του Β' Κοινοτικού Πλαισίου Στήριξης; Και μεις λέμε πάρα πολύ απλά ότι δεν ήμασταν. Είχαμε ένα σχέδιο μπροστά μας να σας θυμίσω, κύριε Αλογοσκούφη. Δεν είχαμε Κοινοτικό Πλαίσιο Στήριξης το 1994. Είχαμε ΣΠΑ ακόμη, είχαμε Σχέδιο Περιφερειακής Ανάπτυξης. Και γνωρίζετε πολύ καλά ότι εγκρίθηκε τελικά το Κοινοτικό Πλαίσιο Στήριξης τον Ιούλιο του 1994 και πολλά προγράμματα, όπως του πολιτισμού, του τουρισμού, παιδείας εγκρίθηκαν πολύ αργότερα, το 1995 και 1996. Είχαμε ουσιαστικά μια χαμένη διετία το 1994 και 1995 και έχετε μεγάλη ευθύνη γι'αυτό το πράγμα. 

'Οπως θα έχουμε μεγάλη ευθύνη εμείς, κύριε Αλογοσκούφη εάν την 1η Γενάρη του 2000 δεν θα είναι η χώρα πανέτοιμη για να μπορέσει να αξιοποιήσει ορθολογικά τους πόρους που θα έχουμε από το Πακέτο Σαντέρ. Γι'αυτό εδώ και ενάμιση χρόνο -δυόμισι χρόνια πριν από την 1η Γενάρη του 2000- ετοιμάζουμε θεσμικές μεταρρυθμίσεις, γιατί γνωρίζουμε ότι θα έχουμε μια επιπλέον αναπτυξιακή βοήθεια από την Ευρωπαϊκή 'Ενωση και πρέπει ορθολογικά να αποδώσουμε στον 'Ελληνα πολίτη και στην ελληνική οικονομία αυτούς τους πόρους. 

Γιατί, λοιπόν, σας εγκαλούμε εμείς; Γιατί ξεχνάτε ότι είχατε την ευθύνη για ανώνυμη εταιρεία "ΕΡΓΟΣΕ" για να υπάρχει ηλεκτροκίνηση, την ανώνυμη εταιρεία "Εγνατία" για να πάμε από τα πενήντα στα χίλια χιλιόμετρα και για να προσπαθήσουμε να υλοποιήσουμε τα πληροφορικά συστήματα και τα προγράμματα της τηλεϊατρικής έπρεπε να είχαμε άλλες δομές. Το Κτηματολόγιο, που το ξεκινήσαμε για πρώτη φορά το 1994, δεν είχαμε τις υπηρεσίες για να μπορέσουμε να το κάνουμε. 'Επρεπε να είχατε δημιουργήσει την υποδομή στην υπηρεσία για να γίνει. 'Οπως και εμείς θα πρέπει να συνεχίσουμε τις προσπάθειές μας, έτσι ώστε πράγματι την 1η Γενάρη του 2000 να είμαστε πανέτοιμοι και αυτό κάνουμε σήμερα. 

'Αρα, ας μείνουμε σύμφωνοι σε δύο πράγματα: 'Οτι δεν είμαστε ούτε ουραγοί ούτε είμαστε υπό καθυστέρηση. 'Εχουμε αν θέλετε ένα ετεροχρονισμό περίπου ενός έτους. Εκεί το καταφέραμε τώρα και πιστεύω ότι το 2000 θα είναι έτος όπου τα πάντα θα έχουν ολοκληρωθεί και ας πάψουμε να πυροβολούμε αυτήν την πραγματικότητα. 

Πρέπει να ταυτιστούμε με τη δημιουργική προσπάθεια ενός λαού, διότι αυτά τα έργα που γίνονται τώρα, γίνονται πραγματικά όλα τώρα και ταυτόχρονα και έρχονται να καλύψουν κενά δεκαετιών σε υποδομές για να βελτιώσουν την ποιότητα ζωής του 'Ελληνα πολίτη. 

Επαναλαμβάνω ότι πρέπει να είμαστε συνεργοί προς την κατεύθυνση αυτή και να είμαστε αν θέλετε αλληλέγγυοι, εμείς με την προσπάθειά μας και σεις με την κριτική σας. Αλλά να είναι κριτική δημιουργική,όπως έγινε στην τελευταία σας παρέμβαση και όχι αυτό που ακούστηκαν από την πρωτολογία τη δική σας και των άλλων συναδέλφων σας και αυτά που είπαν προηγουμένως. 

Νομίζω ότι η χώρα προχωρά καλά -και κλείνω με αυτό, κύριε Πρόεδρε- και είμαστε σε καλό δρόμο. Η σπορά έγινε βεβαίως καθυστερημένα, αλλά πιστεύω ότι γίνεται στον κατάλληλο χρόνο. Δεν μένει παρά η άνθιση και η συγκομιδή που έρχεται την άνοιξη και το καλοκαίρι να είναι γιορταστικά παρούσες. 

Πιστεύω ότι το καλοκαίρι έρχεται πάντα στην ώρα του, κύριε Αλογοσκούφη, και θα είμαστε εδώ όλοι μαζί να γιορτάσουμε και το επιτυχές αποτέλεσμα του δευτέρου Πακέτου Ντελόρ και την έναρξη του Πακέτου Σαντέρ που θα είναι ενιαία, μεγάλη, αναπτυξιακή παρέμβαση για τη χώρα μας. 

Σας καλώ, λοιπόν, και στην άνθιση και στη συγκομιδή και στην καρποφορία αυτής της μεγάλης προσπάθειας του ελληνικού λαού και ακόμη σας καλώ να ταυτιστείτε με αυτήν. 

ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, έχετε δικαίωμα να τριτολογήσετε και σεις, κύριε Υπουργέ, έχετε δικαίωμα μετά να τεταρτολογήσετε. 

Ορίστε, κύριε Αλογοσκούφη, έχετε το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργε, ο ρόλος μας είναι να σας επικρίνουμε και σεις θα πρέπει να έχετε τα αυτιά σας ανοικτά, ώστε αυτά που λέμε και είναι σωστά να τα λαμβάνετε υπόψη σας. 

Εγώ δεν είχα καμία διαφορά ανάμεσα σ' αυτά που είπα στην πρωτολογία μου και σ' αυτά που είπα στη δευτερολογία μου. Είπα τα ίδια πράγματα με άλλα λόγια. Μπορεί να υπήρχε μια διαφορά ύφους, γιατί και το δικό σας ύφος άλλαξε μεταξύ της πρωτολογίας σας και της δευτερολογίας σας, αλλά τα ίδια πράγματα λέμε. 

'Εχετε μεγάλη ευθύνη να μη χαθούν αυτά τα χρήματα. Μέχρι τώρα οι ενδείξεις δεν είναι καλές, ακόμη και αν δεχθούμε τα στοιχεία που μας δώσατε τώρα. Τα στοιχεία που καταθέσατε και τα στοιχεία που βγάζατε στην πρωτολογία και στη δευτερολογία σας, ως ταχυδακτυλουργός από το καπέλο, δεν είναι στοιχεία τα οποία εμείς είχαμε, αλλά δεν είναι και συγκρίσιμα με τα στοιχεία που έχουμε. Δεν έχουμε αυτήν τη στιγμή διαφορετικά λεπτομερή στοιχεία. 

Μας κατηγορήσατε στην πρωτολογία σας ότι σας είπαμε και ψέματα. 

Εγώ ένα πράγμα θέλω να μείνει απ' αυτήν τη συζήτηση. Η αγωνία μας για την ανάπτυξη αυτού του τόπου, η αγωνία μας για την βελτίωση της παιδείας, για τη βελτίωση της υγείας, για τη βελτίωση των υποδομών, για την ανάπτυξη της χώρας. Αν τα καταφέρετε, με γειά σας με χαρά σας. Δυστυχώς οι ενδείξεις που έχουμε δεν είναι καλές. Σε ένα πολύ καλό διεθνές περιβάλλον και με πάρα πολλά χρήματα, η χώρα μας είναι ανάμεσα στις φτωχότερες χώρες και πάλι ουραγός στην απορρόφηση. Αλλά δεν θα ξεπεράσουμε την Πορτογαλία και την Ολλανδία υστερώντας απέναντί τους στο πώς απορροφούμε τα κοινοτικά χρήματα, διότι στο επόμενο Κοινοτικό Πλαίσιο στήριξης που έρχεται και το οποίο δεν έχει ετοιμασθεί -διότι εμείς δεν έχουμε δει ούτε καν Σχέδιο Περιφερειακής Ανάπτυξης από σας ένα χρόνο πριν την έναρξη- δεν είναι καθόλου βέβαιο ότι οι καθυστερήσεις των διαφόρων χωρών δεν θα σημαίνουν και απώλειες πόρων. 

Ως προς αυτό που είπατε ότι το 1993 παραλάβατε Σχέδιο Περιφερειακής Ανάπτυξης, ασφαλώς και παραλάβατε Σχέδιο Περιφερειακής Ανάπτυξης, το οποίο ήταν στη διαδικασία της έγκρισης για να γίνει Κοινοτικό Πλαίσιο Στήριξης. 'Αλλαξε η κυβέρνηση και κάνατε έξι μήνες για να αλλάξετε αυτό το σχέδιο. Αυτή ήταν η καθυστέρηση, δεν ήταν από το δικό μας σχέδιο η καθυστέρηση. Σχέδιο παραλάβατε, ορισμένοι τομείς δεν σας άρεσαν και όπως είχατε δικαίωμα, θέλατε να το αλλάξετε σε ορισμένα οριακά σημεία. Το αλλάξατε. Αυτή ήταν η καθυστέρηση. Δεν υπάρχει τίποτε παραπάνω. 

'Οσον αφορά την υπανάπτυξη των διοικητικών δομών αυτής της χώρας, σας είπα και πάλι να κοιτάξετε στον καθρέφτη. Κυβερνάτε ουσιαστικά δεκαεπτά χρόνια και έχετε μεγάλες ευθύνες για την υπανάπτυξη της χώρας. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο. Είναι η τελευταία παρέμβαση που μπορείτε να κάνετε. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα είμαι πολύ σύντομος κύριε Πρόεδρε. 

Θα ήθελα να ενημερώσω τον κ. Αλογοσκούφη και τον κ. Ιντζέ που παρευρίσκονται αυτήν τη στιγμή εδώ, ως Kοινοβουλευτικοί Eκπρόσωποι των κομμάτων της Aντιπολίτευσης, ότι το συνοπτικό Σχέδιο Περιφερειακής Ανάπτυξης, το οποίο είχε εγκρίνει η κυβερνητική επιτροπή, προσπαθούμε να το τυπώσουμε σε έναν ευπρεπέστατο τόμο και να το δώσουμε σε όλα τα κόμματα, για να κινηθείτε και σεις από την πλευρά σας. 

'Οπως γνωρίζετε, με την τελευταία εγκύκλιο που εκδώσαμε στο τέλος του Δεκεμβρίου, άρχισε πλέον η σύνταξη και του ολοκληρωμένου Σχέδιου Περιφερειακής Ανάπτυξης και ταυτόχρονα ξεκινάμε τη σύνταξη των επιχειρησιακών προγραμμάτων για να μπορέσουμε να είμαστε έτοιμοι στα μέσα του 1999 να καταθέσουμε το Σχέδιο Περιφερειακής Ανάπτυξης στην Ευρωπαϊκή 'Ενωση, να διαπραγματευθούμε μαζί της και να έχουμε την έγκριση μέσα στο 1999, προ του 2000 τόσο για το Κοινοτικό Πλαίσιο Στήριξης όσο και για πολλά από τα επιχειρησιακά σχέδια που πρέπει να δρομολογήσουμε την 1η Γενάρη του 2000. Θα είμαστε πανέτοιμοι.

Ταυτόχρονα δημιουργείται ένα μίνι σχέδιο περιφερειακής ανάπτυξης , ένα μίνι ΚΠΣ που αφορά θεσμικές μεταρρυθμίσεις, νομοθετικές ρυθμίσεις που είναι απαραίτηττες να καλυφθούν με κόστος καθαρά εθνικό, για να είμαστε πανέτοιμοι και από την πλευρά της διοίκησης προς τον τομέα αυτόν.

Θα έλεγα ότι πολύ έγκαιρα και εσείς, αλλά και η κοινωνία έχει πλέον στα χέρια της αυτό το συνοπτικό ΣΠΑ και κατά τη διάρκεια του 1999 με τον κοινωνικό διάλογο που θα ακολουθήσει σε όλα τα μέτωπα, νομίζω ότι θα είμαστε έτοιμοι ως χώρα να καταθέσουμε στην Ευρωπαϊκή Ενωση το επόμενο σχέδιο περιφερειακής ανάπτυξης στη χώρα μας για να καλύψουμε τις ανάγκες της Ελλάδας ως το 2010.

Πιστεύω, κύροι συνάδελφοι, ότι παρ’ όλες τις αντιπαραθέσεις που υπήρξαν κατά τη διάρκεια της σημερινής διοίκησης και με τα τελευταία στοιχεία που κατέθεσα - και αναφέρομαι σε όλα τα επιχειρησιακά προγράμματα του Κοινοτικού Πλαισίου Στήριξης που μπορείτε να έχετε στη διάθεσή σας, όπου δείχνουν την πορεία των προγραμμάτων από έτος σε έτος - θα δείτε ότι την τελευταία διετία 1997 και 1998 έχουμε κάνει σαφή άλματα, υπάρχει μία τεράστια πρόοδος, η οποία αναγνωρίζεται από όλες τις πλευρές και κυρίως από την Ευρωπαϊκή Ενωση.

Θέλω να κλείσω την παρέμβασή μου, λέγοντας ότι δημιουργούμε τελικά την Ελλάδα του 21ου αιώνα, χαράσσουμε ένα νέο δρόμο, υπάρχουν πρωτοφανείς δραστηριότητες, καλύπτουμε κενά δεκαετιών, ερχόμαστε από πολύ μακριά, πάμε πάρα πολύ μακριά και πιστεύω ότι αυτή η συλλογική πανεθνική προσπάθεια είναι μία προσπάθεια που έρχεται να καλύψει όσο ποτέ άλλοτε στη χώρα μας και περισσότερο από προσπάθειες άλλων κρατών, το κενό που μας χώριζε και με τα άλλα ευρωπαϊκά κράτη.

Η πραγματική πλέον σύγκλιση πέρα από την ονομαστική σύγκλιση είναι μία πραγματικότητα για τη χώρα μας και νομίζουμε ότι όταν κοιτάμε κατάματα την ένταξη της χώρας στη Νομισματική και Οικονομική Ενωση, όταν κοιτάμε κατάματα την ένταξη της χώρας μας στην ευρωπαϊκή ολοκλήρωση, δεν μπορεί πράγματι παρά το καλοκαίρι να είναι γιορταστικά παρόν για όλους μας. Νομίζω ότι η καρποφορία της προσπάθειάς μας θα είναι μπροστά μας, γι’ αυτό και θα δρέψουμε όλοι μαζί σαν λαός αυτούς τους καρπούς. Σας καλώ πράγματι, έτσι με περισσό κουράγιο θα έλεγα και θετική προοπτική, να προσπαθήσουμε όλοι μαζί να καλύψουμε τις ανάγκες που χρειάζεται η χώρα μας για τον 21ο αιώνα. Δημιουργούμε μία νέα Ελλάδα, όπου πραγματικά θα καμαρώνουμε όλοι μας παραδίνοντάς την στις επόμενες γενιές.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης) : Ευχαριστούμε και εμείς τον κύριο Υπουργό.

Κηρύσσεται περαιωμένη η συζήτηση επί της υπ’ αριθμόν 22/13.1.1999 επερωτήσεως των Βουλευτών της Νέας Δημοκρατίας κυρίων Δημητρίου Ν. Κωστόπουλου, Θεόδωρου Σκρέκα, Βασιλείου Κορκολόπουλου, Ευάγγελου Μεϊμαράκη, Σάββα Τσιτουρίδη, Γεώργιου Αλογοσκούφη, Αδάμ Ρεγκούζα και Σταύρου Δήμα προς τον Υπουργό Εθνικής Οικονομίας.

Κύριοι συνάδελφοι, δέχεστε στο σημειο αυτό να λύσουμε την συνεδρίαση;

ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.

Με τη συναίνεση του Σώματος και ώρα 22.35΄ λύεται η συνεδρίαση για αύριο ημέρα Τρίτη 19 Ιανουαρίου 1999 και ώρα 18.00΄ με αντικείμενο εργασιών του Σώματος : α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη.

Ο ΠΡΟΕΔΡΟΣ                                                                              ΟΙ ΓΡΑΜΜΑΤΕΙΣ





  


































