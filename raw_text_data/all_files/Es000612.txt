ΣΥΝΕΔΡΙΑΣΗ Α'
Δευτέρα 12 Ιουνίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Ανακοινώνεται απόφαση του Προέδρου της Βουλής περί συγκροτήσεως:
α) του Τμήματος Διακοπής Εργασιών της Βουλής (Α', Β', Γ' σύνθεση), β) των Διαρκών Επιτροπών του Τμήματος Διακοπής των Εργασιών της Βουλής (Α' σύνθεση), 2. Ανακοινώνεται ότι τη συνεδρίαση παρακολουθούν φοιτητές από την Ειδική Παιδαγωγική Ακαδημία Θεσσαλονίκης, 
Β. ΝΟΜΟΘΕΤΙΚΗ ΕΡΓΑΣΙΑ 1. Συζήτηση επί της αρχής του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις", 2. Κατάθεση σχεδίου νόμου:
Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης και Δικαιοσύνης, κατέθεσαν σχέδιο νόμου: "Για την συμπλήρωση της νομοθεσίας για την Κεφαλαιαγορά, Ρυθμίσεις θεμάτων ΚΕΔ, ΟΔΙΕ, ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις", 
ΟΜΙΛΗΤΕΣ Επί του σχεδίου νόμου του Υπουργείου Πολιτισμού:
ΒΑΡΒΙΤΣΙΩΤΗΣ Μ., 
ΒΡΕΤΤΟΣ Κ., 
ΓΕΙΤΟΝΑΣ Κ., 
ΓΙΑΝΝΟΠΟΥΛΟΣ Α., 
ΔΑΜΑΝΑΚΗ Μ., 
ΖΗΣΗ Ρ., 
ΚΑΜΜΕΝΟΣ Π., 
ΚΑΝΕΛΛΗ Λ., 
ΚΑΡΑΤΖΑΦΕΡΗΣ Γ., 
ΚΕΦΑΛΟΓΙΑΝΝΗΣ Ε., 
ΛΙΑΝΗΣ Γ., 
ΜΑΓΚΡΙΩΤΗΣ Ι., 
ΜΠΕΝΑΚΗ-ΨΑΡΟΥΔΑ Α., 
ΜΠΕΝΟΣ Σ., 
ΠΑΓΚΑΛΟΣ Θ., 
ΠΑΛΛΗ-ΠΕΤΡΑΛΙΑ Φ., 
ΠΑΠΑΝΙΚΟΛΑΟΥ Ε., 
ΣΜΥΡΛΗΣ-ΛΙΑΚΑΤΑΣ Χ., 
ΣΠΗΛΙΩΤΟΠΟΥΛΟΣ Σ., 
ΦΟΥΡΑΣ Α., 
ΧΕΙΜΑΡΑΣ Α., 
ΧΟΥΡΜΟΥΖΙΑΔΗΣ Γ.
ΠΡΑΚΤΙΚΑ   ΒΟΥΛΗΣ Ζ'
ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2000
ΣΥΝΕΔΡΙΑΣΗ Α'
Δευτέρα 12 Ιουνίου 2000
--------------
Αθήνα, σήμερα στις 12 Ιουνίου 2000, ημέρα Δευτέρα και ώρα 18.40' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εύχομαι καλό καλοκαίρι σε όλες και όλους και καλή δουλειά.
Οι συνεδριάσεις του Τμήματος, όπως γνωρίζετε, θα είναι για την εβδομάδα αυτή μέχρι και την Πέμπτη εκτός αν παραστεί ανάγκη να υπάρξει εμβόλιμη συνεδρίαση μετά την Πέμπτη, αν έχουμε κάποια ονομαστική ψηφοφορία.  Κανονικά το Τμήμα συνεδριάζει την Τρίτη, την Τετάρτη και την Πέμπτη. Αν οι ανάγκες του νομοθετικού έργου το επιβάλλουν, τότε θα πραγματοποιούνται εμβόλιμες συνεδριάσεις.
Σ' ό,τι αφορά στην ώρα ενάρξεως των συνεδριάσεων προτείνω, όπως γίνεται πάντα το καλοκαίρι, το απόγευμα της Τρίτης να συνεδριάζουμε στις 6.30 μ.μ. και την Τετάρτη και την Πέμπτη στις 10.00' π.μ.
'Εχω την τιμή να ανακοινώσω στο Τμήμα ότι με την υπ'  αριθμ.
3134/2331/8.6.2000 απόφαση του Προέδρου της Βουλής συγκροτήθηκε το προβλεπόμενο από τα άρθρα 71 του Συντάγματος και 29 του Κανονισμού της Βουλής Τμήμα Διακοπής των Εργασιών της Βουλής. Η σχετική απόφαση θα καταχωριστεί στα Πρακτικά της σημερινής συνεδριάσεως.
(Στο σημείο αυτό ο Πρόεδρος της Βουλής κ. Απόστολος Κακλαμάνης καταθέτει για τα Πρακτικά την προαναφερθείσα απόφαση η οποία έχει ως εξής:
"ΒΟΥΛΗ ΤΩΝ ΕΛΛΗΝΩΝ 
ΔΙΕΥΘΥΝΣΗ ΝΟΜΟΘΕΤΙΚΟΥ ΕΡΓΟΥ                
Αθήνα, 8.6.2000 
Πληροφορίες: 3232917 
Πρωτ. 3134 Αριθ.
Διεκ. 2331 
Ο  ΠΡΟΕΔΡΟΣ ΤΗΣ ΒΟΥΛΗΣ 
'Εχοντας υπόψη:
α) Τις διατάξεις των άρθρων 71 και 72 του Συντάγματος και των άρθρων 25 και 29 του Κανονισμού της Βουλής.
β) Τις έγγραφες προτάσεις των Κοινοβουλευτικών Ομάδων και την προτίμηση των ανεξαρτήτων βουλευτών.
γ) Την ανάγκη της εναλλαγής των κ.κ. βουλευτών στο Τμήμα Διακοπής των Εργασιών της Βουλής κατά το Θέρος του διανυομένου έτους.
Α π ο φ α σ ί ζ ο υ μ ε 
1. Συγκροτούμε, για την άσκηση του νομοθετικού έργου της Βουλής κατά τη διάρκεια της διακοπής των εργασιών αυτής, το προβλεπόμενο, από τα άρθρα 71 του Συντάγματος και 29 του Κανονισμού της Βουλής, νομοθετικό Τμήμα στις κατωτέρω αναγραφόμενες τρεις διαδοχικές αυτού συνθέσεις, ορίζουμε δε την πρώτη συνεδρίαση αυτού για την 12η Ιουνίου 2000, ημέρα Δευτέρα και ώρα 6.30' μ.μ..
Α' ΣΥΝΘΕΣΗ (Από 12 Ιουνίου έως και 6 Ιουλίου 2000)
Από το Πανελλήνιο Σοσιαλιστικό Κίνημα 
1. Αλαμπάνος Δημήτριος 2. Ανθόπουλος Ιωάννης 3. Αποστολίδης Λουκάς 4. Αρσένη Μαρία 5. Αρσένης Γεράσιμος  6. Βλασσόπουλος Ευάγγελος 7. Βρεττός Κωνσταντίνος 8. Γείτονας Κωνσταντίνος 9. Γερανίδης Βασίλειος  10. Γεωργακόπουλος Δημήτριος 11. Γιαννάκης Ιωάννης 12. Γιαννόπουλος Ευάγγελος 13. Γικόνογλου Μόσχος 14. Γκεσούλης Νικόλαος 15. Δαμιανάκης Ευτύχιος 16. Δασκαλάκης Γεώργιος 17. Ζαμπουνίδης Νικόλαος 18. Ζήση Ροδούλα 19. Θεοδώρου Χρήστος 20. Θωμά Μαρία 21. Θωμόπουλος Ιωάννης 22. Κακλαμάνης Απόστολος 23. Καρχιμάκης Μιχαήλ 24. Καστανίδης Χαράλαμπος 25. Κατσιλιέρης Πέτρος 26. Κίρκος Γεώργιος 27. Κολιοπάνος Θεόδωρος 28. Κοσσυβάκης Δημήτριος 29. Κουράκης Ιωάννης 30. Κουρουμπλής Παναγιώτης 31. Μαγκριώτης Ιωάννης 32. Μανωλιά Χρύσα 33. Ματζαπετάκης Στέλιος 34. Μπένος Σταύρος 35. Μπεντενιώτης Εμμανουήλ 36. Παπαδήμας Λάμπρος 37. Παπούλιας Κάρολος 38. Σαλαγιάννης Νικόλαος 39. Σγουρίδης Παναγιώτης 40. Σκουλάκης Εμμανουήλ 41. Σμπώκος Ιωάννης 42. Σμυρλής - Λιακατάς Χρήστος 43. Σπηλιόπουλος Κωνσταντίνος 44. Σπυρόπουλος Ροβέρτος 45. Τσακλίδης Ιωάννης 46. Τσερτικίδης Παντελής 47. Τσιλίκας Βασίλειος 48. Τσίμας Κωνσταντίνος 49. Τσιόκας Θεοχάρης 50. Φλώρος Νικόλαος 51. Φούρας Ανδρέας 52.  Χρυσανθακόπουλος Αλέξανδρος 53.  Χωρέμης Αναστάσιος 
Από τη Νέα Δημοκρατία 
1. Βαρίνος Αθανάσιος 2. Βύζας Βασίλειος 3. Γιαννόπουλος Αθανάσιος 4. Γκιουλέκας Κωνσταντίνος 5. Δαβάκης Αθανάσιος 6. Δημοσχάκης Θεοφάνης 7. Καλαντζής Γεώργιος 8. Καλός Γεώργιος 9. Καμμένος Παναγιώτης 10. Καρασμάνης Γεώργιος 11. Καρράς Κώστας 12. Κασσίμης Θεόδωρος 13. Κωστόπουλος Δημήτριος 14. Λαμπρόπουλος Ιωάννης 15. Λέγκας Νικόλαος 16. Λεονταρίδης Θεόφιλος 17. Λυμπερακίδης Λεωνίδας 18. Μελάς Παναγιώτης 19. Μιχαλολιάκος Βασίλειος 20. Μπασιάκος Ευάγγελος 21. Μπενάκη - Ψαρούδα 'Αννα 22. Ορφανός Γεώργιος 23. Παπαληγούρας Αναστάσιος 24. Παπανικολάου Ελευθέριος 25. Πάππας Βασίλειος 26. Παυλίδης Αριστοτέλης 27. Πετραλιά - Πάλλη Φάνη 28. Ρεγκούζας Αδάμ 29.Σαλαγκούδης Γεώργιος 30. Σκρέκας Θεόδωρος 31. Σπηλιόπουλος Αναστάσιος  32. Σπηλιωτόπουλος Αριστόβουλος ('Αρης) 33. Σπηλιωτόπουλος Σπήλιος 34.  Ταλιαδούρος Σπυρίδων 35.  Τζαννετάκης Τζαννής 36.  Τσιαμάκης Δημοσθένης 37.  Φουντουκίδου - Θεοδωρίδου Παρθένα 38.  Φωτιάδης Ηλίας 39.  Χειμάρας Αθανάσιος 40.  Χωματάς Ιωάννης 41.  Ψωμιάδης Παναγιώτης 
Από το Κομμουνιστικό Κόμμα Ελλάδας 
1.  Σκοπελίτης Σταύρος 2.  Σκυλλάκος Αντώνιος 3.  Τζέκης 'Αγγελος 
Από το Συνασπισμό της Αριστεράς και της Προόδου 
1. Δαμανάκη Μαρία 2. Λαφαζάνης Παναγιώτης 
Από τους Ανεξάρτητους Ψαχαρόπουλος Γεώργιος 
Β' ΣΥΝΘΕΣΗ (Από 11 Ιουλίου έως και 24 Αυγούστου 2000) 
Από το Πανελλήνιο Σοσιαλιστικό Κίνημα 
1. Αθανασιάδης Αλέξανδρος 2. Αλαμπάνος Δημήτριος 3. Αντωνακόπουλος Παναγιώτης 4. Αράπογλου Χρύσα 5. Βαϊνάς Ιωάννης 6. Βαρδίκος Πυθαγόρας 7. Βασιλακάκης Βασίλειος 8. Βλασσόπουλος Ευάγγελος 9. Βοσνάκης Χρήστος 10. Βούγιας Σπυρίδων 11. Βρέντζος Σταύρος  12. Βρεττός Κωνσταντίνος 13. Γείτονας Κωνσταντίνος 14. Γεννηματά Φωτεινή 15. Γιαννακόπουλος Ιωάννης 16. Γκαλήπ Γκαλήπ 17. Γκούσκος Διονύσης 18. Γρηγοράκος Λεωνίδας 19. Θωμόπουλος Ιωάννης 20. Κακλαμάνης Απόστολος 21. Καρχιμάκης Μιχαήλ 22. Κατσιλιέρης Πέτρος 23. Κίρκος Γεώργιος 24. Κοντομάρης Ευτύχιος 25. Κουράκης Ιωάννης 26. Κούρκουλα Ελένη 27. Κρητικός Παναγιώτης 28. Κωνσταντίνου Φλώρος 29. Λιντζέρης Δημήτριος 30. Λοβέρδος Ανδρέας 31. Λωτίδης Λάζαρος 32. Μανωλιά Χρύσα 33. Μερεντίτη Αθανασία 34. Μπένος Σταύρος 35. Νασιώκας 'Εκτορας 36. Νιώτης Γρηγόριος 37. Οικονόμου Βασίλειος  38. Παπαγεωργίου Γεώργιος 39. Παπαδέλλης Φραγκλίνος 40. Παπαηλίας Ηλίας 41. Πιπεργιάς Δημήτριος 42. Σαλαγιάννης Νικόλαος 43. Σγουρίδης Παναγιώτης  44. Σκανδαλίδης Κωνσταντίνος 45. Σπυρόπουλος Ροβέρτος 46. Στολίδης Σωτήριος 47. Στρατάκης Εμμανουήλ 48. Σχοιναράκη - Ηλιάκη Ευαγγελία 49. Τσερτικίδης Παντελής 50. Φασούλας Παναγιώτης 51. Φλώρος Νικόλαος 52. Χωρέμης Αναστάσιος 
Από τη Νέα Δημοκρατία 
1. Αγγελής Ανέστης 2. Αναγνωστόπουλος Θεόδωρος 3. Βαρβιτσιώτης Μιλτιάδης 4. Βασιλείου Θεόφιλος 5. Βλάχος Γεώργιος 6. Γαρουφαλιάς Γεώργιος 7. Δαϊλάκης Σταύρος 8. Δεικτάκης Γεώργιος 9. Ζώης Χρήστος 10. Κακλαμάνης Νικήτας 11. Καλαντζάκου Σοφία 12. Καλλιώρας Ηλίας 13. Καλογιάννης Σταύρος 14. Καραμπίνας Κωνσταντίνος 15. Κιλτίδης Κωνσταντίνος 16. Κόλλια - Τσαρουχά Μαρία 17. Κοντός Αλέξανδρος 18. Κορτσάρης Νικόλαος 19. Κωνσταντόπουλος Γεώργιος 20. Λιάπης Μιχαήλ - Γεώργιος 21. Λιάσκος Αναστάσιος 22. Λυκουρέζος Αλέξανδρος 23. Μακρή Ζωή (Ζέττα)
24. Μαρκογιαννάκης Χρήστος 25. Μεϊμαράκης Ευάγγελος 26. Μπαρμπαγιάννης Βασίλειος 27. Μπέζας Αντώνιος 28. Μπενάκη - Ψαρούδα 'Αννα 29. Παπαδόπουλος Μιχαήλ 30. Παπαθανασίου Ιωάννης 31. Παπακώστα - Σιδηροπούλου Αικατερίνη 32. Σαλμάς Μάριος 33. Σιούφας Δημήτριος 34. Σπύρου Σπυρίδων 35. Στυλιανίδης Ευριπίδης 36. Τασούλας Κωνσταντίνος 37. Τζαμτζής Ιορδάνης 38. Τσιαρτσιώνης Νικόλαος 39. Τσιπλάκης Κωνσταντίνος 40. Τσούρνος Γεώργιος 41. Φλωρίνης Αθηναίος 
Από το Κομμουνιστικό Κόμμα Ελλάδας 
1. Κολοζώφ Ορέστης 2. Πατάκης Ιωάννης 3. Στριφτάρης Σπύρος 4. Χουρμουζιάδης Γεώργιος 
Από το Συνασπισμό της Αριστεράς και της Προόδου 
1. Κωνσταντόπουλος Νικόλαος 2. Λεβέντης Αθανάσιος 
Από τους Ανεξάρτητους Καρατζαφέρης Γεώργιος 
Γ' ΣΥΝΘΕΣΗ (Από  29 Αυγούστου έως και 28 Σεπτεμβρίου 2000) 
Από το Πανελλήνιο Σοσιαλιστικό Κίνημα 
1. Ακριβάκης Αλέξανδρος 2. Ασκητής Αθανάσιος 3. Αυγερινός Παρασκευάς 4. Βαθειάς Ιωάννης 5. Βαλυράκης Ιωσήφ 6. Βαρδίκος Πυθαγόρας 7. Βασιλακάκης Βασίλειος 8. Βενιζέλος Ευάγγελος 9. Βρεττός Κωνσταντίνος  10. Γείτονας Κωνσταντίνος 11. Γιαννακόπουλος Ιωάννης 12. Γκαλήπ Γκαλήπ 13. Γκούσκος Διονύσης 14. Γρηγοράκος Λεωνίδας 15. Διαμαντής Κωνσταντίνος 16. Διαμαντίδης Ιωάννης 17. Θωμάς Γεώργιος 18. Ιωαννίδης Φοίβος 19. Κακλαμάνης Απόστολος 20. Κατσέλη Ελεωνόρα 21. Κεδίκογλου Βασίλειος  22. Κοντογιαννόπουλος Βασίλειος 23. Κοντομάρης Ευτύχιος 24. Κοτσώνης Θεόδωρος 25. Κουλούρης Κίμων 26. Κουρουμπλής Παναγιώτης 27. Κουτσούκος Ιωάννης 28. Κρεμαστινός Δημήτριος 29. Κρητικός Παναγιώτης 30. Κωνσταντίνου Φλώρος 31. Λεβογιάννης Νικόλαος 32. Λιάνης Γεώργιος 33. Λωτίδης Λάζαρος 34. Μαγκούφης Χρήστος 35. Μακρυπίδης Ανδρέας 36. Μαλέσιος Ευάγγελος 37. Μανίκας Στέφανος 38. Μαντέλης Αναστάσιος 39. Μεραντίτη Αθανασία 40. Νιώτης Γρηγόριος 41. Παπαηλίας Ηλίας 42. Παπαθεμελής Στυλιανός 43. Πιπεργιάς Δημήτριος 44. Σακοράφα Σοφία 45. Σγουρίδης Παναγιώτης 46. Σκανδαλίδης Κωνσταντίνος 47. Σουμάκης Σταύρος 48. Στρατάκης Εμμανουήλ 49. Σφυρίου Κοσμάς 50. Τζιόλας Ελευθέριος 51. Τσεκούρας Ιωάννης 52. Τσουκάτος Θεόδωρος 53. Τσουρή Ελπίδα 
Από τη Νέα Δημοκρατία 
1.  Αγγελόπουλος Νικόλαος 2.  Αδρακτάς Παναγιώτης 3.  Αλογοσκούφης Γεώργιος  4.  Ανδρεουλάκος Απόστολος 5.  Βαρβιτσιώτης Ιωάννης 6.  Βουλγαράκης Γεώργιος 7.  Γιακουμάτος Γεράσιμος 8.  Γιαννάκου Μαριέττα 9. Γκελεστάθης Νικόλαος 10. Δήμας Σταύρος 11. 'Εβερτ Μιλτιάδης 12. Καραμανλής Αχιλλέας 13. Κατσαρός Νικόλαος 14. Κατσιγιάννης Αθανάσιος 15. Κατσίκης Θεόδωρος 16. Κεφαλογιάννης Εμμανουήλ 17. Κεφαλογιάννης Ιωάννης 18. Κορκολόπουλος Βασίλειος 19. Μητσοτάκης Κωνσταντίνος 20. Μολυβιάτης Πέτρος 21. Μπακογιάννη Θεοδώρα 22. Νάκος Αθανάσιος 23. Νεράντζης Αναστάσιος 24. Νικολόπουλος Νικόλαος  25. Παναγιωτόπουλος Γεώργιος 26. Παναγιωτόπουλος Πάνος 27. Παπαγεωργόπουλος Ελευθέριος 28. Παπαδημητρίου 'Ελσα 29. Παπαδόπουλος Σταύρος 30. Παυλόπουλος Προκόπης 31. Πολύδωρας Βύρων 32. Πολύζος Ευάγγελος 33. Σκανδαλάκης Παναγιώτης 34. Τατούλης Πέτρος 35. Τρυφωνίδης Γεώργιος 36. Τσιπλάκος Αριστείδης 37. Τσιτουρίδης Σάββας 38. Χαϊτίδης Ευγένιος 39. Χαλκίδης Μιχαήλ 40. Χατζηγάκης Σωτήριος 
Από το Κομμουνιστικό Κόμμα Ελλάδας 
1. Παπαρήγα Αλεξάνδρα 2. Γκατζής Νικόλαος 3. Κανέλλη Λιάνα 4. Κοσιώνης Παναγιώτης 
Από το Συνασπισμό της Αριστεράς και της Προόδου 
1. Κουβέλης Φώτιος 2. Ξηροτύρη - Αικατερινάρη Ασημίνα 
Από τους Ανεξάρτητους Μάνος Στέφανος 
2. Κατά τη διάρκεια λειτουργίας του Τμήματος, θα μπορεί, με απόφασή μου και για εξαιρετικούς λόγους, να γίνει εναλλαγή των μελών κάθε συνθέσεως, μετά από πρόταση των Κοινοβουλευτικών Ομάδων, χωρίς όμως να αλλάζει ο αριθμός των μετεχόντων από κάθε Κοινοβουλευτική Ομάδα Βουλευτών.
3. Το Τμήμα θα συνεδριάζει στην Αίθουσα της Ολομέλειας και σε ημέρες και ώρες για τις οποίες το ίδιο θα αποφασίσει.
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ")
ΠΡΟΕΔΡΟΣ( Απόστολος Κακλαμάνης: Επίσης, με την υπ' 3148/2338/9.6.2000 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής.  Οι επιτροπές αυτές θα συνεδριάσουν την προσεχή Τετάρτη για την εκλογή των Προεδρείων τους και την έναρξη της συζητήσεως νομοσχεδίων τα οποία θα έχουν κατατεθεί. 'Ενα νομοσχέδιο του Υπουργείου Παιδείας έχει ήδη κατατεθεί στην Ολομέλεια και ένα νομοσχέδιο του Υπουργείου Εθνικής Οικονομίας θα κατατεθεί απόψε.
Το Τμήμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε ομοφώνως. Η σχετική απόφαση θα καταχωριστεί στα Πρακτικά της σημερινής συνεδριάσεως και θα κοινοποιηθεί στους ενδιαφερόμενους Βουλευτές.
(Στο σημείο αυτό ο Πρόεδρος της Βουλής κ. Απόστολος Κακλαμάνης καταθέτει για τα Πρακτικά την προαναφερθείσα απόφαση η οποία έχει ως εξής:
"ΒΟΥΛΗ ΤΩΝ ΕΛΛΗΝΩΝ ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ Αθήνα,   9  Ιουνίου  2000 Πρωτ.: 3148 Αριθμ.
Διεκπ.:2338 ΑΠΟΦΑΣΗ ΘΕΜΑ: Σύσταση και συγκρότηση των  Διαρκών Επιτροπών  του Τμήματος Διακοπής των Εργασιών της Βουλής 
Ο ΠΡΟΕΔΡΟΣ ΤΗΣ ΒΟΥΛΗΣ 
'Eχοντας υπόψη:
1. Τις διατάξεις  των άρθρων 71 και 72 του Συντάγματος και των άρθρων 31, 32 και 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος Κοινοβουλευτικό), 2. Την υπ'αριθμ. 3134/2331/8.6.2000 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (Α' Σύνθεση) για την άσκηση του νομοθετικού έργου της Βουλής, 3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών, α π ο φ α σ ί ζ ο υ μ ε, συνιστούμε, από τα μέλη του Τμήματος Διακοπής των Εργασιών της Βουλής της Α' Σύνθεσης (12 Ιουνίου έως και 6 Ιουλίου 2000), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως:
Διαρκής Επιτροπή Μορφωτικών Υποθέσεων Αρμόδια για τα Υπουργεία: α) Εθνικής Παιδείας και Θρησκευμάτων & β) Πολιτισμού 1. Ανθόπουλος Ιωάννης 2. Αρσένη Μαρία 3. Γιαννάκης Ιωάννης 4. Γκεσούλης Νικόλαος 5. Δαμιανάκης Ευτύχιος 6. Δασκαλάκης Γεώργιος 7. Ζήση Ροδούλα 8. Θωμά Μαρία 9. Καρχιμάκης Μιχαήλ  10. Καστανίδης Χαράλαμπος 11. Μανωλιά Χρύσα 12. Σμυρλής - Λιακατάς Χρήστος 13. Τσιλίκας Βασίλειος 14. Τσίμας Κωνσταντίνος 15. Φλώρος Νικόλαος 16. Χωρέμης Αναστάσιος 17. Δημοσχάκης Θεοφάνης 18. Καλός Γεώργιος 19. Καρράς Κωνσταντίνος 20. Λαμπρόπουλος Ιωάννης  21. Μπενάκη - Ψαρούδα 'Aννα 22. Ορφανός Γεώργιος 23. Παπανικολάου Ελευθέριος 24. Πάππας Βασίλειος 25. Πετραλιά - Πάλλη Φάνη 26. Σπηλιόπουλος Αναστάσιος 27. Ταλιαδούρος Σπυρίδων 28. Τζαννετάκης Τζαννής 29. Τζέκης 'Aγγελος 30. Δαμανάκη Μαρία  31. Ψαχαρόπουλος Γεώργιος Διαρκής Επιτροπή Εθνικής 'Aμυνας και Εξωτερικών Υποθέσεων Αρμόδια για τα Υπουργεία:
α) Εθνικής 'Aμυνας, β) Εξωτερικών, γ) Μακεδονίας - Θράκης & δ) Αιγαίου 1. Αποστολίδης Λουκάς 2. Αρσένης Γεράσιμος 3. Βλασσόπουλος Ευάγγελος 4. Γεωργακόπουλος Δημήτριος 5. Γικόνογλου Μόσχος 6. Θεοδώρου Χρήστος 7. Κίρκος Γεώργιος 8. Παπούλιας Κάρολος 9. Σμπώκος Ιωάννης  10. Τσερτικίδης Παντελής 11. Τσιλίκας Βασίλειος 12. Τσίμας Κωνσταντίνος 13. Φούρας Ανδρέας 14. Χρυσανθακόπουλος Αλέξανδρος 15. Βαρίνος Αθανάσιος 16. Δαβάκης Αθανάσιος 17. Καλαντζής Γεώργιος 18. Καμμένος Παναγιώτης 19. Λυμπερακίδης Λεωνίδας 20. Πάππας Βασίλειος 21. Παυλίδης Αριστοτέλης  22. Σπηλιωτόπουλος Σπήλιος 23. Φουντουκίδου Παρθένα 24. Ψωμιάδης Παναγιώτης 25. Σκυλλάκος Αντώνιος 26. Δαμανάκη Μαρία Διαρκής Επιτροπή Οικονομικών Υποθέσεων Αρμόδια για τα Υπουργεία:
α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημόσιων 'Εργων 1. Αρσένη Μαρία 2. Αρσένης Γεράσιμος 3. Γερανίδης Βασίλειος 4. Γεωργακόπουλος Δημήτριος 5. Δασκαλάκης Γεώργιος 6. Ζαμπουνίδης Νικόλαος 7. Θωμόπουλος Ιωάννης 8. Κατσιλιέρης Πέτρος 9. Κολιοπάνος Θεόδωρος 10. Μπένος  Σταύρος 11. Μπεντενιώτης Εμμανουήλ 12. Τσακλίδης Ιωάννης 13. Τσερτικίδης Παντελής 14. Φούρας Ανδρέας 15. Δημοσχάκης Θεοφάνης 16. Καλαντζής Γεώργιος 17. Καρασμάνης Γεώργιος 18. Κασσίμης Θεόδωρος 19. Κωστόπουλος Δημήτριος 20. Μιχαλολιάκος Βασίλειος 21. Ορφανός Γεώργιος 22. Ρεγκούζας Αδάμ 23. Σαλαγκούδης Γεώργιος 24. Σκρέκας Θεόδωρος 25. Τζέκης 'Aγγελος 26. Λαφαζάνης Παναγιώτης  Διαρκής Επιτροπή Κοινωνικών Υποθέσεων Αρμόδια για τα Υπουργεία:
α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών 1. Αποστολίδης Λουκάς 2. Βλασσόπουλος Ευάγγελος 3. Γιαννόπουλος Ευάγγελος 4. Γκεσούλης Νικόλαος 5. Θωμόπουλος Ιωάννης 6. Κίρκος Γεώργιος 7. Κουράκης Ιωάννης 8. Κουρουμπλής Παναγιώτης 9. Ματζαπετάκης Στυλιανός 10. Παπαδήμας Λάμπρος 11. Σαλαγιάννης Νικόλαος 12. Σκουλάκης Εμμανουήλ  13. Σμυρλής-Λιακατάς Χρήστος 14. Σπυρόπουλος Ροβέρτος 15. Γιαννόπουλος Αθανάσιος 16. Κωστόπουλος Δημήτριος 17. Λέγκας Νικόλαος 18. Λυμπερακίδης Λεωνίδας 19. Μελάς Παναγιώτης 20. Μιχαλολιάκος Βασίλειος 21. Παπαληγούρας Αναστάσιος 22. Παπανικολάου Ελευθέριος 23. Χειμάρας Αθανάσιος 24. Χωματάς Ιωάννης 25. Σκοπελίτης Σταύρος 26. Λαφαζάνης Παναγιώτης Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης Αρμόδια για τα Υπουργεία:
α) Εσωτερικών,  Δημόσιας Διοίκησης και Αποκέντρωσης, β) Δικαιοσύνης, γ) Δημόσιας Τάξης & δ) Τύπου και Μέσων Μαζικής Ενημέρωσης  1. Αλαμπάνος Δημήτριος 2. Γερανίδης Βασίλειος 3. Γιαννόπουλος Ευάγγελος 4. Γικόνογλου Μόσχος 5. Δαμιανάκης Ευτύχιος 6. Ζαμπουνίδης Νικόλαος 7. Θεοδώρου Χρήστος 8. Θωμά Μαρία 9. Καστανίδης Χαράλαμπος 10. Κοσσυβάκης Δημήτριος 11. Μπένος  Σταύρος 12. Μπεντενιώτης Εμμανουήλ 13. Παπαδήμας Λάμπρος 14. Τσιόκας Θεοχάρης 15. Γκιουλέκας Κωνσταντίνος 16. Δαβάκης Αθανάσιος 17. Λαμπρόπουλος Ιωάννης 18. Λεονταρίδης Θεόφιλος 19. Μελάς Παναγιώτης 20. Ρεγκούζας Αδάμ 21. Σπηλιωτόπουλος Αριστόβουλος ('Aρης)
22. Σπηλιωτόπουλος Σπήλιος 23. Χειμάρας Αθανάσιος 24. Χωματάς Ιωάννης 25. Σκυλλάκος Αντώνιος 26. Δαμανάκη Μαρία Διαρκής Επιτροπή Παραγωγής και Εμπορίου Αρμόδια για τα Υπουργεία:
α) Ανάπτυξης,  β) Γεωργίας &  γ) Εμπορικής Ναυτιλίας 1. Ανθόπουλος Ιωάννης 2. Γιαννάκης Ιωάννης 3. Ζήση Ροδούλα 4. Καρχιμάκης Μιχαήλ 5. Κατσιλιέρης Πέτρος 6. Μαγκριώτης Ιωάννης  7. Σαλαγιάννης Νικόλαος 8. Σκουλάκης Εμμανουήλ  9. Σπηλιόπουλος Κωνσταντίνος 10. Σπυρόπουλος Ροβέρτος 11. Τσακλίδης Ιωάννης 12. Τσιόκας Θεοχάρης 13. Φλώρος Νικόλαος 14. Χρυσανθακόπουλος Αλέξανδρος 15. Βαρίνος Αθανάσιος 16. Βύζας Βασίλειος 17. Καρασμάνης Γεώργιος 18. Λεονταρίδης Θεόφιλος 19. Μπασιάκος Ευάγγελος 20. Σαλαγκούδης Γεώργιος 21. Τσιαμάκης Δημοσθένης 22. Φουντουκίδου   Παρθένα 23. Φωτιάδης Ηλίας 24. Ψωμιάδης Παναγιώτης 25. Σκοπελίτης Σταύρος 26. Λαφαζάνης Παναγιώτης 
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ")
ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις". Το νομοσχέδιο αυτό θα το συζητήσουμε σε τέσσερις συνεδριάσεις με τη συνήθη διαδικασία. Υποθέτω ότι περισσότερο ενδιαφέρον θα έχει η συζήτηση επί της αρχής του νομοσχεδίου. Θα δώσουμε δύο ημέρες για τη συζήτηση των άρθρων.
ΦΑΝΗ ΠΕΤΡΑΛΙΑ-ΠΑΛΛΗ: Δύο ημέρες θα συζητήσουμε επί της αρχής και δύο ημέρες επί των άρθρων;
ΠΡΟΕΔΡΟΣ (Απόστολος Κακλαμάνης): Ναι, αυτό θα γίνει.
Ο Βουλευτής Ηρακλείου κ. Εμμανουήλ Κεφαλογιάννης ορίζεται ως Κοινοβουλευτικός Εκπρόσωπος της Νέας Δημοκρατίας. Η Βουλευτής κ. Λιάνα Κανέλλη ορίζεται ως ειδική αγορήτρια του Κομμουνιστικού Κόμματος Ελλάδος. Η Βουλευτής κ. Μαρία Δαμανάκη ορίζεται ειδική αγορήτρια του Συνασπισμού της Αριστεράς και της Προόδου. Ο Βουλευτής κ. Γεώργιος Χουρμουζιάδης ορίζεται Κοινοβουλευτικός Εκπρόσωπος του Κομμουνιστικού Κόμματος Ελλάδος.
Ο κ. Χρήστος Σμυρλής-Λιακατάς, εισηγητής της Πλειοψηφίας, καλείται στο Βήμα.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αγαπητοί συνάδελφοι, όπως όλοι γνωρίζετε, στις 5 Σεπτεμβρίου του 1997, τριάντα τρεις μήνες πριν, η Διεθνής Ολυμπιακή Επιτροπή, με άλλα λόγια η παγκόσμια αθλητική κοινότητα, αποφάσισε να αναθέσει τους πρώτους Ολυμπιακούς Αγώνες του 21ου αιώνα στην Αθήνα. Οι σύγχρονοι Ολυμπιακοί Αγώνες μετά από εκατόν οκτώ χρόνια επιστρέφουν στη χώρα που τους γέννησε και τους αναβίωσε.
Είναι αλήθεια ότι το εγχείρημα της διεκδίκησης αυτών των αγώνων αποτέλεσε για όλους εμάς ή τουλάχιστον για τους περισσότερους όχι μόνο μία τεράστια δικαίωση, για όλα όσα οι κυβερνήσεις των τελευταίων είκοσι ετών, πολιτεία, κράτος, επιστήμονες, αθλητική κοινότητα, εκπρόσωποι του πολιτισμού και όλοι οι 'Ελληνες, έχουν πετύχει, αλλά συγχρόνως και ένα πολύ μεγάλο παράδειγμα για το πώς εμείς οι 'Ελληνες όταν είμαστε ενωμένοι, έχουμε ξεκάθαρους στόχους και αξιοποιούμε τις καλύτερες ανθρώπινες και παραγωγικές πηγές μας, μπορούμε να πετύχουμε πολλά. Αυτό άλλωστε ήταν και το σύνθημα εκείνης της εποχής: "Εμείς οι 'Ελληνες θέλουμε και μπορούμε".
Για την ιστορία πρέπει να υπενθυμίσω ότι η επιτυχία της διεκδίκησης των αγώνων ήταν το συνολικό αποτέλεσμα των μεγάλων έργων υποδομής που η χώρα μας είχε προγραμματίσει και έχει υλοποιήσει τα τελευταία δέκα χρόνια, του εκσυγχρονισμού του κράτους και της οικονομίας μας, έτσι ώστε σήμερα να αποτελούμε ένα ισότιμο μέλος στην Ευρώπη, των μεγάλων αθλητικών έργων που ανεπτύχθησαν σε ολόκληρη την Ελλάδα, των τεράστιων επιτυχιών των Ελλήνων πρωταθλητών και Ολυμπιονικών, των επιτυχημένων διοργανώσεων που οι εθνικές αθλητικές ομοσπονδίες σε συνεργασία με την πολιτεία έφεραν εις πέρας τα τελευταία είκοσι χρόνια, τις κινητοποιήσεις του πανεπιστημιακού και του τεχνοκρατικού δυναμικού της χώρας μας για την προετοιμασία ενός άρτιου για τα δεδομένα της εποχής φακέλου διεκδίκησης και τέλος της άριστα προετοιμασμένης παρουσίασης όλων αυτών των επιτευγμάτων, τόσο στο διεθνή χώρο όσο και στη διεθνή Ολυμπιακή Επιτροπή από ένα επιτελείο ανθρώπων, υπό την καθοδήγηση της σημερινής Προέδρου της κ. Αγγελοπούλου.
Η Ελλάδα, αγαπητοί συνάδελφοι, ανέλαβε ένα τεράστιο έργο που όχι μόνο ακουμπά τα όρια των δυνατοτήτων του ελληνικού κράτους, της οικονομίας και των θεσμών του, αλλά συγχρόνως αποτελεί ορόσημο για τη  διατήρηση της παγκόσμιας εικόνας της χώρας μας ως της χώρας που γέννησε τους Ολυμπιακούς Αγώνες και δίδαξε τον αθλητισμό και τον πολιτισμό στην παγκόσμια κοινότητα.
'Οσο και αν θέλαμε να αναλάβουμε τη  διοργάνωση των Ολυμπιακών Αγώνων κανένας μας δεν είχε συνειδητοποιήσει τον καιρό εκείνο -ας το παραδεχθούμε- το μέγεθος του εγχειρήματος. Εξαίρεση ίσως αποτελούν οι επιστήμονες εκείνοι, οι οποίοι με τόσο κόπο και τόση υπομονή, για πολλά χρόνια προετοίμαζαν το φάκελο υποψηφιότητας της χώρας και οπωσδήποτε η ελληνική αθλητική κοινότητα.
Με λίγα λόγια Ολυμπιακοί Αγώνες σημαίνουν δεκαέξι χιλιάδες αθλητές, προπονητές και συνοδούς  -μια ολόκληρη πόλη- δεκαέξι έως δεκαοχτώ χιλιάδες άνθρωποι των Μέσων Μαζικής Ενημέρωσης, σαράντα χιλιάδες εθελοντές, εκατό έως εκατόν είκοσι χιλιάδες συμβασιούχοι για την ολοκλήρωση της διοργάνωσης των αγώνων, πέντε εκατομμύρια φίλαθλοι στις κερκίδες των σταδίων, πολλοί περισσότεροι στους δρόμους της Αθήνας και πάνω από είκοσι δισεκατομμύρια ζευγάρια μάτια από όλη την υφήλιο σε περισσότερες από διακόσιες χώρες του κόσμου στραμμένα στην Ελλάδα.
Αυτό το έργο, εκ των πραγμάτων δεν είναι μόνο μεγάλο για όποια χώρα και αν το αναλάβει, πολύ δε περισσότερο όταν αυτή η χώρα είναι η μικρότερη σε μέγεθος στην ιστορία των σύγχρονων Ολυμπιακών Αγώνων.                  Συγχρόνως είναι πρωτότυπο, είναι έκτακτο αφού μία χώρα δεν το αναλαμβάνει τακτικά, αλλά ίσως μία φορά σε κάθε αιώνα και αν. Τολμώ, λοιπόν, να πω ότι η απειρία και η έλλειψη εγχώριας τεχνογνωσίας σε οικονομικό, οργανωτικό, αλλά και σε πολιτικό επίπεδο είναι σίγουρο ότι πάνε μαζί με το έργο.
Αν κανείς προσθέσει την απειρία που έχει κάθε χώρα που αναλαμβάνει το έργο και τον περιορισμένο χρόνο για τη  μεταμόρφωση μιας χώρας ή μιας πόλης σε ένα σύγχρονο οργανισμό, τέτοιον ώστε να μπορεί να υποδεχθεί την παγκόσμια κοινότητα και όλες τις σχετικές με την εξέλιξη απαιτήσεις, τότε μπορούμε να καταλάβουμε γιατί σήμερα είμαστε εδώ, για να συζητήσουμε για άλλη μία φορά το θέμα της οργάνωσης των Ολυμπιακών Αγώνων του 2004 και των νομοθετικών ρυθμίσεων που χρειάζονται ώστε να διευκολυνθεί.
Αγαπητοί συνάδελφοι, οι Ολυμπιακοί Αγώνες της Αθήνας είναι ένα εθνικό εγχείρημα με πολλαπλή σημασία και εξειδικευμένους στόχους. Μπορούν και πρέπει να χρησιμεύσουν ως μέσο για την ανάπτυξη της χώρας, για την κοινωνική της ένταξη στο  σύγχρονο κόσμο, για την επαναβεβαίωση της πολιτιστικής της ευαισθησίας, για τη  μετατροπή της Αθήνας σε σύγχρονο μητροπολιτικό κέντρο της ευρύτερης περιοχής, για το άνοιγμα των οικονομικών συνόρων της Ευρώπης στον ανατολικό κόσμο και στη Μέση Ανατολή για την εξασφάλιση ποιότητας ζωής και ανθρωπίνων σχέσεων σε μία πόλη στην οποία ζει το μεγαλύτερο σχεδόν μέρος του πληθυσμού της χώρας, αλλά και για τον εκσυγχρονισμό του συνόλου του ελληνικού κράτους και των υπηρεσιών.
Το γεγονός ότι οι Ολυμπιακοί Αγώνες αποτελούν μέσο για την επίτευξη όλων των παραπάνω, δεν αναιρεί ότι πρώτα και πάνω απ'όλα στόχος της διοργάνωσής τους πρέπει να είναι η ίδια η πολιτιστική, αθλητική και οργανωτική αναβάθμιση των Ολυμπιακών Αγώνων. Των αγώνων που χαρίσαμε στην παγκόσμια κοινότητα ως εργαλείο για την παιδεία, τον πολιτισμό, την ειρήνη και την άμιλλα.
Ακριβώς επειδή αυτό το εγχείρημα της οργάνωσης των καλύτερων Ολυμπιακών Αγώνων της σύγχρονης ιστορίας τους είναι πολυσχιδές, είναι εθνική υπόθεση πιστεύω, γι'αυτό και ο Πρωθυπουργός της χώρας ηγείται αυτού του προγράμματος.
Αγαπητοί συνάδελφοι, το νομοσχέδιο που σήμερα συζητάμε έρχεται στη Βουλή, ώστε με τις ρυθμίσεις του να διευκολύνει τη λειτουργία του επιλεγμένου σχήματος, έτσι ώστε να είναι ευέλικτο, γρήγορο, αποτελεσματικό, αποφασιστικό και πάνω απ'όλα με ενιαία ηγεσία, χωρίς προβλήματα επικοινωνίας που θα μπορούσαν να δημιουργήσουν περαιτέρω μη ανεκτές καθυστερήσεις. Εξάλλου μέχρι σήμερα έχει αποκτηθεί μια μεγάλη εμπειρία, γι'αυτό προχωράμε στο συγκεκριμένο σχέδιο νόμου.
Πάντως, όσο ευέλικτο πρέπει να είναι το κυβερνητικό σύστημα λήψης αποφάσεων, άλλο τόσο ευέλικτος πρέπει να καταστεί ο κρατικός μηχανισμός και οι δημόσιες υπηρεσίες και η Οργανωτική Επιτροπή Ολυμπιακών Αγώνων "ΑΘΗΝΑ 2004".
Αυτήν την ευελιξία και την ταχύτητα αποφάσεων και για τους τρεις προαναφερόμενους μηχανισμούς, διευκολύνουν οι παράγραφοι του άρθρου 1 του νόμου που σήμερα ξεκινάμε τη συζήτηση στη Βουλή.
Στο ίδιο άρθρο υπάρχουν και παράγραφοι, π.χ. για το ΦΠΑ και των χορηγιών που προσπαθούν να διευκολύνουν την άντληση οικονομικών πόρων από τον ιδιωτικό τομέα της χώρας, που ως γνωστό, όπως και σε άλλες χώρες, καλείται και πρέπει να παίξει σημαντικό ρόλο στη διοργάνωση των Ολυμπιακών Αγώνων.
Πρέπει όλοι να ξέρουμε ότι το μεγαλύτερο ποσοστό του προϋπολογισμού των Ολυμπιακών Αγώνων καλούνται να καλύψουν οι επιχειρήσεις της χώρας, δείχνοντας έτσι το κοινωνικό τους πρόσωπο, τη στήριξή τους σε εθνικούς στόχους, αξιοποιώντας συγχρόνως τους ίδιους τους αγώνες, ως ένα μέσο για την εθνική και προπάντων διεθνή τους ανάπτυξη και προβολή.
Είναι ανάγκη να δημιουργήσουμε το καταλληλότερο δυνατό νομοθετικό περιβάλλον, ώστε οι επιχειρήσεις να συμβάλουν κι αυτές στο μεγάλο αυτό εγχείρημα και να νιώσουν ότι αυτή η συμβολή τους εκτιμάται και πάνω απ'όλα γίνεται κατανοητή απ'όλα τα επίπεδα της κοινωνικής και οικονομικής δραστηριότητας.
Με το άρθρο 2 του νομοσχεδίου ρυθμίζονται και διευκρινίζονται θέματα σχετικά με τις διαφημίσεις στο ιστορικό κέντρο της Αθήνας, ενώ συγχρόνως δημιουργείται το θεσμικό περιβάλλον, ώστε οι οικονομικοί υποστηρικτές των Ολυμπιακών Αγώνων να μη νιώθουν ότι οι λαθραίοι -ας τους πούμε λαθραίους εκμεταλλευτές των συμβόλων και των εμβλημάτων του "ΑΘΗΝΑ  2004"- μπορούν να δρουν ανεξέλεγκτα και χωρίς επιπτώσεις.
Είναι ανάγκη, αγαπητοί συνάδελφοι, να προστατεύσουμε το διαφημιστικό περιβάλλον που έχει σχέση με τους Ολυμπιακούς Αγώνες, γιατί πέραν της ικανοποιήσεως των συμβατικών υποχρεώσεων της χώρας μας απέναντι στη ΔΟΕ, μπορούμε να διασφαλίσουμε ότι αυτοί οι αγώνες δεν θα αποτελέσουν παράδειγμα υπερεμπορευματοποίησης, αλλά παράδειγμα μέτρου, σε σχέση με την ισορροπία της προώθησης των ολυμπιακών αρχών και του ρεαλισμού που απαιτείται σήμερα.
Η Ελλάδα μπορεί να αποδείξει ότι υπάρχει η δυνατότητα για παν μέτρο άριστο, ενώ συγχρόνως δεν θα αναιρείται εκείνη η στρατηγική που υποστηρίζει την επιβίωση και υγιή ανάπτυξη των Ολυμπιακών Αγώνων.
Με το άρθρο 3 ρυθμίζονται θέματα σχετικά με τη χωροθέτηση των ολυμπιακών αθλητικών εγκαταστάσεων και όλων των σχετικών με την αποτελεσματική και εύρυθμη λειτουργία αυτών των υποδομών.
Η δημιουργία, αγαπητοί συνάδελφοι, ενός τρίτου μεγάλου ολυμπιακού πόλου στο αεροδρόμιο του Ελληνικού απαιτεί τη συγκρότηση ειδικής υπηρεσίας δημοσίων έργων του ΥΠΕΧΩΔΕ, έτσι ώστε τα ολυμπιακά αθλητικά έργα, που πρέπει να κατασκευαστούν στο χώρο του αεροδρομίου να ολοκληρωθούν εγκαίρως, ενώ συγχρόνως να διασφαλίζεται ότι μετά τους Ολυμπιακούς Αγώνες θα ενταχθούν στον ευρύτερο σχεδιασμό για την περιοχή, όπως αυτός προγραμματίζεται από τον Οργανισμό Ρυθμιστικού Σχεδίου της Αθήνας και το ΥΠΕΧΩΔΕ. Οι αθλητικές αυτές εγκαταστάσεις στο χώρο του αεροδρομίου θα αποτελέσουν μία διαχρονική υποδομή για τους κατοίκους των όμορων δήμων, αλλά και τους κατοίκους της Αττικής γενικότερα.
Στο άρθρο 4 του νομοσχεδίου ρυθμίζονται θέματα απαλλοτριώσεων, που θα διευκολύνουν όλες τις σχετικές διαδικασίες με την κατασκευή αθλητικών ολυμπιακών εγκαταστάσεων, καθώς και των σχετικών με τους Ολυμπιακούς μη αθλητικών εγκαταστάσεων. Η έγκαιρη προετοιμασία των αθλητικών και μη αθλητικών εγκαταστάσεων είναι κλειδί για την επιτυχή διοργάνωση των αγώνων.
Στο άρθρο 5 ρυθμίζονται θέματα σχετικά με την ασφάλεια των Ολυμπιακών Αγώνων, ένα θέμα που έχει απασχολήσει το θεσμό τα τελευταία τριάντα χρόνια και λόγω του οποίου η Ελλάδα καθίσταται -μετά και από τις πρόσφατες εξελίξεις- μία σημαντική παράμετρος όχι μόνο για την επιτυχή διοργάνωση των αγώνων, αλλά ακόμη και για αυτήν την ύπαρξη των Αγώνων.
Δυστυχώς, αγαπητοί συνάδελφοι, και στη χώρα μας υπάρχουν δυνάμεις που υπονομεύουν τόσο το κύρος της χώρας μας όσο και την κοινωνική ασφάλεια και ειρήνη. Η ασφάλεια των Ολυμπιακών Αγώνων είναι κυρίαρχο ζήτημα που θα κρίνει το μέγεθος της αποτελεσματικότητας όλων όσων εμπλέκονται στη μεγάλη αυτή προσπάθεια που κάνει η χώρα μας για τη διεθνή προβολή της σύγχρονης εικόνας της και την αποτελεσματική ενίσχυση των διεθνών σχέσεών της.
Η Ελλάδα με τους Ολυμπιακούς Αγώνες του 2004 μπορεί να συμβάλει, ώστε θεσμοί όπως η εκεχειρία, το Διεθνές Φεστιβάλ Νέων και η Πολιτιστική Ολυμπιάδα να αποτελέσουν αιχμές των σύγχρονων Ολυμπιακών Αγώνων του αιώνα που μόλις ξεκίνησε.
Για την Πολιτιστική Ολυμπιάδα και τα σχετικά αρχαιολογικά έργα προβλέπονται ρυθμίσεις στο άρθρο 6 του νομοσχεδίου το οποίο συζητάμε.
Τέλος, με το άρθρο 7 αυτού του νομοσχεδίου περί χωροθέτησης του Ισλαμικού Πολιτιστικού Κέντρου, η Ελλάδα και όλοι εμείς που έχουμε την ευθύνη για τους νόμους της αποδεικνύουμε ότι μπορούμε να είμαστε μία σύγχρονη δημοκρατική χώρα, που -όπως λέει και ο Ολυμπιακός Καταστατικός Χάρτης- δεν δεχόμεθα διακρίσεις μεταξύ των δύο φύλων, φυλετικές, πολιτικές, πολιτισμικές και θρησκευτικές.
Αγαπητοί συνάδελφοι, με το σημερινό νομοσχέδιο προχωράμε ένα ακόμη βήμα προς την κατεύθυνση της επιτυχούς διοργάνωσης των Ολυμπιακών Αγώνων του 2004 στην Ελλάδα. Πιστεύω ότι σήμερα όλοι οι 'Ελληνες, από όποια θέση και αν υπηρετούν το εθνικό αυτό εγχείρημα, έχουν κατανοήσει ότι δεν υπάρχει άλλος χρόνος για καθυστέρηση  ότι κανείς δεν δικαιούται να θέτει εμπόδια στην προώθηση θεμάτων που σχετίζονται με την υποστήριξη και την οργάνωση των Αγώνων, στα πλαίσια βέβαια πάντα των συνταγματικών και νομοθετικών επιταγών.
Γι'αυτόν το λόγο η Βουλή των Ελλήνων πρέπει να προχωρήσει στην ψήφιση αυτού του νομοσχεδίου που εξυπηρετεί κατά την άποψή μου την ταχύτερη και πιο εύρυθμη λειτουργία των εμπλεκομένων με τη διοργάνωση των Αγώνων κυβερνητικών, κρατικών και ιδιωτικών φορέων. Για όλους αυτούς τους λόγους, αγαπητοί συνάδελφοι, σας καλώ να υπερψηφίσουμε το συγκεκριμένο σχέδιο νόμου. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Η εισηγήτρια της Μειοψηφίας, κ. Φάνη Πετραλιά-Πάλλη έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κυρίες και κύριοι συνάδελφοι, οι σημερινές συνθήκες κάτω από τις οποίες συζητείται στο Θερινό Τμήμα αυτό το νομοσχέδιο σίγουρα δεν είναι οι ίδιες κάτω από τις οποίες το συζητήσαμε πριν από δεκαπέντε μέρες στην επιτροπή.
Η Κυβέρνηση έχει φέρει για το 2004 μέχρι σήμερα τέσσερα νομοσχέδια, αυτό είναι το τέταρτο. 'Εχει φέρει άλλα δύο -θα έλεγα- υπονομοσχέδια και κάποιες άλλες τροπολογίες -μικρές λεγόμενες- τις οποίες έχει διασπείρει σε ποικίλλους άσχετους νόμους.
Οφείλουμε, λοιπόν, όλοι να ομολογήσουμε ότι ως προς τη  βιομηχανία των νόμων η Κυβέρνηση έχει μία αξιοσημείωτη παραγωγικότητα. Οφείλουμε, όμως, επίσης να διαπιστώσουμε ότι στην παραγωγή έργου και οργάνωσης η Κυβέρνηση έχει να επιδείξει μία πρωτοφανή καθυστέρηση.
Καθυστέρηση που ομολογεί η ίδια η Κυβέρνηση την έχει ομολογήσει ο ίδιος ο Πρωθυπουργός, την ομολογήσατε εσείς, κύριε Υπουργέ, σε προηγούμενες συνεντεύξεις σας, την έχουν ομολογήσει και τα μέλη της Επιτροπής του 2004, αλλά και ο ίδιος ο Υπουργός ΠΕΧΩΔΕ.
Εδώ, λοιπόν, σ'αυτό ακριβώς το σημείο αρχίζει και τελειώνει η εθνική συμφωνία η ομοφωνία όσον αφορά το 2004. Από κει και πέρα η Κυβέρνηση πορεύεται μόνη της και εντός και εκτός της  Βουλής. Απόδειξη είναι αυτά τα νομοσχέδια τα οποία μόνη της τα έφτιαξε, μόνη της τα ψήφισε στην Επιτροπή και στην Ολομέλεια της Βουλής. Δεν δέχθηκε η Κυβέρνηση κάποιες ιδιαίτερα σημαντικές αναφορές και υποδείξεις που κάναμε .
Είναι ελάχιστα αυτά τα οποία δεχθήκατε, κύριε Υπουργέ, να φύγουν κάποιες λέξεις χωρίς ιδιαίτερη σημασία και σπουδαιότητα.
Βεβαίως, είναι ένα νομοσχέδιο το οποίο δημιούργησε και εσωτερικά προβλήματα μέσα στην ίδια την κυβερνητική παράταξη όσον αφορά κάποια άρθρα του.
'Εχω πραγματικά μια πικρία εδώ μιλώντας σήμερα στο Τμήμα και ένα μεγάλο ερωτηματικό: Σε τι θα οδηγήσει αυτή η συζήτηση; 'Ετσι και αλλιώς είναι αποφασισμένη η Κυβέρνηση στα λόγια μεν να μιλάει για εθνική ομοψυχία και συναίνεση και στις πράξεις ακριβώς να κάνει το αντίθετο όσον αφορά το 2004. 'Ισως, λοιπόν, η σημερινή μας συζήτηση δεν είναι χρήσιμη παρά μόνο για ένα πράγμα. 'Οτι δηλαδή θα γραφτούν κάποια πράγματα στα Πρακτικά, πιθανότατα κάποιος ιστορικός του μέλλοντος να θελήσει να ανατρέξει σ'αυτά τα Πρακτικά και ίσως δοθούν και κάποιες απαντήσεις στις γενιές που έρχονται, αν δηλαδή γι'αυτό το χάλι του λεκανοπεδίου της Αττικής, αν η καταστροφή του περιβάλλοντος έγινε κοινή συναινέσει μέσα σ'αυτή την Αίθουσα της Βουλής και αν η ασυδοσία  περί τη διαχείριση και τον έλεγχο θεσμοθετήθηκε με την ανοχή ή όχι όλων των πολιτικών δυνάμεων.
Θα έλεγα ότι τα βασικά προβλήματα του 2004 ήταν οικονομικά, κατασκευαστικά, περιβαλλοντικά και οργανωτικά. Και χρησιμοποιώ τη λέξη "ήταν" γιατί αυτά τα τέσσερα μεγάλα και βασικά προβλήματα ήταν τα προβλήματα μέχρι την περασμένη εβδομάδα.
Η δολοφονική ενέργεια  της "17ης Νοέμβρη" προσέθεσε ένα ακόμη πιο έντονο, πιο επιτακτικό και πολύ επικίνδυνο πρόβλημα. Το πρόβλημα της ασφάλειας.  Βρέθηκα στην Αμερική τις μέρες της δολοφονίας του Βρετανού αξιωματικού και παρακολούθησα από τα Μέσα Μαζικής Επικοινωνίας το πώς εκμεταλλεύτηκαν το γεγονός και κυρίως το πώς συνδέθηκε η δολοφονία του Βρετανού αξιωματικού με τους Ολυμπιακούς Αγώνες. 'Ηταν η πρώτη είδηση, η πρώτη αναφορά ότι αυτή η δολοφονία έγινε δίπλα στο Ολυμπιακό Στάδιο.
Βεβαίως, η αφορμή ήταν υπαρκτή, αλλά η μεγέθυνση του κινδύνου, τρομακτική. Και θα είναι οπωσδήποτε ιδιαίτερα πιεστική για να μην πω ασφυκτική η συνέχεια για την πορεία των αγώνων. Ξέρετε, άκουσα ακόμη και κάποιους να λένε στα διεθνή δίκτυα ότι οι αγώνες του 2004 μια και όπως φαίνεται η Αθήνα δεν είναι έτοιμη -ήταν και οι μέρες που είχε γίνει και η συνέντευξη του κ. Λαλιώτη και της κ. Αγγελοπούλου, όπου ανεφέρετο ότι τα έργα διακρίνονται σ'αυτά που πρέπει να γίνουν και σ'αυτά που δεν πρέπει-μήπως αυτοί οι Ολυμπιακοί Αγώνες του 2004 θα πρέπει να δοθούν στο Σίδνεϊ μια και εκείνο θα ήταν έτοιμο. Και ενώ μια τέτοια θα έλεγα "βιτριολική" συμπεριφορά αντιμετωπίζει η χώρα μας σ'αυτόν τον τομέα, εμείς σήμερα, μέσα στο νομοθέτημα το οποίο συζητούμε, ερχόμαστε να νομοθετήσουμε για εθελοντική παρουσία στα θέματα της ασφάλειας. Μιλούμε για εθελοντές στην ασφάλεια των αγώνων όταν ευθέως αμφισβητούνται και οι επαγγελματίες μας.
Και θα περίμενα, κύριε Υπουργέ, και περιμένουμε ως Αξιωματική Αντιπολίτευση, πράγματι να σας ακούσουμε γιατί είναι μια ευκαιρία σ'αυτό εδώ το νομοσχέδιο να συζητήσουμε κάποια θέματα για την ασφάλεια των Ολυμπιακών Αγώνων μια που όπως βλέπουμε είναι ένα πρόβλημα το οποίο και σεις ως Κυβέρνηση θα το αναγορεύσετε πιθανότατα σε πρώτης προτεραιότητας απ'ό,τι ακούμε αλλά να ακούσουμε πρακτικά τι σημαίνει αυτό.
Στον τομέα των οικονομικών: Είμαστε τρία χρόνια μετά την ανάληψη των Ολυμπιακών Αγώνων, τέσσερα πριν από τη διενέργειά τους και μέχρι αυτήν τη στιγμή που μιλάμε δεν υπάρχει γενικός προϋπολογισμός, δεν υπάρχει ειδικός προϋπολογισμός. Αυτό περιμέναμε μέσα από αυτό το νομοσχέδιο ή αυτό περιμέναμε πάλι από εσάς, κύριε Υπουργέ, σήμερα εδώ στη Βουλή. Αν μιλάμε για εθνική ομοψυχία, αν μιλάμε για σεβασμό στην Εθνική Αντιπροσωπεία γιατί σήμερα δεν μας φέρατε τον προϋπολογισμό το  γενικό και τον ειδικό που σας έχουμε ζητήσει δεκαπέντε μέρες πριν; Τώρα ερχόμενη στη Βουλή άκουσα στο ραδιόφωνο ότι θα συναντηθεί ο Πρωθυπουργός με τον κ. Πάχτα και τον κ. Παπαντωνίου για το θέμα του προϋπολογισμού. Μα, τώρα θα γίνει αυτό;
Δεν υπάρχει, κυρίες και κύριοι συνάδελφοι, ούτε μία λέξη για το γενικό προϋπολογισμό. Κανείς δεν ξέρει πόσο θα κοστίσουν είτε οι υπηρεσίες είτε τα έργα. Το μόνο που ακούσαμε είναι τον  κ. Πάχτα να αναφέρει στην Εθνική Επιτροπή κάποια στιγμή τον αριθμό 1,5 τρισ. από το Γ' Κοινοτικό Πλαίσιο Στήριξης χωρίς όμως τίποτα άλλο. Δεν υπάρχει στοχοχρονοδιάγραμμα, δεν υπάρχει ένα χαρτί που να λέει πότε ξεκινάνε τα έργα, πότε θα γίνουν, πόσο θα κοστίσουν, πόσο κοστίζει κάθε φάση, πόσο θα είναι το τελικό ποσό.
Στον τομέα των κατασκευών. Μην ξεχνάτε, κύριε Υπουργέ, ότι ο Πρωθυπουργός ο κ. Σημίτης έχει βάλει την υπογραφή του στο φάκελο που καταθέσαμε.  Το  φάκελο τον εγγυήθηκε ο Πρωθυπουργός της Ελλάδος με την υπογραφή του. Και σήμερα δεν έχει ξεκινήσει ούτε ένα έργο. Ξέρετε τι έχει εγγυηθεί ο κ. Σημίτης μέσα στο φάκελο διεκδίκησης; 'Εχει εγγυηθεί ότι το 1998 θα ξεκινουσαν τα περισσότερα έργα.  Αναφερόμαστε σήμερα -και εσείς  οι ίδιοι με ειδική συνέντευξη- ότι τα έργα δεν πρόκειται να είναι έτοιμα. Κανένα από τα έργα, ούτε ένα δεν έχει ξεκινήσει. Ούτε ένα έργο. Σας προκαλώ να μου πείτε ένα από τα έργα που έχει ξεκινήσει. Ούτε μία φτυαριά δεν έχει μπει ούτε ένας λάκκος δεν έχει σκαφτεί. Και βέβαια ρωτάμε πότε θα αρχίσουν, πότε θα τελειώσουν και με ποιες διαδικασίες.
'Αλλωστε εσείς από ότι διαβάσαμε στον Τύπο και ο κ. Λαλιώτης αναφερθήκατε και είπατε ότι το έργο που θα τελειώσει γρηγορότερα από όλα θα είναι το 2005. Το πρώτο έργο που είναι βέβαιο, αυτό που πάει γρήγορα, θα είναι τελειωμένο το 2005.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είπα εγώ τέτοιο πράγμα;
ΦΑΝΗ ΠΕΤΡΑΛΙΑ-ΠΑΛΛΗ: Να σας θυμίσω ότι στην Επιτροπή, όταν αναφέρθηκα στο Σχοινιά, μου είπατε, όχι ο Σχοινιάς, ο 'Αγιος Κοσμάς. Με διορθώσατε.  Γιατί το είχα αναφέρει αυτό στην επιτροπή.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Σας είπα ότι είπε ο κ. Λαλιώτης για τον 'Αγιο Κοσμά. Εγώ δεν είχα πει τίποτα τέτοιο. Μη  μου αποδίδετε...
ΦΑΝΗ ΠΕΤΡΑΛΙΑ-ΠΑΛΛΗ: Λοιπόν, ο κ. Λαλιώτης. Μα είναι και ο αρμόδιος Υπουργός. Τότε να μη  σας πάρω τη δόξα του κ. Λαλιώτη!
ΠΡΟΕΔΡΟΣ (Απόστολος Κακλαμάνης): Συνεχίστε την εισήγησή σας, διότι ο χρόνος δεν κρατείται για διακοπές που δεν εγκρίνει το Προεδρείο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, επειδή προεκλήθην, είπε "σας προκαλώ"...
ΠΡΟΕΔΡΟΣ (Απόστολος Κακλαμάνης): Να μη  διακόπτετε χωρίς την άδεια του Προεδρείου και της κυρίας ομιλήτριας!
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): ...η κυρία συνάδελφος μήπως μπορώ να απαντήσω;
ΠΡΟΕΔΡΟΣ (Απόστολος Κακλαμάνης): Θα έρθει η σειρά σας.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, θα μου επιτρέψετε να τελειώσω και μετά θα έχετε όλο το χρόνο δικό σας να μου απαντήσετε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μη  λέτε όμως "σας προκαλώ", διότι ήδη με προκαλείτε. Αν το λέτε κιόλας...
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Υπουργέ.
ΦΑΝΗ ΠΕΤΡΑΛΙΑ-ΠΑΛΛΗ: Χρειάστηκε  να περάσουν τρία χρόνια για να πάνε τα έργα στον κ. Λαλιώτη. Και ο λόγος που έγιναν όλα αυτά είναι διότι υπήρχαν τα εσωκομματικά προβλήματα και είχε ανοίξει το παιχνίδι της διαδοχής στο ΠΑ.ΣΟ.Κ. μέσα από τους Ολυμπιακούς Αγώνες.
Να θυμίσω ότι στο πρώτο νομοσχέδιο στη διϋπουργική επιτροπή ήταν ο κ. Βερελής -τότε ήταν αστέρας ανερχόμενος αλλά διάτων ως προς τους Ολυμπιακούς Αγώνες  και βλέπω εδώ και τον κ. Φούρα τον πρώην Υπουργό-και είχατε περάσει διάταξη βάσει της οποίας ο κύριος Λαλιώτης για να πληροφορηθεί την πορεία των ολυμπιακών έργων έπρεπε εγγράφως να απευθυνθεί στον Υφυπουργό του τον κ. Βερελή. Αυτό πολλά λέει και πολλά έλεγε. 'Αλλο αν μετά άλλαξαν οι ισορροπίες μέσα στο ΠΑ.ΣΟ.Κ. και χρειάστηκε ο Πρωθυπουργός τη στήριξη του κ. Λαλιώτη στην πορεία του.
Τα έργα, λοιπόν, τα οποία θα γίνουν για το 2004, χωρίστηκαν στα έργα που είναι απαραίτητα και σε αυτά που δεν είναι απαραίτητα.
Εδώ έρχεται και ένα ερώτημα: Εμείς, κύριοι συνάδελφοι, ως προς το Ισλαμικό Πολιτιστικό Κέντρο δεν έχουμε καμιά απολύτως αντίρρηση. Μου κάνει όμως εντύπωση, πώς χωρίζει η Κυβέρνηση τα απαραίτητα έργα.  Απαραίτητο ολυμπιακό έργο, είναι το Ισλαμικό Πολιτιστικό Κέντρο, που γίνεται στα τριάντα τέσσερα στρέμματα στην Παιανία και δεν είναι απαραίτητο ολυμπιακό έργο ο προαστιακός σιδηρόδρομος που θα πηγαίνει από το Σταυρό στο αεροδρόμιο.
'Εχουμε μια μοναδική πρωτοτυπία ως χώρα και όχι ως χώρα που κάνει Ολυμπιακούς Αγώνες, αλλά γενικά ως σύγχρονη χώρα. Κάναμε μετρό το οποίο δεν πηγαίνει στο αεροδρόμιο. Και ενώ θα κάναμε τον προαστιακό σιδηρόδρομο να πηγαίνει από το  Σταυρό στο αεροδρόμιο ή να πηγαίνει τους φιλάθλους στο στάδιο, τώρα αυτό το έργο δεν πρόκειται να γίνει. 'Οπως δεν θα γίνει η βύθιση του δρόμου μπροστά από τον Ιππόδρομο, όπως είναι σήμερα. 'Οπως δεν θα γίνει η βύθιση του δρόμου μπροστά από το αεροδρόμιο του Ελληνικού.
'Ακουσα το  συνάδελφο τον κ. Σμυρλή, πριν από λίγο να λέει ότι θα γίνουν μεγάλα αθλητικά έργα εκεί. Μα μέχρι προχθές, κύριε Σμυρλή, ακούγαμε ότι τα έργα που θα γίνουν είναι ελαφριές κατασκευές, οι οποίες θα μεταφερθούν.
Τώρα ήρθατε εδώ, ως εισηγητής της Πλειοψηφίας, να μας πείτε ότι είχαμε δίκιο σε αυτά τα οποία είχαμε πει εμείς μέχρι τώρα, διότι μας μιλάτε για μεγάλες αθλητικές εγκαταστάσεις. 'Αλλωστε φαίνεται ότι πρόθεση είναι να τσιμεντοποιηθεί το Ελληνικό. Και θα τσιμεντοποιηθεί, γιατί έχετε σκοπό και στόχο να στείλετε εκεί και το δημοσιογραφικό χωριό, το οποίο δεν προβλέπεται από το  φάκελο, αλλά είναι αυτό το οποίο θέλετε να φτιάξετε.
Επιπλέον, εάν δεν είχατε σκοπό να κάνετε πράγματι μεγάλες εγκαταστάσεις στο Ελληνικό, φαίνεται ότι δεν έχετε αυτήν τη στιγμή την πρόθεση για έναν απλούστατο λόγο: 'Οταν ζητήσαμε στην επιτροπή, κύριε Υπουργέ, να βάλετε όρια, όπως βάλαμε -και το δέχθηκε η προηγούμενη Υπουργός- για το θέμα του Ιπποδρόμου, ότι θα φύγουν οι αθλητικές εγκαταστάσεις σε έξι μήνες μετά τους Ολυμπιακούς Αγώνες, στη συγκεκριμένη περίπτωση του Ελληνικού, δεν το δεχθήκατε, δεν το προσθέσατε, πράγμα που αποδεικνύει ότι προχωρούμε στην τσιμεντοποίηση και του Ελληνικού.
Ως προς τον οργανωτικό τομέα θεωρήθηκε ότι η άφιξη της κ. Αγγελοπούλου και η ανάληψη της προεδρίας της "ΑΘΗΝΑ 2004" θα έδινε μια άλλη διάσταση. Πολύ λίγες μέρες πέρασαν, διαβάζουμε τις ανησυχίες της κ. Αγγελοπούλου σε δημοσιεύματα που, όσοι παροικούμε την Ιερουσαλήμ, ξέρουμε ότι δεν είναι αυθαίρετα, αλλά είναι κατευθυνόμενα και βλέπουμε ότι ανησυχεί πάρα πολύ και η κ. Αγγελοπούλου, γιατί δεν έχει αρμοδιότητες.
'Οταν στην επιτροπή σας ρώτησα ποιος κάνει κουμάντο, αυτό έπρεπε, κύριοι συνάδελφοι, να λύνει ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μα ....
ΦΑΝΗ ΠΕΤΡΑΛΙΑ-ΠΑΛΛΗ: Σας παρακαλώ, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για να καταλάβω τι λέτε. 
ΦΑΝΗ ΠΕΤΡΑΛΙΑ-ΠΑΛΛΗ: Αυτό, λοιπόν, το νομοσχέδιο έπρεπε να λύνει το ποιος είναι το αφεντικό σ' αυτήν την ιστορία, ποιος κάνει το κουμάντο. Τώρα έρχομαι και προσθέτω και κάτι άλλο: Ποιος κάνει κουμάντο σε τι και σε ποιους. Διότι φαίνεται ότι δεν ξεκαθαρίζουν τα πράγματα.
'Εχουμε τρεις επιτροπές. Η πρώτη είναι η διϋπουργική επιτροπή με τον Πρωθυπουργό. 'Αρα, το εγχείρημα πλέον είναι κυβερνητικό και θα έλεγα ότι είναι πλέον πρωθυπουργικό εγχείρημα. Τα πήρε όλα ο Πρωθυπουργός πάνω του.
Η δεύτερη επιτροπή είναι η επιτροπή των γραμματέων, υπό τον κύριο Υπουργό  ή υπό τον κύριο Υφυπουργό Αθλητισμού. Και τρίτη επιτροπή είναι η επιτροπή "ΑΘΗΝΑ 2004".
Στην ερώτηση που έκανα στην κ. Αγγελοπούλου όταν ήρθε στην επιτροπή, δεν πήρα απάντηση. Η ερώτηση ήταν απλή, πρακτική και καθημερινή. Της είπα: "Κυρία Αγγελοπούλου πείτε μου σας παρακαλώ πολύ, έχει το δικαίωμα η διϋπουργική επιτροπή υπό τον Πρωθυπουργό, να αναιρεί και να ανακαλεί τη δική σας απόφαση, απόφαση της "ΑΘΗΝΑ 2004" και τανάπαλιν; Μπορείτε δηλαδή, να διαφωνήσετε με μια απόφαση της διϋπουργικής επιτροπής;" Η κ. Αγγελοπούλου δεν μου απάντησε.
Μου απάντησε ο κύριος Υπουργός μετά, αλλά μετά την απάντηση του κυρίου Υπουργού είμαι δέκα φορές πιο ανήσυχη απ' ό,τι την ώρα που έκανα την ερώτηση στην κ. Αγγελοπούλου.
Θα έλεγα, λοιπόν, ότι έχουμε αυτήν την ώρα μια κατάσταση η οποία είναι ακόμα περισσότερο μπλεγμένη. 'Εχουμε δύο επιτροπές.
Η επιτροπή του "ΑΘΗΝΑ 2004", χωρίζεται σε ευρεία και σε τακτική.
Ουσιαστικά ο καυγάς γίνεται για το ποιοι θα μπούνε στην τακτική, ποιος θα  ελέγχει ποιον στην τακτική. Και δεν χρειάζεται να έρθω εγώ να τα πω εδώ.  Και εσείς οι ίδιοι συνάδελφοι της Συμπολίτευσης, στις κατ' ιδίαν συζητήσεις γνωρίζουμε πολύ καλά ότι έχετε τις ίδιες ανησυχίες.
Τα λέει ο κ. Στρατήγης, τα λέει η κ. Τζαβέλλα, δικές σας επιλογές μέχρι προχθές. Βεβαίως εδώ πρέπει να σας πω ότι την ίδια απορία που έχετε και σεις έχω και εγώ. Οτι τελικά όποιος φεύγει, παραδέχεται τις  δικές μας καταγγελίες. Αντίθετα όσο είναι εκεί τα βρίσκουν όλα πολύ καλά. Αρνούνται τα πάντα.  'Εχουμε κατηγορηθεί- και εγώ σε προσωπικό επίπεδο-ως υπονομευτής από την κ. Παπαζώη και από τον κ. Βενιζέλο με το περίφημο που μου είπε τότε...
ΠΡΟΕΔΡΟΣ (Απόστολος Κακλαμάνης): Μήπως είναι καλό να μην αναφέρεστε σε απόντες, όταν τους απευθύνετε μια κατηγορία, για την οποία ίσως θα έπρεπε να ζητήσουν αύριο το λόγο;
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, είναι θεσμοί, δεν είναι πρόσωπα. Μιλάω για Υπουργούς ...
ΠΡΟΕΔΡΟΣ (Απόστολος Κακλαμάνης): Μα λέτε ότι κάποιος σας κατηγόρησε ως υπονομευτή. Αυτό είναι αμφίστομη κατηγορία και καλό είναι να αποφεύγεται.
ΦΑΝΗ ΠΕΤΡΑΛΙΑ-ΠΑΛΛΗ: Επιτρέψτε μου, κύριε Πρόεδρε, να σας πω ότι αυτά υπάρχουν στα Πρακτικά της Βουλής. Δεν είναι κάτι το οποίο λέω εγώ αυθαίρετα, έχουν ακουστεί σ' αυτήν την Αίθουσα.
ΠΡΟΕΔΡΟΣ (Απόστολος Κακλαμάνης): Υπάρχουν, τα ακούσαμε, τα γνωρίζουμε.  Εσείς αν θέλετε για την καλύτερη πρόοδο της συζητήσεως να μην τα αναφέρετε ώστε να μη δημιουργούνται θέματα που μπλέκουν τη συζήτηση.
ΦΑΝΗ ΠΕΤΡΑΛΙΑ-ΠΑΛΛΗ: Πολύ καλά, κύριε Πρόεδρε.
Αυτά τα πρόσωπα όσο είναι μέσα τα βρίσκουν όλα θαυμάσια και βεβαίως όταν αποχωρούν τότε τις ευθύνες τις ρίχνουν σε εκείνους που έχουν μείνει.
Και ενώ ύστερα απ' όλα αυτά που μέχρι την προπερασμένη εβδομάδα συζητούσαμε, θα περιμέναμε η Κυβέρνηση να ζητήσει από τις αθλητικές ομοσπονδίες, τα κόμματα, τους κοινωνικούς φορείς, τις οικολογικές οργανώσεις να κάτσουν σε ένα τραπέζι για να χαραχθεί αυτή η απαραίτητη εθνική συναινετική πορεία για το 2004, τι κάνει η Κυβέρνηση; Φέρνει το συγκεκριμένο νομοσχέδιο, το οποίο μπερδεύει όλες τις αρμοδιότητες, διχάζει την ίδια την επιτροπή του 2004, χαρίζει δισεκατομμύρια υπό τη μορφή φοροαπαλλαγής σε χορηγούς, κατασκευαστές και πολλούς άλλους, βαφτίζει ολυμπιακά δεκάδες άσχετα έργα για να τους δώσει τα ολυμπιακά προνόμια - και αυτό θεωρώ ότι είναι το πιο επικίνδυνο που υπάρχει σ' αυτό το νομοσχέδιο διότι έργα τα οποία έχουν ήδη τελειώσει ή τελειώνουν έχουν βαφτιστεί ολυμπιακά έργα και βεβαίως έχουν τα προνόμια τα οποία δίδονται στα ολυμπιακά έργα- και βεβαίως, επίσης, το νομοσχέδιο ρουσφετολογεί με κατ' εξαίρεση προσλήψεις.
Κατανοώ, κυρίες και κύριοι συνάδελφοι, ότι ο χαμένος χρόνος των τριών ετών καθιστά αναγκαία τη λήψη γρήγορων αποφάσεων από ένα σχετικά ευέλικτο όργανο.
Πιστεύω όμως ότι ο τρόπος που διαχωρίζεται η επιτροπή του 2004 είναι παράλογος και μη λειτουργικός.
Κατ' αρχήν μέσα απ' αυτήν την επιτροπή λείπουν εκείνοι που υπέγραψαν για να πάρουμε τους αγώνες. Λείπει ο δήμαρχος. Ο δήμαρχος υπέγραψε, δεν υπέγραψε η Κυβέρνηση και ο Πρωθυπουργός. Λείπει η αθλητική οικογένεια. Η Επιτροπή Ολυμπιακών Αγώνων υπέγραψε για να πάρουμε τους αγώνες. Λείπουν, λοιπόν, και ο δήμος και ο αθλητισμός. Και αν πρόθεση της Κυβέρνησης είναι να τους βάλει μέσα, τότε γιατί αναφέρεται ρητά στο νόμο ως προς την ευρεία επιτροπή και δεν αναφέρεται ρητά και ως προς την τακτική επιτροπή;
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν θέλει ο δήμαρχος, με το ζόρι θα τον βάλουμε μέσα;
ΠΡΟΕΔΡΟΣ (Απόστολος Κακλαμάνης): Συνεχίστε, κυρία Πετραλιά.
ΦΑΝΗ ΠΕΤΡΑΛΙΑ-ΠΑΛΛΗ: Και τελειώνω λέγοντας ότι το θέμα των φοροαπαλλαγών είναι ένα θέμα πάρα πολύ σοβαρό.
ΠΡΟΕΔΡΟΣ (Απόστολος Κακλαμάνης): Να μη γράφεται κατά τη διάρκεια των αγορεύσεων απόψε καμία διακοπή στα Πρακτικά.
ΦΑΝΗ ΠΕΤΡΑΛΙΑ-ΠΑΛΛΗ: Είναι τόσο σημαντικό, ώστε κινδυνεύουν οι Ολυμπιακοί Αγώνες και οι διαδικασίες γύρω από τους Ολυμπιακούς Αγώνες να γίνουν μια βιομηχανία εκδόσεως πιστοποιητικών φοροαπαλλαγής.
'Οσον αφορά το θέμα της διαφήμισης: Εδώ δεν διαφωνήσαμε, αντίθετα, θα έλεγα ότι επαυξάνουμε. 'Εκανα μια πρόταση στην επιτροπή, η οποία έγινε δεκτή από τον Πρόεδρο της Επιτροπής Μορφωτικών Υποθέσεων , τον κ.  Λιάνη -και την καταθέτω εδώ για τα Πρακτικά- να γίνει και μια επιτροπή, υποεπιτροπή της Επιτροπής Μορφωτικών Υποθέσεων για τη γενικότερη αισθητική τάξη.
(Στο σημείο αυτό η Βουλευτής κ. Φ. Πετραλιά καταθέτει για τα Πρακτικά την προαναφερθείσα πρόταση, η οποία έχει ως εξής:
"ΦΑΝΗ ΠΑΛΛΗ - ΠΕΤΡΑΛΙΑ 
ΔΙΚΗΓΟΡΟΣ ΒΟΥΛΕΥΤΗΣ 
Β' ΠΕΡΙΦΕΡΕΙΑΣ ΑΘΗΝΩΝ 
Αθήνα, 1 Ιουνίου  2000 
Προς τον Αξιότιμο 
Πρόεδρο της Διαρκούς Επιτροπής 
Μορφωτικών Υποθέσεων κ. Γεώργιο Λιάνη 
Η διοργάνωση των Ολυμπιακών Αγώνων του 2004 στη χώρα μας, πλην των αναπτυξιακών και εκσυγχρονιστικών δυνατοτήτων που διανοίγει σε έργα και υποδομές, αποτελεί και μια μοναδική ευκαιρία για τη βελτίωση της αισθητικής εικόνας του Λεκανοπεδίου και την γενικότερη αναβάθμιση της ποιότητας της ζωής.
Θα ήταν δυνατόν, εφ' όσον υπάρξει ο κατάλληλος σχεδιασμός και ο ανάλογος συντονισμός, οι οδικές αρτηρίες να καθαρισθούν, να ευπρεπισθούν και να δενδροφυτευτούν, τα κτίρια, κλασικά και νεότερα να αναπαλαιωθούν, να καθαρισθούν και να αναδειχθούν, να αντικατασταθούν ακαλαίσθητες κατασκευές, να απομακρυνθούν εγκαταλελειμμένα αντικείμενα, να ομοιογενοποιηθούν και να τεθούν κανόνες μεγέθους, εμφάνισης, τύπου στις πρόσθετες κατασκευές που κατακλύζουν το Λεκανοπέδιο, όπως στέγαστρα, διαφημιστικές πινακίδες, πινακίδες καταστημάτων, να αντιμετωπισθεί  ο γλωσσικός εκβαρβαρισμός των επιγραφών και εν γένει να επιβληθεί μια αισθητική τάξη προκειμένου να εξαφανισθούν τα φαινόμενα προχειρότητας τσαπατσουλιάς και αδιαφορίας, που πληγώνουν την καλαισθησία και δίνουν την εικόνα πολιτιστικού ελλείμματος.
Προκειμένου να επιτευχθεί ο πιο πάνω στόχος, πιστεύω, κύριε Πρόεδρε, ότι η Επιτροπή μας, θα μπορούσε να αναλάβει σχετική πρωτοβουλία συστήνοντας μια ad hoc διακομματική επιτροπή "για την Αισθητική Αναβάθμιση και την Ποιότητα Ζωής, στα πλαίσια του 2004".
'Εργο της Επιτροπής θα είναι, αφού ακούσει αρμόδια πρόσωπα και φορείς και εξετάσει τις δυνατότητες, να καταλήξει σε μια ολοκληρωμένη και εφαρμόσιμη πρόταση, η οποία, έχοντας την κάλυψη όλων των  πολιτικών δυνάμεων του Κοινοβουλίου, θα προέτρεπε και θα διευκόλυνε τους αρμόδιους φορείς της κεντρικής και περιφερειακής διοίκησης, να συντονισθούν και να την εφαρμόσουν.
Για τους πιο πάνω λόγους, παρακαλώ πολύ, Κύριε Πρόεδρε, όπως επιληφθείτε του θέματος και περιβάλλοντάς το με το κύρος της Διαρκούς Επιτροπής Μορφωτικών Υποθέσεων, προωθείστε την υλοποίησή του.
Με  εκτίμηση Φάνη Πάλλη - Πετραλιά Βουλευτής Β' Αθηνών")
ΦΑΝΗ ΠΕΤΡΑΛΙΑ-ΠΑΛΛΗ: Η Αθήνα είναι πραγματικά η αποθέωση της τσαπατσουλιάς, ως πόλη. Δεν αρκεί να μπει τάξη στο χώρο γύρω από τα ολυμπιακά έργα. Πρέπει στις εισόδους της πόλης, σε ολόκληρη την πόλη, για να μη σας πω σε ολόκληρη την Ελλάδα, να μπει μια τάξη και εδώ σας είπα, κύριε Υπουργέ, και στην επιτροπή, ότι θα μας βρείτε αρωγούς, να κάτσουμε κάτω και να στηρίξουμε μία πολιτική για την αισθητική της πόλης των Αθηνών.
'Ομως, δεν μπορώ να μη σας πω το γεγονός ότι την ημέρα που φέρατε αυτό το συγκεκριμένο νομοσχέδιο για τη διαφήμιση, ακριβώς την παραμονή, είχε ψηφίσει η Βουλή το άρθρο του νόμου του ΠΕ.ΧΩ.Δ.Ε., βάσει τη οποίου δημιουργούντο τελείως διαφορετικές ρυθμίσεις από αυτές που εμείς ψηφίζουμε εδώ. Αυτό ήταν κάτι που σας ζήτησα να διευκρινίσετε. Δεν το κάνατε στην Επιτροπή, αλλά ελπίζω ότι θα το κάνετε στο Τμήμα.
Ως προς το θέμα των απαλλοτριώσεων. Εδώ υπάρχει ένα άλλο πρόβλημα. Θεωρούσα και σας το είπα, κύριε Υπουργέ, ότι πρέπει να κάνετε μία άλλη ρύθμιση και όχι επίκληση στον 2700/99. Τώρα όμως υπάρχει και ένα άλλο πρόβλημα, μια και το νομοσχέδιο έρχεται στα Θερινά Τμήματα. Το θέμα αυτό αφορά τα ατομικά δικαιώματα και βάσει του Συντάγματος δεν επιτρέπονται τέτοιου είδους συζητήσεις για ατομικά δικαιώματα να έρχονται σε θερινά Τμήματα. Πρέπει, λοιπόν, να το δείτε αυτό το θέμα.
Θα ολοκληρώσουμε το θέμα των εθελοντών. Είναι πάρα πολύ επικίνδυνο και πάρα πολύ σοβαρό το θέμα αυτό, το οποίο, κύριοι συνάδελφοι, καλείσθε να νομοθετήσετε. 'Οτι οι αξιωματικοί οπλίτες των Ενόπλων Δυνάμεων και εθελοντές για την ασφάλεια των Ολυμπιακών Αγώνων θα μπορούν να τεθούν κάτω από τις διαταγές των ιδιωτικών εταιρειών των security. Αν είναι ποτέ δυνατόν! Την ασφάλεια των Ολυμπιακών Αγώνων ...
ΓΕΩΡΓΙΟΣ ΔΑΣΚΑΛΑΚΗΣ: ... (Δεν ακούστηκε).
ΦΑΝΗ ΠΕΤΡΑΛΙΑ-ΠΑΛΛΗ: Βεβαίως το λέει. Το λέει και το παραλέει και θα σας το ερμηνεύσω. Κάτω από τις εταιρείες security. Είναι ένα μείζον θέμα και περιμένουμε τις απαντήσεις, διότι γι' αυτά τα θέματα, τα οποία θέσαμε στην Επιτροπή δεν πήραμε απαντήσεις.
Για το ιπποδρομιακό στοίχημα, θα αναφερθώ κυρίως στη δευτερολογία μου. Θεωρούμε, όμως, ότι είναι μία χαριστική ρουσφετολογική φωτογραφική διάταξη και αν σίγουρα είχατε τις καλές προθέσεις που η Κυβέρνηση λέει ότι θα είχε ...
ΠΡΟΕΔΡΟΣ (Απόστολος Κακλαμάνης): Κυρία Πετραλιά, ολοκληρώστε παρακαλώ.
ΦΑΝΗ ΠΕΤΡΑΛΙΑ-ΠΑΛΛΗ: Για τους λόγους αυτούς, εμείς, ως Νέα Δημοκρατία δεν πρόκειται να ψηφίσουμε το παρόν νομοσχέδιο.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα γενικά δυτικά θεωρεία, αφού προηγουμένως ξεναγήθηκαν στην  έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νέου Ελληνισμού" εξήντα τέσσερις φοιτητές και επτά συνοδοί καθηγητές από την Ειδική Παιδαγωγική Ακαδημία Θεσσαλονίκης.
(Χειροκροτήματα)
Η ειδική αγορήτρια του Κομμουνιστικού Κόμματος Ελλάδος, κ. Λιάνα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι συνάδελφοι, θα μου επιτρέψετε να ξεκινήσω την τοποθέτηση τη δική μας απέναντι στο νομοσχέδιο το οποίο έχει κατατεθεί για ένα στόχο που θα μπορούσε στ' αλήθεια να είναι εθνικός και να συνεπάγεται πολύ θετικά πράγματα για την ελληνική κοινωνία στο μέλλον, αλλά πολύ φοβούμαστε ότι ίσως μια μικρή αποστροφή που με την άδειά σας και την άδεια των ημερών, θα παραφράσω από τον Ονορέ Ντε Μπαλζάκ, εκατόν πενήντα χρόνια πίσω, ίσως περιγράφει ακριβέστερα από οποιονδήποτε άλλον τη θέση του Κομμουνιστικού Κόμματος απέναντι στα επί της αρχής ζητήματα που τίθενται με το νομοσχέδιο.
Μόνον εμείς καταλαβαίνουμε ότι οι πόλεμοι, έλεγε ο Μπαλζάκ, επί του προκειμένου και οι Ολυμπιάδες, έχουν μεταφερθεί στον κόσμο του χρήματος. Ο τραπεζίτης έλεγε στον Οίκο Νισεντζέν, ο χορηγός λέμε εμείς  ή και ο κατασκευαστής  ή και ο παραχωρησιούχος, στις ολυμπιακές μας μέρες είναι ένας κατακτητής που θυσιάζει μάχες, προκειμένου να φθάσει σε αποτελέσματα τα οποία κανείς δεν γνωρίζει. Στρατιώτες του είναι τα συμφέροντα των ιδιωτών και επί αυτού είναι πολύ δύσκολο κάποιος να έχει αντιρρήσεις αν διαβάσει προσεκτικά τα προτεινόμενα. Χαράζει τη στρατηγική του, στήνει παγίδες, ρίχνει στη μάχη τους οπαδούς του και τελικά παίρνει πόλεις.  Μήπως, λοιπόν, παρθεί και η Αθήνα από στρατιώτες ιδιωτικών συμφερόντων με έναν τρόπο σε τέτοιο βαθμό μη αναστρέψιμο ώστε οι μάζες να θυσιαστούν τελικά σε όχι τόσο ευγενή, όχι τόσο σπουδαία, όχι τόσο μεγάλα, όσο είναι τα ολυμπιακά ιδεώδη στη θεωρία, αλλά όχι στην πράξη; Και καταλήγει και νομίζω ότι αυτό δικαιολογεί μια γενικότερη τοποθέτηση, οι περισσότεροι απ'όλους αυτούς τους ανθρώπους, δηλαδή, εν προκειμένω οι χορηγοί, οι κατασκευαστές, οι μεγάλες πολυεθνικές εταιρείες, οι παραχωρησιούχοι είναι άνθρωποι που γειτονεύουν τόσο στενά με την πολιτική, ώστε τελικά αναμειγνύονται τόσο ενεργά σ'αυτήν και οι περιουσίες τους, όπως και οι περιουσίες του ελληνικού λαού χάνονται.
Η κατεύθυνση του νομοσχεδίου, πέραν πάσης αμφιβολίας, μετατρέπει τους Ολυμπιακούς Αγώνες σε ένα πεδίο τεράστιας κερδοσκοπίας μεγάλων επιχειρηματικών ομίλων. Ως εδώ θα μπορούσε και να αντιμετωπιστεί. 'Ομως, έχουν εμφυλοχωρήσει μέσα στις διατάξεις πνεύματα, μέτρα και τοποθετήσεις που οδηγούν σε μια χειραγώγηση του λαού, ο οποίος καλείται παρά ταύτα να πάρει μέρος σε μια μεγάλη εθνική, εθνικής σημασίας, τελετή και στο όνομα αυτής της τελετής διαρκείας δεκαπέντε ημερών, το 2004 να έχει φθάσει ο εργαζόμενος λαός ενδεχομένως να θυσιάσει δικαιώματα για τα οποία δεν θα προλάβει καν να συνειδητοποιήσει τι τίμημα κατέβαλε.
Με το νομοσχέδιο αυτό είναι προφανές ότι η Κυβέρνηση δίνει στη Διεθνή Ολυμπιακή Επιτροπή ό,τι έχει ζητήσει για να διασφαλίσει τους μεγάλους χορηγούς της. Δεν έχει κανείς παρά να δει την αποστροφή από μια συνέντευξη κοινό κτήμα πια, που ήρθε μετά την κατάθεση του νομοσχεδίου από τον κ. Ζαν Κρόντ ο οποίος επισημαίνει με πολύ μεγάλη ακρίβεια ότι ένας από τους τρόπους που πρέπει να αντιμετωπιστεί το ζήτημα και για λόγους ταχύτητας και για λόγους αποτελεσματικότητας και πλήρους εξυπηρέτησης των συμφερόντων των χορηγών, δεν είναι παρά -και το λέει ακριβώς έτσι χαρακτηριστικά- "να μετατραπεί περισσότερο και κοντινότερο σε σχήμα ανωνύμου εταιρείας και μάλιστα ιδιωτικής ανωνύμου εταιρείας και όχι Υπουργείου". Με αυτήν τη διευκρίνιση η επιτροπή ώστε να μπορέσει να είναι αποτελεσματική, η οποία κινδυνεύει κυρίως από γραφειοκρατικά εμποδιστικά ενδεχομένως των συμφερόντων των μεγάλων εταιρειών και χορηγών ζητήματα.
'Εχουμε, λοιπόν, φοροαπαλλαγές και προνόμια για χορηγούς ή κατασκευαστές των οποίων προηγούμενο στο δημόσιο βίο δεν υπάρχει. Βεβαίως είναι επαρκής λόγος κατά την Κυβέρνηση το έκτακτο, το σημαντικό, το εθνικό και το δυσβάστακτο για τα μεγέθη και την οικονομία της χώρας και τον πληθυσμό της χώρας εγχείρημα της ανάληψης των Ολυμπιακών Αγώνων, αλλά μπορεί κανείς να αναρωτιέται και εμείς αναρωτιώμαστε ποια από αυτά τα προνόμια ενδεχομένως θα επεκταθούν και θα μείνουν ανενεργά  ή ίσως πολύ ενεργά και στο μέλλον.
'Εχουμε οργανωτικές αλλαγές που μετατρέπουν κατά τις υποδείξεις της Διεθνούς Ολυμπιακής Επιτροπής σε μια στιγμή ευέλικτη και ταχύτατη ανώνυμη εταιρεία την επιτροπή. Τι κάνουν; Περιορίζουν στην πραγματικότητα το ήδη περιορισμένο από τον ιδρυτικό νόμο οικονομικό έλεγχο.
Εμείς επιμένουμε ότι ακόμα και αν δεν υπάρχουν συγκεκριμένες απορίες, ή υποψίες από τους Βουλευτές, καλό θα ήταν να παρέχονται οι πληροφορίες από έκθεση της τριμελούς ελεγκτικής επιτροπής και όχι οι εκθέσεις των ορκωτών λογιστών στην αρμόδια επιτροπή για κατοχύρωση μιας ουσιαστικής και μεγάλης διαφάνειας.
Θα περάσουμε, λοιπόν, με αυτές τις ρυθμίσεις σε ένα εργαλείο ρουσφετολογικής πολιτικής. Κάπως έτσι μπορεί κάποιος πολύ εύκολα να μετατρέψει -άλλωστε θα το δούμε να γίνεται στην πράξη- τα όσα προβλέπονται σ' αυτό το νομοσχέδιο.
Για τον αυταρχισμό σε βάρος του λαϊκού κινήματος νομίζω ότι δεν έχει κανείς παρά να μελετήσει τα προτεινόμενα κάτω από τον εξωραϊστικό -είναι η αλήθεια- τίτλο "εμπορική διαφήμιση". Μέσα απ' αυτές τις ρυθμίσεις, αν προσθέσει μάλιστα κανείς και το κομμάτι των απαλλοτριώσεων, βλέπουμε μία Κυβέρνηση η οποία αναγορεύει το συμφέρον των ιδιωτών σε δημόσιο συμφέρον και εξ αυτού του λόγου μπορεί να το τακτοποιεί ή να το εξυπηρετεί με λιγότερα προβλήματα και με λιγότερες δυνατότητες ελέγχου.
Υπάρχει κάτι στ' αλήθεια επικίνδυνο, παρ' ότι η αμοιβή, όπως ρητά είπε ο κύριος Υπουργός, θα είναι ένα είδος ηθικού πινακίου φακής. Με αυτό το νομοσχέδιο, έναντι ηθικού πινακίου φακής, καθιερώνουμε επισήμως, θεσμοθετούμε και νομοθετούμε το μαζικό εθελοντισμό, κατά τα πρότυπα τα υπάρχοντα στην Εσπερία, αλλά στην πραγματικότητα τι κάνουμε; Δίνουμε με αυτό το νομοσχέδιο διέξοδο προσωρινή, άνιση, σχεδόν δουλοπαρική θα έλεγε κανείς έναντι, επαναλαμβάνω, αυτού του ηθικού πινακίου φακής σε μία στρατιά νέων ανθρώπων οι περισσότεροι απ' αυτούς που θα παρουσιαστούν ως εθελοντές θα είναι βεβαίως νέοι χτυπημένοι από την ανεργία. Και κανείς δεν εξηγεί, ούτε μέσα στο νομοσχέδιο ούτε το προτείνει, πώς θα καλυφθούν αυτοί οι άνθρωποι όχι μόνο από πλευράς εργασιακών δικαιωμάτων, αλλά και στοιχειωδών προβλέψεων των δικαιωμάτων που έχει έστω και ο προσωρινός εργαζόμενος σε ένα χώρο. Αναρωτιέμαι ποιος και πώς θα καλύψει ενδεχομένως τις αστικές, τις ποινικές τις εκ των ατυχημάτων που ενδεχομένως να προκύψουν. Μιλάμε για έναν όγκο και μία πληθώρα ανθρώπων που θα κατακλύσουν το ήδη κατακλυσμένο από πληθυσμό Λεκανοπέδιο, γιατί ο μισός πληθυσμός της χώρας είναι εδώ και σ' αυτόν θα προστεθούν όλα αυτά που πολύ γλαφυρά αριθμητικά περιέγραψε ο προλαλήσας συνάδελφος κ.  Σμυρλής. Αναρωτιέμαι, λοιπόν, τι θα συμβεί με αυτούς τους ανθρώπους σε περίπτωση που θα υπάρξει ο λεγόμενος ανθρώπινος παράγων ή το ανθρώπινο λάθος, όταν θα κάνει το μικρό τροχονόμο, τον ταξιτζή, τον ελεγκτή ενδεχομένως κάποιων που θα εισέρχονται ή θα εξέρχονται από χώρους στους οποίους θα συχνάζουν πολλοί άνθρωποι.
Αυτός ο μαζικός εθελοντισμός είναι στ' αλήθεια και μία παγίδα που πόρρω απέχει από την εκπαιδευτική και ουσιαστική αξία του ολυμπιακού ιδεώδους, το οποίο βεβαίως είναι ένα πολύ όμορφο περιτύλιγμα, αλλά επί της ουσίας δεν καταδεικνύεται μέσα στο νομοσχέδιο.
Υπάρχει, βεβαίως, στο ζήτημα αυτό της διαφήμισης μία πρόθεση που είναι σχεδόν προφανής, προφανέστερη του αναμενομένου, η κατάργηση για ένα "χι" χρονικό διάστημα, αδιάφορο αν θα είναι μικρό ή μεγάλο, της λεγόμενης πολιτικής διαφήμισης. Τώρα τι βαφτίζεται πολιτική διαφήμιση και τι δεν βαφτίζεται, τι βαφτίζεται πολιτική αφίσα από σωματείο, από οργάνωση, σε ποια σημεία του άξονα, για πόσο χρονικό διάστημα, εάν το συνδυάσει κάποιος και με τα προβλεπόμενα από τον καινούριο Γ.Ο.Κ., τότε θα πρέπει το κάθε σωματείο ή ο κάθε δυνάμενος να εκφραστεί, για να μην έχει άλλο τρόπο, με τέτοιον τρόπο, να είναι απλός παραλήπτης μιας πληθώρας προστίμων, που θα προβλέπονται από το συνδυασμό και βεβαίως καταλαβαίνει κανείς ότι η διατήρηση των ιδεών στην ουσία περιορίζεται υπό το κλασικό πρόσχημα της αισθητικής αντιμετώπισης του άξονα του ιστορικού κέντρου και όσων ενδεχομένως θα δείχνουν τα Μαζικά Μέσα Ενημέρωσης σε είκοσι, τριάντα, σαράντα -δεν υπάρχουν τόσα, αλλά θα μπορούσε κανείς να τα μετατρέψει- δισεκατομμύρια μάτια.
Η πρωθυπουργική αρμοδιότητα, όπως εμφανίζεται στο παρόν νομοσχέδιο, παρέχει στη Διεθνή Ολυμπιακή Επιτροπή μια εγγύηση ότι τελικά ο ελληνικός λαός διά του ελληνικού κράτους θα πληρώσει μία υπόθεση και μια συμφωνία, οι όροι της οποίας διαμορφώθηκαν και ερήμην του λαού και ερήμην της Εθνικής Αντιπροσωπείας.
Γιατί θυμίζω ότι  το περίφημο συμβόλαιο με την πόλη της Αθήνας -γιατί η πόλη της Αθήνας έχει χρησιμοποιηθεί ως ο έτερος των συμβαλλομένων, οι πόλεις αναλαμβάνουν τις Ολυμπιάδες- αυτός ο φάκελος διεκδίκησης ουδέποτε κατατέθηκε στην Εθνική Αντιπροσωπεία ή γνωστοποιήθηκε, ώστε να ξέρει κανείς ως συμβαλλόμενος ή αντισυμβαλλόμενος λαός σε επίπεδο εθνικής προσπάθειας, που ξεπερνά πληθυσμιακά και τους κατοίκους της Αθήνας, γιατί όλοι πρέπει να συμμετέχουν -και αυτή είναι η πρόσκληση από πλευράς Κυβέρνησης-  να ξέρει γιατί και σε τι έχει συμφωνήσει.
Αν πάμε στην πολιτισμική αντίληψη του περιβάλλοντος -και μάλιστα του περιβάλλοντος του βεβαρημένου από τα αποτελέσματα της εξέλιξης μέχρι σήμερα 21ου αιώνα. Θα δούμε να χωροθετούνται θηριώδεις με αυτό το νομοσχέδιο οδικοί άξονες ταχείας κυκλοφορίας με κόμβους σε πυκνοδομημένες περιοχές της Αθήνας. Και τελικά τι έχουμε για μια ακόμη φορά; Επειδή δεν προλαβαίνουμε, επειδή δεν μπορούμε, επειδή δεν τακτοποιήθηκαν όπως έπρεπε τα αντικρουόμενα, ενδεχομένως, κατασκευαστικά συμφέροντα; 'Εχουμε μια προώθηση του Ι.Χ.  - αυτό θα εξυπηρετηθεί απ' αυτούς τους θηριώδεις άξονες, οι οποίοι θα μείνουν βεβαίως και μετά την Ολυμπιάδα- σε βάρος των μαζικών μέσων μεταφοράς και δη αυτούς που θα μπορούσαν να είναι, όπως ο περιαστικός σιδηρόδρομος, σταθερής τροχιάς.
Επίσης έχουμε τη χωροθέτηση. Εδώ θα έπρεπε η Κυβέρνηση στα αλήθεια, όχι απλώς προφορικά αλλά ρητά, κατηγορηματικά, γραπτά και με ειδική πρόβλεψη να διασφαλίζει το μέλλον των περιοχών και τη μεταολυμπιακή τους εκμετάλλευση, σαν το αεροδρόμιο του Ελληνικού και τις περιοχές όπου θα μπουν τα λεγόμενα λιγότερο γνωστά ή λιγότερο επιθυμητά ή λιγότερο παρακολουθούμενα αθλήματα, όπως το μπέιζ-μπολ, όπως το μπάτμιγκτον, και διάφορα άλλα. Δεν υπάρχει πουθενά κάποια τέτοια διαβεβαίωση.
Αν πάμε στις απαλλοτριώσεις, ουαί σε όσους έχουν ενοχικά ή μη ή εμπράγματα δικαιώματα σε ακίνητα. Με βάση τις καθυστερήσεις και τις ταχείες προβλέψεις, για να μπορέσουμε να είμαστε έτοιμοι, μένουν στα αλήθεια ελάχιστα πραγματικά  περιθώρια σε έχοντες ενοχικά ή εμπράγματα δικαιώματα επί ακινήτων να μπορέσουν να αντιδράσουν ή να εκφράσουν  την διαφωνία τους.
Επί του πρακτέου. Μπορεί τα χαρτιά να λένε άλφα ή βήτα μέσα σε γενικές ρυθμίσεις, αλλά είναι προφανές ότι δεν έχουν καθορισθεί  ούτε καν  των συνδεδεμένων με τα κεντρικά ολυμπιακά έργα απαλλοτριώσεων  ζητήματα.  Φαντασθείτε, λοιπόν, κατοίκους-πολίτες που ενδεχομένως στα αλήθεια θα πρέπει να μαζεύουν τα μπογαλάκια τους  από  πρώτη κατοικία μόνιμη και προφανώς αποκτημένη με πάρα πολύ κόπο. Η έλλειψη δε διευκρίνισης αυτών των, είτε οδικών αξόνων  είτε περιβαλλοντικών έργων είτε ρυθμιστικών θεμάτων του περιβάλλοντος, τα οποία θα ακουμπούν με τον έναν ή τον άλλον τρόπο στους βασικούς κόμβους και άξονες, αφήνει ένα απέραντο περιθώριο αυθαιρεσίας αντίστοιχο με τις φορολογικές απαλλαγές, τον τρόπο με τον οποίο οι μεγάλοι χορηγοί και οι μεγάλοι κατασκευαστές θα μπορούν να υποβάλλουν τις φορολογικές τους δηλώσεις ή  να κόβουν δελτία και παραστατικά από τα οποία στην πραγματικότητα τουλάχιστον το 26% των προϊόντων που θα παράξουν οι ίδιοι λόγω Ολυμπιάδας, θα μένει φορολογικώς ανέλεγκτο.
Αν φτάσουμε στον ΟΔΙΕ, βλέπουμε για μια ακόμη φορά τη συνολική φιλοσοφία εξυπηρέτησης ιδιωτικών συμφερόντων μεγέθους στρατών, που παίρνουν τις πόλεις, για να θυμίσω την αρχική μου αποστροφή.
Παραχωρείται λοιπόν το αντικείμενο, το οποίο κατά αποκλειστικότητα ασκούσε με κρατική εντολή ο ΟΔΙΕ, σε έναν ιδιώτη. Τι έχουμε εδώ; 'Εχουμε μια φιλοσοφία κάλυψης ενός, τοις πάσι ίσως αποδεκτού ως έωλου, διαγωνισμού και με ρυθμίσεις για ακαθάριστες εισπράξεις και διανομή δεν κάνουμε τίποτε άλλο παρά να προικίζουμε -και ας έχει καταργηθεί ο θεσμός της προίκας εδώ και πάρα πολλά χρόνια-  αυτήν τη φορά έναν ιδιώτη παραχωρησιούχο.
Η δυνατότητα των πολυεθνικών να διαφημίσουν το σήμα, έχω την εντύπωση ότι γιγαντώνει την απαλλαγή και τη μετατρέπει σε ιδεολογία.
Δεν θα ήθελα να σας κουράσω, αγαπητοί συνάδελφοι. Θα γίνει ούτως ή άλλως αναλυτική συζήτηση στις αμέσως επόμενες συνεδριάσεις και κατ' άρθρον. Θα ήθελα εδώ να επαναλάβω ένα αίτημα και μία θέση του Κομμουνιστικού Κόμματος για το θέμα του Ισλαμικού Πολιτιστικού Κέντρου. Η πάγια ανάγκη κατασκευής του Ισλαμικού Πολιτιστικού Κέντρου εκκρεμεί απέναντι στην ελληνική πολιτεία ως αίτημα του Αραβικού Συνδέσμου από το 1971. Και θα ήμασταν εμείς οι τελευταίοι που θα αρνούμασταν την κατασκευή και τη δημιουργία του, με ό,τι αυτό συνεπάγεται, και μακάρι να φθάσει κάποτε ενδεχομένως και στο ύψος κατασκευής και ουσίας και παραγωγής πολιτιστικού κέντρου με την ισλαμική βιβλιοθήκη, χάρμα οφθαλμών και μελέτης και επιστημοσύνης που υπάρχει στο Παρίσι.
Το ποιος φορέας θα το αναλάβει, νομίζω ότι είναι κάτι το οποίο θα έπρεπε και να εξηγηθεί για να μη μετατρέπεται η υπόθεση του Ισλαμικού Πολιτιστικού Κέντρου σε υπόθεση τζαμιού και σε θρησκευτική λόγω επικαιρότητας αποστροφή που βολεύει τις παρανοήσεις. Και βεβαίως επιμένουμε στην αντίληψη ότι προσφορότερη θέση θα ήταν, όπως επανειλημμένα έχει διακηρυχθεί, για να έχει ουσιαστική μεταολυμπιακή χρήση η περιοχή του Γκαζιού. Επιτρέψτε μου να το λέω Γκάζι, θα μπορούσα να χρησιμοποιήσω ίσως και κάποιους άλλους ορισμούς για την περιοχή, από τον Κεραμεικό, όπως τον Ελαιώνα, για να το επεκτείνω στην ουσία.
Κλείνοντας, αναρωτιέται κανείς, και αν ακόμα θα ήθελε επί της αρχής να δει την Ολυμπιάδα του 2004 σαν μία ευκαιρία συγκρότησης, ανάτασης του κοινωνικού ιστού, γιατί όχι απλώς χάνεται ή απόλυται, αλλά συνειδητά με τα προτεινόμενα άρθα δεν μετατρέπεται παρά σε μία ευκαιρία τακτοποίησης και τροχοδρόμησης, θα έλεγα, συμφερόντων στο ταλαίπωρο Λεκανοπέδιο. 'Οταν θα βρεθούμε αντιμέτωποι με αυτά, που υποτίθεται ότι θα διευκολύνουν την Ολυμπιάδα, τη μεταολυμπιακή εποχή, ενδεχομένως να πρέπει να σκεφθούμε με ταχύτερα φτερά απ' αυτά που κάποτε σε άλλους χώρους με το ίδιο υψηλότατο τίμημα και πολύ πιο περιορισμένους απο εθνικούς, ζήσαμε στην πρόσφατη ταλαιπωρία με τη "SPEED WING" στο πνεύμα των δυτικών πετυχημένων Ευρωπαίων μάνατζερς. Σας ευχαριστώ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης και Δικαιοσύνης, κατέθεσαν σχέδιο νόμου "Για την συμπλήρωση της νομοθεσίας για την Κεφαλαιαγορά, Ρυθμίσεις θεμάτων ΚΕΔ, ΟΔΙΕ, ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις".
Παραπέμπεται στην αρμόδια Διαρκή Επιτροπή.
Η ελληνική γλώσσα με τις ακροστιχίδες κοντεύει να γίνει αγνώριστη τελείως!
Η κ. Μαρία Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
Κυρίες και κύριοι συνάδελφοι, οι Ολυμπιακοί Αγώνες, τους οποίους έχει αναλάβει η χώρα μας, είναι μία πολύ μεγάλη υπόθεση. Δεν σας λέω τίποτε καινούριο, αλλά υποπτεύομαι ότι ούτε και εμείς οι ίδιοι, είτε είχαμε ταχθεί υπέρ της ανάληψης των Ολυμπιακών Αγώνων είτε εναντίον, έχουμε συνειδητοποιήσει το μέγεθος και τις δυσκολίες αυτού του εγχειρήματος.
Αναφέρθηκε ήδη και συμφωνώ ότι είναι ένα εγχείρημα το οποίο υπερβαίνει -υπερβαίνει, είναι σαφές αυτό- και τα πληθυσμιακά και τα οικονομικά δεδομένα της χώρας.
Από την άλλη, για να οργανωθεί σωστά, προϋποθέτει σε ένα πολύ μικρό χρονικό διάστημα και το διάστημα της οκταετίας ήταν πολύ μικρό, πολύ περισσότερο μικρό είναι το διάστημα που έχει απομείνει. Προϋποθέτει λοιπόν αυτό το εγχείρημα σε ένα πολύ μικρό χρονικό διάστημα να υπερβεί η χώρα μας τεράστιες καθυστερήσεις στον τομέα των υποδομών, στον τομέα της οργάνωσης και της διοίκησης. Και όσον αφορά ειδικά το Λεκανοπέδιο, όπου συγκεντρώνονται όλες οι δραστηριότητες, απαιτείται να λυθούν χρονίζοντα προβλήματα, που αφορούν τη χωροταξία, τη μετακίνηση του πληθυσμού, τη διάταξη, τη χωροθέτηση των δραστηριοτήτων, προβλήματα που εκκρεμούν εδώ και πάρα πολλές δεκαετίες.
'Ολες αυτές οι δυσκολίες βεβαίως συνδυάζονται και με πολλές προκλήσεις. Ακούω πολύ συχνά τον τελευταίο καιρό να παρουσιάζονται οι Ολυμπιακοί Αγώνες ως η πρόκληση για να υπερβούμε τον εαυτό μας και να ξεπεράσουμε όλα αυτά.
Ας πούμε λοιπόν κατ'αρχήν ότι υπάρχουν και οι προκλήσεις και οι κίνδυνοι. Πρέπει να δούμε με ποιον τρόπο θα οργανωθούν καλύτερα οι Ολυμπιακοί Αγώνες, ώστε να μειωθούν οι κίνδυνοι και να μεγιστοποιηθούν τα θετικά που μπορεί να υπάρξουν από την αντιμετώπιση του προβλήματος.
Και το ερώτημα είναι εάν μέχρι τώρα έχει γίνει αυτό και εάν με το νομοσχέδιο γίνεται αυτό: αν δηλαδή μπορούμε να έχουμε τη σιγουριά ότι θα εξασφαλίσουμε τις προϋποθέσεις για να έχουμε μία διεξαγωγή Ολυμπιακών Αγώνων, που δεν θα μας εκθέσει διεθνώς αλλά θα φέρει τη χώρα μας στο προσκήνιο με έναν ευπρεπή και αξιοπρεπή τρόπο. Και αν από την άλλη μεριά θα βοηθήσει, ώστε να λυθούν μακροχρόνια προβλήματα της χώρας, ώστε τα χρήματα, που θα δαπανηθούν, να αισθανθεί ο ελληνικός λαός ότι θα αξιοποιηθούν και την επόμενη μέρα.
Οι Ολυμπιακοί Αγώνες διαρκούν ένα πολύ μικρό χρονικό διάστημα, κάποιες μέρες. Το ερώτημα είναι εάν οι επενδύσεις, όλα τα μέτρα που λαμβάνονται τώρα και θα λαμβάνονται για τα επόμενα χρόνια, θα έχουν ένα αντίκρισμα μετά το τέλος, αφού πέσουν οι σημαίες και αφού τελειώσουν τα πανηγύρια.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κύριοι Βουλευτές, οι πολύ μεγάλες δυσκολίες του εγχειρήματος και μαζί οι κίνδυνοι που υπήρχαν -οι κίνδυνοι όσον αφορά στην οικονομική διαφάνεια και διαχείριση και οι μεγάλοι κίνδυνοι αρνητικών οικολογικών επιπτώσεων στο Λεκανοπέδιο, αρνητικών επιπτώσεων για το περιβάλλον- είχαν οδηγήσει το Συνασπισμό κατ'αρχήν να ταχθεί κατά της ανάληψης των Ολυμπιακών Αγώνων. Μετά την ανάληψή τους όμως επιμέναμε και επιμένουμε ότι είναι ανάγκη να προσπαθήσουμε όλοι και όλες μαζί εξαντλώντας όλες τις δυνατότητες που έχει η Ελλάδα, ώστε να εξασφαλίσουμε τα μεγαλύτερα δυνατά οφέλη και να έχουμε τους λιγότερους δυνατούς κινδύνους.
Το ερώτημα είναι εάν μπορούμε σήμερα πια να αισθανόμαστε ότι αυτό μπορεί να πραγματοποιηθεί. Γίνεται πολύ μεγάλη κριτική για την καθυστέρηση και για τα χρόνια αυτά, για τα οποία εγώ δεν θα έλεγα απόλυτα ότι πήγαν χαμένα, αλλά που πάντως μας οδήγησαν σε μία κατάσταση, ώστε σήμερα να ανησυχούμε όλοι και όλες σοβαρά για το πού πάει αυτή η υπόθεση.
Και νομίζω ότι η Κυβέρνηση παρά τη στήριξη που είχε επί της ουσίας απ'όλα τα κόμματα στο διάστημα αυτό επέδειξε, επιτρέψτε μου να το πω, μία  αβάσταχτη ελαφρότητα στον τρόπο με τον οποίο χειρίστηκε την όλη υπόθεση.  Καταλαβαίνω ότι σήμερα είναι δύσκολο ή και δυσάρεστο να ακούει και μάλιστα ο σημερινός Υπουργός, ο οποίος είναι και καινούριος σε αυτήν τη θέση, αυτήν την κριτική. Γιατί την επαναλαμβάνουμε; 'Οχι γιατί δεν θέλουμε να δούμε μπροστά, αλλά επειδή επιτέλους είναι ανάγκη και η Κυβέρνηση να κατανοήσει ότι αν μιλάει για συναίνεση και για την ανάγκη να γίνει μία καινούρια αρχή, ώστε όλοι να αξιοποιήσουμε το επόμενο χρονικό διάστημα, δεν μπορεί συγχρόνως να ωραιοποιεί την κατάσταση.
'Εχω τη βεβαιότητα ότι πολύ περισσότερα θα κερδίσει η Κυβέρνηση και απέναντι στον ελληνικό λαό ή και όλοι εμείς, αν μιλήσουμε καθαρά για τις δυσκολίες, τα ρίσκα και τους κινδύνους που εγκυμονούνται με την ανάληψη των Ολυμπιακών Αγώνων έτσι όπως έχει εξελιχθεί, εάν υπογραμμίσουμε απέναντι του ελληνικού λαού τις δυσκολίες που έχουμε και αν από εκεί και πέρα ζητήσει βεβαίως η Κυβέρνηση και τη συναίνεση και τη συμβολή των κομμάτων. Εμείς τουλάχιστον θέλουμε να τη δώσουμε αυτήν τη συναίνεση και τη συμβολή και πιστεύω ότι θα μπορούσε με έναν καλύτερο τρόπο αυτό να εξασφαλιστεί.
Υπάρχουν πολλά επιχειρήματα που μπορούν να αντιπαρατεθούν σε αυτά που λέω. Είναι γεγονός ότι πολλές φορές η κριτική οδηγείται σε μηδενισμό και σε μία μίζερη αντιμετώπιση, αλλά από την άλλη πρέπει, κύριε Υπουργέ, και εσείς να αναγνωρίσετε ότι μια συναινετική πολιτική σε ένα τόσο μεγάλο θέμα προϋποθέτει ενημέρωση των κομμάτων πριν κατατεθούν τα νομοσχέδια, προϋποθέτει την προσπάθεια να δημιουργηθεί ένα καλύτερο κλίμα και προϋποθέτει ενεργοποίηση όλων των εμπλεκομένων φορέων.
Θα έλθω αμέσως και σε αυτό το θέμα της συναίνεσης, όπως εκφράζεται και στην οργανωτική επιτροπή. Είδα στα πρακτικά της κοινοβουλευτικής επιτροπής -δεν είχα την τιμή να λάβω μέρος, αλλά είδα πολύ αναλυτικά τα πρακτικά- ότι έχετε υποσχεθεί ότι στην οργανωτική επιτροπή με την τακτική της σύνθεσης, το στενό δηλαδή αποφασιστικό όργανο, θα μετέχει ο Δήμαρχος Αθηναίων και ο εκπρόσωπος της Ολυμπιακής Επιτροπής. Νομίζω ότι αυτό είναι σωστό. Και πρέπει να προχωρήσετε σε αυτήν την κατεύθυνση.
Δεν έχει σημασία ποιος είναι δήμαρχος, αν έχει επιδείξει ενδιαφέρον ή εάν ο Δήμος Αθηναίων έχει ανταποκριθεί στα καθήκοντά του. Είναι ένας θεσμικός ρόλος του δήμου και απ' αυτήν την άποψη νομίζω ότι πρέπει η Τοπική Αυτοδιοίκηση να είναι παρούσα σε όλη την υπόθεση.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μου επιτρέπετε, κυρία Δαμανάκη;
ΜΑΡΙΑ ΔΑΜΑΝΑΚΗ: Ασφαλώς, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Επειδή το ανέφερε και η προλαλήσασα κυρία συνάδελφος...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα πρέπει να ζητάτε και την άδεια του Προεδρείου.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είχα την εντύπωση ότι την είχα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Τώρα την έχετε. Παρακαλώ, συνεχίστε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Επειδή το ανέφερε και η κ. Πετραλιά, έθεσα το θέμα στον κύριο δήμαρχο και μου απάντησε ότι δεν επιθυμεί να μετέχει στην τακτική σύνθεση, η οποία θα εργάζεται σε καθημερινή βάση για την προετοιμασία. Νομίζω ότι πρέπει να κάνουμε σεβαστή αυτήν την επιθυμία του και βεβαίως, ως μέλος της γενικότερης σύνθεσης θα ενημερώνεται κάθε φορά που το επιθυμεί, είτε από την εταιρεία είτε από εμένα.
Το λέω αυτό για να μην αναφερόμαστε συνεχώς στο δήμο και να δημιουργείται η εντύπωση ότι υπάρχει ένα πρόβλημα με το δήμαρχο. Δεν υπάρχει κανένα απολύτως πρόβλημα. Είμαστε σε συνεχή συνεργασία. Επιθυμεί να δεσμευθεί μέχρι ενός σημείου για λόγους που τον αφορούν.
ΜΑΡΙΑ ΔΑΜΑΝΑΚΗ: Ευχαριστώ για τη διευκρίνιση.
Εγώ ήδη αναφέρθηκα στη διάθεσή σας, την οποία είδα στην επιτροπή, να μετέχει ο Δήμος Αθηναίων, δεν εγνώριζα τις περαιτέρω λεπτομέρειες.
Κυρίες και κύριοι Βουλευτές, πέρα λοιπόν απ' αυτό το θέμα της συναίνεσης, το οποίο πρέπει να οργανωθεί με τον καλύτερο δυνατό τρόπο -και πρέπει όλοι οι φορείς να επιδείξουν ένα πνεύμα συνεργασίας- υπάρχει η ουσία του θέματος, κατά πόσον δηλαδή το νομοσχέδιο και οι διατάξεις του προχωρούν στη σωστή κατεύθυνση.
Ο Συνασπισμός είχε καταψηφίσει το νομοσχέδιο στην κοινοβουλευτική επιτροπή. Οι ενστάσεις και οι αμφιβολίες μας -θα προσπαθήσω να σας τις αναφέρω εδώ πολύ σύντομα- θα έλεγα ότι μπορούν να καταταχθούν σε δύο κεντρικούς άξονες. Υπάρχουν ενστάσεις και αντιρρήσεις που αφορούν επιλογές που γίνονται σ' αυτό το νομοσχέδιο και που αφορούν το λεκανοπέδιο της Αττικής και γενικότερα την περιφερειακή ανάπτυξη της χώρας. Επιλογές που κυρίως προέρχονται από το Υπουργείο Χωροταξίας και Δημοσίων 'Εργων αλλά που αφορούν και τον παριστάμενο Υπουργό.
Οι επιλογές αυτές θα έχουν σοβαρότατες οικολογικές επιπτώσεις.  Αναφέρομαι, δηλαδή, στο γεγονός ότι αντί των σταθερών μέσων τροχιάς έχουν επιλεγεί οι μεγάλοι οδικοί άξονες και οι συγκοινωνιακοί κόμβοι, που θα έχουν τεράστιες επιπτώσεις για το μέλλον της Αθήνας. Θα προσπαθήσω αν έχω χρόνο να σας το αναλύσω περισσότερο. Αναφέρομαι στο γεγονός ότι δεν εξαντλήθηκαν τα περιθώρια -και δεν εξαντλούνται, πιστεύουμε-  να χωροθετηθούν οι ολυμπιακές εγκαταστάσεις με έναν τρόπο που θα προστατεύει το περιβάλλον.
Η πρώτη μας αντίρρηση, λοιπόν, τη λέω ευθύς εξαρχής πολύ σύντομα, είναι οι σοβαρότατες αρνητικές οικολογικές επιπτώσεις οι οποίες οφείλονται και σε έλλειμμα σχεδιασμού -μακρόχρονο έλλειμμα είναι αλήθειααλλά και στην προχειρότητα με την οποία την τελευταία στιγμή το Υπουργείο Χωροταξίας χαρακτηρίζει ως ολυμπιακά έργα, έργα μετακίνησης του πληθυσμού, έργα οδικά, τα οποία δεν έχουν κατά βάση σχέση, δεν θα έπρεπε να έχουν με τους Ολυμπιακούς Αγώνες.
Ο δεύτερος άξονας των αντιρρήσεών μας αφορά ορισμένες οικονομικές επιλογές. Αφορά λόγου χάρη το θέμα των χορηγιών. Και δεν αναφέρομαι εδώ στο γεγονός της φοροαπαλλαγής μόνο των χορηγιών, αναφέρομαι και στο πολύ μεγάλο θέμα της φοροαπαλλαγής ακόμα και των διαφημίσεων, των ποσών δηλαδή που οι εταιρείες δίνουν για διαφήμιση δική τους μέσα στα πλαίσια των Ολυμπιακών Αγώνων. Νομίζουμε ότι είναι υπερβολικές αυτές οι ρυθμίσεις.  Αντιλαμβανόμαστε το οικονομικό πρόβλημα το οποίο έχει η διοργάνωση των Ολυμπιακών Αγώνων, αλλά πρέπει σε όλα να υπάρχει ένα όριο.
Επίσης, υπάρχουν σοβαρά ζητήματα που έχουν σχέση με τον τρόπο που γίνεται η οικονομική διαχείριση. Αναφέρομαι λόγου χάρη στο γεγονός της κατάτμησης των ποσών για τα οποία δεν χρειάζεται έλεγχος. 'Εχουμε φθάσει στο όριο των πεντακοσίων εκατομμυρίων. Μισό δισεκατομμύριο μπορεί να τα διαχειρίζεται η επιτροπή χωρίς να προηγείται έλεγχος από την ελεγκτική επιτροπή. Με την εμπειρία που έχουμε όλοι, τη σχετική εμπειρία, είτε στην Τοπική Αυτοδιοίκηση είτε στο δημόσιο, ξέρουμε ότι με ένα τέτοιο όριο, δηλαδή με τα πεντακόσια εκατομμύρια και με την κατάτμηση μπορεί ουσιαστικά να μη φθάσει κανένα έργο στον έλεγχο. Εδώ στο Δήμο Αθηναίων, ας πούμε, όπου έχουμε ένα όριο τεσσάρων εκατομμυρίων με την κατάτμηση των έργων τέσσερα, τέσσερα κλπ., έργα πάρα πολλών εκατομμυρίων περνούν χωρίς έλεγχο. Αυτές είναι οι δύο βασικές μας αντιρρήσεις, τις οποίες θα αναπτύξω όσο πιο αναλυτικά μπορώ.
'Ερχομαι πρώτα στο θέμα του Λεκανοπεδίου.
Κατ' αρχήν πρέπει να πω, κύριοι Βουλευτές, ότι εμείς είχαμε εκφράσει από την αρχή την ανησυχία μας για το γεγονός ότι η χωροθέτηση των Ολυμπιακών Αγώνων στο Λεκανοπέδιο και μόνο -αυτό δεν είναι βέβαια της παρούσης, αφορά προηγούμενες φάσεις, αλλά είμαι υποχρεωμένη να το πω- θα δημιουργήσει πολλούς κινδύνους και για το ίδιο το Λεκανοπέδιο αλλά και για την περιφερειακή ανάπτυξη της χώρας.
Ας μη γελιόμαστε, τα κονδύλια του Γ' Κοινοτικού Πλαισίου Στήριξης είμαστε αναγκασμένοι σε πολύ μεγάλο βαθμό να εισρεύσουν εδώ. Είμαστε αναγκασμένοι πλέον από τις επιλογές που έχουν γίνει και όση κριτική και αν κάνουμε και αν μιλάμε για την καθυστέρηση στην ανάπτυξη της περιφέρειας, ουσιαστικά με αυτές τις δεσμεύσεις θα είναι πολύ δύσκολο να αναστραφεί αυτή η υπόθεση.
Από κει και πέρα όμως, έστω και αν τα έργα είναι συσσωρευμένα στο Λεκανοπέδιο, θα μπορούσαν να γίνουν καλύτερες επιλογές. Δεν αντιλαμβάνομαι για παράδειγμα, κύριοι συνάδελφοι, γιατί καθυστέρησε τόσο ο προαστιακός σιδηρόδρομος. Η δικαιολογία ότι η Αττική Οδός, η οποία προϋποθέτει την κατασκευή της νησίδας επί της οποίας θα στηριχθεί ο προαστιακός σιδηρόδρομος, θα τελειώσει το 2004 εμάς δεν μας καλύπτει.  Ακόμα και το τραμ που είναι μέσο μαζικής μεταφοράς σταθερής τροχιάς αποφασίζεται τώρα την τελευταία στιγμή και υπάρχουν σοβαρότατες ανησυχίες για το αν θα βρεθούν τα κονδύλια για την υλοποίησή του. Ας δεχτώ ότι το τραμ προχωρεί.  Ο προαστιακός σιδηρόδρομος όμως;
Αντί γι'αυτό είδαμε τις σήραγγες, την περιφερειακή Υμηττού, τα πολύ σοβαρά έργα που γίνονται στο Φαληρικό Δέλτα και στην παραλιακή, για την οποία, κύριε Υπουργέ, δεν υπάρχει γνωμοδότηση του Οργανισμού Αθήνας. Αυτό το θέμα ετέθη στην κοινοβουλευτική επιτροπή απ'ό,τι είδα στα πρακτικά, αλλά γνωμοδότηση του Οργανισμού που εποπτεύει την εφαρμογή του ρυθμιστικού σχεδίου δεν επισυνάπτεται.
Το Υπουργείο χαρακτηρίζει όλα περίπου τα οδικά έργα στην Αττική ως έργα ολυμπιακά. Αυτό σημαίνει ότι και οι περιβαλλοντικές απαιτήσεις μειώνονται και οι διαδικασίες συντέμνονται. Δεν υπάρχει κατ'αρχήν θέση του Οργανισμού Αθήνας και όπως καταλαβαίνετε δεν μπορούμε εμείς να πάρουμε την ευθύνη για το τι θα γίνει στο Φαληρικό Δέλτα ή στην παραλία του Σαρωνικού.
Για το Ελληνικό άκουσα τις διαβεβαιώσεις σας στην επιτροπή ότι οι εγκαταστάσεις στο αεροδρόμιο του Ελληνικού θα αποσυρθούν, ενώ ο Οργανισμός Αθήνας και το ρυθμιστικό σχέδιο προβλέπουν με σαφήνεια ότι θα γίνει μητροπολιτικό πάρκο. Είναι θετικό ότι το υπόσχεσθε, αλλά παρακαλούμε να τεθεί εντός του νομοσχεδίου εάν υπάρχει τέτοια διάθεση, διότι δεν ξέρουμε πώς θα εξελιχθούν τα πράγματα, ούτε γνωρίζουμε τι θα γίνει μετά από τέσσερα ή πέντε χρόνια. Απ'ό,τι είδα οι εγκαταστάσεις δεν είναι τόσο ελαφρές, για να πούμε ότι ξηλώνονται και φεύγουν, αν μάλιστα ικανοποιηθούν οι απαιτήσεις της Ολυμπιακής Επιτροπής για μεγάλα γήπεδα.
Υπάρχουν, λοιπόν, σοβαρά θέματα που πρέπει να λυθούν με ένα σοβαρό τρόπο. Επίσης στο Φαληρικό Δέλτα απ'ό,τι είπαν οι Υπουργοί πρόκειται να γίνει εκθεσιακό συνεδριακό κέντρο. Ποιος το αποφάσισε αυτό; Το ρυθμιστικό  της Αθήνας δεν το προβλέπει, ο Οργανισμός Αθήνας δεν έχει γνωμοδοτήσει.              Για να είμαι σαφής όσον αφορά αυτό το θέμα, δεν αποκλείω εντελώς, αλλά, εν πάση περιπτώσει, αυτά πρέπει να μελετηθούν από επιστήμονες. Δεν μπορεί στο όνομα των Ολυμπιακών Αγώνων να λύνουμε όλες αυτές τις εκκρεμότητες του Λεκανοπεδίου με έναν τέτοιο τρόπο.
Υπάρχουν σοβαρά ζητήματα που θα έχουν μακροπρόθεσμες επιπτώσεις για το πώς θα διαμορφωθεί το περιβάλλον στην Αττική. Αν κλείσει η παραλία και αν με αυτήν τη μέθοδο της κάλυψης των ρευμάτων που ακολουθούμε γεμίσουμε το Λεκανοπέδιο με τεράστιους οδικούς άξονες, σε μερικά χρόνια η κατάσταση θα είναι αφόρητη, αν μάλιστα δεν υπάρχουν οι υποδομές των μέσων μαζικής μεταφοράς, όπως είναι ο σιδηρόδρομος, το τραμ και το μετρό. Αν κατάλαβα καλά το μετρό είναι το μόνο που έχει προϋποθέσεις να προχωρήσει και γι'αυτό δεν υπεισέρχομαι.
'Οσον αφορά τα οικονομικά θέματα, είναι φανερό ότι υπήρξαν καθυστερήσεις οι οποίες επιβάρυναν και τον αρχικό προϋπολογισμό. Δεν ξέρω πόσο ακριβής ήταν ο αρχικός προϋπολογισμός, αλλά δεν θέλω να μπω σ'αυτό το θεμα. Υπάρχουν πολλές απόψεις επ'αυτού. Είναι σίγουρο όμως ότι η επιτροπή έχει ανάγκη από λεφτά. Αυτό το αναγνωρίζουμε. Πρέπει όμως να τεθούν ορισμένα όρια στον τρόπο με τον οποίο βρίσκονται τα λεφτά, δηλαδή και στις φοροαπαλλαγές -εγώ πιστεύω ότι δεν μπορείτε να κάνετε αλλιώς, καλώς δίνονται- και στα ζητήματα των χορηγιών. 'Οπως είπα και πριν πρέπει να υπάρξει ένας έλεγχος όσον αφορά το τι φοροαπαλλάσσεται, διότι ξέρετε  ότι εκπίπτουν από τα ακαθάριστα έσοδα αυτά που εμφανίζονται ως χορηγίες.  Είδα ότι εκεί κάνατε κάποια διόρθωση στην επιτροπή. Δεν καλύπτει, απ'ό,τι λένε τουλάχιστον και οι δικοί μας νομικοί σύμβουλοι. Πρέπει με μεγαλύτερη σαφήνεια τουλάχιστον να εξαιρεθούν οι διαφημίσεις και να είναι σαφές τι εννοούμε όταν λέμε χορηγία.
'Οσον αφορά τις διαφημίσεις, μια και θέτω αυτό το θέμα, εμείς θεωρούμε καλό αυτό που γίνεται, η προσπάθεια δηλαδή να μπει τάξη έστω στο ιστορικό κέντρο, σ' αυτήν την περιμέτρο που προσδιορίζετε. Δεν είναι δυνατόν να συνεχίζεται αυτή η κατάσταση στην Αθήνα. Αυτό είναι κατ' αρχήν θετικό. Βεβαίως δεν ξέρω αν οι όροι που επιβάλλει η Ολυμπιακή Επιτροπή με τις εγκαταστάσεις λέιζερ και όλα αυτά, τελικά από την πίσω πόρτα οδηγούν σε καταστρατήγηση αυτής της αισθητικής πλευράς που θέλετε να δώσετε.
Επίσης και η έκπτωση από τα ακαθάριστα έσοδα των ποσών για διαφημίσεις είναι ένα κίνητρο για ρύπανση περαιτέρω της πόλης.
Εμείς νομίζουμε ότι κάποια στιγμή αυτά τα θέματα των διαφημίσεων πρέπει να συζητηθούν εδώ. Δεν είναι αρμοδιότητας του Υπουργείου Πολιτισμού αλλά του ΥΠΕΧΩΔΕ. Κατ' αυτόν τον τρόπο θα ελεχθεί η κατάσταση όσον αφορά τις διαφημίσεις. Η Αθήνα σε ορισμένες περιπτώσεις θυμίζει -είναι βαριά η έκφραση, αλλά θα την πω- "κουρελαρία", κύριοι Βουλευτές, με τις διαφημίσεις.
Αναφέρθηκα πριν στο θέμα της κατάτμησης και των οικονομικών. Εν πάση περιπτώσει, καταλαβαίνουμε ότι υπάρχουν διαδικασίες που πιέζουν. Αλλά παρ' όλα αυτά νομίζουμε ότι θα μπορούσε να οργανωθεί με έναν καλύτερο τρόπο, ώστε να μη φθάσουμε σ' αυτά τα μεγάλα ποσά, τα οποία είναι πολύ δύσκολο να ελεχθούν.
Δύο λόγια για ορισμένα θέματα που συζητήθηκαν πολύ και για τα οποία θέλω να διευκρινίσω τη θέση μας.
Πρώτα το θέμα του εθελοντισμού. Εμείς είμαστε υπέρ του εθελοντισμού. Μένω κατάπληκτη από την πολύ αρνητική στάση που έχουν ορισμένα κόμματα.  Δεν είναι δυνατόν να οργανωθούν Ολυμπιακοί Αγώνες χωρίς να υπάρξει κινητοποίηση των ανθρώπων που θέλουν να βοηθήσουν. Αν κατάλαβα καλά στην επιτροπή, στους ανθρώπους αυτούς θα δοθούν κάποια κίνητρα χαμηλής αξίας, τα οποία περισσότερο θα έχουν ένα τιμητικό χαρακτήρα. Δεν νομίζω ότι μπορεί κανείς να έχει αντίρρηση με αυτό.
'Οσον αφορά το θέμα της ασφάλειας, αν κατάλαβα καλά στο σχετικό άρθρο την ευθύνη την έχει η Ελληνική Αστυνομία. Και θα ήθελα ο κύριος Υπουργός στην ομιλία του να είναι περισσότερο σαφής σ' αυτό το θέμα, διότι υπάρχουν αρκετά θέματα που φαίνονται λίγο ρευστά. Δηλαδή, έχει την ευθύνη η Ελληνική Αστυνομία, αλλά συμμετέχουν και οι 'Ενοπλες Δυνάμεις. Τι κάνουν; Συμμετέχουν και κάποιες ιδιωτικές εταιρείες. Συμμετέχουν και οι εθελοντές; Θα έλεγα ότι στο θέμα της ασφάλειας δεν είναι ο καλύτερος τρόπος να αξιοποιηθούν οι εθελοντές παρά μόνο σε βοηθητικά θέματα.  Επομένως θα έλεγα ότι κυρίως είναι θέμα αξιοπρεπούς εμφάνισης της Ελληνικής Αστυνομίας.
Και επειδή ζήσαμε όλοι τα γεγονότα των τελευταίων ημερών, εγώ θέλω να πω με μεγάλη σαφήνεια ότι η Κυβέρνηση θα έχει την αλληλεγγύη μας, εάν πάρει μέτρα τα οποία θα παρουσιάσουν μία ευπρεπή εικόνα της χώρας στο εξωτερικό.
'Οσον αφορά την αυτοχρηματοδότηση, δεν είμαστε κατ' αρχήν αντίθετοι στο να γίνουν έργα με αυτοχρηματοδότηση, ούτε νομίζω ότι μπορεί κανείς να είναι αντίθετος. Το θέμα που υπάρχει πάντα με την αυτοχρηματοδότηση είναι θέμα όρων, δηλαδή κάτω από ποιους όρους η αυτοχρηματοδότηση καταλήγει να είναι ή όχι αμοιβαία επωφελής και επομένως επωφελής και για το ελληνικό δημόσιο.
Επομένως δεν είναι κατ' αρχήν εκεί η αντίθεση. Το θέμα είναι να δούμε αν για όσα έργα εδώ προχωρήσουν με αυτοχρηματοδότηση θα εξασφαλίζονται οι όροι, ώστε τελικά να καταλήξουν προς ωφέλεια του δημοσίου και προς εκμετάλλευσή τους με ένα σωστό τρόπο μετά τη λήξη των Ολυμπιακών Αγώνων.
Τέλος, για το θέμα του τεμένους, είμαστε σύμφωνοι με τη διάταξη.                 
Απορρώ για το θόρυβο που ξεσηκώθηκε. Απορρώ γιατί στη χώρα μου, την Ελλάδα του 20ου αιώνα, διατυπώνονται ενστάσεις για την ανάγκη να έχουν άλλες θρησκείες δικούς τους λατρευτικούς χώρους. Ακόμη και αν δεν είναι πολιτιστικό κέντρο, ακόμη και αν είναι απλό τέμενος, εμείς πιστεύουμε ότι πρέπει να προχωρήσουμε. Θα ψηφίσουμε το σχετικό άρθρο. Και απ' ό,τι πληροφορήθηκα, έχει υποδειχθεί και από τον Οργανισμό Αθήνας αυτή η θέση ως η πλέον κατάλληλη, δηλαδή από τον οργανισμό που επιβλέπει το ρυθμιστικό σχέδιο της πόλης. Δεν βλέπω λοιπόν για ποιο λόγο θα μπορούσαμε να έχουμε αντιρρήσεις για το θέμα αυτό που προασπίζει και τα συμφέροντα της χώρας στο εξωτερικό.
Ευχαριστώ, κύριε Πρόεδρε.
ΠΡΟΕΔΡΕΩΝ (Κωνσταντίνος Γείτονας): Ο Υπουργός Πολιτισμού κ. Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, κύριοι συνάδελφοι, όπως θυμάστε, μερικοί από εσάς και οι άλλοι μπορούν να διαπιστώσουν εάν ανατρέξουν στα πρακτικά της επιτροπής, για το νομοσχέδιο που εισάγεται έχει γίνει εκτενέστατη και εμπεριστατωμένη συζήτηση στην Επιτροπή Μορφωτικών Υποθέσεων μερικές εβδομάδες πριν τη σημερινή ημερομηνία. Στη διάρκεια της συζήτησης δεχθήκαμε τουλάχιστον δεκαεπτά διορθώσεις και παρατηρήσεις από τις οποίες η μεγάλη πλειοψηφία προερχόταν από την κ. Πετραλιά. Την άκουσα με κατάπληξη σήμερα να διαβεβαιώνει ότι δεν δεχτήκαμε καμία τροπολογία και ότι αυτό αποδεικνύει ότι δεν επιθυμούμε τη συναίνεση παρά μόνο συνθηματολογικά, ενώ οι πράξη μας το διαψεύδει.
Βεβαίως δεν μπορούσα να δεχθώ παρατηρήσεις οι οποίες αναιρούσαν βασικά στοιχεία του νομοσχεδίου, τον ίδιο το λόγο της ύπαρξής του. Αν δεχόμουν να αφαιρέσω το ένα, να καταργήσω το άλλο, το νομοσχέδιο δεν θα υπήρχε, οι ανάγκες τις οποίες προσπαθούμε να καλύψουμε δεν θα εκαλύπτοντο και επομένως δεν θα υπήρχε κανένας λόγος κι εγώ να σας απασχολώ και εσείς να χάνετε τον καιρό σας ασχολούμενοι με κάτι το οποίο δεν θα είχε κανένα περιεχόμενο.
Φοβούμαι ότι η όλη στάση της Νέας Δημοκρατίας, αν και δεν μου αρέσει να κάνω δίκες προθέσεων και το έχω επανειλημμένα δηλώσει, προέρχεται από την εξής δυσκολότατη θέση στην οποία βρίσκεται: Δεν έχει πραγματικούς λόγους να καταψηφίσει αυτό το νομοσχέδιο. Οφείλει όμως να καταψηφίζει τα πάντα και να επιτίθεται στην Κυβέρνηση με κάθε ευκαιρία. Προσπαθεί λοιπόν να δημιουργήσει τεχνητούς λόγους για να υπάρξει οξύτητα, αντιπαράθεση, ανταλλαγή επιχειρημάτων γύρω από ανύπαρκτα θέματα.
'Ετσι ακούσαμε εδώ ένα πλήθος θεμάτων και τη γενίκευση περί της ασφάλειας της χώρας. Θα μου επιτρέψετε να σας παρακαλέσω να μην το κάνουμε αυτό το θέμα αντικείμενο των συζητήσεών μας. Βεβαίως ο καθένας είναι ελεύθερος να εκφράζεται, αλλά υπάρχει και ο Κανονισμός της Βουλής ο οποίος λέει, ρητά κατά την άποψή μου, ότι η συζήτηση εδώ πρέπει να έχει ορισμένα πλαίσια, τα πλαίσια που θέτει η νομοθετική μας πρακτική. Δεν  μπορώ εγώ να απαντήσω σε γενικότητες που προκύπτουν από την επικαιρότητα. Δεν είμαι Υπουργός Δημόσιας Τάξης και ούτε ο Κανονισμός της Βουλής το επιτρέπει.
'Ακουσα επίσης από την αγορήτρια της Νέας Δημοκρατίας ότι πρέπει να απολογηθούμε για την καταστροφή του περιβάλλοντος. Δεν είχα προσέξει ότι τα τελευταία είκοσι χρόνια το περιβάλλον καταστρέφεται, ότι εμείς ξηλώσαμε τα τραμ, ότι εμείς επιτρέψαμε την αύξηση των ορίων δόμησης, ότι εμείς επιτρέψαμε την καταπάτηση τεράστιων εκτάσεων του δημοσίου, ότι εμείς επιτρέψαμε την καταστροφή τεραστίων δασικών εκτάσεων.
Νόμιζα ότι εμείς ήμασταν αυτοί που με πολύ κόπο και ίσως όχι αρκετά γρήγορα, αλλά, εν πάση περιπτώσει, έγκαιρα, καταφέραμε το περιβόητο νέφος της Αθήνας που απέκλειε την κυκλοφορία επί ημέρες ολόκληρες όπως θα θυμάστε στην αρχή της εικοσαετίας του ΠΑΣΟΚ, να μην υπάρχει πλέον, τουλάχιστον με τη μορφή που υπήρχε. Εμείς ήμασταν αυτοί που κατασκευάζοντας και λειτουργώντας τις εγκαταστάσεις της Ψυττάλειας έχουμε καταφέρει να καθαρίσουμε σε μεγάλο βαθμό τις ακτές της Αττικής. Εμείς είμαστε αυτοί που εισάγοντας ποινικά και διοικητικά μέτρα, καταλυτικά εναντίον των εφοπλιστών και επιχειρηματιών -εσείς δεν τολμούσατε να τους αγγίξετε, γιατί ήταν σάρξ εκ της σαρκός σας- έχουμε επιβάλει σε περιοχές τις οποίες γνωρίζουμε καλά, κυρία Πετραλιά, και σεις κι εγώ, να υπάρξει μία κατάσταση που δεν είναι ιδανική αλλά δεν είναι πια αφόρητη. Στο σπίτι του κρεμασμένου δεν ομιλούν για σκοινί, λέει ο λαός, και η Νέα Δημοκρατία θα έπρεπε να σκεφτεί δύο φορές πριν προκαλέσει συζήτηση για την καταστροφή του περιβάλλοντος μέσα σε αυτήν την Αίθουσα.
'Ακουσα ακόμα ότι υπήρχε, και πράγματι είχε δίκιο η κ, Πετραλιά που το μετέφερε, στις ΗΠΑ μια φοβερή και φρικτή μεγέθυνση των πραγμάτων όσον αφορά την ασφάλεια στην Ελλάδα και τις συνθήκες κάτω από τις οποίες προετοιμάζονται οι Ολυμπιακοί Αγώνες. Μα, τότε γιατί να λειτουργούμε και εμείς ως μεγάφωνα αυτής της μεγεθύνσεως; Οπωσδήποτε υπάρχουν προβλήματα, οπωσδήποτε έχουμε ευθύνες, οπωσδήποτε πρέπει να τις αναλάβουμε. Δεν πρέπει να χρησιμοποιούμε τις κριτικές που έρχονται απέξω για να μη συνειδητοποιούμε τα προβλήματα που έχουμε. 'Ομως υπάρχει κακοήθης κριτική, υπάρχουν προκατειλημμένοι κύκλοι, υπάρχουν άνθρωποι που με δύο μέτρα και με δύο σταθμά ζυγίζουν την πραγματικότητα. Αυτό είναι πολύ εύκολο να το δει κανείς. Αρκεί να πάρει την έκθεση του Στέιτ Ντιπάρτμεντ που αφορά την τρομοκρατία και να διαβάσει το εδάφιο που αφορά την Ελλάδα συγκρίνοντάς το με το αντίστοιχο εδάφιο στην ίδια σελίδα που αφορά την Τουρκία. Τότε θα διαπιστώσει όλα αυτά που λέω.
Πρέπει όμως εμείς να γινόμαστε μεγάφωνα αυτού του είδους της προπαγάνδας εναντίον της χώρας μας; Νομίζω ότι πρέπει να είμαστε πιο υπεύθυνοι.
'Ακουσα από την κ. Πετραλιά ότι δεν υπάρχει προϋπολογισμός. Αυτό έχει ξαναλεχθεί και στη συζήτηση που κάναμε εδώ προ ημερησίας διατάξεως και στην επιτροπη. Ο προϋπολογισμός της εταιρείας "ΑΘΗΝΑ 2004" είναι πεντακόσια ογδόντα έξι δισεκατομμύρια (586.000.000.000) δραχμές. Υπάρχει λεπτομερής προγραμματισμός και εσείς μπορείτε ευκολότερα παντός άλλου, διότι έχετε πρόσβαση στην εταιρεία, να τον προμηθευτείτε. Εγώ δεν απολογούμαι για λογαριασμό της εταιρείας "ΑΘΗΝΑ 2004". Δεν είναι υφιστάμενή μου. 'Ακουσα όμως να λέτε ότι υπάρχουν προβληματα μετά από κατευθυνόμενα δημοσιεύματα. Ποιος τα κατευθύνει; Η κ. Αγγελοπούλου; Είχα την εντυπωση ότι η κ. Αγγελοπούλου έχει τη στήριξη της Νέας Δημοκρατίας, διότι άκουσα εδώ τον Αρχηγό σας να καμαρώνει ότι η κ. Αγγελοπούλου ήταν δική του πρόταση.
Τώρα λέτε και με τόση βεβαιότητα χωρίς να μπορείτε να το αποδείξετε ότι η κ. Αγγελοπούλου κατευθύνει δημοσιεύματα;
ΦΑΝΗ ΠΕΤΡΑΛΙΑ-ΠΑΛΛΗ: Δεν είπα αυτό.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτό είπατε. Ποιος κατευθύνει τα δημοσιεύματα;
ΦΑΝΗ ΠΕΤΡΑΛΙΑ-ΠΑΛΛΗ: Κατευθυνόμενα, αλλά δεν είπα από ποιον.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τα δημοσιεύματα που είπατε ότι κατευθύνονται είναι υπέρ της κ. Αγγελοπούλου. 'Αρα, αν τα κατευθύνει κάποιος είναι αυτή. Ποιος τα κατευθύνει; Εγώ;
Κυρία Πετραλιά, δεν μπορώ να σας καταλάβω. Είπατε ότι κατευθύνονται δημοσιεύματα και μετά μας περιγράψατε δημοσιεύματα υπέρ της κ. Αγγελοπούλου και εναντίον των πιθανών ή απιθάνων αντιπάλων της. Ποιος τα κατευθύνει όλα αυτά; Εγώ ως ιππότης υπέρ της κ. Αγγελοπούλου; Τότε γιατί με κατακρίνετε; Καλά κάνω αν το κάνω αυτό. Είναι μια καλή και ευγενής και ιπποτική πράξη. Πρέπει να προσέχουμε λιγάκι για να ξέρουμε ποιος είναι με ποιον, ποιος κάνει τι και ποιος λέει τι. Μη μας παρασύρετε σε διενέξεις οι οποίες δεν μας είναι προσιτές, διότι δεν έχουμε τα απαιτούμενα στοιχεία αλλά ούτε και την απαιτούμενη διάθεση.
O υπόλοιπος προϋπολογισμός. Αυτός είναι ο προϋπολογισμός της εταιρείας για τα λεγόμενα υποχρεωτικά έργα του φακέλου. Για τα αναγκαία έργα υπάρχει προϋπολογισμός και σας το είπα την προηγούμενη φορά.
ΦΑΝΗ ΠΕΤΡΑΛΙΑ-ΠΑΛΛΗ: Η εταιρεία δεν έχει για έργα.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είναι τα υποχρεωτικά έργα τα οποία περιλαμβάνονται στο φάκελο διεκδίκησης. Είναι πεντακόσια ογδόντα πέντε δισεκατομμύρια (585.000.000.000) που αφορούν τα έργα, τα έξοδα λειτουργίας, την προετοιμασία και ορισμένα έργα που θα εποπτεύσει η εταιρεία. Για τα υπόλοιπα υπάρχει ο προϋπολογισμός που αναβιβάζει αυτό το ποσό στο ενάμισι τρισεκατομμύριο. Δεν έχετε τον πλήρη προϋπολογισμό, διότι ορισμένα πράγματα δεν έχουν αποσαφηνιστεί πλήρως. Αυτή τη στιγμή το Υπουργείο Εθνικής Οικονομίας έχει έτοιμο τον προϋπολογισμό που ζητάτε και θα τον εμφανίσει στην αυριανή διϋπουργική συζήτηση. Mη δίνετε όμως την εντύπωση ότι υπάρχουν μυστηριώδη στοιχεία. Δεν υπάρχει κανένα μυστήριο και κανένα μυστικό.
'Ακουσα να λέγεται ότι δεν γνωρίζει η Εθνική Αντιπροσωπεία το φάκελο διεκδίκησης.
Μα ο φάκελος διεκδίκησης τυπώθηκε σε εκατοντάδες χιλιάδες αντίτυπα και μοιράστηκε σε όποιον το ζητούσε. Είναι πολύ εύκολο στον καθένα να τον έχει.
Λέμε ότι δεν έχει ξεκινήσει κανένα έργο. Πρέπει να ξέρετε ότι τα έργα δεν ξεκινούν και το ξέρετε πολύ καλά, με κάποιους ενθουσιώδεις ανθρώπους που βγαίνουν με κασμάδες και φτυάρια και αρχίζουν να σκάβουν όπου να 'ναι. Υπάρχει μια διαδικασία μελέτης και ωρίμανσης, η οποία προβλέπεται με όλες τις τεχνικές προδιαγραφές να λήξει στο τέλος αυτού του έτους.
Εάν από κει και πέρα δεν αρχίζει το ένα ή το άλλο έργο και κυρίως αν προβλέπεται ότι δεν μπορεί να τελειώσει, τότε πράγματι θα έχουμε ένα πρόβλημα που θα πρέπει να δούμε πώς θα το αντιμετωπίσουμε.
ΦΑΝΗ ΠΕΤΡΑΛΙΑ-ΠΑΛΛΗ: Μα, εδώ έχουν περάσει τρία χρόνια.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Απάντησα στην κ.Δαμανάκη για το δήμαρχο, γιατί και σεις θέσατε ένα θέμα δημάρχου. Είπατε ότι η Αθήνα είναι πρωτεύουσα της τσαπατσουλιάς. Δεν ξέρω σε ποιον απευθύνεσθε.  Υπουργείο Αθήνας δεν υπάρχει. Υπάρχει Δήμος της Αθήνας και ελπίζω ο Δήμαρχος της Αθήνας να έλαβε το μήνυμά σας.
ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας): Υπάρχει Υπουργείο Περιβάλλοντος, Χωροταξίας και Δημοσίων 'Εργων.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν διοικούνται οι μεγάλες πόλεις από το Υπουργείο Περιβάλλοντος, κύριε συνάδελφε. Υπάρχει Δήμαρχος της  Αθήνας και αν η Αθήνα είναι πρωτεύουσα της τσαπατσουλιάς, εγώ θα έσπευδα να συμφωνήσω ότι υπάρχουν ευθύνες της δημοτικής αρχής. Μην το λέτε όμως με οργισμένο ύφος, απευθυνόμενος στην Κυβέρνηση και κυρίως μην το λέτε σε μένα. Ξέρετε ότι ο παρών Δήμαρχος υπάρχει παρά τη θέλησή μου, διότι υπήρξα αντίπαλός του. Είμαι ο μόνος που είμαι αθώος. Αν κάποιος θέλησε το δήμαρχο, αυτός δεν μπορεί να είμαι εγώ.
ΑΡΙΣΤΟΤΕΛΗΣ ΠΑΥΛΙΔΗΣ : Πάντως, βοηθήσατε, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μου καταλογίζετε ότι βοήθησα να γίνει δήμαρχος και τώρα δεν ξέρετε πώς θα τον συμμαζέψετε, κύριε Παυλίδη. Σας κατάλαβα.
Πάντως, συμφωνώ απόλυτα με την κ. Δαμανάκη ότι πρέπει στο μέτρο του δυνατού να προχωρήσουμε. Θα υπάρξει περαιτέρω ανάπτυξη του μετρό και πιστεύω επίσης ότι θα υπάρξει ανάπτυξη του προαστιακού σιδηρόδρομου και του τραμ. Δεν ξέρω αν θα προλάβουμε να τελειώσουμε τον προαστιακό σιδηρόδρομο και το τραμ και αυτό είπα στη συνέντευξή μου. Δεν είπα ότι δεν θα τελειώσει κανένα έργο.
Για τις κατασκευές στο Ελληνικό άκουσα την κ. Πετραλιά ότι δεν δεσμευόμαστε έξι μήνες μετά να αποχωρήσουν. Μα, υπάρχει στο ν. 2819 διάταξη που λέει ότι όλες οι κινητές κατασκευές θα αποχωρήσουν έξι μήνες μετά το τέλος των αγώνων.
ΦΑΝΗ ΠΕΤΡΑΛΙΑ-ΠΑΛΛΗ: Για τον Ιππόδρομο λέει μόνο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Οχι, αναφέρει για όλες τις κινητές κατασκευές, όπου και αν βρίσκονται. Και το κοίταξα, μιλάει για όλες τις προσωρινές κατασκευές.
Επίσης, παρακαλώ να μην επαναλάβετε αυτό που είπατε, γιατί δίνει μια κακή και εσφαλμένη εντύπωση ότι οι στρατιωτικοί θα υπακούουν σε αστυνομικούς. Ούτε ότι οι ιδιωτικές αστυνομίες θα διατάσσουν πολίτες. Σας είπα στην επιτροπή σαφώς ποιο ρόλο θα έχει η κάθε ομάδα ανθρώπων απ'αυτούς που θα επιφορτισθούν με την ασφάλεια.
Θέλετε να προσλάβουμε δεκαπέντε χιλιάδες αστυνομικούς.  Στην εποχή που όλοι ομολογούν ότι πρέπει η  Αστυνομία κυρίως να αποκτήσει ποιότητα και όχι ποσότητα, τι θα τους κάνουμε μετά το πέρας των Ολυμπιακών Αγώνων; Και πώς συνδυάζεται αυτού του είδους η πρόταση με το να περιορίσουμε τις δαπάνες;
Νομίζω ότι πρέπει να βοηθήσει ο στρατός σε θέματα που δεν είναι αστυνομικά, δεν θα είναι ένοπλοι οι στρατιώτες, δεν θα συλλαμβάνουν, δεν θα έχουν τέτοιο δικαίωμα από το Σύνταγμα και τους νόμους, όπως και οι εθελοντές δεν θα είναι ένοπλοι αλλά θα πλαισιώνουν την Αστυνομία και θα ενεργούν βάσει ενός διαγράμματος, το οποίο θα καταρτίζεται από ένα κοινό επιτελείο στο οποίο θα μετέχουν οι εκπρόσωποι των στρατιωτικών αρχών, αλλά θα είναι επικεφαλής η υπηρεσία που συνιστούμε δι'αυτού του νομοσχεδίου για να οργανώσει το όλο θέμα της ασφαλείας.
Κύριε Πρόεδρε, αυτά είχα να παρατηρήσω προς το παρόν. Θα μου επιτρέψετε να επανέλθω στις συζητήσεις κατ' άρθρο. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε δικαίωμα και δευτερολογίας. Σήμερα κάνατε χρήση της πρωτολογίας σας κατά τον Κανονισμό.
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ.  Κεφαλογιάννης.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρίες και κύριοι συνάδελφοι, όταν συζητούμε για τους Ολυμπιακούς Αγώνες του 2004 αναφερόμαστε σ' ένα θέμα που ενώνει όλους τους 'Ελληνες, που θα έπρεπε να μας κάνει να ατενίζουμε με αυτοπεποίθηση και αισιοδοξία το μέλλον, να οραματιζόμαστε ένα καλύτερο αύριο για την πατρίδα μας και τις ερχόμενες γενιές. 'Ομως σήμερα κινδυνεύει να γίνει αυτή η ευκαιρία πρόβλημα, η συναίνεση πεδίο αντιπαράθεσης και το όνειρο εφιάλτης.
Κυρίες και κύριοι συνάδελφοι, η Νέα Δημοκρατία γνωρίζει ότι η διοργάνωση και η τέλεση των Ολυμπιακών Αγώνων του 2004 είναι ένα εγχείρημα εθνικών διαστάσεων. Και για το λόγο αυτόν είναι αποφασισμένη να συνδράμει με όλες της τις δυνάμεις για την επιτυχία αυτού του εγχειρήματος.
Γνωρίζαμε ότι το μέγεθος του εγχειρήματος είναι τεράστιο, είναι δηλαδή σαν να οργανώνουμε είκοσι οκτώ παγκόσμια πρωταθλήματα ταυτόχρονα.  'Ολοι γνωρίζουμε σ' αυτήν την Αίθουσα ότι χρειάστηκε να επιστρατευθεί ολόκληρος κρατικός μηχανισμός για να έχουμε το κατά τα άλλα επιτυχημένο αποτέλεσμα της οργάνωσης του Παγκόσμιου Πρωταθλήματος Στίβου.
Είναι εγχείρημα πολύ μεγάλου μεγέθους. Αρκεί κανείς να κατανοήσει ότι για την Ατλάντα χρειάστηκαν να τοποθετηθούν καλώδια και οπτικές ίνες οι οποίες ισοδυναμούν με δεκαπέντε φορές την περίμετρο της γης. Και διακινήθηκαν πληροφορίες που ισοδυναμούν με τη λειτουργία μιας ημερήσιας εφημερίδας πολυσέλιδης, ευρωπαϊκού επιπέδου, η οποία λειτουργεί τριάντα πέντε ολόκληρα χρόνια. Είναι, λοιπόν, πολύ μεγάλο το εγχείρημα.
Κυρίες και κύριοι συνάδελφοι, κάθε πόλη που αναλαμβάνει τους Ολυμπιακούς Αγώνες έχει τους δικούς της στόχους. Η Σεούλ είχε σαν στόχο την προβολή των τεχνολογικών επιτευγμάτων της Νότιας Κορέας. Η Βαρκελώνη είχε σαν στόχο να γίνει το διαμετακομιστικό κέντρο μεταξύ Αφρικής και Ευρώπης. Η Ατλάντα είχε σαν στόχο να προσεγγίσει τις πολυεθνικές εταιρείες, το αμερικανικό κεφάλαιο και το διεθνές κεφάλαιο. 'Ολες αυτές οι χώρες τα κατάφεραν.
Η Αθήνα έβαλε σαν στόχο την Πολιτιστική Ολυμπιάδα, η οποία ξεκίνησε με μεγάλα λόγια  και  με μεγάλες εξαγγελίες. Ψηφίστηκε ένας νόμος το Δεκέμβριο του 1997, ιδρύθηκε μια ανώνυμη εταιρεία προβολής πολιτιστικής κληρονομιάς.  Είναι ο νόμος που ψήφισε ο κ. Βενιζέλος. Λίγα χρόνια αργότερα η κ. Παπαζώη, άλλαξε αυτό το νόμο, το σημερινό νομοσχέδιο κάνει και αυτό τροποποιήσεις. Στον πολιτισμό, δηλαδή, ο ένας Υπουργός καταργεί τον άλλον.  Μεγάλα λόγια λοιπόν για την Πολιτιστική Ολυμπιάδα. Μόνιμος θεσμός τέλεσης της Πολιτιστικής Ολυμπιάδας στην Αθήνα είχε με θριαμβολογία ανακοινωθεί το Δεκέμβριο του 1997 στην Ουνέσκο από τον προκάτοχο του κ. Πάγκαλου, τον κ. Βενιζέλο.
Μας είπαν τότε οι κυβερνητικοί παράγοντες ότι θα οργανώσουν παγκόσμια διάσκεψη πολιτισμού, η οποία θα ολοκληρωνόταν μέσα στο 2000. 'Ολα αυτά πήγαν στις καλένδες. Τίποτε δεν έχει γίνει.
Και αν κανείς, κύριε Υπουργέ, ψάξει στη σελίδα του Υπουργείου Πολιτισμού Internet, θα δει ότι έχει να βγει έστω και ένα δελτίο Tύπου για την πολιτιστική Ολυμπιάδα από το Μάιο του 1999.
Ποια είναι η κατάσταση σήμερα; Τριάντα δύο μήνες μετά την ανάθεση ελάχιστα έχουν γίνει. Δεν υπάρχει αξιόπιστος προϋπολογισμός. Ο κ. Πάχτας στην Εθνική Επιτροπή Ολυμπιακών Αγώνων και μας είπε ότι ο προϋπολογισμός θα ξεπεράσει το ενάμισι τρισεκατομμύριο. Αν σ' αυτό προσθέσουμε και αυτό που είπε ο παριστάμενος Υπουργός, ο κ. Πάγκαλος, δηλαδή τον προϋπολογισμό του "ΑΘΗΝΑ 2004", ο προϋπολογισμός θα ξεπεράσει τα 2,2 τρισεκατομμύρια.  Χωρίς να μας λέγει ποια έργα περιλαμβάνονται σε αυτόν τον προϋπολογισμό και ποιες είναι οι πηγές της χρηματοδότησης.
Δεν υπάρχει λοιπόν αξιόπιστος προϋπολογισμός. Δεν υπάρχει χρονοδιάγραμμα υλοποίησης των έργων. Δεν έχει γίνει τίποτε για την ασφάλεια των Ολυμπιακών Αγώνων. Δεν έχει γίνει ουσιαστικά τίποτε για τα ραδιοτηλεπτικά, για την κάλυψη των αγώνων μέσω της τηλεοράσεως και του ραδιοφώνου. Δεν έχει γίνει τίποτε για το χωριό των δημοσιογράφων. Είκοσι δύο χιλιάδες δημοσιογράφοι αναμένονται στην Αθήνα το 2004. Σήμερα, ασφαλώς, δεν είναι σε θέση ο παριστάμενος Υπουργός ούτε κανείς άλλος να μας πει σε ποιο ακριβώς σημείο της Αττικής θα γίνει αυτό το ολυμπιακό χωριό των δημοσιογράφων.
Τίποτε δεν έχει γίνει για τη φιλοξενία των επισκεπτών. Συμφωνίες επί συμφωνιών υποτίθεται πως υπογράφονται για να αναιρεθούν την επομένη και είκοσι πέντε χιλιάδες κλίνες ευπρεπούς κατηγορίας που υπάρχουν στην Αττική δεν φτάνουν ούτε για να καλύψουν τις ανάγκες της ολυμπιακής οικογένειας.
Τίποτε δεν έχει γίνει ουσιαστικά για την εξεύρεση και εκπαίδευση εξήντα χιλιάδων εθελοντών. Σχεδόν τίποτε δεν έχει γίνει για το Ολυμπιακό Χωριό. Θα έπρεπε να είχε ξεκινήσει από το καλοκαίρι του 1998. Αλλά και άλλα έργα με βάση το φάκελο διεκδίκησης έπρεπε να είχαν ξεκινήσει από την άνοιξη του 1998. Τι γίνεται με το κωπηλατήριο στο Σχοινιά, το σλάλομ στο Μαραθώνα, το beach volley στο Φάληρο, η ιστιοπλοϊα στον 'Αγιο Κοσμά; 'Ολα αυτά τα έργα έπρεπε να είχαν ξεκινήσει από την άνοιξη του 1998. Το ιππικό κέντρο στο Μαρκόπουλο, το κλειστό γυμναστήριο στο Γαλάτσι, το χόκεϊ, η σκοποβολή, το baseball και όλα αυτά τα αθλήματα έπρεπε να είχαν ξεκινήσει εδώ και καιρό και σιγά-σιγά να παραδίδονται στις ομοσπονδίες.
'Ολα αυτά, παρά τις ρητές διαβεβαιώσεις του κ. Σημίτη και των κυβερνητικών στελεχών. Μας διαβεβαίωνε το Σεπτέμβρη του '98 ο κ.  Βενιζέλος ότι "με πλήρη αίσθηση του χρόνου οι Ολυμπιακοί Αγώνες είναι εντός του χρονοδιαγράμματος" και σε μία κατά τα άλλα αλαζονική θα έλεγε κανείς και προσβλητική στο ύφος επιστολή στον κ. 'Εβερτ, ο κύριος Πρωθυπουργός, ο κ. Σημίτης, τον Ιούλιο του '99 διαβεβαίωνε ότι "η Κυβέρνηση προωθεί με συστηματικό και ολοκληρωμένο τρόπο την προετοιμασία των Ολυμπιακών Αγώνων του 2004." Κυρίες και κύριοι συνάδελφοι, παρά αυτές τις διαβεβαιώσεις υπάρχει πολύ μεγάλος κίνδυνος αποτυχίας του όλου εγχειρήματος. 'Οχι γιατί μας έδειξε κίτρινη κάρτα ο κ. Σάμαρανγκ. 'Οχι γιατί μας έδωσε εκατό ημέρες προθεσμία για να διορθώσουμε τα κακώς κείμενα ο κ. Ρογκ. 'Οχι γιατί υπάρχει κίνδυνος σε τελευταία ανάλυση να μη γίνουν οι Ολυμπιακοί Αγώνες του 2004, αλλά γιατί υπάρχει κίνδυνος να οδηγηθούμε σε τραγική οικονομική αποτυχία των Ολυμπιακών Αγώνων του 2004 με τεράστιο κόστος στην εθνική οικονομία και στον κρατικό προϋπολογισμό με απευθείας αναθέσεις. Είχε δίκιο ο φίλος του Πρωθυπουργού, κ. Σπράος, γνωστός από την έκθεσή του για το ασφαλιστικό ο οποίος έλεγε:
"Οι κίνδυνοι χαλαρής διαχείρισης, υπέρβασης  προϋπολογισμών, πελατειακών συναλλαγών είναι σοβαροί". Και συνεχίζει. "Αν δεν αποφευχθούν, οι συνέπειες θα είναι επώδυνες για την ελληνική οικονομία". Επώδυνες οι συνέπειες για την ελληνική οικονομία, όπως επώδυνες ήταν οι συνέπειες της οικονομικής αποτυχίας των Ολυμπιακών Αγώνων του Μόντρεαλ, που από το 1976 αυτή η πόλη, ακόμα και σήμερα, πληρώνει το κόστος αυτής της οικονομικής αποτυχίας.
Κυρίες και κύριοι συνάδελφοι, ο κύριος Υπουργός στην αρχή που διορίστηκε στο πόστο του ξεκίνησε με μία διάθεση συναινετική. Μάλιστα είχε μία πολύ φιλική και σε πολύ καλό κλίμα και ουσιαστική, θα έλεγε κανείς, συνάντηση με τον Αρχηγό της Νέας Δημοκρατίας κ. Καραμανλή.  Λίγες μέρες όμως αργότερα, η Κυβέρνηση αιφνιδιαστικά κατέθεσε νομοσχέδιο για το 2004, χωρίς καμία συνεννόηση με κανένα από τα κόμματα της Αντιπολίτευσης.  Το περιεχόμενο του νομοσχεδίου το είδαμε από διαρροές στον Τύπο. Μάλιστα πρωινή εφημερίδα παρουσίασε αυτούσιο το νομοσχέδιο.  Την προηγουμένη ακριβώς ημέρα είχα την ευκαιρία να επισκεφθώ στο γραφείο του τον Υφυπουργό Αθλητισμού κ. Φλωρίδη, από τον οποίο ζήτησα το νομοσχέδιο.  Ακόμα το περιμένουμε. Το είδαμε στις εφημερίδες, από εκεί πήραμε τις πληροφορίες και το πήραμε τρεις μέρες πριν συζητηθεί στην επιτροπή.
Αυτό το νομοσχέδιο προβλέπει ότι ο Πρωθυπουργός διορίζει το Δ.Σ. του 2004 κατά το δοκούν. Καταργεί το νόμο Πεπονή για τις προσλήψεις, παραβιάζει τους κανόνες για την προστασία του περιβάλλοντος, ανοίγει την πόρτα για την αδιαφάνεια και τις απευθείας αναθέσεις.
Και εξηγούμαι, κυρίες και κύριοι συνάδελφοι:
Θέμα πρώτο: Με απόφαση του Πρωθυπουργού διορίζονται και παύονται τα μέλη του Δ.Σ. του "ΑΘΗΝΑ 2004".
Με απόφαση του παριστάμενου Υπουργού διορίζονται και παύονται τα μέλη του Δ.Σ. της ανώνυμης εταιρείας που θα χειριστεί το θέμα της Πολιτιστικής Ολυμπιάδας.
'Ολα αυτά χωρίς να εξασφαλίζεται η συμμετοχή των αρμοδίων φορέων και χωρίς την έκφραση γνώμης της Βουλής ή κάποια συνεννόηση με τα κόμματα της Αντιπολίτευσης.
Θέμα δεύτερο. Η διάταξη για τις πάσης φύσεως χορηγίες είναι πρόχειρη, ασαφής, αφήνει κενά, μπορεί να αποτελέσει αιτία φοροδιαφυγής, απαρχή αιτιολόγησης εσόδων από παράνομες δραστηριότητες. Ρύθμιση πρωτοφανής, μιας και αυτήν τη διάταξη την εισηγείται μία Κυβέρνηση που πριν από δύο χρόνια κατάργησε τις φοροαπαλλαγές των δωρεών προς τα φιλανθρωπικά ιδρύματα, με αποτέλεσμα την αναστολή ή τη δραματική συρρίκνωση των δραστηριοτήτων όλων αυτών των ιδρυμάτων.
Θέμα τρίτο: η κατά παρέκκλιση εφαρμογή των κείμενων διατάξεων για τις περιβαλλοντικές μελέτες, όρους δόμησης, λειτουργίας του Ιπποδρόμου της Θεσσαλονίκης. Αυτές εγκρίνονται μόνο με υπουργικές αποφάσεις. Προφανώς αυτό γίνεται για να καλυφθούν οι σοβαρές περιβαλλοντικές επιπτώσεις που θα έχει η ίδρυση του Ιπποδρόμου στη Θεσσαλονίκη. Και μας δίνει ένα μήνυμα ότι στο μέλλον θα περιμένουμε παρόμοιες διατάξεις που θα καταστρατηγούν κάθε διάταξη. Για την προστασία του  περιβάλλοντος και θα αφορούν έργα, όπως το Φάληρο, τον Ιππόδρομο, κλπ. Κάτω από αυτές τις συνθήκες προς τι όλες αυτές οι φιέστες για την ημέρα του περιβάλλοντος πριν μία εβδομάδα με τον Πρωθυπουργό και τον αρμόδιο Υπουργό ΠΕΧΩΔΕ, επιστρατεύοντας μάλιστα και το γνωστό συνθέτη και τραγουδιστή Διονύση Σαββόπουλο!
Θέμα τέταρτο, το επίκαιρο θέμα της ασφάλειας των Ολυμπιακών Αγώνων του 2004. Δεν υπάρχει καμία αμφιβολία, κυρίες και κύριοι συνάδελφοι, ότι κάποιοι προσπαθούν να υιοθετήσουν το σύνθημα ότι οι Ολυμπιακοί Αγώνες του 2004 θα είναι Ολυμπιακοί Αγώνες που θα γίνουν στη χώρα της τρομοκρατίας, γεγονός που επιτείνεται και ενισχύεται από το χτύπημα της 17 Νοέμβρη, από τις εκθέσεις στις ΗΠΑ και από διάφορα δημοσιεύματα στον ξένο Τύπο.
Τέτοιου είδους όμως μεθοδεύσεις, κυρίες και κύριοι συνάδελφοι, μας βρίσκουν αντίθετους. Είναι κατευθυνόμενες, πλήττουν το κύρος της χώρας και θα βρουν αντίθετο τον ελληνικό λαό, θα βρουν απέναντί τους ολόκληρο τον πολιτικό κόσμο αυτής της χώρας.
Το τιτάνιο έργο όμως, της ασφάλειας των Ολυμπιακών Αγώνων, δεν είναι δυνατόν να στεφθεί από επιτυχία αυτοσχεδιάζοντας, χωρίς πυξίδα, χωρίς κατεύθυνση, χωρίς προσανατολισμό, χωρίς εξειδικευμένες γνώσεις τεχνολογίας.
Το μόνο θέμα που η Κυβέρνηση φαίνεται να έχει ξεκάθαρες απόψεις είναι το θέμα των εξήντα χιλιάδων εθελοντών. Υποτίθεται ότι δέχθηκε μία τροποποίηση στο νομοσχέδιο, άλλαξε η λέξη "ευεργετήματα" με τη λέξη "κίνητρα", αλλά παρέχονται με υπουργικές αποφάσεις αυτά τα κίνητρα, με κίνδυνο να οδηγηθούμε σε άλλον ένα φαύλο κύκλο ρουσφετολογίας εν όψει νομαρχιακών και δημοτικών εκλογών το 2002, εθνικών και ευρωεκλογών το 2004 και με μόνο θύμα το ολυμπιακό πνεύμα και τα ολυμπιακά ιδεώδη.
Γιατί, κύριε Υπουργέ, δεν κάνατε δεκτή την πρόταση συναδέλφων από το ΠΑ.ΣΟ.Κ., του κ. Φασούλα και της κ. Σακοράφα, οι οποίοι είπαν ότι πρέπει να καταργηθούν όλα αυτά τα οφελήματα, κίνητρα προς τους εθελοντές.
Ο εθελοντισμός δεν είναι αντιπαροχή. Αυτό μας βρίσκει σύμφωνους και περιμένουμε και τη δική σας τη θέση. Ελπίζουμε ότι θα το κάνετε δεκτό. Είναι ένα καλό σημείο συνεννόησης.
Θέμα έκτο: Η ουσιαστική κατάργηση του νόμου Πεπονή γενικώς και αορίστως σε όλα τα έργα προετοιμασίας του "ΑΘΗΝΑ 2004" και σε έργα που αφορούν λειτουργίες του Υπουργείου Πολιτισμού.
Τέλος, το ψευδεπίγραφο άρθρο για την ίδρυση του ισλαμικού πολιτιστικού κέντρου και τεμένους στην Παιανία, ίσως ήταν το μόνο άρθρο το οποίο θα μπορούσε να ψηφίσει ομόφωνα η ελληνική Βουλή, εάν δεν ήταν ψευδεπίγραφο και εάν στην εισηγητική έκθεση δεν υπήρχε αναφορά, η οποία λέει ότι παραχωρείται αυτός ο χώρος για την εξυπηρέτηση των διεθνών σχέσεων της χώρας, για την εξυπηρέτηση των αθλητών των Ολυμπιακών Αγώνων του 2004, παρ'ότι γνωρίζει και η Βουλή, γνωρίζει και ο κύριος Υπουργός ότι στο φάκελο διεκδίκησης δεν υπάρχει τέτοια  δέσμευση της  χώρας μας. Το μόνο που προβλέπεται είναι συγκεκριμένοι χώροι λατρείας στο Ολυμπιακό Χωριό.
Επί της ουσίας δεν έχουμε κανένα πρόβλημα, δεν έχουν κανένα πρόβλημα οι Βουλευτές του Εθνικού Κοινοβουλίου...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μου επιτρέπετε μια διακοπή; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ σας το επιτρέπω, εάν κρατηθεί ο χρόνος μου.
ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε Υπουργέ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Με συγχωρείτε, κύριε Πρόεδρε, θα κάνω μία σύντομη διακοπή.
ΠΡΟΕΔΡΕΥΩΝ (Κωνσταντίνος Γείτονας): Ο χρόνος όμως δεν κρατείται.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Κεφαλογιάννη, μπορώ να σας διαβεβαιώσω, ότι πράγματι, όπως είπατε, αυτό το θέμα εκκρεμούσε από καιρό. Είχε τεθεί κατ'αρχήν από διάφορες κοινότητες μουσουλμάνων που ζουν στην Αθήνα και κυρίως από τη μεγάλη κοινότητα Συριολιβανέζων, η οποία είχε προκύψει τον καιρό των ταραχών του Λιβάνου. Ξέρετε ότι εκείνη την εποχή φιλοξενούσαμε περί τους εξήντα χιλιάδες Λιβανέζους...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, με συγχωρείτε, αλλά βλέπω ότι τρέχει ο χρόνος μου. Εάν δεν συμφωνεί το Προεδρείο να κρατηθεί ο χρόνος...
ΠΡΟΕΔΡΕΥΩΝ (Κωνσταντίνος Γείτονας): Θα υπάρξει μια ανοχή, αλλά γνωρίζετε και εσείς, κύριε Υπουργέ, και εσείς, κύριε συνάδελφε, ότι δεν κρατείται ο χρόνος στις διακοπές.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πράγματι είναι έτσι όπως το λέτε, αλλά ολιγωρήσαμε και εδώ κάνω κριτική -αν θέλετε- του εαυτού μου στο Υπουργείο Εξωτερικών, όπου ήρχοντο αυτά τα αιτήματα. Δεν τα προωθήσαμε και εσέρνετο αυτό το πράγμα. 'Ηλθε μία στιγμή που προέκυψε η νέα ανάγκη -γιατί υπάρχει νέα ανάγκη, δεν είναι εφεύρημα- της παρουσίας ενός μεγάλου αριθμού αθλητών, οι οποίοι θα είναι μουσουλμάνοι και οι οποίοι έχουν απαίτηση να έχουν ένα χώρο να ασκούν τα θρησκευτικά τους καθήκοντα. 'Αρα δεν υπάρχει ούτε τέχνασμα ούτε εφεύρημα.
Εφόσον λέτε ότι επί της ουσίας συμφωνείτε, εγώ το αποδέχομαι και ευχαριστώ διότι συμφωνούμε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τότε οφείλετε, κύριε Υπουργέ, και εσείς, μέχρι να τελειώσουμε τη συζήτηση επί της αρχής, να μας πείτε ποιες είναι αυτές οι διεθνείς συμβάσεις που προβλέπουν την ίδρυση του μουσουλμανικού τεμένους, σε ποιον φορέα ανατίθεται η δημόσια έκταση, ποιος φορέας θα λειτουργήσει το κέντρο, με ποια χρήματα και από ποια πηγή θα πάρουμε αυτά τα χρήματα.
Να το βγάλετε από την εισηγητική ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τις συμβάσεις γιατί τις δέχεσθε;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως, εσείς το αναφέρετε στην εισηγητική έκθεση και στο σχέδιο νόμου, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τις δέχεσθε υποχρεωτικά; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τότε, διαγράψτε από την εισηγητική έκθεση ότι γίνεται για την εξυπηρέτηση των διεθνών σχέσεων της χώρας. Διαγράψτε το αυτό. Διαγράψτε ότι είναι για την εξυπηρέτηση των αθλητών, των Ολυμπιακών Αγώνων.
Πείτε μας ποιος είναι ο φορέας, που θα λειτουργήσει το  κέντρο  και πείτε μας πού θα βρείτε τα χρήματα και εμείς είμαστε πρόθυμοι να το ψηφίσουμε  για να σας αποδείξουμε στην πράξη ότι θέλουμε πραγματικά να συναινέσουμε, στο θέμα αυτό.
Κλείνω, κύριε Πρόεδρε, λέγοντας ότι συναίνεση είναι κάτι στο οποίο συμφωνούμε. Στη συναίνεση, λέμε ναι. 'Ομως, συναίνεση μέσα από ένα θεσμοθετημένο διάλογο. Και εμείς έχουμε καταθέσει συγκεκριμένες προτάσεις. Θέλουμε να συγκροτηθεί εθνικό ολυμπιακό συμβούλιο υπό την προεδρία του Προέδρου της Δημοκρατίας και με τη συμμετοχή όλων των Αρχηγών των κομμάτων, όπου θα γίνεται μία υψηλού επιπέδου συζήτηση για το μεγάλο θέμα των Ολυμπιακών Αγώνων.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Σαν αυτή που έγινε.
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, σας παρακαλώ, κύριε Κεφαλογιάννη. Η πρόταση αυτή έχει ακουστεί και από τον Αρχηγό σας. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κάθε έξι μήνες να παρουσιάζεται στη Βουλή έκθεση, όπως γίνεται με την έκθεση του Ελεγκτικού Συνεδρίου.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πήγατε στη δεξίωση και αφήσατε εδώ τον κ. Παυλόπουλο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συμφωνείτε σ' αυτήν την πρόταση; Αφήσατε να εννοηθεί ότι συμφωνείτε.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, ολοκληρώστε, παρακαλώ, και μην προκαλείτε διακοπές.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να έρχεται κάθε έξι μήνες μία τέτοια έκθεση, να συζητείται στην Ολομέλεια της Βουλής, για τους Ολυμπιακούς Αγώνες, όπου θα μπορούν να λαμβάνουν μέρος όλοι οι συνάδελφοι Βουλευτές. Τέλος, να αναβαθμισθεί το όργανο της Εθνικής Επιτροπής Ολυμπιακών Αγώνων.
Αυτό θα πει συναίνεση. Συναίνεση σημαίνει συμμετοχή. Δεν σημαίνει επικύρωση προειλημμένων αποφάσεων της Κυβέρνησης, που πολλές φορές είναι υπέρ των ολίγων εχόντων και κατεχόντων. Δεν σημαίνει ανοχή στην αδιαφάνεια και πολύ περισσότερο, κύριοι συνάδελφοι, δεν σημαίνει συνενοχή.
Καταψηφίζουμε αυτό το νομοσχέδιο επί της αρχής, γιατί είναι πρόχειρο, ψευδεπίγραφο, περιλαμβάνει χαριστικές ρυθμίσεις και δεν υπηρετεί τη διαφάνεια.
Σας ευχαριστώ.
(Χειροκροτήματα απο την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κυρίες και κύριοι συνάδελφοι, τοποθετούμαι επί της αρχής ενός νομοσχεδίου, ούτε λίγο ούτε πολύ σημαίνει ότι εκπονώ μία διδακτορική διατριβή, γιατί μία τέτοια τοποθέτηση σημαίνει ότι προσεγγίζει ένα νόμο από την οικονομική του, την κοινωνιολογική, την ιδεολογική, την πολιτική, την ιστορική πλευρά.
Εγώ δεν έχω βέβαια το χρόνο αυτόν. Επομένως η αναφορά μου θα είναι πολύ γενική με κάποια συγκεκριμένα, ενδεικτικά ίσως, παραδείγματα.  Εξάλλου το Κομμουνιστικό Κόμμα Ελλάδας έχει πολλές φορές τοποθετηθεί για το θέμα αυτό.
Πρώτα απ' όλα ήθελα να αναφερθώ στον ισχυρισμό της Κυβέρνησης ότι αυτός ο νόμος δεν έρχεται να προλάβει την αποτυχία των προηγούμενων νομοθετικών ρυθμίσεων. Δεν είναι ένας νόμος που διορθώνει τα σφάλματα των προηγούμενων νομοθετικών ρυθμίσεων, αλλά είναι ένας νόμος ad hoc, με ένα συγκεκριμένο θέμα και με μια συγκεκριμένη προοπτική που προσπαθεί να ανοίξει, ώστε να οδηγηθεί η Ελλάδα στο 2004.
'Εκανα μία πολύ απλή και πρόχειρη, θα μπορούσε να πει κανείς, στατιστική προσέγγιση και είδα ότι υπάρχουν σε είκοσι πέντε περιπτώσεις διορθώσεις, αντικαταστάσεις, επαναδιατυπώσεις άρθρων και προσθήκες νέων άρθρων, που σημαίνει ότι τελικά αυτός ο νόμος παίρνει και αυτόν το χαρακτήρα, το χαρακτήρα δηλαδή της διόρθωσης άλλων νόμων οι οποίοι δεν λειτούργησαν όπως έπρεπε, ώστε να μας φέρουν κοντά σ' αυτό που τελικά θέλουμε να πετύχουμε, στο 2004.
Αυτή η κατάσταση, βέβαια, μπορεί να σημαίνει δύο πράγματα: Το ένα απ' αυτά έχει σχέση με το επιχείρημα ότι το σχέδιο νόμου που συζητούμε τώρα δεν αποτελεί ένα καινούριο νομικό μόρφωμα με αυτονομία και ιδιαίτερο αντικείμενο, αλλά μία προσπάθεια βελτίωσης ή αναπροσανατολισμού των προηγούμενων νομοθετικών ρυθμίσεων.
Το δεύτερο πάλι δημιουργεί μία βάσιμη και φυσική ανησυχία ότι θα υπάρξει και μία άλλη νομική παρέμβαση ύστερα από λίγο χρόνο, ύστερα από ένα εξάμηνο, η οποία τελικά θα επιδιώκει τη διόρθωση ή την προσαρμογή του νόμου αυτού, ενώ υποτίθεται ότι πρέπει πια αυτός ο νόμος να είναι τελευταίος και αυτός να δώσει και την προοπτική για το 2004.
Και το λέω αυτό γιατί οι προσθήκες, οι αντικαταστάσεις, οι προσθήκες άρθρων ή οι επαναδιατυπώσεις άρθρων δεν είναι πάντοτε τυπικές ή διαδικαστικές, αλλά σε μερικές περιπτώσεις είναι πάρα πολύ ουσιαστικές.
Παίρνω ένα παράδειγμα, από την έβδομη παράγραφο του πρώτου άρθρου, αν θυμάμαι καλά. Αυτή αναφέρεται στην πρόσληψη προσωπικού και προστίθεται η εξής περιγραφή: " Μπορεί εξαιρετικά και για την κάλυψη κατεπειγουσών αναγκών να επιτραπεί η απευθείας πρόσληψη προσωπικού σε ένα ποσοστό μάλιστα που θα φθάνει το 15% των μελών της εταιρείας", αν βέβαια παρουσιαστούν αυτές οι κατεπείγουσες ανάγκες.
Θα ήθελα, κύριε Υπουργέ, να κάνω μία παρατήρηση σ' αυτήν την περίπτωση και να μη φανεί ούτε μεμψίμοιρη ούτε ότι είναι το προϊόν μιας αρρωστημένης καχυποψίας. Με συγχωρείτε, αλλά προσπαθώ να προλάβω τους γνωστούς οξείς χαρακτηρισμούς που συχνά χρησιμοποιείτε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Εχω ποτέ χρησιμοποιήσει τέτοιους χαρακτηρισμούς;
ΓΕΩΡΓΙΟΣ ΧΟΥΡΜΟΥΖΙΑΔΗΣ: 'Οχι, έχω ένα παράδειγμα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ, συνεχίστε την εισήγησή σας.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να μάθει να μιλάει. Τι νόημα είχε η παρατήρηση, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Ακριβώς γι' αυτό έγινε η παρέμβαση του Προεδρείου, κύριε Υπουργέ.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Υπουργέ, την είπα γελώντας.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, συνεχίστε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μη γελάτε, σας παρακαλώ. Δεν σας δίνω το δικαίωμα.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Αλλά εκφράζει το βάσιμο φόβο ότι ο νόμος αυτός δεν είναι ο τελευταίος, το ενδεχόμενο και άλλων κατεπειγουσών αναγκών στην πορεία της προσπάθειας δεν αποκλείεται και πως ένα αφόρητο πλήθος προσλήψεων, συμβάσεων, φόρων και φοροαπαλλαγών χορηγιών και αναθέσεων θα πηγαινοέρχονται στα υπουργικά και τα προεδρικά γραφεία με το τραγικό αποτέλεσμα να υπάρχει φόβος να μετατραπεί το περίφημο εθνικό στοίχημα για την πραγματοποίηση των μοναδικών Ολυμπιακών Αγώνων σε ένα παιχνίδι της τύχης, σε μια γραφειοκρατία σχεδόν "μινωταυρική", που η μόνη της σχέση με τον αθλητισμό θα είναι τα γρονθοκοπήματα των ενδιαφερομένων "παραχωρησιούχων".
Εδώ θέλω να κάνω μία παρένθεση και να προτείνω σε περίπτωση τέτοιων γλωσσικών εγκλημάτων να αίρεται αυτομάτως η βουλευτική ασυλία αυτών που τη χρησιμοποιούν.
"Παραχωρησιούχος" και πριν από λίγο καιρό άκουσα τη λέξη "αυθαιρετούχος" είναι λέξεις- εγκλήματα. "Αυθαιρετούχος" σημαίνει αυτός που έχει ως ιδιότητα την αυθαιρεσία και "παραχωρησιούχος" αυτός που έχει την ιδιότητα της παραχώρησης. Αυτό δεν μπορεί να λέγεται με τη χρησιμοποίηση μιας ελληνικής λέξης.
Μια άλλη επίσης αρκετά προβληματική, δραματική πρόβλεψη που δημιουργεί ανησυχίες, όσον αφορά το κέρδος του εθνικού μας στοιχήματος, είναι τα δεκαπέντε μεγάλα οδικά έργα, που προβλέπονται με το άρθρο 3.
Αλήθεια, κύριε Υπουργέ -και ακούσαμε λίγο ψύχραιμα, εσείς που έχετε εμπειρία των υπερηχητικών ταχυτήτων μια και κάνατε Υπουργός Μεταφορών- θα ήθελα να ρωτήσω πραγματικά αν είναι δυνατόν μέσα σε τριάμισι χρόνια να πραγματοποιηθούν αυτοί οι δεκαπέντε οδικοί άξονες, οι οποίοι -υποτίθεταιθα μας οδηγήσουν στο Ελντοράντο των Ολυμπιακών Αγώνων.
Για τις απαλλοτριώσεις βέβαια που σχετίζονται με αυτά τα έργα, δεν θέλω να κάνω καμία σχετική παρατήρηση, γιατί δεν έχω μελετήσει το θέμα.
Τώρα, κύριε Πρόεδρε, θα έρθω στο άρθρο 6 που αναφέρεται στην ασφάλεια των Ολυμπιακών Αγώνων του 2004. Φοβούμαι πως τις παρατηρήσεις αυτές θα μπορούσε κανείς να τις βρει και να τις χαρακτηρίσει ως υπερβολικές. Δεν είναι όμως.
Το Κομμουνιστικό Κόμμα της Ελλάδας, κύριε Πρόεδρε, σε καμία περίπτωση δεν θέλησε να αντιληφθεί την οργάνωση των Ολυμπιακών Αγώνων σαν ένα σύστημα οικονομικών, κατασκευαστικών και διοικητικών προβλημάτων.
Το κόμμα μου είχε και έχει πάντοτε τη γνώμη και την κατέθεσε με σαφή τρόπο στη δημόσια κρίση, πως αν η Ελλάδα δεν είναι και δεν ήταν έτοιμη, αν δηλαδή της έλειπαν βασικά δεδομένα υποδομής -και αυτό το αναφέρατε, κύριε Υπουργέ, στην πρώτη σας ομιλία στην επιτροπή- δεν έπρεπε να διεκδικήσει την ανάληψη των Ολυμπιακών Αγώνων -είναι πάρα πολύ απλό- και να οδηγήσει έτσι τη χώρα μας σε μια προσπάθεια πέρα και πάνω από τις δυνάμεις της και μάλιστα σε μια περίοδο που το ιστορικό της χαρακτηριστικό είναι τα μεγάλα προβλήματα σε όλα τα βασικά κοινωνικά πεδία.
Είχε επίσης και έχει το Κομμουνιστικό Κόμμα της Ελλάδας τη γνώμη πως οι αγώνες αυτοί, έστω και με τον τρόπο που θα πραγματοποιηθούν, θα έπρεπε πρώτα από όλα να αντιμετωπισθούν ως ένα κορυφαίο λαϊκό γεγονός, γιατί έτσι ήταν και οι Ολυμπιακοί Αγώνες στην αρχαιότητα. 'Επρεπε, με άλλα λόγια, να αναδειχθούν ως μια διαδικασία μέσα από την οποία θα αξιοποιούνταν οι δυνατότητες του λαού μας και οι είκοσι μέρες των αγώνων θα αποτελούσαν ένα πρόγραμμα παιδείας και ψυχαγωγίας.
Τέλος, είχε και έχει τη γνώμη το Κομμουνιστικό Κόμμα της Ελλάδας ότι το 2004  έπρεπε να αναπτυχθεί ως ένα γεγονός κατασκευαστικών δράσεων, αθλητικής άμιλλας και πνευματικών αναφορών σε πανελλήνια κλίμακα.
Αυτήν τη στιγμή όμως διαπιστώνουμε -και είναι μια λογική διαπίστωση και αρκετά αντικειμενική- πως το 2004 θα εξελιχθεί ως ένα πρόγραμμα ανάπτυξης του αθηναϊκού λεκανοπεδίου, ένα πρόγραμμα κερδοφορίας και τακτοποίηση  σε πολλές περιπτώσεις προσωπικών μικροσυμφερόντων, κάτω βέβαια και πάντοτε από το μόνιμο εφιάλτη της θυσίας.
Επιτέλους, θα μπορούσε να πει κανείς, ως πότε ό,τι γίνεται σε αυτόν τον τόπο θα πρέπει να γίνεται με τις θυσίες του ελληνικού λαού; Πότε επιτέλους θα βγει από αυτό το ατελείωτο τούνελ των θυσιών αυτός ο λαός, για να δει το φως, το φως που είναι τόσο πολύτιμο για τη βιοτική του φωτοσύνθεση, έστω κι αν αυτό το φως εκπέμπεται από μια ολυμπιακή φλόγα που φαίνεται, όπως αποδείχθηκε, ότι και αυτή χρειάζεται θυσίες για να ανάψει.
Διαβάζοντας, επίσης, το άρθρο 6, που αναφέρεται στην ασφάλεια, ήρθε στο μυαλό μου μια ιστορική πληροφορία και προσέξτε την σας παρακαλώ, κύριε Υπουργέ. Η πληροφορία ότι κατά τους Ολυμπιακούς Αγώνες της αρχαιότητας σταματούσαν οι πόλεμοι και γκρεμίζονταν τα τείχη των πόλεων. Και εμείς κουβαλώντας στον ώμο μας αυτό το απροσδόκητο εθνικό στοίχημα ψηφίζουμε ένα νόμο όπου προβλέπονται δαπάνες, προϋπολογισμοί, εξειδικευμένο προσωπικό, όχι για να γκρεμίσουμε τα τείχη της Αθήνας αλλά για να τα ενισχύσουμε, μιας και κατάφεραν να μας πείσουν οι Ηνωμένες Πολιτείες της Αμερικής ότι η χώρα μας είναι ένας τόπος τρομοκρατούμενος και πως το ταπεινό κλαδί της ελιάς στο ολυμπιακό λογότυπό μας είναι το σήμα κατατεθέν μιας χώρας που υποκρίνεται τη φιλειρηνική.
Ψηφίζουμε ένα νόμο όπου προβλέπονται οι αναγκαίες πιστώσεις για την προμήθεια του απαραίτητου εξοπλισμού ασφάλειας, τις αμοιβές μάνατζερ, πρακτόρων και άλλων ειδικών που θα περιφέρονται επί είκοσι ημέρες, κρατώντας από τις αλυσίδες τους τα γνωστά εκπαιδευμένα σκυλιά που μυρίζονται από μακριά τους τρομοκράτες, την ίδια στιγμή που μέσα στον ευγενή στίβο η κ. Θάνου και ο κ. Γκατσιούδης, γνωστοί μας πρωταθλητές, θα προσπαθούν να αποδείξουν την ανωτερότητα της φυλής μας, φυσικά με τρόπο εντελώς ειρηνικό.
Μια άλλη παρατήρηση θα κάνω, που αξίζει και αυτή να την προσέξετε, κύριε Υπουργέ, γιατί έχει άμεση σχέση με το Υπουργείο σας και ιδιαίτερα με την Αρχαιολογική Υπηρεσία. Με έναν προηγούμενο νόμο -δεν θυμάμαι ποιος είναι αυτός- προβλεπόταν η τοποθέτηση ειδικών αρχαιολόγων στο μουσείο το επιγραφικό και το μουσείο το νομισματικό.
Ξέρουμε ότι ένας κατ'εξοχήν χώρος πολιτιστικής υποδοχής για τους Ολυμπιακούς Αγώνες είναι τα μουσεία. Και όμως, με το νομοσχέδιο αυτό καταργούνται αυτές οι θέσεις και προτείνεται η προκήρυξη διαγωνισμού για την πρόσληψη δεκαπέντε άλλων αρχαιολόγων ή υπαλλήλων του Υπουργείου Πολιτισμού, που θα χρησιμοποιηθούν στην κεντρική υπηρεσία ή σε περιφερειακές μονάδες.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Παίρνω την αφορμή να κάνω μια πρόταση που ίσως φανεί ρομαντική και εντελώς ανεδαφική. Το έργο του Υπουργείου Πολιτισμού και ιδιαίτερα της Αρχαιολογικής Υπηρεσίας προωθείται και πραγματοποιείται κυρίως από έκτακτους αρχαιολόγους, οι οποίοι με μόχθο, με θυσίες πραγματικές φέρουν σε πέρας αυτά τα έργα. Πότε απολύονται, πότε προσλαμβάνονται. 'Ισως ήταν αφορμή μέσα σε αυτό το νομοσχέδιο που προβλέπονται προσλήψεις, που προβλέπονται διαγωνισμοί, ένα μέρος αυτών των εκτάκτων αρχαιολόγων να μονιμοποιηθούν για να βοηθήσουν ακριβώς σε αυτήν την περίπτωση την προσπάθεια για τους Ολυμπιακούς Αγώνες. 'Ετσι θα μείνει και ένα στοιχείο μεταολυμπιακού χαρακτήρα, που ακριβώς θα λειτουργούσε με ένα πολύ θετικό τρόπο στη χώρα μας.
Εκείνο, όμως, που δεν θα έπρεπε με κανένα τρόπο να αρνηθούμε είναι το ενδεχόμενο πως όλες αυτές οι δηλώσεις για το εθνικό στοίχημα, για το ότι οι Ολυμπιακοί Αγώνες του 2004 θα είναι μοναδικοί και ότι θα δώσουμε σε αυτούς το νέο ελληνικό νόημα που πρέπει να πάρουν επιτέλους για να απομακρυνθούν από την εμπορευματοποίησή τους και όλα αυτά τα άλλα συναφή εθνοευαίσθητα, θα καταλήξουν -το λέω πραγματικά με φόβο και το απεύχομαισε μια τραγική εθνική απώλεια.
Οι Ολυμπιακοί Αγώνες του 2004 που ανέλαβε να διοργανώσει η χώρα μας φοβούμαι ότι θα είναι ένα θλιβερό κακέκτυπο των μέχρι τώρα Ολυμπιάδων, δηλαδή θα μοιάζει με αυτές τις Ολυμπιάδες. Και σας θυμίζω αυτό που συνέβη με τις Ολυμπιάδες το 1900 στο Παρίσι και το 1904 στο Σεν Λούϊς, που πραγματικά υπάρχει η ιστορική μαρτυρία ότι είχαν εξελιχθεί σε μία διεθνή εμποροπανήγυρη και τότε, με την αφορμή αυτής της αποτυχίας, είχε γίνει για πρώτη φορά πρόταση να γίνονται οι Ολυμπιακοί Αγώνες μόνιμα στην Ελλάδα.
Απ'ό,τι μπορεί κανείς να συμπεράνει και από το σχέδιο νόμου που συζητούμε εδώ, καμιά προσπάθεια της Κυβέρνησης δεν κατευθύνεται σε αυτήν την "ελληνοποίηση" των Ολυμπιακών Αγώνων του 2004 και προπαντός δεν κατεύθυνεται προς τον εμπλουτισμό τους με το χαρακτήρα μιας κορυφαίας πολιτισμικής λαϊκής γιορτής.
Τα ποσοστά, οι διορισμοί, τα διοικητικά συμβούλια, οι φοροαπαλλαγές, τα μερίσματα και τα κέρδη είναι οι λέξεις που κυριαρχούν. Σημασία δε δίνεται σε αυτά που έγραψε ο Κωστής Παλαμάς στο γνωστό ύμνο των Ολυμπιακών Αγώνων και στις λέξεις αυτές που καταλαβαίνει ο λαός μας.
Φοβόμαστε, λοιπόν, ότι το μόνο που θα θυμίζει Ελλάδα στους Ολυμπιακούς Αγώνες του 2004, θα είναι ο εθνικός ύμνος που θα ακουστεί στην έναρξη και τη λήξη των αγώνων -εγώ εύχομαι όχι μόνο εκεί- η ολυμπιακή φλόγα και εφιαλτικά μποτιλιαρίσματα στους αθηναϊκούς δρόμους.  Και ευτυχώς που μία ενδεχόμενη αποτυχία, την οποία απεύχομαι ειλικρινά δεν θα τη χρεωθεί ο απών ελληνικός λαός, αλλά η πανταχού παρούσα ελληνική Κυβέρνηση. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ξεκινάμε τον κατάλογο των ομιλητών με πρώτο ομιλητή το συνάδελφο κ.  Σταύρο Μπένο.
Ορίστε, κύριε συνάδελφε, έχετε το λόγο για δέκα λεπτά.
ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, επειδή μάλλον είναι προφανές από τη μέχρι τώρα συζήτηση, αλλά υποψιάζομαι και από τη συζήτηση που θα ακολουθήσει ότι το ενδιαφέρον -και είναι φυσικό άλλωστε- θα μονοπωληθεί από την οργάνωση των Ολυμπιακών Αγώνων, θα μου επιτρέψετε να διαθέσω το λίγο χρόνο που έχω στη διάθεσή μου για ένα σημαντικό τμήμα και του νομοσχεδίου, δηλαδή για την πολιτιστική Ολυμπιάδα.
Θέλω να πιάσω το νήμα από δύο αγορητές, από το συνάδελφο της Νέας Δημοκρατίας τον κ. Κεφαλογιάννη και από το σεβαστό μου καθηγητή τον κ.  Χουρμουζιάδη. Ο κ. Κεφαλογιάννης μίλησε και ήταν σωστό αυτό που είπε ότι η κάθε πόλη προσπάθησε να αντλήσει κάποια ιδιαίτερα χαρακτηριστικά και ένα έμμεσο κέρδος από τους αγώνες τους ολυμπιακούς που οργάνωσε. Είπε ότι εμείς το επιχειρούμε αυτό και ορθά κατά τη γνώμη μου μέσω της πολιτιστικής Ολυμπιάδας.
Ο κ. Χουρμουζιάδης εξέφρασε έναν προβληματισμό ότι θα έχουμε μία επανάληψη των ίδιων πραγμάτων που δεν θα εκφράζουν το νόημα και το πνεύμα των αρχαίων Ολυμπιακών Αγώνων και εγώ το συμμερίζομαι. Γι' αυτό, αγαπητέ φίλε Υπουργέ, κυρίες και κύριοι συνάδελφοι, θέλω να σας καταθέσω μια πρόταση, την οποία είχα επεξεργαστεί από την εποχή που ήμουν Υπουργός Πολιτισμού. Τότε βεβαίως δεν είχαμε πάρει Ολυμπιάδα, ήμασταν μαζί και με τον Ανδρέα τότε, υπήρχε όμως σκέψη να τη διεκδικήσουμε και έπρεπε να είμαστε προετοιμασμένοι.
Ας μη γελιόμαστε. Μέσα σ' αυτό το γεγονός των Ολυμπιακών Αγώνων που έχει τεράστια εμπορευματοποίηση, αλλά και επικοινωνιακή δύναμη αν δεν αντιπαραθέσουμε κάτι που θα συγκλονίσει την παγκόσμια κοινή γνώμη, τότε πραγματικά η πολιτιστική Ολυμπιάδα θα είναι ένα φαινόμενο, το οποίο θα είναι εντελώς αφανές δίπλα στο γεγονός των Ολυμπιακών Αγώνων που όπως είπα έχει πολύ μεγάλη ένταση ή πολύ μεγάλη επικοινωνιακή δύναμη.
Ποια είναι η σκέψη, λοιπόν, την οποί καταθέτω για πρώτη φορά στο Εθνικό Κοινοβούλιο. Με τον φίλο κύριο Υπουργό είχαμε την ευκαιρία να το συζητήσουμε προ ημερών. Το αρχαίο ελληνικό πνεύμα που στη βάση αυτού του μεγάλου πολιτισμού ήταν αυτή η ωραία και άρρητη σχέση ανάμεσα στο σώμα και στο πνεύμα, που είχε δώσει αυτά τα δύο μεγάλα πράγματα. Τους αγώνες του σώματος, αλλά και τους αγώνες του πνεύματος. Και έδωσε και κάποια υπέροχα έργα πολιτισμού. 'Ενα πολύ μεγάλο δείγμα στη χώρα μας αυτών των έργων πολιτισμού είναι τα αρχαία θέατρα, τα οποία, δυστυχώς, είναι σε πολύ άσχημη κατάσταση.
Για φανταστείτε, λοιπόν, πλάι στους Ολυμπιακούς Αγώνες να καλούσαμε την παγκόσμια διανόηση, όλους τους λαούς του κόσμου. 'Ο,τι καλύτερο παράγεται σε όλον τον κόσμο. Και αφού ετοιμάσουμε τα θέατρα αυτά να παρουσιαστούν όλα αυτά τα πολιτιστικά προϊόντα της παγκόσμιας σκέψης από όλον τον κόσμο στα αρχαία θέατρα.
Θεωρώ ότι αυτό θα μπορούσε να είναι ένα ισοδύναμο των αθλητικών αγώνων και να μπορέσει πραγματικά να επαναφέρει τους ολυμπιακούς αγώνες στο πνεύμα που είχαν στην αρχαία Ελλάδα.
Βεβαίως αυτό απαιτεί πολύ συνθετότερη δουλειά από ό,τι τα κλασικά έργα, γιατί τα έργα τα αρχαιολογικά έχουν ιδιαίτερες συνθήκες κάτω από τις οποίες πρέπει να αναστηλωθούν, αυτό απαιτεί ενδεχομένως περαιτέρω εξειδίκευση της νομοθεσίας και των διατάξεων που υπάρχουν μέχρι τώρα, αλλά και που υπάρχουν και στο σημερινό νομοσχέδιο που συζητούμε και απαιτούν βεβαίως και οικονομικούς πόρους.
Ακούσαμε ότι το πακέτο για τα αθλητικά έργα είναι 1,5 τρισεκατομμύρια. Εγώ νομίζω ότι πρέπει σιγά σιγά να σχηματιστεί και ένα πακέτο για έργα πολιτισμού, πέραν του τρίτου Kοινοτικού Πλαισίου Στήριξης που έτσι κι αλλιώς συμμετέχουν όλοι οι τομείς της χώρας. Για το σκοπό αυτό καταθέτω επίσης μια πρόταση, η οποία είναι απολύτως επεξεργασμένη και στηρίζεται στο θεσμό της αρχαίας χορηγίας. Ποια είναι η πρόταση. Οι χίλιες πιο κερδοφόρες επιχειρήσεις της χώρας να δίνουν ένα ποσοστό που δεν θα υπερβαίνει το 2% με 3% της κερδοφορίας τους, με αντίστοιχη φοροαπαλλαγή και να γίνονται χορηγοί έργων. Τη λίστα των έργων θα την κάνει το Υπουργείο Πολιτισμού. Από στοιχεία προ διετίας του Υπουργείου Οικονομικών η κερδοφορία των χιλίων πιο κερδοφόρων επιχειρήσεων είναι ένα τρισεκατομμύριο εκατό δισεκατομμύρια (1.100.000.000.000).  Αντιλαμβάνεστε ότι για κάθε μονάδα αντλούνται πόροι δέκα δισεκατομυρίων (10.000.000.000) . Νομίζω με μία φορολογία στο 2% με 3% μπορούν να αντληθούν είκοσι δισεκατομμύρια (20.000.000.000) με τριάντα δισεκατομμύρια (30.000.000.000) ετησίως και να σχηματίσουν ένα σημαντικό κεφάλαιο γι' αυτά τα έργα που σας πρότεινα, καθώς και άλλα έργα που μπορούν να γίνουν και στην πολιτιστική κληρονομιά, αλλά και στο σύγχρονο πολιτισμό και κυρίως στην περιφέρεια για να αντισταθμίσουμε και το γεγονός ότι τα έργα του αθλητισμού θα γίνουν κατά κύριο λόγο στο κέντρο.
Καταθέτω, λοιπόν, κύριοι συνάδελφοι, και όπως συνηθίζω κάτι που αγαπώ, ποτέ δεν βγαίνω στα παράθυρα να το καταναλώσω, συνηθίζω να το καταθέτω στο πιο επίσημο βήμα που έχουμε και οφείλουμε να έχουμε εμείς οι πολιτικοί στο Βήμα του Κοινοβουλίου, έστω και αν τελευταία έχει χάσει την αίγλη του και την επικοινωνιακή του δύναμη και πλάι σε αυτό θα ήθελα να εκφράσω τη συμφωνία μου για το άρθρο που περιέχεται στο νομοσχέδιο αυτό για το ισλαμικό κέντρο πολιτισμού. Βλέπω ότι σε αυτό υπάρχει μια σύμπτωση όλων των πτερύγων και αυτό είναι πάρα πολύ ευχάριστο. Είναι ευχάριστο, αγαπητοί συνάδελφοι, γιατί βλέπετε πώς τις τελευταίες μέρες έχει μετατοπιστεί το κέντρο βάρους της πολιτικής ζωής. Ποιος θα μπορούσε να συγκρίνει την περίοδο πριν από τις εκλογές, που μιλούσαμε τότε για την ΟΝΕ, για τη διατηρησιμότητα των κριτηρίων της ΟΝΕ, για το κοινωνικό κράτος, δηλαδή οι βασικές εξαγγελίες όλων των παρατάξεων, με την περίοδο τη σημερινή μετά τις εκλογές. Για κοιτάξτε τώρα τι κυριαρχεί στην πολιτική ζωή.  Ταυτότητες, τρομοκρατία, που όλα αυτά είναι τυχαίο άραγε ότι έχουν ένα στόχο, που ο στόχος αυτός είναι τα ατομικά δικαιώματα. Και σε αυτό, αγαπητοί συνάδελφοι της Νέας Δημοκρατίας, δεν θα εξαιρούσα και την κρίση στο κόμμα σας που εγώ θλίβομαι γι' αυτό, γιατί εγώ θέλω μια παράταξη την αντιπολίτευση δυναμική, που να ελέγχει δυναμικά την Κυβέρνηση και πραγματικά θέλω από το Βήμα αυτό επισήμως να εκφράσω την απόλυτη αλληλεγγύη μου για τον πόλεμο λάσπης, που έχει δεχθεί και ο Πρόεδρός σας, αλλά και ο καλός συνάδελφος ο κ. Σπηλιωτόπουλος. Αυτά επιτέλους πρέπει να είναι έξω από την πολιτική ζωή της χώρας.
Με αυτές τις σκέψεις, κύριοι συνάδελφοι, θα ήθελα να κλείσω και θα ήθελα να σας κάνωγ μία έκκληση. Το μόνο στίγμα που οφείλουμε να δώσουμε εμείς με λίγες ελπίδες υπόψη, για να μπορέσουμε να δώσουμε ένα άλλο χρωματισμό σε αυτούς τους ολυμπιακούς αγώνες είναι το αρχαίο ολυμπιακό πνεύμα και ο αρχαίος πολιτισμός μας.
Γι' αυτό θα ήθελα να παρακαλέσω τον Υπουργό και όλες τις πτέρυγες να μελετήσουν αυτήν την πρόταση που θα μπορούσε να αποτελέσει ένα αντίβαρο στη σημερινή αισθητική των ολυμπιακών αγώνων και στην εμπορευματοποίησή τους. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Καρατζαφέρης έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα ξεκινήσω από αυτό που είπε στο τέλος ο αγαπητός συνάδελφος εκ Μεσσηνίας κ. Μπένος για την κρίση στη Νέα Δημοκρατία.
Κατ' αρχήν δεν υπάρχει κρίση στη Νέα Δημοκρατία, κύριε συνάδελφε.           Υπάρχει μία μερική κρίση και προτιμώ τη μερική κρίση από την ακρισία, που υπάρχει στο άλλο κόμμα.
Αυτό το οποίο είπατε για την Πολιτιστική Ολυμπιάδα παράλληλα με την Ολυμπιάδα των Αθλημάτων, είναι μία πολύ καλή ιδέα. Αλλά θα έλεγα πριν φθάσουμε εκεί ότι θα έπρεπε να έχουμε γαλουχήσει τους νέους ανθρώπους, αυτή τη νέα γενιά, με ορισμένα πράγματα τα οποία δεν βλέπω το ΠΑΣΟΚ όλα αυτά τα χρόνια να τα ενθαρρύνει ή να τα προστατεύει.
Θα έλεγα ποιος νέος σήμερα -και ας μην πάω μόνο στους νέους, ας πάω και μέσα στο Κοινοβούλιο- ξέρει, κύριε Μπένο, τους επτά σοφούς της αρχαιότητας; Σχεδόν κανένας. Ξέρουν όμως όλοι τους έντεκα ποδοσφαιριστές του Ολυμπιακού, του Παναθηναϊκού και της Καλαμάτας. Ποιος ξέρει σήμερα από τους νέους ανθρώπους το "τη υπερμάχω στρατηγώ τα νικητήρια". Σχεδόν  κανένας. Ξέρουν όμως όλες τις επιτυχίες της 'Ανζτελα Δημητρίου ή της 'Ατζυ Σαμίου.
'Οταν, λοιπόν, θέλουμε να προχωρήσουμε σε μία τέτοια καινοτομία, που εγώ βεβαίως είμαι άμεσα αρωγός προς αυτήν την ατραπό, θα έπρεπε όμως προηγουμένως να έχουμε γαλουχήσει τους νέους ανθρώπους προς αυτήν την κατεύθυνση. Βλέπετε ότι κλείνουν σχολεία και ανοίγουν μπουζουξίδικα, κλείνουν εργοστάσια και γίνονται βαρελάδικα. Αυτή είναι η νέα τάξη πραγμάτων της τελευταίας εικοσαετίας.
Και για να συνδέσω αυτό που είπατε με αυτό που είπε ο κύριος Υπουργός προηγουμένως όπου ξαφνικά φθάσαμε στο 1953 και γιατί ο Κωνσταντίνος Καραμανλής έβγαλε τις ράγες των τραμ και γιατί δόθηκε τότε η αντιπαροχή και μπόρεσε και κτίστηκε η Αθήνα, θα σας πω ότι αν δεν υπήρχε εκείνη η Δεξιά -και θα έπρεπε να πλένετε λίγο τα δόντια σας όταν μιλάτε για τη Νέα Δημοκρατία και για τη Δεξιά- αν δεν υπήρχε, λοιπόν, η Νέα Δημοκρατία, αν δεν υπήρχαν οι πρόγονοι της Νέας Δημοκρατίας, δεν θα είχαμε φύγει από την κατάσταση που παραλάβαμε την Ελλάδα το 1952. Και αν εμείς δεν προβαίναμε σ' εκείνο το νόμο της αντιπαροχής και του συντελεστή δόμησης, πολύς κόσμος θα ήταν ακόμα άστεγος.
Βέβαια, αν θέλετε να συνεχίσουμε προς αυτήν την κατεύθυνση, θα σας πω ότι δεν είμαστε αυτοί, οι οποίοι δρομολόγησαν τα πλείστα όσα προνόμια για τους εφοπλιστές. 'Ηδη, σήμερα στον Πειραιά κανείς δεν ονομάζει τον Υπουργό Εμπορικής Ναυτιλίας κ. Παπουτσή, αλλά ονομάζει ένα και μοναδικό εφοπλιστή, ο οποίος έχει πάρει το σύνολο της ακτοπλοϊας.
Επομένως ας μην είμαστε τόσο εύκολοι στην κρίση και στη διάκριση. Μιλήσατε για εφοπλιστές και για κεφάλαιο. Μα, εσείς δημιουργήσατε αυτό το κλάμπ το κλειστό της διαπλοκής, για το οποίο γίνεται συζήτηση. Δεν γινόταν συζήτηση διαπλοκής επί Νέας Δημοκρατίας ή τουλάχιστον επί ΕΡΕ ή επί Συναγερμού, γιατί εκεί φθάσατε στην Κυβέρνηση του Συναγερμού, που έβγαλε τα τραμ.
Θα έλεγα, κύριε Υπουργέ, ότι αυτό το νομοσχέδιο το οποίο φέρατε και το οποίο είναι μείζονος σημασίας, θα έπρεπε να το είχε φέρει η Κυβέρνησή σας πριν από τρία χρόνια. Σπαταλήσατε τρία χρόνια χωρίς να έχει γίνει τίποτα.  Αλλάξατε του κόσμου τους ανθρώπους. Και μου κάνει εντύπωση βέβαια -και γι' αυτό το θέμα έγινε πάλι κουβέντα- ότι οσάκις χρείαζεστε στελέχη απευθύνεστε στο χώρο της Δεξιάς, όπως ο κ. Στρατήγης, η κ. Τζαβέλα, η κ. Αγγελοπούλου. Ξέρουμε ότι έχετε έλλειψη στελεχών και εμείς είμαστε ικανοποιημένοι, που σας δανείζουμε κάθε τόσο στελέχη για να πλαισιώσετε τις πτυχές...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είμαστε στην Κυβέρνηση. Καλό δεν είναι αυτό;
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν βρίσκετε όμως ανθρώπους στην Κυβέρνηση και παίρνετε από εμάς, ως και Πρόεδρο Δημοκρατίας, ως και το Στρατήγη, ως και την κ. Τζαβέλα, ως και την κ. Αγγελοπούλου. Ομολογείτε για την Κυβέρνηση έλλειψη στελεχών. Και βεβαίως τη λέξη "στέλεχος" σας τη χαρίζω, κύριε Υπουργέ, διότι κατά το λεξικό σημαίνει κρετίνος. Το ξέρετε βεβαίως. 'Ετσι δεν είναι; 'Εχουμε αλλάξει την έννοια.
Είναι, λοιπόν, ένα νομοσχέδιο το οποίο θα έπρεπε να είχε έρθει στην Ολομέλεια, ενώ έρχεται σε ένα πολύ κλειστό Τμήμα, στο πρώτο της Βουλής, περνά πολύ γρήγορα και δεν μπορούμε να δούμε όλες αυτές τις παραμέτρους.
Είναι ένα θέμα οι Ολυμπιακοί Αγώνες, που όπως και να το κάνουμε είναι εθνικό. Η Ελλάδα τους κάνει. Και ρωτώ: Ποιος θυμάται, ποιος ήταν Πρωθυπουργός της Ελλάδος το 1896 που ξαναέγιναν οι Ολυμπιακοί Αγώνες; Θυμούνται όμως όλοι ότι οι Ολυμπιακοί Αγώνες το 1896 έγιναν στην Ελλάδα.  Θα τους δώσαμε μία εθνική διάσταση. Είναι εύκολο, κύριε Υπουργέ. Φέρνετε επιτροπές, παραεπιτροπές κλπ. Γιατί δεν γίνεται μία ανεξάρτητη εκ των πραγμάτων διοικητική αρχή, όπως έγινε με το Εθνικό Συμβούλιο; Να αναλάβει την ευθύνη, να είναι μοιρασμένη η ευθύνη, να υπάρχει και ο άνθρωπος της Νέας Δημοκρατίας και του Κομμουνιστικού Κόμματος και του Συνασπισμού μέσα, ούτως ώστε να λάβουν από κοινού την ευθύνη. Μιλάμε για ένα τεράστιο έργο και ένα χορό δισεκατομμυρίων. Ποιος θα αντέξει να πάρει στις πλάτες του αυτό το χορό δισεκατομμυρίων, κύριε Υπουργέ;
Θα δείτε που θα έρθετε εσείς ή κάποιος άλλος Υπουργός στο Υπουργείο Πολιτισμού και θα μιλήσει πάλι για μαύρη τρύπα. Και δεν θα είναι αυτή η  νέα μαύρη τρύπα τριακόσια εκατομμύρια (300.000.000) μόλις σαν και αυτή, που είπατε την πρώτη μέρα μόλις αναλάβατε το Υπουργείο, αλλά θα είναι τρύπα πολλών δισεκατομμυρίων δραχμών. Γιατί δεν προχωράμε, λοιπόν, με θάρρος σε μια ανεξάρτητη αρχή να αναλάβει τις ευθύνες και να προχωρήσει προς τα εκεί.  'Ηδη συζητήθηκε στην Αίθουσα απ' όλες τις πλευρές για την απαλλαγή από το ΦΠΑ. Ξέρετε τι μας λέτε μέσα στο νομοσχέδιο; Ως και για τις μπουζοκαταλήξεις, τις οποίες θα κάνει η επιτροπή στον οποιονδήποτε, θα υπάρχει απαλλαγή του ΦΠΑ. Ενώ δεν υπάρχει απαλλαγή του ΦΠΑ όταν κτίζεται ένα νοσοκομείο, όταν κτίζεται ένα γηροκομείο. Θα έλεγα αυτό να το δούμε με μια ευρύτητα, για να μην κατηγορηθεί πάλι ο πολιτικός κόσμος ότι βρήκε μια ευκαιρία να ξαναδιαπλακεί με τους κυρίους της διαπλοκής και των δημοσίων έργων.
Σας άκουσα πριν από λίγο σ' αυτόν τον διάλογο που είχατε με την κ.  Δαμανάκη. Και βλέποντάς εσάς τους δυο θυμήθηκα ένα κοινό στοιχείο το οποίο έχετε, ότι και οι δυο χάσατε από τον κ. Αβραμόπουλο, ο ένας το 1994 και ο άλλος το 1998. Και ίσως εδώ να υπάρχει και κάποια πικρία. Είπατε λίγο πολύ ότι είναι φυγόπονος. Μα, είναι φυγόπονος ο Δήμαρχος Αθηναίων, όταν σήμερα για τους Ολυμπιακούς Αγώνες είναι στο Σίδνεϊ;
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν είπα ότι είναι φυγόπονος. Είπα ότι δεν επιθυμεί να είναι ...
ΓΕΩΡΓΙΟΣ ΚΑΡΑΤΖΑΦΕΡΗΣ: Επομένως θα πρέπει να λαμβάνετε, κύριε Υπουργέ, ως θεσμικό το ρόλο του. 'Ερχεται ο δήμαρχος. Αν δεν μπορεί ο δήμαρχος, έρχεται ο αντιδήμαρχος. Και αν δεν υπάρχει αντιδήμαρχος, έρχεται ο αρμόδιος επί θεμάτων αθλήσεως του Δήμου  Αθηναίων. 'Η νομίζετε ότι πρέπει να είναι και ο Δήμαρχος των Αθηναίων ο οποίος υπέγραψε και την  αίτηση, να γίνουν οι Ολυμπιακοί Αγώνες στην Ελλάδα ή δεν πρέπει να είναι. 'Ολα τα άλλα νομίζω ότι είναι λεκτικές περικοκλάδες.
'Ερχομαι, κύριε Υπουργέ, στις υπαίθριες διαφημίσεις. Πράγματι χρειάζεται σκούπα, σε όλη την Αττική. Υπάρχει μια αταξία. Και αυτή η αταξία είναι για τον εξής λόγο. 'Εχουν ελλείμματα οι δήμοι, χρειάζονται χρώματα δίνουν στις δυο ή τρεις όλες και όλες εταιρείες και κάνουν όλα αυτά τα ανουσιοργήματα στο δρόμο. Είμαι και εγώ μαζί σας. Φροντίστε να μας απαλλάξετε απ' αυτόν τον τρόπο, αν και θα δυσκολευθείτε διότι είναι τεράστια τα συμφέροντα και πολλά τα χρήματα. Ο κάθε δήμος αν αυτήν τη στιγμή αλλάξει μέχρι τις 30 Δεκεμβρίου τους όρους συμβάσεως, που έχει με αυτές τις δυο μεγάλες εταιρείες, νομίζω ότι τα χρήματα τα οποία θα διεκδικήσουν οι εταιρείες είναι πάρα πολλά.
Σχετικά με τους χορηγούς χρειάζεται, κύριε Υπουργέ, μια μέριμνα. Εγώ θα σας πω τούτο σαν γεγονός. Την ημέρα που ο Πρωθυπουργός της Ελλάδος στο Βερολίνο έλεγε ότι είναι πρώτα Ευρωπαίος και μετά 'Ελληνας, τα δίκτυα της τηλεοράσεως του αφιέρωσαν ένα λεπτό. Την ίδια ημέρα η MAC DONALT είπε ότι  θα συμμετέχει σαν χορηγός. Τα τηλεοπτικά δίκτυα της έδωσαν τέσσερα λεπτά.           Θέλω να σας δείξω, λοιπόν, πώς μερικά πράγματα πράττουν και εισπράττουν το χρόνο της τηλεοράσεως κύριε Γείτονα. Ακριβώς γι' αυτόν το λόγο η ΜΑC DONALT κατόρθωσε και πήρε τέσσερα λεπτά τη στιγμή που ο Πρωθυπουργός της χώρας είχε ένα λεπτό για ένα μείζονος σημασίας θέμα, το οποίο ανέπτυξε. Θα πρέπει, λοιπόν, να είμαστε λίγο προσεκτικοί.
'Οσον αφορά τώρα τις απαλλοτριώσεις. Αυτό, κύριε Υπουργέ, έχω την αίσθηση ότι θα πέσει στο Συμβούλιο της Επικρατείας. Οι δέκα μέρες που δίνονται και με ένα προσκλητήριο μέσω δυο εφημερίδων, μέσα στο καλοκαίρι, τη στιγμή που ο κόσμος είναι στα νησιά του Αιγαίου ή στην Κρήτη -πώς θα πάρει μυρωδιά το τι λέγει η πρόσκληση- δεν καλύπτουν την όλη διαδικασία.  'Εχω την αίσθηση ότι κάποιος θα βρεθεί να σας πάει στο Συμβούλιο της Επικρατείας και θα ταλαιπωρήσει την προϋπόθεση για την οποία βάζετε μέσα αυτήν στην παράγραφο.
'Οσον αφορά την ασφάλεια έχω πρόταση, κύριε Υπουργέ. Δεν κάνω μόνο κριτική. Ας κάνετε μετά από ένα-δυο χρόνια διαγωνισμό για δέκα ή δεκαπέντε χιλιάδες -δεν ξέρω πόσους χρειαζόσαστε- εθελοντές πενταετούς θητείας. Να πάνε τον πρώτο χρόνο στην Αστυνομία και εν συνεχεία, αφού εκπαιδευθούν και τελειώσουν οι Ολυμπιακοί Αγώνες, να πάνε στις 'Ενοπλες Δυνάμεις. Είναι πάρα πολύ εύκολο. Αυτό απαντά στο ερώτημα που θέσατε στο Κοινοβούλιο τι θα τους κάνουμε μετά. Ας τους πάρουμε με πενταετή θητεία στην Αστυνομία να εκπαιδευθούν, να παίξουν το ρόλο τους νόμιμα και συνταγματικά, αν πρέπει να φέρουν ή όχι όπλο, αν πρέπει ή όχι να κάνουν συλλήψεις και εν συνεχεία να πάνε στις 'Ενοπλες Δυνάμεις.
'Οσον αφορά τη δολοφονία. Είπατε ότι δεν είσαστε Υπουργός της Δημόσιας Τάξης. Μιλήσατε όμως για συμπτώσεις, κύριε Υπουργέ, και είναι ό,τι πιο σημαντικό ακούστηκε αυτές τις μέρες στην Ελλάδα. Ο λόγος δηλαδή για τις συμπτώσεις. Ποιος ωφελήθηκε απ' αυτήν τη δολοφονία. Βεβαίως δεν ωφελήθηκε η Ελλάδα, αλλά ούτε και η Κυβέρνηση. Ποιος ωφελήθηκε; Να ψάξουμε να βρούμε ποιος ωφελήθηκε και αν αυτός που ωφελήθηκε θα έρθει αύριο να πάρει ένα κομμάτι από την ασφάλεια των Ολυμπιακών Αγώνων.
Για το ισλαμικό κέντρο. Ξερετε ότι το τέμενος είναι ένας τόπος λατρείας και όλοι το αποδεχόμαστε. 'Ομως, κάτι μπορούσαμε να κερδίσουμε, κυρίες και κύριοι συνάδελφοι, από αυτήν την κατεύθυνση. Επισπεύδουσες χώρες είναι η Αραβία και η Τουρκία. Θα μπορούσαμε να κερδίσουμε κάτι. Δεν ξέρω αν θα ήταν τα κλειδιά της Αγιά Σοφιάς ή τα κλειδιά της Σχολής της Χάλκης. Κάτι όμως θα μπορούσαμε να κερδίσουμε. Και βεβαίως γιατί να γίνει στην Παιανία; Εκεί έχω μία μεγάλη ένσταση. Να γίνει στο ολυμπιακό χωριό.  Δεν μπορεί στην Παιανία. Προσγειώνεται και απογειώνεται το αεροπλάνο με το νέο τον Αμερικανό και τον Κινέζο για όλα τα χρόνια, για όλους τους αιώνες, να βλέπει το τέμενος ακριβώς στο τέλος του αεροδιαδρόμου. Δεν υπάρχει κανένας λόγος να κάνουμε διαφήμιση. Να γίνει το τέμενος, να γίνει μέσα στο ολυμπιακό χωριό. Δεν πρέπει κατά κανένα τρόπο να αφήσουμε το τέμενος να γίνει στην Παιανία και να το βλέπουν τα αεροπλάνα στο αεροδρόμιο που έρχονται.
Κλείνω και τελειώνω με το ιπποδρομιακό στοίχημα.
Κύριε Υπουργέ, δεν είχε κανείς καμία αμφιβολία ότι το ιπποδρομιακό στοίχημα θα κατέληγε σε εκείνον που καταλήγουν όλα τα μεγάλα έργα και όλες οι μεγάλες προμήθειες. Χρειάζεται άμυνα και χρειάζεται αρετή η πολιτική, κύριε Υπουργέ. Και σ'αυτό το θέμα, σε αυτόν τον άνθρωπο όπου πηγαίνουν όλες οι προμήθειες, όλα τα έργα, όλα τα παιχνίδια νομίζω ότι στέκεται πάνω από εσάς και κανείς δεν μπορεί να το φρενάρει.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο Αντιπρόεδρος της Βουλής κ.
Κώστας Γείτονας έχει το λόγο για δέκα λεπτά.
ΚΩΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρίες και κύριοι συνάδελφοι, πιστεύω ότι η σημερινή συζήτηση επί της αρχής του νομοσχεδίου για θέματα προετοιμασίας των Ολυμπιακών Αγώνων 2004 είναι λογικό και να παραπέμπει και να αναφέρεται σε προηγούμενες συζητήσεις που έχουν γίνει στη Βουλή, με αφορμή ψήφιση σχετικών νομοσχεδίων. Αλλά δεν μπορεί σε καμιά περίπτωση να είναι μία στείρα επανάληψη, ένα αναμάσημα όσων έχουν λεχθεί σ' αυτήν την Αίθουσα και ιδιαίτερα όσον αφορά καταγγελίες, κινδυνολογίες, υπονοούμενα, να είναι σκέτη στείρα επανάληψη αυτών, που ανεπτύχθησαν μάλιστα πρόσφατα στην προ ημερησίας διατάξεως διευρυμένη συζήτηση σε επίπεδο Αρχηγών που έγινε και που δόθηκαν σχετικές απαντήσεις. 'Ετσι δεν προχωράμε. 'Ετσι δεν μπορούμε να κάνουμε ένα βήμα παραπέρα. Τότε, πραγματικά και απ'όλες τις συζητήσεις δόθηκε η δυνατότητα και στους Βουλευτές και στον ελληνικό λαό να ενημερωθούν πλήρως, να ακούσουν τα εκατέρωθεν επιχειρήματα, αιτιάσεις, κριτικές, για όλα τα ζητήματα και για όλες τις πτυχές του μεγάλου αυτού εγχειρήματος, που αποτελεί και τη μεγάλη πρόκληση για τη σύγχρονη Ελλάδα και τις δυνατότητές της.
Οι νέες ρυθμίσεις που εισάγει το νομοσχέδιο έχουν καταστεί αναγκαίες από τα πράγματα. Χρειάζεται να προχωρήσουμε με μεγαλύτερη ταχύτητα, να ενισχύσουμε την αποτελεσματικότητα, αλλά και να συμπληρώσουμε και γιατί όχι να διορθώσουμε διατάξεις. Και εγώ δεν ξέρω εάν είναι προς θάνατον αν κάποτε θα έλθουν και άλλες σχετικές ρυθμίσεις. Είναι ένα τόσο μεγάλης εμβέλειας πολύπλοκο εγχείρημα που είναι δυνατόν στην πράξη να προκύψει ανάγκη για ορισμένες διορθώσεις ή συμπληρώσεις των σημερινών διατάξεων.  Εκείνο που μετράει είναι το αποτέλεσμα. Και κάθε νόμος που έχει έλθει ρυθμίζει διαφορετικά θέματα και πολλές φορές συμπληρώνει ή και βελτιώνει προηγούμενες διατάξεις.  'Ετσι πρέπει να προχωρήσουμε αν θέλουμε να είμαστε αποτελεσματικοί και να διευκολύνουμε την προετοιμασία.
Αναλάβαμε ως χώρα ένα μεγάλο δύσκολο εγχείρημα και επιδιώκουμε την επίτευξη ενός διπλού στόχου, όχι απλά να διοργανώσουμε άψογη ολυμπιάδα αλλά να αποκαταστήσουμε παράλληλα και το χαρακτήρα της. Η Ελλάδα στην οποία γεννήθηκαν και αναβίωσαν οι Ολυμπιακοί Αγώνες, καλείται όχι μόνο να αποδείξει ότι μπορεί να επιτύχει μία σύγχρονη διοργάνωση, αλλά μπορεί και να αποτελέσει μία καταλυτική δύναμη για την προώθηση ενός πια ώριμου σε παγκόσμιο επίπεδο εννοώ, αιτήματος, θα το έλεγα "της κάθαρσης" της ολυμπιάδας από ξένα προς το ολυμπιακό πνεύμα και τα ιδεώδη στοιχεία που αλλοιώνουν τη φυσιογνωμία της, όπως παραδείγματος χάρη η υπερεμπορευματοποίηση.
Να κάνουμε τους αγώνες του μέτρου. Το είπε και ο εισηγητής μας, ο κ.  Σμυρλής. Σε μια τέτοια εθνική προσπάθεια, αλλά και ταυτόχρονα δέσμευση και υποχρέωση της χώρας, κανένας δεν δικαιούται να σταθεί απέναντι ούτε να σταθεί σε απόσταση.
Ασφαλώς το κύριο βάρος και την ευθύνη τη φέρνει και την έχει αναλάβει η Κυβέρνηση.  'Ολα όμως τα κόμματα χρειάζεται να συμβάλουν και να πάρουν τις δικές τους ευθύνες. Αυτό δεν σημαίνει απλά κριτική όσο εποικοδομητική και να είναι. Aπαιτεί και συνεισφορά με ρεαλιστικές προτάσεις.
Και εδώ δεν έχουν θέση ούτε οι κινδυνολογίες, που ακούσαμε και από την εισηγήτρια της Νέας Δημοκρατίας και από τον Κοινοβουλευτικό της Εκπρόσωπο και από εισηγητές συναδέλφους άλλων κομμάτων ούτε επιδιώξεις κομματικής εκμετάλλευσης λόγω των δυσκολιών, αλλά και των αδυναμιών που ομολογήθησαν και υπάρχουν. Σε μια τέτοια γενική βάση φαίνεται ότι εκφράζεται ομοφωνία και συμφωνία στην Αίθουσα.
Γι' αυτό και από πλευράς μου, είναι δύσκολο να κατανοηθεί, ως συμβατή με την παραπάνω κοινή θέση που εκφράζεται απ' όλα τα κόμματα, η καταψήφιση αυτών των συγκεκριμένων διατάξεων που εισάγει το νομοσχέδιο και που αντιμετωπίζουν με τον έναν ή τον άλλο τρόπο υπαρκτά ζητήματα. Για τα οποία μάλιστα ασκείται έντονη κριτική από τα κόμματα και είναι βέβαιο ότι έχουν άμεση επίδραση στην ομαλή πορεία της διοργάνωσης.
Υπαρκτό, παραδείγματος χάρη, είναι το ζήτημα και η αναγκαιότητα να λειτουργήσει αποτελεσματικά η "ΑΘΗΝΑ 2004 Α.Ε." που έχει και την κύρια ευθύνη διοργάνωσης των Ολυμπιακών Αγώνων. Οι νέες διατάξεις του άρθρου 1 δίνουν συγκεκριμένες και δόκιμες λύσεις. Εάν η Αντιπολίτευση τις απορρίπτει, θα πρέπει να καταθέσει τουλάχιστον εναλλακτικές προτάσεις ρυθμίσεων πάνω σ' αυτό το θέμα.
Εγώ δεν άκουσα, παραδείγματος χάρη, αντιπρόταση για το πώς θα λειτουργήσει ευέλικτα ένα -για πολλούς και αποδεκτούς απ' όλους λόγουςπολυμελές διοικητικό συμβούλιο. Πρέπει να δουλέψει αποτελεσματικά. Προτείνει μια ρύθμιση το νομοσχέδιο. Ποια είναι η αντιπρόταση; Και μην μπλέκουμε το θέμα με τη λειτουργία σε άλλα επίπεδα, όπως είναι η διϋπουργική επιτροπή, εννοώ το θέμα αυτής καθεαυτής της λειτουργίας της ανώνυμης εταιρείας, που είναι κυρίως υπεύθυνη για τη διεξαγωγή των Ολυμπιακών Αγώνων και που πρέπει να λειτουργήσει αποτελεσματικά. Επομένως η στείρα άρνηση στην πράξη αναιρεί κάθε πρόθεση συναίνεσης και συμβολής. Φωνή Ιακώβ και χείρες Ησαύ δεν συμβαδίζουν, δεν συμβιβάζονται.
Για τα έργα, τώρα για τα οποία έγινε πολύς λόγος και για τις προμήθειες. Ακούσαμε ακόμη και καταγγελίες -άκουσον, άκουσον-  όχι για κάτι που γίνεται, αλλά για ενδεχόμενο φαγοπότι που στήνεται. 'Ετσι στον αέρα χωρίς κανένα στοιχείο, χωρίς καμία τεκμηρίωση.
Ακούστε, κυρίες και κύριοι συνάδελφοι, νομίζω ότι δικαιούμαι και εγώ να τονίσω: Ουδείς δικαιούται σ' αυτήν την Αίθουσα να μονοπωλεί την ευαισθησία και τη διαφάνεια, έναντι των άλλων συναδέλφων. Και πολύ περισσότερο κανένας δεν μπορεί να την αρνείται σ' αυτήν την Κυβέρνηση που όλα αυτά τα χρόνια έδωσε σημαντικά δείγματα γραφής και στο νομοθετικό επίπεδο με τη διεύρυνση και επέκταση των θεσμών της διαφάνειας, αλλά και στην πολιτική της πράξη. Και αυτό αναφέρεται σε όλα τα έργα που γίνονται αυτά τα χρόνια, αλλά και στους Ολυμπιακούς Αγώνες μέχρι σήμερα.
Και όσοι έχουμε την εμπειρία και έχουμε ασχοληθεί με τα έργα πρέπει να ξέρουμε ότι ο χειρότερος εχθρός της διαφάνειας -και το λέω και για τον κ. Κεφαλογιάννη που μίλησε προ ολίγου- είναι η ανευθυνότητα, οι ψίθυροι,  οι αστήρικτες γενικές καταγγελίες που συσκοτίζουν και αποπροσανατολίζουν. Και αν θέλετε να το πω και έτσι απλά αλλιώς αυτό το κλίμα επιτρέπει στα συμφέροντα, να ψαρεύουν στα θολά νερά.
Κάθε ενέργεια και κάθε έργο υπόκειται σε κανόνες και ελέγχους.  'Οποιος έχει συγκεκριμένα στοιχεία για το αντίθετο να τα καταθέσει. Και θέλω επίσης να επισημάνω ότι και οι γραφειοκρατικές αγκυλώσεις είναι εχθρός της διαφάνειας. 'Αρα κάθε προσπάθεια ευελιξίας και απλοποίησης του νομικού πλαισίου συνεισφέρει και σε αποτελεσματικότητα και σε διαφάνεια.
Γι' αυτό και πρέπει να στηριχθεί. Και στα συγκεκριμένα άρθρα του νομοσχεδίου σ' αυτές τις διατάξεις που συζητάμε προβλέπονται ρυθμίσεις προς την κατεύθυνση αυτή. Αυτό είναι θετικό και απορώ πώς μπορεί να τις αρνούνται τα κόμματα, τα οποία κόπτονται για τη διαφάνεια.
Θέλω επίσης να αναφερθώ -στο τελευταίο θέμα δεν θα αναφερθώ σε άλλα, γιατί δεν έχω το χρόνο- στο θέμα της ασφάλειας των Ολυμπιακών Αγώνων, θέμα που ρυθμίζεται με το άρθρο 5. Και εδώ εκδηλώνεται αδικαιολόγητη καχυποψία, ακόμα και για τους εθελοντές. Αναπτύσσονται σενάρια για υποχωρήσεις, παραχωρήσεις, τα οποία μάλιστα μετά το τρομοκρατικό χτύπημα της "17 Νοέμβρη" άρχισαν να παίρνουν και διαστάσεις μυθοπλασίας.
Συμφωνώ με τον κ. Πάγκαλο που είπε ότι δεν πρέπει να γινόμαστε μεγάφωνα αναπαραγωγής των όσων διάφοροι ξένοι κύκλοι θέλουν να προωθήσουν σε βάρος της χώρας μας. Σε εκείνους τους ξένους κύκλους που προσπαθούν να εκμεταλλευθούν το γεγονός, η απάντηση της χώρας μας θα πρέπει να είναι κατηγορηματική, ενιαία και σαφής. Η χώρα μας είναι και θα μείνει μία από τις ασφαλέστερες χώρες του κόσμου. Η ασφάλεια βέβαια των αγώνων είναι και για μας μείζον θέμα προτεραιότητας. Και δίνουμε έμφαση σ' αυτό, όπως όλες οι χώρες που διοργάνωσαν Ολυμπιακούς Αγώνες και πιστεύω ότι θα τα καταφέρουμε.
'Οσον αφορά τη συγκεκριμένη ρύθμιση είναι σαφής. Δεν μπορεί να υπάρχουν εδώ παρερμηνείες, γιατί και αυτά ακούστηκαν. Η ευθύνη ασφάλειας των Ολυμπιακών Αγώνων ανήκει στις ελληνικές αρχές και είναι και αυτονόητη, αλλά και προβλέπεται η συνεργασία με όλους τους εμπλεκομένους.
Κυρίες και κύριοι συνάδελφοι, η διοργάνωση των Ολυμπιακών Αγώνων είναι πολυσύνθετο εγχείρημα. Η επιτυχία του εξαρτάται από όλους μας.  Χρειάζεται όλα να δουλέψουν ρολόϊ για να έχουμε επιτυχία. Είναι μεγάλη ευκαιρία να ενισχύσουμε το κύρος της χώρας και να αναδείξουμε τις αληθινές, πραγματικές αξίες του Ολυμπισμού, που έχουν εμπλουτίσει τον παγκόσμιο πολιτισμό. Δεν θα πρέπει να δούμε το θέμα με όρους εσωτερικής αντιπαράθεσης. Φθάσαμε στο σημείο να ακούσουμε από κυρία συνάδελφο, ότι και θέματα της διαδοχής του ΠΑΣΟΚ έχουν να κάνουν, εμπλέκονται με τους Ολυμπιακούς Αγώνες!!
Εφόσον στη συζήτηση των άρθρων υπάρξουν θετικές βελτιωτικές προτάσεις των ρυθμίσεων, πιστεύω ότι ο κύριος Υπουργός θα τις κάνει αποδεκτές.
Ψηφίζω το νομοσχέδιο και καλώ να το ψηφίσουν όλοι οι συνάδελφοι απ'όλες τις πτέρυγες.
Η καθολική συναίνεση και συνεισφορά όλων δεν ελαφρύνει, τουναντίον αυξάνει το χρέος και την ευθύνη της Κυβέρνησης να ανταποκριθεί με τον καλύτερο τρόπο. Οπωσδήποτε πάντως προβάλλει προς τα έξω την απαιτούμενη αποφασιστικότητα και καθολική συμφωνία στη χώρα μας για να επιτύχει αυτό το εγχείρημα. Αυτό θα πρέπει να είναι το μήνυμα και απ' αυτήν τη συζήτηση.  Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η Δ' Αντιπρόεδρος της Βουλής κ. 'Αννα Μπενάκη-Ψαρούδα για δέκα λεπτά.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Κυρίες και κύριοι συνάδελφοι, απόρησε ο κύριος Υπουργός και εξέφρασε τη δυσφορία του -επικουρήθηκε μάλιστα σε αυτό και από τον κ. Γείτονα- για το ότι καταψηφίζουμε το νομοσχέδιο και υποστήριξε -από μια άποψη θα μπορούσε να υποστηριχθεί- ότι είναι αντίθετο με τη βασική θέση μας, η οποία λέει ότι βοηθούμε την Κυβέρνηση, συμπράττουμε, και θεωρούμε τους Ολυμπιακούς Αγώνες μία εθνική υπόθεση, στην οποία οφείλουμε όλοι να συμβάλουμε. 'Ετσι θα έπρεπε να είναι. Και πρέπει να σας πω ότι αισθάνομαι πάρα πολύ άσχημα και προσωπικά, διότι είμαι και είμαστε υποχρεωμένοι να καταψηφίσουμε ένα νομοσχέδιο, που υποτίθεται ότι προωθεί το θέμα των Ολυμπιακών Αγώνων.
Ρωτώ, κύριοι συνάδελφοι: Γιατί να υπερψηφίσουμε το νομοσχέδιο, πέραν της γενικής και αορίστου στόχευσής του ότι κατατείνει και αυτό στο να υποβοηθήσει την τέλεση των Ολυμπιακών Αγώνων; Για να αναλάβουμε και εμείς μέρος της ευθύνης, της βαρυτάτης ευθύνης, που έχει το Υπουργείο και ολόκληρη η Κυβέρνηση; Δηλαδή, να επωμισθούμε την ευθύνη πράξεων και ενεργειών από τις οποίες σιγά σιγά, σταδιακά και τώρα οριστικά αποκλειστήκαμε;
Εάν ίσχυαν αυτά που ελέγοντο πριν από δύο χρόνια ότι οι Ολυμπιακοί Αγώνες είναι μια κοινή υπόθεση και όλοι θα συμβάλουμε, βεβαίως και έπρεπε να το υπερψηφίσουμε.  Αλλά αυτήν τη στιγμή, αυτό το νομοσχέδιο, είναι το τελευταίο βήμα που αποξενώνει παντελώς τις πολιτικές δυνάμεις της χώρας από τη σύμπραξη στους Ολυμπιακούς Αγώνες. Και το λέω αυτό, διότι είναι ένα αναγκαίο και αναπόφευκτο βήμα, διότι εκεί που φτάσαμε, με την ολιγωρία, την ανικανότητα και την ηθελημένη ή αθέλητη αδράνεια της Κυβέρνησης μέχρι στιγμής, δεν μπορεί να γίνει τίποτε άλλο, κύριοι συνάδελφοι, πέρα απ'αυτό που γίνεται τώρα μ' αυτό το νομοσχέδιο. Αλλά αυτό δεν είναι λόγος για να μας υποχρεώσει να το υπερψηφίσουμε. Και μπαίνω σε κάποιες λεπτομέρειες και εξηγήσεις, που δείχνουν πραγματικά γιατί είμαστε, δυστυχώς, υποχρεωμένοι να καταψηφίσουμε το νομοσχέδιο.
Με το τελευταίο αυτό βήμα τα πάντα τα παίρνει στα χέρια του ο Πρωθυπουργός, η Κυβέρνηση και το πρωθυπουργικό γραφείο. Και ξέρετε γιατί; Γιατί δεν μπορεί να γίνει αλλιώς. Αν δεν τα πάρει όλα στα χέρια του ο Πρωθυπουργός, Ολυμπιακοί Αγώνες δεν γίνονται. Βεβαίως, για ό,τι συμβεί στο μέλλον -που εύχομαι να μη συμβεί τίποτα και να πάμε τελικά σε καλούς Ολυμπιακούς Αγώνες- φυσικά την ευθύνη θα πρέπει να την ζητήσουμε αποκλειστικά από τον Πρωθυπουργό και την Κυβέρνησή του.
Τι γίνεται δηλαδή μ'αυτό το νομοσχέδιο; Ο Πρωθυπουργός καθορίζει τα πάντα σε σχέση με την Επιτροπή Ολυμπιακών Αγώνων και ιδιαίτερα την τακτική επιτροπή, αυτήν την πενταμελή επιτροπή, η οποία θα αποφασίζει για τα πάντα. Ο Πρωθυπουργός, λοιπόν, ορίζει τα μέλη, ο Πρωθυπουργός τα παύει, ο Πρωθυπουργός ορίζει τα καινούρια μέλη.
Ποια είναι όμως τα όργανα που ασχολούνται με τους Ολυμπιακούς Αγώνες; Είναι η διϋπουργική επιτροπή, άρα ένα κυβερνητικό όργανο, στο οποίο καμία θέση και κανένα λόγο δεν μπορεί να έχει η Αντιπολίτευση. Είναι η Επιτροπή των Γενικών Γραμματέων. Πάλι ένα όργανο που ανήκει στην Κυβέρνηση και κανένα λόγο δεν μπορεί να έχει η Αντιπολίτευση. Τέλος, είναι η "Οργάνωση 2004" και ειδικά η τακτική επιτροπή, την οποία καθορίζει αποκλειστικά ο Πρωθυπουργός. Αλλά δεν φτάνει μόνο ότι την καθορίζει ο Πρωθυπουργός, επεμβαίνει ο ίδιος και στον τρόπο λειτουργίας της. Διότι ενώ με το νόμο που ίσχυε μέχρι τώρα οι αρμοδιότητες του Προέδρου -τον οποίο βεβαίως επιλέγει ο Πρωθυπουργός και πρέπει να είναι της εμπιστοσύνης τουκαθορίζονταν με αποφάσεις του διοικητικού συμβουλίου ή από το καταστατικό, ερχόμαστε τώρα στη διάταξη που ορίζει τα εξής:
'Οπως αναφέρεται στην περίπτωση ζ', οι αρμοδιότητες του διοικητικού συμβουλίου προβλέπονται από το καταστατικό ή καθορίζονται με απόφαση του Πρωθυπουργού, δηλαδή ο Πρωθυπουργός μπορεί να αλλάξει τις αρμοδιότητες του καταστατικού της εταιρείας και να δώσει άλλες αρμοδιότητες στον Πρόεδρο. Επίσης με απόφαση του Πρωθυπουργού καθορίζονται οι αρμοδιότητες του Αντιπροέδρου και του Διευθύνοντος Συμβούλου. Στην παλαιά διάταξη οι αρμοδιότητες του Προέδρου και του Διευθύντος Συμβούλου καθορίζονταν από το διοικητικό συμβούλιο.
Κύριοι συνάδελφοι, αντιλαμβάνομαι την αναγκαιότητα να λειτουργήσει αυτή η επιτροπή γρήγορα και να παίρνει αποφάσεις, που να υλοποιούνται από στιγμή σε στιγμή και όχι από μέρα σε μέρα. 'Αρα πρέπει να έχει ένα μεγάλο συγκεντρωτισμό και αυτός ο συγκεντρωτισμός εναποτίθεται στα χέρια του Πρωθυπουργού. Απορείτε λοιπόν γιατί δεν τις ψηφίζουμε αυτές τις διατάξεις; Κύριοι συνάδελφοι, πώς να τις ψηφίσουμε;
'Ερχομαι τώρα σε άλλα θέματα που μας υποχρεώνουν να καταψηφίσουμε αυτό το νομοσχέδιο. Τι γίνεται με τις προσλήψεις; Τα είπαν οι εισηγητές και οι συνάδελφοι των άλλων κομμάτων. Για όλες τις προσλήψεις -κατά παρέκκλιση από τον ταλαίπωρο ν. 2190 που έχει υποστεί τόσα πλήγματα, οπότε να υποστεί και άλλα τώρα με τους Ολυμπιακούς Αγώνες, έρχεται σαν φυσιολογική συνέπεια- διαβάζουμε ότι τα προσόντα και η διαδικασία επιλογής καθορίζονται από την εταιρεία, δηλαδή από τα μέλη που όρισε ο Πρωθυπουργός και από τον Πρόεδρο και τον Διευθύνοντα Σύμβουλο, των οποίων τις αρμοδιότητες τις έχει καθορίσει ο Πρωθυπουργός.
Δεν φτάνει όμως μόνο αυτό. Σε κατεπείγουσες περιπτώσεις που φτάνουν μέχρι το 15% στα δύο πρώτα χρόνια, μπορεί να γίνεται και απευθείας πρόσληψη προσωπικού χωρίς καν προκήρυξη. Εγώ καταλαβαίνω την απευθείας πρόσληψη ως εξής: "Σε παίρνω διότι σε ξέρω -ας ελπίσουμε επειδή είσαι σπουδαίος". Αλλά ποιος μας βεβαιώνει ότι αυτές οι επιλογές θα γίνονται με αποκλειστικά αξιοκρατικά κριτήρια και δεν θα παρεμβαίνουν και τα άλλα "γνωστά" με τα οποία μας έχει συνηθίσει το ΠΑ.ΣΟ.Κ., δηλαδή οι κομματικές προτιμήσεις και εύνοιες; Κύριοι Υπουργοί και κύριοι συνάδελφοι του ΠΑ.ΣΟ.Κ., ζητάτε να ψηφίσουμε ένα νομοσχέδιο που προβλέπει μία τέτοια διάταξη;
Να μιλήσω και για τις αποσπάσεις χωρίς έγκριση των υπηρεσιακών συμβουλίων; Κύριοι συνάδελφοι, εγώ θα έλεγα ότι: "χωρίς έγκριση των υπηρεσιακών συμβουλίων" θα ήταν κάτι που θα μπορούσαμε να το δεχθούμε, αφού αυτά τα υπηρεσιακά συμβούλια, παρ' όλο που ελέγχονται από το κυβερνών κόμμα, καμιά φορά  αγκυλώνονται και δεν κάνουν βήμα. Ας έλεγε τουλάχιστον η διάταξη "μετά γνώμη του υπηρεσιακού συμβουλίου", ώστε να μπορεί να ελεχθεί αυτή η απόσπαση.
Δεν μπορώ να μιλήσω για τις συμβάσεις που από εκατό εκατομμύρια (100.000.000) έγιναν πεντακόσια εκατομμύρια (500.000.000) για να ελέγχονται από την τριμελή επιτροπή. Επίσης δεν μπορώ να μιλήσω και για τις χορηγίες που καλώς απαλλάσσονται για τους Ολυμπιακούς Αγώνες, αλλά θα έπρεπε να απαλλαγούν και όλες οι άλλες που δίνουν το 20% στο κράτος. 'Εχετε μία εκκρεμότητα σοβαρή, κύριε Υπουργέ, με την οποία πρέπει να ασχοληθείτε. Δεν καταλαβαίνω γιατί οι διαφημίσεις των χορηγών πρέπει να υπόκεινται στη φοροαπαλλαγή, καθώς και κάποιες χορηγίες προς την εταιρεία, όπως διαβάζω στην παράγραφο 10.  Δηλαδή οι χορηγίες που γίνονται για τις διοικητικές δαπάνες της εταιρείας, θα θεωρηθούν και αυτές δαπάνες για τους Ολυμπιακούς Αγώνες και θα υπόκεινται και αυτές στη φοροαπαλλαγή;
Κύριοι συνάδελφοι, δεν μπορώ να ασχοληθώ με το θέμα της ασφαλείας, το οποίο άφησα επίτηδες τελευταίο για να δώσω έμφαση. Θα το κάνω στη συζήτηση στα άρθρα.
Ο κύριος Υπουργός δεν μπορεί να αποφεύγει να πάρει θέση λέγοντας ότι στις γενικολογίες, της  επικαιρότητας δεν παίρνει θέση. Το τελευταίο τρομοκρατικό κτύπημα δεν είναι μια γενικολογία για τους Ολυμπιακούς Αγώνες γιατί ξέρετε ότι είναι το πρώτο θέμα που συζητήθηκε διεθνώς και θα έπρεπε τα άρθρα για την ασφάλεια και ο τρόπος συγκρότησης της ειδικής υπηρεσίας και οι όροι υπό τους οποίους θα βγει το προεδρικό διάταγμα, που θα καθορίζει ποιοι θα επιστρατεύονται ως εθελοντές, ποιοι θα αποσπώνται, με ποιους όρους και με ποια προσόντα όλα αυτά θα έπρεπε να προκύπτουν τουλάχιστον εν σπέρματι από το νομοσχέδιο και να μη βρισκόμαστε και σε αυτό το θέμα μπροστά σε μια αόριστη εξουσιοδότηση.
Με ήσυχη συνείδηση όπως αντιλαμβάνεσθε, κύριοι συνάδελφοι, μπορώ και καταψηφίζω αυτό το νομοσχέδιο.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Φούρας έχει το λόγο για δέκα λεπτά.
ΑΝΔΡΕΑΣ ΦΟΥΡΑΣ: Κυρίες και κύριοι συνάδελφοι, συνηθίσαμε να ακούμε αγορεύσεις, να διαβάζουμε τοποθετήσεις για τους Ολυμπιακούς Αγώνες ανθρώπων που δεν είχαν την τύχη ή την ευκαιρία ποτέ, να παρακολουθήσουν ένα μεγάλο αθλητικό αγώνα. Βεβαίως αυτό το γεγονός είναι η σημαντικότερη αιτία που έχει προκληθεί στη χώρα μια μεγάλη σύγχυση για το τι είναι Ολυμπιακοί Αγώνες.
Δυστυχώς η συζήτηση συνεχίζει να επικεντρώνεται στα έργα, αλλά καμιά ολυμπιακή διοργάνωση δεν κρίθηκε από τις υποδομές. Μαζί είχαμε πάει, κύριε Υπουργέ στην Ατλάντα και διαπιστώσαμε ότι η ολυμπιακή διοργάνωση της Ατλάντα κατέρρευσε την πρώτη ημέρα από το συγκοινωνιακό, κατέρρευσε τη δεύτερη ημέρα από το σύστημα ασφάλειας, κατέρρευσε την τρίτη ημέρα από το σύστημα πληροφόρησης.
Συζητούμε, λοιπόν, στη χώρα για τις αθλητικές υποδομές για τις οποίες μπορώ να πω με απόλυτη βεβαιότητα ότι θα γίνουν και θα γίνουν καλές, γιατί τα περισσότερα ολυμπιακά αθλήματα τα παρακολουθούμε στις τελευταίες ολυμπιακές διοργανώσεις στα υπόγεια ή κάτω από τις κερκίδες σε άλλες χώρες, ενώ εμείς έχουμε ένα μεγάλο όνειρο μετά τους Ολυμπιακούς Αγώνες το κάθε ολυμπιακό αγώνισμα να έχει τη δική του εθνική, ολυμπιακή στέγη, προκειμένου ο ελληνικός αθλητισμός να έχει και μέλλον.
Συζητάμε όμως για τα αθλητικά έργα και τις υποδομές, γιατί πράγματι κάναμε λάθη και αυτά τα λάθη πληρώνονται. Καθυστερήσαμε. Γιατί καθυστερήσαμε; Γιατί ασχολήθηκαν με τη διοργάνωση των Ολυμπιακών Αγώνων  πρόσωπα που ποτέ δεν πήγαν να δουν πώς γίνεται μια ολυμπιακή διοργάνωση.  Να γυρίσω πίσω στο προπατορικό αμάρτημα. Το 1985 ο Γεώργιος Λιάνης, ο αγαπητός συνάδελφος, συλλαμβάνει την ιδέα της προώθησης, της κατ'ανάθεση διοργάνωσης Ολυμπιακών Αγώνων χωρίς ψηφοφορία. Συζητάει με τη Διεθνή Ολυμπιακή Επιτροπή, γίνεται η διαπίστωση ότι κάτι τέτοιο δεν μπορεί να γίνει γιατί πρέπει να αλλάξει το καταστατικό της Διεθνούς Ολυμπιακής Επιτροπής και πηγαίνουμε στη συζήτηση για να διεκδικήσουμε την ανάθεση όπως όλες οι άλλες πόλεις.
Δεν είναι αλήθεια αυτό που λένε τα κόμματα ότι δεν συμφώνησαν. Στη συνάντηση που έγινε στο Δημαρχείο της Αθήνας όλοι συμφώνησαν με μια επιφύλαξη του Προέδρου του Συνασπισμού γιατί ο εκπρόσωπός του εκεί Τζιας συμφώνησε με τη διεκδίκηση, όπως συμφώνησε και ο εκπρόσωπος του Κ.Κ.Ε. με τη διεκδίκηση των Ολυμπιακών Αγώνων. Υπήρχε ομοφωνία.
Στις 22 Ιανουαρίου 1996, μου ανέθεσε την τιμή να είμαι Υφυπουργός Αθλητισμού ο Κωνσταντίνος Σημίτης. Διεπίστωσα ότι ο Δήμαρχος Αθηναίων κ.  Αβραμόπουλος είχε προλάβει να διορίσει επιτροπή διεκδίκησης από έγκριτα πρόσωπα της οικονομικής, κοινωνικής και πολιτικής ζωής της χώρας με Πρόεδρο τον αγαπητό φίλο Ανδρεα Ποταμιάνο.
Αρχίσαμε μία συζήτηση και συνεργασθήκαμε Κυβέρνηση, δήμος και Ολυμπιακή Επιτροπή με Πρόεδρο τον Νίνο Τζήκα. Αποφασίσαμε η μεν Κυβέρνηση, ο δήμος και η Ολυμπιακή Επιτροπή να αποτελέσουν την ομάδα υποστήριξης του εγχειρήματος και να έχουμε μία ομαδα διεκδίκησης  με επικεφαλής την κ. Αγγελοπούλου και εβδομήντα περίπου επιστήμονες. Αυτοί οι επιστήμονες λείπουν σχεδόν στο σύνολό τους από την προσπάθεια διοργάνωσης Ολυμπιακών Αγώνων. Ο επικεφαλής του φακέλου Πέτρος Συνοδινός είναι Γραμματέας του Υπουργείου Εμπορικής Ναυτιλίας.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. 'Αννα ΜΠΕΝΑΚΗ-ΨΑΡΟΥΔΑ)
Η χώρα πρέπει να σοβαρευθεί. Πρέπει να καλέσουμε όλα εκείνα τα πρόσωπα, τα οποία μπορούν να προσφέρουν στην πορεία διοργάνωσης, για να παίξουν το ρόλο τους μέσα στη διοργάνωση. Τι θα μείνει μετά τους Ολυμπιακούς Αγώνες; Είναι δύσκολο να πούμε, γιατί θα έπρεπε να μείνει μία νέα Αθήνα. Αυτό όμως έπρεπε να γίνει το 1997. Στις 22 Σεπτεμβρίου 1997 λίγες ημέρες μετά την ανάληψη της ευθύνης διοργάνωσης των Ολυμπιακών Αγώνων για το 2004 κατετέθη ένα υπόμνημα στο Υπουργικό Συμβούλιο. Μέσα σ' αυτό το υπόμνημα υπήρχε αυτό το καταστατικό μιας ανώνυμης εταιρείας, που λεγόταν "Ολυμπιακά 'Εργα Α.Ε." με βάση την υφιστάμενη τότε νομοθεσία. Δεν χρειαζόταν να προστρέξει κανείς στη Βουλή. Με βάση τον ν. 2229/94 και τον ν.2308/95 μπορούσε να γίνει μία εταιρεία που θα αναλάμβανε τα ολυμπιακά έργα και μία οργανωτική επιτροπή που θα έκανε τη διοργάνωση των αγώνων. Δυστυχώς δεν έγινε δεκτή αυτή η εισήγηση. Τότε ο Υφυπουργός Δημοσίων 'Εργων κ. Βερελής εισηγήθηκε προς το Υπουργικό Συμβούλιο και η εισήγησή του έγινε δεκτή, να πάρει και έργα η οργανωτική επιτροπή των αγώνων.  Εκδόθηκε τότε μία απόφαση για διϋπουργική επιτροπή στην οποία ανατέθηκε η χωροθέτηση των ολυμπιακών εγκαταστάσεων. Μα, η χωροθέτηση είχε γίνει από το φάκελο. 'Ετσι για δύο χρόνια γυρίζαμε και ψάχναμε αν θα γίνει αθλητικό κέντρο στον Ασπρόπυργο, αν θα γίνει νησί στον 'Αγιο Κοσμά. Αυτός είναι ο χρόνος που χάθηκε. Πρέπει να ομολογήσουμε τις ευθύνες μας με παρρησία, όσον αφορά το χαμένο χρόνο.
Θα έχει την ευκαιρία η Αθήνα να αποκτήσει μέτωπο προς τη θάλασσα, να γίνει το μεγάλο έργο της ανάπλασης των ακτών του Φαλήρου; Περιμένουμε από το Υ.ΠΕ.ΧΩ.Δ.Ε. να έχει αυτή την ευθύνη και να εκπληρώσει αυτό το χρέος.
Κυρίες και κύριοι συνάδελφοι, υπάρχουν θέματα που εκκρεμούν. Η Κυβέρνηση οφείλει να τα αντιμετωπίσει σύντομα. Είναι τα θέματα της χρηματοδότησης τριών μεγάλων επιχειρησιακών σχεδίων, των ολυμπιακών έργων, του "ΕΛΛΑΔΑ 2004" και το πολιτιστικό πρόγραμμα.
Δεν ξέρω, αν θα προχωρήσουμε στην ιδέα που την έχει αποδεχθεί η Διεθνής Ολυμπιακή Επιτροπή για το φεστιβάλ νέων στην Ολυμπία κάθε τέσσερα χρόνια. Είναι ένα σχέδιο που ξαναφέρνει στην Ελλάδα θεσμικά τη σχέση της με τον αθλητισμό και ιδιαίτερα με τους νέους. Η Διεθνής Ολυμπιακή Επιτροπή έχει αποδεχθεί στη συνεδρίαση της εκτελεστικής της επιτροπής στην Αθήνα όταν παρουσιάστηκε το σχέδιο, κάθε τέσσερα χρόνια στην Ολυμπία με έξοδά της να έρχονται τέσσερις χιλιάδες νέοι, οι οποίοι για τρεις ημέρες θα αγωνίζονται σε αθλήματα που συναντώντο στην Αρχαία Ελλάδα, για τρεις ημέρες να παρουσιάζουν την πολιτιστική τους δημιουργία και για άλλες τέσσερις μέρες θα συζητούν και θα ζουν την ιστορία της Ελλάδας και την προσφορά της στο μεγάλο θέμα που λέγεται Ολυμπιακοί Αγώνες.
Χρειαζόμαστε συνεννόηση. Νομίζω ότι είναι ευκαιρία με τις αποφάσεις που θα ακολουθήσουν αυτό το νομοσχέδιο να την έχουμε. Εγώ θέλω να αποκαλύψω στη Βουλή ότι πράγματι η Νέα Δημοκρατία όταν φτιάχναμε την οργανωτική επιτροπή και το διοικητικό της συμβούλιο είχε κάνει προτάσεις για πρόσωπα.
'Εκανε επίσημες προτάσεις και ανεπίσημες. Επισήμως έλεγαν κάποια ονόματα και ανεπισήμως στελέχη της Nέας Δημοκρατίας τηλεφωνούσαν στον κ.  Βενιζέλο και έλεγε ο καθένας να τοποθετήσει το δικό του. Αλλά η επίσημη πρόταση που έγινε από τον κ. Τζαννετάκη για κάποιον σύμβουλό του κ.  Νικολόπουλο -αυτή ήταν η επίσημη πρόταση- έπρεπε να είχε γίνει αποδεκτή από την Κυβέρνηση. Γιατί δεν έγινε; Τι θα είχε ενοχλήσει η συμμετοχή του κ. Νικολόπουλου που είχε προτείνει ο κ. Τζαννετάκης στο διοικητικό συμβούλιο των Ολυμπιακών Αγώνων;
Εκ των υστέρων, μπορώ να πω με απόλυτη βεβαιότητα, δεν θα είχε ενοχλήσει σε τίποτα. 'Ομως, είναι μία ευκαιρία στο νέο δεκαεταμελές να απευθυνθεί προς την Αντιπολίτευση, να δώσει δύο στελέχη η Νέα Δημοκρατία, να δώσει ο Συνασπισμός και το Κ.Κ.Ε., ώστε να συμμετέχουν στην ευρεία σύνθεση του διοικητικού συμβουλίου και να συμπράττουν ή να γνωρίζουν από μέσα τις εξελίξεις σχετικά με τη διοργάνωση.
Στο Αθήνα 1997 το πετύχαμε και δεν είναι αλήθεια αυτό που λένε ότι ήταν το 1/27 μιας ολυμπιακής διοργάνωσης, διότι η καρδιά της ολυμπιακής διοργάνωσης είναι ο στίβος και το ξέρουν όλοι, είναι ποσοστιαία, ας πούμε, το 1/10. Εκεί είχαμε διακομματική συμφωνία και συνεννόηση. Και βεβαίως ήταν δύσκολο να πετύχουμε σε έξι ή οκτώ μήνες που είχαμε μπροστά μας μια μεγάλη διοργάνωση, αλλά πετύχαμε. Και τους Ολυμπιακούς Αγώνες δεν θα τους παίρναμε αν είχαμε κάνει λάθη στη διοργάνωση του "Αθήνα 1997".
Χρειάζεται, λοιπόν, επιστράτευση όλων των στελεχών που μπορούν, διακομματική συνεννόηση και συνύπαρξη σε μεγάλες αποφάσεις.
Θα ήθελα, τελειώνοντας, να σημειώσω κάτι, αγαπητέ κύριε Υπουργέ. Δεν έχω ξαναδεί διοικητικό συμβούλιο ανώνυμης εταιρείας όπου ο πρόεδρος αναπληρώνεται όχι από τον αντιπρόεδρο ή από κάποιο μέλος τακτικής σύνθεσης, αλλά από οποιοδήποτε μέλος του διοικητικού συμβουλίου. Αν αυτή η διάταξη περάσει και στην τελική μορφή του νομοσχεδίου, να είστε βέβαιος ότι στο διοικητικό συμβούλιο του 2004 δεν θα ξέρει ποτέ κανείς ποιος είναι αρμόδιος -και αυτό δεν έχει καμία σημασία- δεν θα ξέρει κανείς ποιος είναι υπεύθυνος και γιατί.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Ο κ. Χειμάρας έχει το λόγο. 
ΑΘΑΝΑΣΙΟΣ ΧΕΙΜΑΡΑΣ: Κύριοι συνάδελφοι, η πρώτη απάντηση που θέλω να δώσω στον Υπουργό κ. Πάγκαλο είναι ότι εμείς δεν θα καταψηφίσουμε επί της αρχής το νομοσχέδιο για τεχνικούς λόγους, όπως ισχυρίσθηκε, αλλά διότι παρά τις όποιες συγκεκριμένες προτάσεις που κάναμε δεν έγινε καμία αποδεκτή.
Χαίρομαι διότι ο κ. Φούρας προηγουμένως διαφώνησε με τις αποφάσεις που πήρε η Κυβέρνηση να μη συμπεριλάβει ούτε καν τα πρόσωπα που εστάλησαν από τη Νέα Δημοκρατία επίσημα διά του κ. Τζαννετάκη.
Μόνο σε ένα διαφωνώ μαζί σας, κύριε Φούρα, που είπατε ότι η χώρα πρέπει να σοβαρευτεί. Λάθος. Η Κυβέρνηση πρέπει να σοβαρευτεί. Λυπάμαι πάρα πολύ, αλλά η Κυβέρνηση παραπαίει. Η Κυβέρνηση καθυστέρησε τρία σχεδόν χρόνια να προχωρήσει τα έργα και τόσα άλλα μέχρι εδώ.
Κυρίες και κύριοι συνάδελφοι, η Κυβέρνηση φαίνεται ότι έχει επιλέξει το μοναχικό δρόμο σε όλα τα εθνικά θέματα. Θυμάται τα πολιτικά κόμματα και το Κοινοβούλιο όταν φτάνει σε αδιέξοδα, όπως συμβαίνει με το θέμα των Ολυμπιακών Αγώνων του 2004.
'Ηδη χάσαμε περίπου τρία χρόνια. Απόδειξη ότι το συζητούμενο νομοσχέδιο καταρτίσθηκε χωρίς διάλογο και χωρίς συνεννόηση με τα λοιπά κόμματα. Γι' αυτό και έφθασε στην Ολομέλεια με την ψήφο μόνο της κυβερνητικής παρατάξεως.
Νομίζω ότι το 2004 είναι εθνική υπόθεση. Είναι υπόθεση όλων των Ελλήνων. Εμείς από την πλευρά μας και προτάσεις καταθέσαμε και μεγάλες προσπάθειες καταβάλαμε και θέμα προ ημερησίας διάταξης έφερε ο Κώστας Καραμανλής στη Βουλή και τόσα άλλα κάναμε.
Δυστυχώς, όμως, ο κύριος Πρωθυπουργός δεν απεδέχθη τη διακομματική επιτροπή για το χειρισμό αυτού του μεγάλου θέματος. Και αυτό διότι η αλαζονεία της εξουσίας -και πιθανόν άλλες προθέσεις- του κυρίου Πρωθυπουργού, κυρίως σε ό,τι αφορά την κατασκευή των έργων, τον έκαναν να τα κρατήσει όλα για τον εαυτόν του.
Θα σας γυρίσω λίγα χρόνια πριν, στο Δεκέμβριο του 1997, να σας θυμίσω ότι και τότε με σκοπιμότητα καθυστέρησαν οι προγραμματικές συμβάσεις για να δοθούν με απευθείας ανάθεση το Δεκέμβριο του 1997. Φοβάμαι να μη συμβεί κάτι παρόμοιο και τώρα.
'Ετσι, στην ανώτατη αρχή παραμένει ο κύριος Πρωθυπουργός, ο οποίος προεδρεύει της Διευρυμένης Διϋπουργικής Επιτροπής, ακολουθεί η Επιτροπή των Γενικών Γραμματέων, η οποία προεδρεύεται από τον κύριο Υπουργό Πολιτισμού, τρίτη παραμένει η Επιτροπή Πολιτισμού που διοργανώνει τους Ολυμπιακούς Αγώνες, αλλά και αυτή διορίζεται και παύεται από τον κύριο Πρωθυπουργό χωρίς καμία θεσμοθετημένη διαδικασία, όπως πολύ σωστά τόνισαν και ο εισηγητής και ο Κοινοβουλευτικός Εκπρόσωπος της Νέας Δημοκρατίας.
'Ολα δηλαδή κινούνται γύρω από έναν άνθρωπο, ο οποίος διορίζει, παύει, ελέγχει. Και αυτό εσείς το λέτε δημοκρατία. Αυτό εσείς το λέτε συναίνεση στα εθνικά θέματα. Τέτοια εξουσιοδότηση, εν λευκώ, αν θέλετε από εμάς, δεν θα την έχετε.
Το νομοσχέδιο "κόβει στα δύο" την Οργανωτική Επιτροπή, σε μια πενταμελή ομάδα που διορίζει ο κύριος Πρωθυπουργός και μια δεκαεπταμελή χωρίς αρμοδιότητες, σχεδόν διακοσμητική. Βεβαίως έχει το δικαίωμα έγκρισης για ποσά άνω των πέντε δισεκατομμυρίων (5.000.000.000) δραχμών, αλλά και αυτό ξεπερνιέται, αφού κάθε ποσό μπορεί να διαιρεθεί.
Πάντως το γεγονός και μόνο ότι στο διοικητικό συμβούλιο δεν μετέχουν εκπρόσωποι των άλλων κομμάτων αφαιρεί από την Κυβέρνηση το δικαίωμα να μιλά για εθνική συναίνεση, συμμετοχή στη διοργάνωση και εκτέλεση  των Ολυμπιακών Αγώνων.
'Ερχομαι τώρα σε ένα άλλο θέμα που και πολύ σοβαρό είναι και ενέχει κινδύνους:  Η αξία των πάσης φύσεως χορηγιών προς τον "ΑΘΗΝΑ 2004" κ.λπ. αναγνωρίζεται ως έκπτωση από τα ακαθάριστα έσοδα των χορηγών, κάτι που δεν ισχύει όμως για ευαγή ιδρύματα, όπως είναι τα γηροκομεία και τα ορφανοτροφεία, παρά το γεγονός ότι το έχουμε ζητήσει εμείς, ως Αξιωματική Αντιπολίτευση, σε αυτό εδώ το ελληνικό Κοινοβούλιο.
Φοβάμαι ότι στο τέλος θα κινδυνεύσει να μετατραπεί ο "ΑΘΗΝΑ 2004" σε κέντρο έκδοσης πιστοποιητικών φοροαπαλλαγής, ενώ ακόμα και οι διαφημίσεις των χορηγών εκπίπτουν. Με δύο λόγια η διάταξη αυτή έχει πολλά κενά και πρέπει να διορθωθεί οπωσδήποτε.
Στο θέμα του προσωπικού: Παρ' ότι υπηρετούν ήδη διακόσιοι υπάλληλοι ως ειδικοί, καλοπληρωμένοι, μπορεί να αποσπασθεί ακόμη απεριόριστος αριθμός υπαλλήλων χωρίς καν τη γνώμη των υπηρεσιακών συμβουλίων, αλλά να γίνουν και προσλήψεις με την παράκαμψη του ν.2190, του επωνομαζόμενου "νόμου Πεπονή".
Αυτό σημαίνει ότι όλα αυτά, κατά την άποψή μας, δεν θα γίνουν με αξιοκρατικά κριτήρια. 'Εχουμε συνηθίσει το ΠΑ.ΣΟ.Κ. να έχει ως πρώτο μέσο το κομματικό συμφέρον και όλα τα άλλα να έπονται. Επομένως εδώ θα βολευτούν ξανά κάποιοι "ημέτεροι". 'Ετσι δεν μπορούμε να πάμε μπροστά και τουλάχιστον εμείς δεν μπορούμε να συναινέσουμε.
Με την ευκαιρία, κύριε Υπουργέ, ήθελα να επαναφέρω το θέμα των έργων με απευθείας αναθέσεις, αν θα χρειαστούν προκειμένου να προλάβετε τις ημερομηνίες, δεδομένου ότι -όπως είπε και ο κ. Κεφαλογιάννης- δεν υπάρχει χρονοδιάγραμμα.
Φυσικά δεν θα θέσω όλα τα έργα. Ακούστηκαν από τον Κοινοβουλευτικό Εκπρόσωπο της Νέας Δημοκρατίας. Εγώ αγωνιώ για ένα έργο μόνο: Τι θα γίνει με τη σιδηροδρομική σύνδεση με το νέο αεροδρόμιο, με τον προαστιακό σιδηρόδρομο; Γνωρίζω πάρα πολύ καλά το θέμα και γνωρίζω ότι με τις συμβάσεις που έχετε υπογράψει με συγκεκριμένη εταιρεία για την Αττική Οδό, έχετε χάσει το δικαίωμα να κάνετε δημοπρασίες γι' αυτό το έργο, γιατί θα πληρώσετε ρήτρες.
Πείτε μας, λοιπόν, τι θα κάνετε. Ο κ. Λαλιώτης προεκλογικά είπε ότι θα κάνετε διαγωνισμό. Τελικά θα κάνετε ή δεν θα κάνετε; Θα τον κατασκευάσετε το σιδηρόδρομο ή δεν θα τον κατασκευάσετε; Αντιλαμβάνεσθε πόσο σημαντικό θέμα είναι αυτό για τη λειτουργία του αεροδρομίου και φυσικά των Ολυμπιακών Αγώνων.
Τέλος, σε ό,τι αφορά το θέμα της ίδρυσης ισλαμικού πολιτιστικού κέντρου, τεμένους, όπως το αποκαλούμε έχω να κάνω τις εξής παρατηρήσεις: Εμείς είναι βέβαιο ότι δεν διαφωνούμε με την ίδρυση ξεκάθαρα. Αλλά έχουμε κάποια ερωτήματα, τα οποία προκύπτουν από τις μη απαντήσεις του Υπουργού Πολιτισμού. Και προηγουμένως ετέθησαν. Είμαι υποχρεωμένος, λοιπόν, να επαναφέρω μερικά εξ αυτών.
Κατ'αρχήν έχω μία απορία: Γιατί θα πρέπει να δημιουργηθεί στο συγκεικριμένο μέρος, στην Παιανία; Για να δίνουμε την εντύπωση στους επισκέπτες μας, που επισκέπτονται για πρώτη φορά την Ελλάδα, ότι μπορεί να είμαστε και μουσουλμανική χώρα; Ποιος θα πληρώσει τα χρήματα; Μήπως το ελληνικό δημόσιο, όταν οι 'Ελληνες φορολογούμενοι όλοι γνωρίζουμε ότι για να κατασκευάσουμε μια εκκλησία ή ένα εξωκκλήσι πληρώνουμε από το υστέρημά μας;  Η δωρεάν παραχώρηση των τριάντα πέντε στρεμμάτων βρίσκει σύμφωνο το Δήμο Παιανίας; Τον έχετε ρωτήσει, κύριε Υπουργέ; Μήπως τυχόν δεν γνωρίζω εγώ;
Τέλος, ποιος θα είναι ο φορέας κατασκευής διαχείρισης και λειτουργίας του ισλαμικού πολιτιστικού κέντρου; Ποιο θα είναι το μέγεθος αυτού του κέντρου; Τι πρόκειται δηλαδή να φτιάξουμε;
Μετά απ'όλα αυτά αντιλαμβάνεσθε ότι δεν έχουμε το δικαίωμα να ψηφίσουμε εν λευκώ αυτό εδώ το νομοσχέδιο, γιατί στην ουσία μας ζητάει να ψηφίσουμε για ενέργειες, που θα κάνει ο Πρωθυπουργός και όσοι διορίζονται από αυτόν αύριο εν λευκώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Αθανάσιος Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, πραγματικά θα έπρεπε ο κότινος ελαίας από τον αρχαίο θεό τον Κότο, που στεφάνωνε τους αρχαίους ολυμπιονίκες να στεφανώσει και την Ελλάδα στην ολοκλήρωση αυτού του μεγάλου έργου της προετοιμασίας. Φοβάμαι, όμως, ότι από τον ευκαιριακό χαρακτήρα της Κυβέρνησης δεν θα έχετε αυτήν την τιμή.
Πολλά νομοσχέδια, κυρίες και κύριοι, έχουν ψηφιστεί γι'αυτό το κορυφαίο αθλητικό θέμα, τη διοργάνωση της Ολυμπιάδας του 2004 και πράγματι θα έλεγε κανείς ότι μια τέτοια διοργάνωση θα έπρεπε να έχει μια συγκεκριμένη και ισχυρή νομοθετική θωράκιση, για να γίνει κατά τον καλύτερο τρόπο. Αυτό θα το περιμέναμε όλοι. Δυστυχώς, όμως, βλέπουμε ότι πέρασαν τρία χρόνια και δεν έχει γίνει απολύτως τίποτα.
Σήμερα συζητάμε ένα νομοσχέδιο συμπληρωματικό, παραπληρωματικό των άλλων νομοσχεδίων και θα πρέπει βέβαια να τονισθεί, όπως και ελέχθη, ότι ο κύριος Υπουργός όταν επισκέφθηκε τον Πρόεδρο, τον Κωνσταντίνο Καραμανλή, δεν έκανε καμία αναφορά για το νομοσχέδιο αυτό, τη στιγμή που αιφνιδιαστικά το κατέθεσε στην επιτροπή. Και βεβαίως θα έπρεπε κάτι να γίνει τη στιγμή που δεν υπάρχει τίποτα στη συγκεκριμένη αυτή διοργάνωση. Δέχομαι ότι ο κύριος Υπουργός, πρόσφατα ανέλαβε ένα πολύ μεγάλο φορτίο, κληρονόμησε ένα ολυμπιακό φορτίο. Φοβάμαι, όμως, ότι παρά τα ανθρωπομετρηκά του μεγέθη δεν θα μπορέσει να το σηκώσει στην πλάτη του και μοιραίως θα βρεθεί πάλι στο φαινόμενο της αλλαγής, να τον αντικαταστήσουν.
Είναι γεγονός, κύριοι συνάδελφοι, ότι υπερβαίνει τις δυνατότητες της χώρας μας αυτή η μεγάλη διοργάνωση. Συμβαδίζει, όμως, φαίνεται με τον ευκαιριακό χαρακτήρα που διαθέτουμε οι 'Ελληνες, οπότε μη δει κανείς ότι η προετοιμασία της Ολυμπιάδας του 2004 να αποτελέσει και για μας κανένα ολυμπιακό άθλημα.
'Ακουσα με μεγάλη προσοχή τον κύριο Υπουργό που μας έλεγε για τα είκοσι ολόκληρα αυτά χρόνια που πέρασαν από το 1981, που μας είπε για το νέφος που μας είπε για την Ψυττάλεια, που μας είπε για εφοπλιστές. Δηλαδή πότε έπρεπε να λυθούν τα θέματα αυτά; Δεν μπορώ να καταλάβω. Ξεχάσατε ότι είχατε βάλει σαν όριο εκατό μέρες για να διώξετε το νέφος; Ευτυχώς που φυσάνε και κάποιοι βοριάδες και παίρνουν αυτό το νέφος, αλλά δεν θα πρέπει τόσο πολύ να κομπορρημονείτε για αυτά τα έργα, τα οποία έχετε κάνει τόσο πολύ καθυστερημένα.
Αγαπητοί συνάδελφοι, εδώ συμβαίνουν πραγματικά όπως σχολιάστηκε από πάρα πολλούς συναδέλφους -και άκουσα και τον κ. Φούρα να κάνει κάποιες αναφορές- τέρατα και σημεία. Τρία χρόνια έχουμε πάρει την Ολυμπιάδα και δεν μπορούμε να κάνουμε τίποτα. Επιτροπές έχουν αλλάξει, μπήκε ο κ.  Στρατήγης, χαρακτηρίστηκε ως βασιλικός, παρητήθη, μπήκε η κ. Τζαβέλα ως αντιπρόεδρος, ήλθε σε σύγκρουση με την καινούρια πρόεδρο την κ.  Αγγελοπούλου... Βέβαια φθάσατε και στο σημείο να πείτε, η κ.  Αγγελοπούλου προέρχεται από τους κόλπους σας, ήταν από τις τάξεις σας, άρα τι διαμαρτύρεστε; Κανείς δεν αντιλέγει για την κ. Αγγελοπούλου.  Λειτούργησε και η κ. Αγγελοπούλου όπως και πάρα πολλοί, όπως όλοι γενικά οι 'Ελληνες λειτουργήσαμε στο βαθμό του ο καθένας μικρό ή μεγάλο στο να έλθουν οι Ολυμπιακοί Αγώνες το 2004 στην πατρίδα μας. 'Ομως μη μας λέτε και μη μας ρίχνετε ευθύνες ότι επειδή η κ. Αγγελοπούλου προέρχεται από το χώρο το δικό μας και υιοθετήθηκε αυτή η πρόταση -και λόγω της ολιγωρίας σας και της ανεπάρκειά σας- ότι έφταιγε πάλι η Νέα Δημοκρατία.  Βέβαια μην ξεχνάτε ότι σας έχουμε δώσει αρκετούς, αλλά με υποσχετική!
'Ηλθε ο κ. Σάμαρανγκ να μας πει τι; Ο  "αθάνατος" Σάμαρανγκ με τα ελαττώματα θνητού μετά τις εκλογές θυμήθηκε ότι η Ελλάδα δεν έχει παρουσιάσει αυτό το επίπεδο που θα έπρεπε να παρουσιάσει στην προετοιμασία του 2004 και μας έδειξε κίτρινη κάρτα. Την κίτρινη κάρτα μήπως θα έπρεπε προεκλογικά να την δείξει ο κ. Σάμαρανγκ που ήταν υπεύθυνος για την παρακολούθηση όλης αυτής της προετοιμασίας; Γιατί ήλθε αργότερα; Και είπα μάλιστα, με ελαττώματα θνητού, διότι θα μου επιτρέψετε να πω ότι δεν ξέρω τι κρύβεται πίσω από τον κ. Σάμαρανγκ. Και φαίνεται ότι ο κ. Σάμαρανγκ ήταν αυτός που επέβαλε τις λύσεις όσον αφορά την προεδρία της συγκεκριμένης επιτροπής.
Θα σας πάω, κύριε Υπουργέ, σε ένα χώρο που δεν σχολιάστηκε καθόλου.    Δεν υπάρχει απολύτως τίποτα. Και το λέω αυτό με μεγάλη θλίψη διότι σε μία ερώτηση που έκανα προς το Υπουργείο στις 16-5-2000 ούτε λίγο ούτε πολύ η Υφυπουργός -για την οποία έχω σχολιάσει και άλλες φορές με βαρύτατους χαρακτηρισμούς ότι έχει πάρει διαζύγιο από την ιατρική, όπως και όλο το επιτελείο, άρα πως να ασχοληθούν με το θέμα της υγείας- στην απάντηση που μου έδωσε και την οποία θα καταθέσω στα Πρακτικά φαίνεται ακριβώς η ασυναρτησία του Υπουργείου και η ασχετοσύνη. Δεν απαντούν καθόλου στα ερωτήματα που τους έχω θέσει. Και θα πρέπει να γνωρίζετε τι συνθήκες επικρατούν στις ημέρες εφημερίας στα νοσοκομεία, οπότε καταλαβαίνετε στο μεγάλο αυτό αθλητικό γεγονός, που θα έχουν έλθει αθλητές, επισκέπτες, ταξιδιώτες από όλα τα μέρη με διαφορετικά ήθη και έθιμα, με διαφορετικά επιδημιολογικά μοντέλα που ενδεχομένως φέρνουν, με διαφορετική γλώσσα, με διαφορετικές συνήθειες, τι θα επικρατήσει. Πού θα τους βάλουμε; Σε αυτά τα νοσοκομεία τύπου Βομβάης, που έχουμε τις ημέρες της εφημερίας; Και απαντάει η κ. Σπυράκη εδώ ούτε λίγο ούτε πολύ για κάποια έργα τα οποία ήταν σε πρόγραμμα του 1994-1999, λες και ήταν προφήτης η κ. Σπυράκη ότι θα παίρναμε τους Ολυμπιακούς Αγώνες και για έργα, τα οποία αποτελούν συνέχεια κάποιων νοσοκομείων που δεν ξέρουμε πότε θα λειτουργήσουν. Αυτό, λοιπόν, αποτελεί συνέπεια του Υπουργείου Υγείας που θα έπρεπε τουλάχιστον από μία καλή συνεργασία και πρόθεση να έλθει σε επαφή μαζί σας και να συζητήσει. Δεν έχουν συζητήσει τίποτα.
'Ερχομαι στο κορυφαίο θέμα του εθελοντισμού.
Κύριε Υπουργέ, θα πρέπει να ξέρετε ότι εμείς, οι γιατροί, είμαστε σε θέση εθελοντικά να προσφέρουμε υπηρεσίες. Εγώ είμαι και πρόεδρος των γιατρών της Ελλάδος, αλλά και οι άλλοι μη κυβερνητικοί οργανισμοί, όπως είναι οι γιατροί του κόσμου, οι νέοι γιατροί, θα δώσουμε χέρι βοηθείας προς αυτήν την κατεύθυνση, την εθελοντική κάλυψη των Ολυμπιακών Αγώνων πάνω σε υπηρεσίες πρωτοβάθμιας, δευτεροβάθμιας και τριτοβάθμιας φροντίδας υγείας, αφού βέβαια ζητήσετε και τη δική μας συνδρομή.
Αυτό παρακαλώ να κατατεθεί στα Πρακτικά, για να ενημερωθεί ο ελληνικός λαός για την ασυναρτησία που επικρατεί.
(Στο σημείο αυτό ο Βουλευτής κ. Αθανάσιος Γιαννόπουλος καταθέτει για τα Πρακτικά το προαναφερθέν έγγραφο,το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Οσον αφορά για τα έργα, ακούσατε πάρα πολλά, βαφτίζονται ολυμπιακά, έργα τα οποία δεν έχουν καμία σχέση με τους Ολυμπιακούς Αγώνες. Εδώ βλέπει ακριβώς τη διαπλοκή, βλέπει ακριβώς ότι τα έργα θα μπορούσαν να έχουν χαρακτηριστεί σαν εθνικά έργα, αλλά θα βαφτιστούν ολυμπιακά για να τύχουν όλων αυτών των ευεργετημάτων.
Θα σας πω το εξής κύριε Υφυπουργέ.  Δεν ξέρω, μήπως οι Ολυμπιακοί Αγώνες μεταβληθούν σε ένα μεγάλο πλυντήριο βρώμικου χρήματος και πρέπει να το προσέξετε αυτό.
Σπάτα. Δεν είναι δυνατόν να υπάρχει σύγχρονο αεροδρόμιο και να μην υπάρχει περιαστικός σιδηρόδρομος. Δεν μπορεί να μην έχει προγραμματιστεί το μετρό. Δεν μπορεί η ελευθέρας Πεντέλης να μη γίνεται και να κρατιέται σε ομηρία ολόκληρη η περιοχή από έναν ασυνάρτητο δήμαρχο. Δεν έχετε πάρει συγκεκριμένες θέσεις εδώ και μια δεκαετία, που είσαστε Κυβέρνηση και έρχεσθε να μας πείτε για έργα;
Ασφάλεια των αγώνων. Ακούστηκαν πάρα πολλά και θα ήθελα σ' αυτό το σημείο να εκφράσω από του Βήματος τα συλληπητήριά μου στην οικογένεια του δολοφονηθέντος στρατιωτικού ακολούθου της Μεγάλης Βρετανίας και να πω ότι εσείς οδηγήσατε κάπου που δεν θα έπρεπε να πάτε. Τώρα, υπό το κράτος της τρομοκρατίας, εμφανίζεσθε να θέλετε να αλλάξετε  αυτές τις διατάξεις που ο κ.  Κουβελάκης το 1994 άλλαξε, σε ό,τι αφορά τη σύνθεση των δικαστηρίων.
Και βέβαια εγώ θα πω το εξής. Αυτοί που σπιλώνουν την πατρίδα μας -και ομιλώ για πρακτορικά στοιχεία που λειτουργούν μέσα στη χώρα μας- θα πρέπει να δώσουν απαντήσεις πώς εκτέλεσαν τρεις προέδρους στις ΗΠΑ και δεν έχουν μάθει ποιοι τους εκτέλεσαν. Και το λέω αυτό, γιατί γίνεται μεγάλος διαγωνισμός και συναγωνισμός μεταξύ των μυστικών υπηρεσιών της CIA και της Mοσάντ για το ποιοι θα αναλάβουν το πακέτο των δισεκατομμυρίων για να ελέγξουν αυτό ακριβώς το κορυφαίο σημείο της ασφάλειας των Ολυμπιακών Αγώνων. 'Επρεπε να σας είχε απασχολήσει πάρα πολύ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κυρία Πρόεδρε.
Για το θέμα της διαφάνειας. Πιστεύω στην ειλικρίνεια του Υπουργού και στη δική σας πρόθεση και διάθεση και πραγματικά στην όλη σας ιστορία.               
Πιστεύω όμως ότι ο παρορμητικός χαρακτήρας του Υπουργού και τα πηγαία του αισθήματα, που δεν είναι εδώ, θα τον φέρουν σε σύγκρουση. Δεσμεύτηκε ότι θα είναι πραγματικά άτεγκτος, όσον αφορά τη διαφάνεια. Φοβάμαι όμως ότι θα βρεθεί κάποιος άλλος πιο μαλακός Υπουργός και θα τον αναδομήσουν έγκαιρα.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Καμμένος έχει το λόγο. 
ΠΑΝΑΓΙΩΤΗΣ ΚΑΜΜΕΝΟΣ: Κυρία Πρόεδρε, κυρίες και κύριοι συνάδελφοι, οι Ολυμπιακοί Αγώνες είναι σίγουρα μια μεγάλη εθνική υπόθεση. Και γι' αυτήν την εθνική υπόθεση δε σηκώνει ούτε τόνους της Αντιπολιτεύσεως ούτε προσπάθεια εκμεταλλεύσεως ενός κορυφαίου γεγονότος στην πατρίδα μας, το οποίο λαμβάνει χώρα μια φορά κάθε πενήντα, εκατό ή διακόσια χρόνια. Η σημερινή συζήτηση δείχνει ότι η Κυβέρνηση δεν θεωρεί αυτήν την υπόθεση μια σοβαρή εθνική υπόθεση. Είναι ιδιαίτερα λυπηρό στη σημερινή συζήτηση για τους Ολυμπιακούς Αγώνες να παρίσταται μόνο ένας Υφυπουργός, ο οποίος εμπλέκεται με το θέμα και μία Βουλευτής από το κυβερνών κόμμα.
Αυτό είναι το ενδιαφέρον της Κυβέρνησης για τους Ολυμπιακούς Αγώνες; Περισσότερο μοιάζει, έτσι όπως κάποιοι κακόβουλοι θέλουν να περιγράψουν, το πώς ασχολείται η Κυβέρνηση με την υπόθεση αυτή. Και δυστυχώς δίνει όπλα σε εκείνους που θέλουν να κατακρίνουν την Ελλάδα για την εικόνα που έχουν παρουσιάσει μέχρι τώρα στην πορεία τους τα έργα για τους Ολυμπιακούς Αγώνες και η προετοιμασία για ένα γεγονός κορυφαίο, για ένα γεγονός το οποίο πραγματικά φοβούμαι πολύ ότι δεν έχουμε συνειδητοποιήσει όλοι μας.
Ολυμπιακοί Αγώνες σημαίνει είκοσι πέντε χιλιάδες δημοσιογράφοι από όλο τον κόσμο στην πατρίδα μας. Ολυμπιακοί Αγώνες σημαίνει ότι η εικόνα της χώρας το μήνα της διεξαγωγής των αγώνων, θα χαραχθεί βαθειά μέσα στη συνείδηση δισεκατομμυρίων κατοίκων του πλανήτη.
Εάν η Αθήνα επιτύχει, η Ελλάδα έχει να κερδίσει πολλά. Εάν όμως αποτύχει, από εκεί και πέρα δυνατότητες για να μπορέσουμε να διορθώσουμε τη ζημιά που θα έχει γίνει, δεν θα έχουμε πάρα πολλές και λυπάμαι που το λέω.
Είναι επιθυμία όλων μας να πετύχουν οι Ολυμπιακοί Αγώνες, γιατί εκτός από εκπρόσωποι των κομμάτων σ' αυτήν εδώ την Αίθουσα είμαστε εκπρόσωποι του ελληνικού λαού. Είμαστε εκπρόσωποι του σήμερα, αλλά και του αύριο. Και το αύριο είναι το μέλλον της πατρίδας μας.
Εάν δούμε ποια είναι η γνώση, γύρω από την Ελλάδα, λαών που δεν βρίσκονται ούτε στην Ευρώπη ούτε στις Ηνωμένες Πολιτείες, αλλά στις χώρες της Ασίας, θα δούμε ότι σε πολλές χώρες δεν γνωρίζουν καν που βρίσκεται η Ελλάδα. Το αντιμετώπισα με το συνάδελφο τον κ. Διαμαντίδη, που είχαμε πάει πριν από ένα χρόνο στη Μαλαισία. Δεν γνωρίζουν καν σε ποιο γεωγραφικό πλάτος και σε ποιο γεωγραφικό μήκος βρίσκεται η Ελλάδα. Σ' αυτήν την οργάνωση, στη διεξαγωγή των Ολυμπιακών Αγώνων, θα έχουν την ευκαιρία να δουν την πατρίδα μας.
Στην οικονομία μπορεί να πετύχουμε πάρα πολλά. Μπορεί να πετύχουμε άλματα που δεν θα είχαμε την ευκαιρία να κάνουμε. Θα πέσουν 1,72 δισεκατομμύρια δολάρια τα επόμενα τρία χρόνια, για να ετοιμαστούν οι Ολυμπιακοί Αγώνες.
Είπε ο κ. Γείτονας προηγουμένως ότι στόχος μας είναι η κάθαρση της Ολυμπιάδας. Θα πρέπει να είμαστε ρεαλιστές. Στόχος, η κάθαρση της Ολυμπιάδας και το ολυμπιακό ιδεώδες, την ίδια στιγμή που υπογράφονται συμφωνίες ότι θα υπάρχει αποκλειστικότητα ακόμη και στα αναψυκτικά που θα μπαίνουν μέσα στους χώρους των αγώνων.
Οι διαδικασίες οι οποίες ορίζονται από την Διεθνή Επιτροπή Ολυμπιακών Αγώνων, είναι διαδικασίες χρονοβόρες. Για να μπορέσουν να προχωρήσουν σε ένα δείπνο, χρειάζεται έγκριση του συμβούλου επικοινωνίας. Εν συνεχεία ο σύμβουλος επικοινωνίας πρέπει να κάνει εισήγηση στο σύμβουλο διαφημίσεως, να εγκρίνουν οι αποθήκες και να περάσει περίπου από δεκατέσσερα γραφεία η οργάνωση ενός απλού δείπνου.
Η ευκαιρία που θα έχουμε να διορθώσουμε τις υποδομές στην πρωτεύουσα, είναι τεράστια, αλλά και βεβαίως θα πρέπει να αναλάβουμε τις ευθύνες μας για το τι ακριβώς θα γίνει εκείνες τις μέρες.
Εάν κανείς δει το πόσο χρόνο χρειάζεται ένας πολίτης για να φθάσει από το Παλαιό Φάληρο μέχρι το Σύνταγμα κατά τις πρωϊνές ή μεσημεριανές ώρες, στην αντίθετη διαδρομή, θα καταλάβει το μέγεθος της δουλειάς που πρέπει να γίνει, τη στιγμή μάλιστα που θα έρθουν εκατομμύρια άνθρωποι και θα επιβαρύνουν το κυκλοφοριακό δίκτυο της χώρας. Εκεί πραγματικά έχουμε μείνει πάρα πολύ πίσω.
Βλέπουμε ότι ακόμα και το αεροδρόμιο, το "ΕΛΕΥΘΕΡΙΟΣ ΒΕΝΙΖΕΛΟΣ", προκειμένου να λειτουργήσει βάσει της συμφωνίας που έχει υπογραφεί από τη χώρα -και δεν λέω από την Κυβέρνηση- θα πρέπει να λειτουργεί ως σιδηρόδρομος παράλληλα με την Αττική Οδό. Και ακόμα δεν έχουμε ξεκινήσει.
Οι δυνατότητες οι οποίες υπάρχουν για την εκμετάλλευση, προς οικονομικό όφελος της πατρίδας μας, από την τηλεοπτική παραδείγματος χάρη  κάλυψη, είναι τεράστιες και μέχρι σήμερα δεν έχει γίνει απολύτως τίποτα.  Ο διαγωνισμός έληξε στις 29 Μαϊου και περιμένουμε από την ΕΡΤ να κάνει τα βήματα, όταν δεν έχουν μπει καν σύμβουλοι επικοινωνίας για μία τόσο μεγάλη διοργάνωση μέσα στην Εθνική Ραδιοφωνία και Τηλεόραση.
Αν σκεφτούμε ότι στην Ατλάντα η ΙΒΜ εγκατέστησε εκατόν δεκαοκτώ φορές τη διάμετρο του πλανήτη σε καλώδια και αν σκεφτούμε πόσο χρόνο κάνουν να εγκαταστήσουν ένα τηλεοπτικό δίκτυο για ανασύνδεση με ένα επαρχιακό γήπεδο από την κρατική τηλεόραση, θα δούμε το μέγεθος της δουλειάς που πρέπει να γίνει μέχρι τότε.
Θεωρώ ότι είναι σημαντικό το θέμα της ασφάλειας. Η Ελλάδα πράγματι θα πρέπει να φαίνεται προς τα έξω και να είναι μια ασφαλής χώρα. Xρειάζονται όμως και οι καλές προθέσεις. Πρέπει άμεσα η Κυβέρνηση να προχωρήσει σε μέτρα, που θα αποδυναμώσουν εκείνους που θέλουν να κατηγορούν την Ελλάδα ότι είναι μια χώρα, όπου υπάρχει τρομοκρατία και που βρισκόμαστε σε δεύτερη θέση σε όλο τον κόσμο.
Πρέπει άμεσα να ψηφιστεί αντιτρομοκρατικός νόμος, όπως ψηφίστηκε σε όλες τις χώρες της Ευρώπης και τελικά αντιμετωπίστηκε η τρομοκρατία. Δεν περιορίστηκαν τα δημοκρατικά δικαιώματα ούτε με το νόμο Ρεάλε στην Ιταλία ούτε στη Γερμανία ούτε στη Γαλλία και αντιμετωπίστηκε η τρομοκρατία.
Θα πρέπει άμεσα να ψηφιστεί νόμος για την προστασία των μαρτύρων. Η Ελληνική Αστυνομία έχει προχωρήσει, για την αντιμετώπιση της τρομοκρατίας, απανειλημμένως σε συλλήψεις. Και όταν έφταναν στο δικαστήριο, οι μάρτυρες βρισκόντουσαν κάτω από το καθεστώς τρόμου και υποθέσεις οι οποίες έφταναν μέχρι το ακροατήριο, σταμάταγαν εκεί.
Πρέπει άμεσα να υπογραφεί το πρωτόκολλο συμφωνίας με τις Ηνωμένες Πολιτείες της Αμερικής για την αντιμετώπιση της τρομοκρατίας, ώστε να  συμμετέχουν και εκείνοι στην ευθύνη και να μην βρίσκονται στο απυρόβλητο από τη θέση του κριτή. Επίσης, πρέπει να συνεργαστούμε και με τις αντιτρομοκρατικές υπηρεσίες της Ευρωπαϊκής 'Ενωσης και άλλων χωρών.
Πρέπει να δείξουμε την καλή μας θέληση. Στοιχεία για να αντιμετωπιστεί η τρομοκρατία υπάρχουν. Αρκεί να υπάρχει και η πολιτική βούληση. Θα πρέπει να προχωρήσουν άμεσα οι υποθέσεις, που έχουν σχέση με τη διεθνή τρομοκρατία, την οποία γνωρίζει καλά η Κυβέρνηση.
Είναι υποθέσεις που ξεκινούν από την υπόθεση Κάρλος, που έχουμε αυτή τη στιγμή κατηγορουμένους που έχουν συλληφθεί στην Ελβετία, που ομολογούν πράξεις τρομοκρατικές στην Ελλάδα. Και το Υπουργείο Δικαιοσύνης -και αυτό φαίνεται από απάντηση που μου έδωσε πριν από λίγους μήνες ο κ.  Γιαννόπουλος- δεν έχει ζητήσει καν την έκδοσή τους στο χώρο τέλεσης του εγκλήματος.
Και μιλώ για το ζεύγος Ντε Μαρτσέλος, που κατονομάζει τα περίφημα αυτά ονόματα, που αναφέρονται από τις ξένες υπηρεσίες και κατηγορούν την Ελλάδα. Χωρίς λόγο και αιτία η Ελλάδα βρίσκεται υπό κατηγορία. Και αυτό πρέπει να το αντιμετωπίσουμε όλοι μαζί.
Τα θέματα της υγείας τα ανέλυσε πολύ καλά ο συνάδελφος κ.  Γιαννόπουλος προηγουμένως. Είναι σημαντικό το να ξέρουμε ότι περίπου εβδομήντα οκτώ χιλιάδες παιδιά θα επισκεφτούν εκείνη την εποχή την Αθήνα.  Θα πρέπει να δούμε τη διαφορά, αν μια μέρα πάμε στο Παίδων Αγία Σοφία, σε ημέρα όπου δέχεται έκτακτα περιστατικά και δούμε πόσα ράντζα υπάρχουν για τους σημερινούς κατοίκους του λεκανοπεδίου της Αττικής. Τι θα γίνει εκεί;
Θέματα περιβάλλοντος. Αν οι Ολυμπιακοί Αγώνες στην Αθήνα έχουν σκοπό μόνο το να προχωρήσουμε σε κάποια έργα υποδομής, βιάζοντας το περιβάλλον, θα πρέπει σοβαρά να σκεφτούμε τι θα γίνει την επόμενη μέρα, την μεταολυμπιακή χρήση των εγκαταστάσεων, αλλά και την προστασία του περιβάλλοντος, ιδίως σε ευαίσθητες περιοχές της Αττικής, όπως η Καλλιθέα με το θέμα του Ιπποδρόμου, όπως το Ελληνικό, που είναι ο μοναδικός πνεύμονας που μπορεί να δημιουργηθεί στο Λεκανοπέδιο, το κλειστό γυμναστήριο του Γαλατσίου. Βεβαίως οι χώροι εκείνοι, οι οποίοι θα διαμορφωθούν στην παραλία της Αττικής, θα πρέπει να προσεχθούν ιδιαίτερα και στο περιβαλλοντολογικό τους στοιχείο.
'Εχει γίνει πολύ κουβέντα για το ισλαμικό κέντρο. Νομίζω ότι δεν έχει κανείς αντίρρηση από όλες τις πτέρυγες της Βουλής, ότι στο θέμα της ανεξιθρησκείας είμαστε όλοι σύμφωνοι ότι πρέπει να έχουν όλοι το λατρευτικό τους χώρο. Και επειδή ακούστηκαν πολλά, θέλω να πω ότι λειτουργεί ήδη στο κέντρο της Αθήνας, σε κεντρικό ξενοδοχείο, τζαμί.
'Αλλο αυτό, όμως, και άλλο να ερχόμαστε σε αντιπαράθεση γι' αυτό ακριβώς το θέμα στην Παιανία, όπου είναι η είσοδος από το αεροδρόμιο των Σπάτων των επιβατών και των τουριστών. Θα πρέπει να υπάρχει συνεργασία με τους ΟΤΑ και να βρεθεί μία χρυσή τομή, όχι παραχωρώντας κάποια στρέμματα, προκειμένου να αποκομίσουμε άλλου είδους οφέλη.
Κύριε Υπουργέ, τα θέματα που προκύπτουν, όπως είπε και ο κ. Φούρας, προκύπτουν γιατί -επαναλαμβάνω τα λόγια του- ασχολήθηκαν άτομα που ποτέ δεν πήγαν να δουν μέχρι σήμερα. Και δυστυχώς διαπλεκόμενα συμφέροντα επέβαλαν στις επιτροπές εκπροσώπους τους. Η προ ολίγων ημερών παραιτηθείσα κ. Τζαβέλα εργάζεται σε εταιρεία, που ενδιαφέρεται για πάρα πολλές πτυχές των ολυμπιακών έργων.
Παραιτήθηκε..........
(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
Τελειώνω, κυρία Πρόεδρε.
...  διότι ο εργοδότης της ανέλαβε το ιπποδρομιακό στοίχημα κατά τον τρόπο που περιγράφεται στο νομοσχέδιο ή παραιτήθηκε διότι η πίτα είναι μεγάλη;
Θα πρέπει να καταλάβουν και οι 'Ελληνες επιχειρηματίες ότι θα πρέπει γι'αυτήν την εθνική υπόθεση να συνασπισθούν και να μην προσπαθούν να πετσοκόψουν τη δημόσια περιουσία, όπως κάνουν μέχρι σήμερα σε όλου του είδους τις κρατικές προμήθειες.
Θα πρέπει να καταλάβουν ότι αυτή η υπόθεση είναι εθνική. Πρέπει να κάνουν τις διεθνείς τους συμφωνίες και πρέπει να προχωρήσουμε προκειμένου να διοργανωθούν αγώνες που θα είναι προς το συμφέρον του ελληνικού λαού και της πατρίδος μας, χωρίς εκείνα τα συμφέροντα να πλήξουν την εικόνα της χώρας. Η εικόνα της χώρας μας, μας ενδιαφέρει όλους και γι'αυτήν θα πρέπει να δουλέψουμε μέχρι το 2004 αλλά και μετά από αυτό. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα):  Η κ. Ροδούλα Ζήση έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κυρία Πρόεδρε, νομίζω ότι γύρω στις 11.00' θα μπορούσαμε να συμφωνήσουμε όλοι να τελειώσουμε, διότι και αύριο όλη η μέρα είναι αφιερωμένη στη συζήτηση επί της αρχής.
ΠΡΟΕΔΡΕΥΟΥΣΑ('Αννα Μπενάκη-Ψαρούδα): Να προχωρήσουμε λίγο τον κατάλογο κ. Πετραλιά και θα το δούμε. Είναι γνωστό ότι και αύριο η μέρα είναι αφιερωμένη επί της αρχής. Θα το δούμε το θέμα. Τώρα έχουμε δώσει το λόγο στην κ. Ζήση.
ΡΟΔΟΥΛΑ ΖΗΣΗ: Κυρία Πρόεδρε, κυρίες και κύριοι συνάδελφοι, σαφώς οι Ολυμπιακοί Αγώνες και το συζητούμενο νομοσχέδιο δεν έχουν διαχωριστικές γραμμές και θα πρέπει να βρούμε εδώ και τη συναίνεση και την ομοψυχία, που λέγαμε.
'Ομως, δυστυχώς, παρατήρησα ότι στη συζήτηση σήμερα επί της αρχής επιχειρήθηκαν χαρακτηρισμοί και αφορισμοί, πολλές φορές, με μία συνεχή επανάληψη της άρνησης, ενώ είναι ένα νομοσχέδιο το οποίο τελικά έρχεται να συμπληρώσει προηγούμενους νόμους, προηγούμενες διατάξεις και στην ουσία έρχεται να πιστοποιήσει τη σοβαρότητα και την υπευθυνότητα της χώρας μας, δηλαδή όλων μας, στο θέμα της προετοιμασίας των Ολυμπιακών Αγώνων.
Θα έλεγα ότι είναι υποχρέωσή μας να συμπληρώσουμε, να διορθώσουμε, να εμπλουτίσουμε, να τροποποιήσουμε και να βελτιώσουμε την προετοιμασία, αναζητώντας τους καλύτερους στόχους της επιτυχίας μας, ώστε η άρτια διοργάνωση και τα αποτελέσματα της επόμενης μέρας όχι μόνο να μας ικανοποιήσουν, όχι μόνο να εντυπωσιάσουν τους ειδήμονες, αλλά εξακολουθητικά, να είναι παράδειγμα για το μέλλον.
Ακόμα και αν δεχθούμε τις επισημάνσεις των όποιων μέχρι σήμερα αδυναμιών- πάρα πολλοί μέσα εδώ στο Κοινοβούλιο παραδέχτηκαν τις κάποιες αδυναμίες- θα πρέπει όμως τώρα συναινετικά και εποικοδομητικά να λειτουργήσουμε για να ακυρώσουμε χρονικές και άλλες αγκυλώσεις και καθυστερήσεις, να προστατεύσουμε την ιστορική μας έμπνευση και να αξιοποιήσουμε τα συγκριτικά μας πλεονεκτήματα. Χρειάζεται και προβληματισμός και ορθολογικός σχεδιασμός και άμεσες, σύννομες δράσεις και πιστή, άμεση εφαρμογή όλων αυτών που έχουμε αποφασίσει.
Εδώ πρέπει λίγο να θυμηθούμε, να προβληματιστούμε και να αναζητήσουμε τους βαθύτερους λόγους που η Ελλάδα έχει πάντα επιτυχίες.  Είναι, αν θέλετε, η ελληνική σκέψη, είναι ο πόθος, το μεράκι, είναι η μεθοδολογία του 'Ελληνα, καθώς και όλοι εκείνοι οι μη ορατοί συντελεστές που βέβαια δεν αναγράφονται σε χαρτιά, αλλά συμβάλλουν τα μέγιστα στο άριστο αποτέλεσμα.
Θεωρώ ότι οι οργανωτικές αλλαγές και οι όποιες ρυθμίσεις αυτού του νομοσχεδίου κρίθηκαν απαραίτητες για τον καλύτερο, κυρίως, συντονισμό, για την αποτελεσματικότητα και την ολοκλήρωση των έργων που έχουν σχέση με τους Ολυμπιακούς Αγώνες. Χρειάζεται ίσως μεγαλύτερη ευελιξία.
Η όποια εμπειρία μας μέχρι σήμερα, οι όποιες καθυστερήσεις έδειξαν ότι πρέπει να κάνουμε κάποιες αλλαγές. Αυτές οι ρυθμίσεις εμπνέονται βεβαίως από τις καλές, τις θετικές εμπειρίες των Ολυμπιακών Αγώνων που έχουν γίνει παντού και αφορούν σε θέματα των οποίων η σημασία είναι πολύ μεγάλη για μία ομαλή και επιτυχημένη διεξαγωγή Ολυμπιακών Αγώνων και είναι, αν θέλετε, εξίσου σημαντική όσο και οι αθλητικές εγκαταστάσεις και η διενέργεια των αγώνων.
Ακούσαμε εδώ για τις υποδομές: ξενοδοχεία, τηλεπικοινωνίες, εθελοντές, ασφάλεια, μεταφορές, ηλεκτρονικά συστήματα, διάφορες ανάγκες τέτοιων υποδομών.
Επειδή όμως συζητούμε για υποδομές και εγκαταστάσεις, επιτρέψτε μου και εγώ να κάνω τις επισημάνσεις μου για το περιβάλλον.
Είναι κυρίαρχο σημείο της προσπάθειάς μας στην προετοιμασία των Ολυμπιακών Αγώνων και θα έλεγα ότι θα μπορούσαμε εδώ να προτείνουμε, κύριε Υπουργέ, ένα σύστημα διαχείρισης του περιβάλλοντος σύμφωνα και με την ευρωπαϊκή νομοθεσία και με την αντίστοιχη εφαρμογή ISO 14000, νομίζω ότι είναι αυτή η οδηγία. Σε αυτές τις περιπτώσεις αποφεύγεται η χρησιμοποίηση νέων εδαφών μη οικοδομήσιμων και χρησιμοποιούνται εκτάσεις και εγκαταστάσεις που ήδη υπάρχουν διαθέσιμες, αξιοποιούνται όσο γίνεται καλύτερα, προωθώντας κατάληψη χώρων μεσαίας ή χαμηλής πυκνότητας. Επίσης, όπου υπάρχει καταστροφή, υπάρχει η πρόβλεψη για πράσινες ζώνες τόσο εντός όσο και εκτός της πόλεως.
'Ολα τα συστήματα επεξεργασίας αποβλήτων, σκουπιδιών πρέπει να εφοδιασθούν με την τελειότερη τεχνολογία. Θα πρέπει να δούμε όλες αυτές τις υποδομές που έχουν σχέση με το περιβάλλον. Οι μεταφορές και τα μέσα μεταφοράς πρέπει να ανταποκρίνονται στην προστασία του περιβάλλοντος, το ίδιο βεβαίως και τα μέσα και οι πηγές ενέργειας. Μπορούν να προωθηθούν διάφορες μονάδες επεξεργασίας βιομάζας, να χρησιμοποιήσουμε την ηλιακή και την αιολική ενέργεια. Πολλές φορές μπορεί να χρησιμοποιηθεί ή να χρειασθεί και φωτοβολταϊκό κέντρο. Είναι όλα αυτά εμπειρίες από άλλες διοργανώσεις Ολυμπιακών Αγώνων και από τη  σύγχρονη αναγκαιότητα.
Η νέα τεχνολογία, η οποία πρέπει να εφαρμοσθεί και η ειδική μέριμνα για το περιβάλλον θεωρώ, κύριε Υπουργέ, ότι ακουμπά στην οικολογική ευαισθησία των Ελλήνων, αλλά και στο πολιτισμικό κύτταρο της χώρας μας και μάλλον κρίνει τελικά το πολιτισμικό μας βαρόμετρο.
Πάντως δημιουργείται σε τέτοιες περιπτώσεις συχνά μια επιτροπή προστασίας περιβάλλοντος για τη διοργάνωση των Ολυμπιακών Αγώνων στην οποία δύνανται να συμμετέχουν αντίστοιχες οργανώσεις οικολογικές, περιβαλλοντικές και άλλες.
Τώρα, σε ό,τι αφορά την ασφάλεια δεν καταλαβαίνω γιατί η εισηγήτρια της Αξιωματικής Αντιπολίτευσης έχει τόσο αρνητική θέση στους εθελοντές.  Σε άλλες χώρες που φιλοξένησαν ή που προτίθενται να είναι υποψήφιες για τους Ολυμπιακούς Αγώνες η ευθύνη της ασφάλειας των Ολυμπιακών Αγώνων ανατίθεται σε μία ανώτατη ολυμπιακή επιτροπή ασφάλειας στην οποία μάλιστα συμμετέχουν εκπρόσωποι της οργανωτικής επιτροπής των αγώνων, της Τοπικής Αυτοδιοίκησης βεβαίως και της κεντρικής κυβέρνησης, αλλά το ανθρώπινο δυναμικό αυτής της επιτροπής που βασικά ασχολείται με τα θέματα ασφάλειας, επιτήρησης κλπ. είναι από εθελοντές. Αυτή η Επιτροπή βεβαίως έχει πάντα μία πλήρη αυτονομία -θεωρώ ότι και η υπηρεσία που θα γίνει από τα Σώματα Ασφαλείας θα έχει τέτοιες δυνατότητες- και παίρνει αποφάσεις και έχει δικαιοδοσία σε όλους τους σχετικούς χώρους.
Επειδή ακούστηκαν για τον ιδιωτικό τομέα κάποια πράγματα, σαφώς στην περίοδο των κατασκευών -και απαντώ στην κ. Πετραλιά- και στην περίοδο της αποσυναρμολόγησης αυτά ανατίθενται σε ιδιωτικές εταιρείες.
Κυρίες και κύριοι συνάδελφοι, είναι γεγονός ότι έχουμε υστέρηση σε πάρα πολλούς τομείς και υπάρχουν οι καθυστερήσεις που αναφέρθηκαν. 'Ομως η επανάληψή τους, η συνεχής αναφορά σε αυτές πολλές φορές και η μεμψιμοιρία που μας διακρίνει σε κάποιες τέτοιες τοποθετήσεις μας δεν βοηθά το στόχο που τελικά, όπως φάνηκε εδώ μέσα, τον πιστεύουμε όλοι και τον θέλουμε πολύ.
Είναι ανάγκη αυτήν τη στιγμή μία συνέργεια. Πρέπει να διαμορφώσουμε τις προϋποθέσεις για όλα αυτά τα θέματα που περιγράφουν τα άρθρα του παρόντος νομοσχεδίου. Η άνετη κυκλοφοριακή πρόσβαση, οι επαρκείς υποδομές που σέβονται το περιβάλλον και τους νόμους, η σωστή και η αποτελεσματική οργάνωση των μεταφορών, η πληροφορική που πρέπει να επεκταθεί σε όλους αυτούς τους χώρους, ο εφοδιασμός με τα απαραίτητα ηλεκτρονικά μέσα, η έγκαιρη και διδακτική ευαισθητοποίηση των εθελοντών είναι βασικοί συντελεστές της επιτυχίας των Ολυμπιακών Αγώνων.
Τέλος, για το Ισλαμικό Κέντρο Πολιτισμού, για το τέμενος και για τις πολιτιστικές εκδηλώσεις ας υπάρξει, κύριε Υπουργέ, ένα μήνυμα, ένα σλόγκαν να το πω κάπως έτσι, μία καμπάνια ευαισθητοποίησης του κοινού που θα συνδέει την ολυμπιακή ιδέα με την Ανοχή, που θα αναδεικνύουν την Ελλάδα και την Αθήνα λίκνο πολιτισμών, ελευθερίας και θρησκειών. Να κινητοποιηθούν τα τουριστικά γραφεία, να προωθηθούν οι ανταλλαγές νέων διαφορετικών πολιτισμών.
Η Ελλάδα είναι παρούσα στις περισσότερες διεθνείς εκδηλώσεις, όπου συζητούνται θέματα ανοχής και προστασίας ανθρωπίνων δικαιωμάτων.
Από την άλλη πλευρά,για την αξιοποίηση των εθελοντών μπορούμε να κάνουμε άμεσα όλα αυτά τα σεμινάρια και τα μαθήματα για να προωθήσουμε τη φιλοσοφία του ολυμπιακού κινήματος.
Μέχρι το 2004 πρέπει να παρουσιαστούν εκθέσεις, σειρά συναυλιών διεθνούς χαρακτήρα που αναδεικνύουν όμως την ιστορία, την πορεία και τα σημαντικά σταυροδρόμια της εξέλιξης της σύγχρονης Ελλάδας, της σύγχρονης Αθήνας.
Κυρίες και κύριοι συνάδελφοι, η αγαπητή συνάδελφος του Κομμουνιστικού Κόμματος Ελλάδας μίλησε για τα εκατό χρόνια πίσω. Η Ελλάδα δεν είναι ούτε για εκατό χρόνια πίσω, αλλά ούτε και για εκατό χρόνια περιθωρίου ή μοναξιάς, κατά τον άλλο συγγραφικό τίτλο του γνωστού μας λογοτεχνικού βιβλίου.
Η ψήφιση επί της αρχής του παρόντος νομοσχεδίου θα δείξει, ότι είμαστε όλοι μαζί πραγματικά αποφασισμένοι για το μεγάλο εγχείρημα των Ολυμπιακών Αγώνων του 2004 και ότι μπορούμε να κερδίσουμε το ελληνικό, το εθνικό, το ολυμπιακό, το δικό μας στοίχημα.
Σας καλώ να το πράξουμε όλοι μαζί. "Ταχ' αύριον έσετ' άμεινον".
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κ. Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Πριν από τρία χρόνια πανηγυρίζαμε την απόφαση να ανατεθεί στη χώρα μας η διοργάνωση της Ολυμπιάδας του 2004. Οι λόγοι ήσαν πολλοί. 'Ενα αίσθημα εθνικής ικανοποίησης, η κρυφή πεποίθηση και ελπίδα ότι μπορούμε να αγγίξουμε το όραμα επιτέλους, η διεθνής αναγνώριση ότι μπορούμε να τα καταφέρουμε σε ένα περιβάλλον σκληρού διεθνούς ανταγωνισμού.
Και επιτέλους τα καταφέραμε! Η επιλογή της Αθήνας το 1896 αποτελούσε μια συμβολική αναγνώριση της προσφοράς του Ελληνισμού τότε στο δυτικό πολιτισμό. Η ανάθεση της Ολυμπιάδας του 2004 συνιστά πρόσκληση και πρόκληση προσφοράς  στο νέο αιώνα. Αποτελεί δοκιμασία του σύγχρονου ελληνισμού στις σχέσεις μας με την ιστορία, την παράδοση και την κληρονομιά. Είναι ο σύνδεσμος του παρελθόντος με το μέλλον μας.
Οι Ολυμπιακοί Αγώνες στην αρχαία Ελλάδα χαρακτηρίζονταν από ένα ισχυρό ιδεολογικό υπόβαθρο οριοθετημένο στο τρίπτυχο ειρήνη, αδελφότητα, -ευγενής άμιλλα.
Σήμερα υποχρεούμαστε να αποδείξουμε ότι η σύγχρονη Ελλάδα δεν απέχει από εκείνα που την κράτησαν ζωντανή και περήφανη, όσο και αν οι Ολυμπιακοί Αγώνες έχουν πλέον αποϊδεολογικοποιηθεί, κινούμενοι στον αστερισμό της εμπορικής και της πολιτικής σκοπιμότητας.
Ο χρόνος βέβαια ήταν επαρκής το Σεπτέμβριο του 1997, όπου ανετέθη στην Ελλάδα η διοργάνωση των Ολυμπιακών Αγώνων, δηλαδή επτά χρόνια πριν από την εκτέλεσή τους. Σήμερα, όμως, πενήντα μήνες πριν από την έναρξη των Αγώνων, "ουδείς εκ των οργανωτών και λοιπών αρμοδίων φαίνεται να έχει αντιληφθεί την πολυπλοκότητα του εγχειρήματος". Αυτή είναι η δήλωση του Αντιπροέδρου της Διεθνούς Ολυμπιακής Επιτροπής. Ουδείς!
Και όμως, η μεγάλη πρόκληση και ευκαιρία είναι εδώ και η Κυβέρνηση έχει μείνει πολύ πίσω. Δειγματοληπτικά θα αναφέρω περιπτώσεις, όπως η σύμβαση μάρκετινγκ των Αγώνων του 2004 που υπεγράφη μεταξύ Διεθνούς Ολυμπιακής Επιτροπής του οργανισμού "ΑΘΗΝΑ 2004" μόλις τον Απρίλιο του 2000, του τρέχοντος έτους δηλαδή, ενώ με το ν. 2819/2000, η Κυβέρνηση ευτυχώς θυμήθηκε να κατοχυρώσει τα ολυμπιακά σύμβολα και σήματα, προκειμένου να τα εξασφαλίσει έναντι της αθέμιτης χρησιμοποιήσεώς τους στην Ελλάδα και στο εξωτερικό.
Είναι γνωστή η τακτική αυτή στις χώρες που έχουν διοργανώσει μέχρι σήμερα Ολυμπιακούς Αγώνες, η κατοχύρωση δηλαδή των σημάτων και των συμβόλων, προκειμένου να εισπράττουν από τις χορηγίες, την πώληση των σημάτων κλπ., πολύ πριν τη διοργάνωση των Αγώνων. 'Ετσι καλύπτουν μέρος των δαπανών όλου αυτού του μεγάλου εγχειρήματος και βεβαίως προσδοκούν ότι θα αποσβέσουν σε σύντομο χρονικό διάστημα τις δαπάνες που καταβάλλει αποκλειστικά η διοργανώτρια χώρα για την εκτέλεσή τους. 'Οποιες χώρες δεν τα ακολούθησαν αυτά, είχαν απώλειες. Κλασική περίπτωση αποτυχίας ήταν το Μόντρεαλ στον Καναδά που διοργάνωσε τους Ολυμπιακούς Αγώνες το 1976.  Ακόμα και σήμερα, είκοσι τέσσερα χρόνια μετά, η πόλη, το Μόντρεαλ, πληρώνει τα χρέη τα οποία δημιουργήθηκαν τότε.
Αντίθετα, το Σίδνεϋ φημίζεται, μετά από δηλώσεις της Διεθνούς Οργανωτικής Επιτροπής, για το πιο επιτυχημένο πρόγραμμα μάρκετινγκ στην ιστορία των Ολυμπιακών Αγώνων. Τα εκτιμώμενα έσοδα του Σίδνεϋ από τους Ολυμπιακούς Αγώνες του 2000 έχουν αυξηθεί κατά 200% έναντι του αρχικού προϋπολογισμού.
Συγκεκριμένα, από εννιακόσια εξήντα επτά εκατομμύρια δολλάρια που υπολόγιζαν, έχουν φθάσει σε 1,9 δισεκατομμύρια δολάρια, χωρίς βεβαίως να περιλαμβάνονται σε αυτά τα τηλεοπτικά δικαιώματα διεθνούς αναμετάδοσης που υπολογίζονται σε 1,3 δισεκατομμύρια δολάρια επιπλέον.
'Ηδη το κατά κεφαλήν εισόδημα των Αυστραλών από τις χορηγίες, υπολογίζεται σε 22 δολάρια, έναντι 1,6 δολάρια που ήταν για την Ατλάντα του 1996, όπου η αποτυχία εκεί, ήταν προφανής.
Αντιπαρέρχομαι λόγω χρόνου, θέματα, όπως η φιλοξενία των επισκεπτών, η φιλοξενία των δημοσιογράφων, η απρόσκοπτη μεταφορά αθλητών και επισκεπτών με τα αντίστοιχα κυκλοφοριακά έργα και τις απαιτούμενες ρυθμίσεις κυκλοφορίας -που απ'αυτά δεν έχουμε τίποτα- την υποχρέωση του ΥΠΕΧΩΔΕ να εκτελέσει εικοσιτρία μεγάλα έργα, όσον αφορά οδικά δίκτυα, μεταφορές και διευκόλυνση εγκαταστάσεων και προπονητηρίων.
Επισημαίνω ότι δεν έχει γίνει τίποτε ακόμη ουσιαστικό για την ανάθεση της ραδιοτηλεοπτικής κάλυψης των αγώνων και τα έργα πληροφορικής. Και εδώ είναι η μεγάλη ευκαιρία για την Ελλάδα σήμερα. Η υποθεση αυτή θυμίζει τοπίο στην ομίχλη, σύμφωνα με το χαρακτηρισμό ημερήσιας οικονομικής εφημερίδας. Ο σχετικός διαγωνισμός έληξε μόλις στις 29 Μαϊου, ενώ τα προσδοκόμενα κέρδη από το ανάλογο έργο στο Σίδνεϋ υπολογίζονται στα επτακόσια ενενήντα ένα εκατομμύρια, (791.000.000) δραχμές, πέραν του μεριδίου του 1,3 δισεκατομμύρια δολάρια από τη διεθνή μετάδοση.
Τι γίνεται με την ΕΡΤ; Η ΕΡΤ Α.Ε.  που έχει το αποκλειστικό δικαίωμα μετάδοσης των αγώνων στην ελληνική επικράτεια, θα καταφέρει να κατοχυρώσει έναντι των ξένων κολοσσών το δικαίωμα αυτό ή θα υποκύψει στο διεθνή ανταγωνισμό, λόγω της γνωστής πλέον κατάστασής της;
Αντιπαρέρχομαι επίσης στα θέματα της τηλεπικοινωνιακής κάλυψης, της κατασκευής του Ολυμπιακού Χωριού, της ιατροφαρμακευτικής και νοσοκομειακής περίθαλψης των ξένων επισκεπτών, του ραδιοτηλεοπτικού κέντρου που κρίθηκε ακατάλληλο, της εξεύρεσης και εκπαίδευσης των πενήντα χιλιάδων εθελοντών και τόσα άλλα έργα, τα οποία θα έπρεπε να είχαν γίνει μέχρι σήμερα και δεν έχει εκτελεσθεί τίποτε απ'αυτά και βεβαίως δικαίως ανησυχούμε για το αν τελικά θα επιτευχθεί ο στόχος.
Η Γενική Γραμματεία Αθλητισμού, πρέπει να αναπτύξει μεγάλες ταχύτητες για να κατασκευάσει εκτός των άλλων και τα εξήντα αθλητικά προπονητήρια σ'όλη την Ελλάδα, από τα οποία μέχρι σήμερα έχει κατασκευάσει μόνο τρία.
Θα επισημάνω την περίπτωση του ελλείμματος των πεντακοσίων δισεκατομμυρίων (500.000.000.000) δραχμών που άφησε στον προϋπολογισμό των αγώνων η κατάργηση του βίντεο-λόττο. Γνωστό είναι ότι το έλλειμμα αυτό προήλθε εξαιτίας της επιμονής της Κυβερνήσεως να δημοπρατήσει και να αναθέσει φωτογραφικά το έργο αυτό. Και βέβαια, λόγω των επερχόμενων τότε εκλογών και κάτω από την ασφυκτική πίεση της Νέας Δημοκρατίας και των υπολοίπων κομμάτων στη Βουλή, η Κυβέρνηση αναγκάστηκε να το πάρει πίσω, χωρίς να σκεφθεί όμως οποιαδήποτε εναλλακτική λύση, παρά τη δήλωση του Πρωθυπουργού, ότι υπάρχουν χρήματα και θα καλυφθεί το έλλειμμα. Βεβαίως η πρόταση μετοχοποίησης του ΟΠΑΠ δεν θα μπορέσει να καλύψει το ποσό αυτό, γιατί καλείται να καλύψει εκτός των άλλων και ένα σωρό άλλες υποχρεώσεις, όπως διακόσια τριάντα πέντε εκατομμύρια δολάρια που προβλέπει ο φάκελος υποψηφιότητας για να χρηματοδοτηθεί το "ΑΘΗΝΑ 2004", η Πολιτιστική Ολυμπιάδα εξήντα δισεκατομμύρια, τα Ολυμπιακά έργα γενικής γραμματείας προϋπολογισμού εκατό δισεκατομμυρίων.  Που θα βρεθούν αυτά τα χρήματα;
Ασαφές επίσης παραμένει και το μερίδιο των έργων και εκδηλώσεων που θα κατανεμηθεί στην περιφέρεια, έναντι του Λεκανοπεδίου. Το πρόγραμμα Ελλάδα 2004 περιλαμβάνει το δίκτυο των ολυμπιακών προπονητηρίων και την ανάπλαση πυλών, εισόδων της χώρας, έργα υποδομής ολυμπιακές πόλεις, Ολυμπία, Πάτρα, Θεσσαλονίκη, Ηράκλειο, Βόλος, την πολιτιστική ολυμπιάδα και ειδικά τουριστικά προγράμματα. 'Ολα αυτά πότε και πώς θα υλοποιηθούν; Το νομοσχέδιο αυτό προβλέπει μια πρωθυπουργοκεντρική οργάνωση στη δραστηριότητα βεβαίως της οποίας δεν μπορούμε να συναινέσουμε, γιατί διαφωνούμε σε βασικά θέματα που αφορούν τη διοίκηση, τη διαφάνεια στις προμήθειες και την υλοποίηση των μεγάλων έργων και την αξιοκρατία στις προσλήψεις.
Η μέχρι σήμερα ολιγωρία της Κυβέρνησης σε μια τέτοια εθνική υπόθεση μας δημιουργεί αίσθηση ανησυχίας. Με δηλώσεις παραπλανητικές για τον ελληνικό λαό δεν οργανώνονται Ολυμπιακοί Αγώνες. Θυμίζω ότι στις αρχές του '98 ο Πρωθυπουργός, αναγγέλλοντας την ίδρυση του "ΑΘΗΝΑ 2004", ισχυρίστηκε ότι "ο οργανισμός θα χαρακτηρίζεται από απλότητα, λειτουργικότητα, ευελιξία, χαμηλό λειτουργικό κόστος, διαχειριστική διαφάνεια", κάτι που έρχεται το σημερινό σχέδιο νόμου να διαψεύσει τελείως. Ο δε τότε Υπουργός Πολιτισμού δήλωνε, ότι "με πλήρη αίσθηση του χρόνου και του επείγοντος η προετοιμασία των Ολυμπιακών είναι εντός του χρονοδιαγράμματος, του οργανωτικού πλαισίου και του σχεδιασμού κλπ.".
Η δική μας πεποίθηση είναι ότι κάθε 'Ελληνας πρέπει να θεωρεί την υπόθεση αυτή δική του. Η υπόθεση της Ολυμπιάδος  του 2004, δεν αφορά μόνο μία μερίδα της κοινωνίας, αφορά ολόκληρο τον ελληνικό λαό, τον οικουμενικό Ελληνισμό, τον οποίο, κύριε Υπουργέ, δεν βλέπω να έχετε εμπλέξει στην υπόθεση αυτή. Αφορά το έθνος και είναι η ταυτότητα και η απόδειξη της ψυχής μας. Η Νέα Δημοκρατία υιοθετεί απολύτα τον πόθο και τον στόχο αυτό των Ελλήνων και του απανταχού Ελληνισμού.
Καλούμε την Κυβέρνηση να ανταποκριθεί με θρησκευτική ευλάβεια στην πανεθνική αυτή επιταγή, επιστρατεύοντας το σύνολο των απόψεων και των ιδεών του πολιτικού, του επιστημονικού και του πνευματικού κόσμου. Το σχέδιο νόμου δεν ανταποκρίνεται στην πανεθνική αυτή επιταγή. Παρά τα αντιθέτως λεγόμενα, το 2004 εξακολουθεί να παραμένει κυβερνητικό -όπως θα δειχθεί και στην κατ' άρθρον συζήτηση -και όχι εθνικό εγχείρημα. Απόδειξη ότι το νομοσχέδιο αυτό καταρτίστηκε δίχως διακομματική συνεννόηση και  καταψηφίστηκε στην επιτροπή απ' όλα τα κόμματα, πλην του ΠΑ.ΣΟ.Κ.                    βεβαίως.  Γι' αυτό και το καταψηφίζουμε. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κυρία Πρόεδρε, κυρίες και κύριοι συνάδελφοι, είναι κοινός τόπος ότι η ανάληψη της διοργάνωσης των Ολυμπιακών Αγώνων στην πατρίδα μας πριν τρία χρόνια απετέλεσε εθνική επιτυχία και είναι υπόθεση όλων μας. Εμείς έχουμε επισημάνει εγκαίρως ότι "οι καιροί ου μενετοί". 'Ηδη βρισκόμαστε στο μέσο του χρόνου της διοργανώσεως των Ολυμπιακών Αγώνων 2004 και η κυβερνητική απραξία δημιουργεί ερωτηματικά για επικείμενες πιεστικές καταστάσεις, που θα οδηγήσουν σε απ' ευθείας αναθέσεις και αποτυχία του εθνικού αυτού εγχειρήματος.
Πρόσφατα σε δηλώσεις του στην "ΚΑΘΗΜΕΡΙΝΗ" ο πρώην Πρόεδρος του "ΑΘΗΝΑ 2004" κ. Στρατήγης δηλώνει: "Επί των ημερών μου υπήρχαν ασφυκτικές πιέσεις για συμφέροντα μεγάλων οικονομικών παραγόντων που είχαν ενδιαφέρον για την πίτα των δισεκατομμυρίων της διοργανώσεως των Ολυμπιακών Αγώνων".  Πριν ένα χρόνο προφητικός θα έλεγα ενεργών ο κ. 'Εβερτ σε επιστολή του προς τον κ. Σημίτη εξέφραζε την ανησυχία του και έλεγε: "Οι καθυστερήσεις των έργων θα οδηγήσουν σε απευθείας αναθέσεις με αδιαφανείς διαδικασίες.  "Τα διαπλεκόμενα αυτό περιμένουν". Οι συνέπειες θα είναι για να αυξηθεί  το κόστος και τα έργα να μην ανταποκρίνονται στις προδιαγραφές. Δυστυχώς, ο κ. Σημίτης ή δεν ήταν ενημερωμένος ή για άλλους λόγους, καθησύχαζε τον κ. 'Εβερτ και με το "γνώριμο ειρωνικό ύφος του" ότι όλα βαίνουν καλώς και είχε ελειπή ενημέρωση ο κ. 'Εβερτ.
Είναι ανάγκη να τονιστεί ότι το ζητούμενο νομοσχέδιο που αφορά την προετοιμασία για τους Ολυμπιακούς Αγώνες είναι το τέταρτο κατά σειρά, που εισάγει στο Κοινοβούλιο η Κυβέρνηση Σημίτη και δυστυχώς δεν αντιλαμβάνονται ότι πάσχουν από απραξία, αποτελεσματικότητα και όχι από νόμους. 'Εχουν προηγηθεί οι νόμοι 2819/2000, 2741/1999 και ο 2598/98 και το αξιοσημείωτο είναι ότι σε πολλές περιπτώσεις αναιρούν ο ένας τον άλλον και είναι δείγμα κυβερνητικής επιπολαιότητας, ανικανότητος και ακόμη ενδοκυβερνητικών συγκρούσεων και προσωπικών επιθέσεων της Ολυμπιακής Επιτροπής όπως προκύπτει από καθημερινά δημοσιεύματα. Πολύ φοβάμαι ότι τα τρία ψηφισθέντα και αλληλοαναιρούμενα νομοσχέδια και το τέταρτο που συζητάμε αποκαλύπτει διαρκή αλλαγή θέσεων και τεράστια ερωτηματικά. Γιατί ο κ. Σημίτης παρά την πάγια τακτική του αναγκάζετα ή πιέζεται από κάποιους; -Ας μας απαντήσει τι ακριβώς συμβαίνει- σε αλλαγές προσώπων και στρατηγικών; 'Αλλαξαν τρεις Υπουργοί Πολιτισμού και τρεις πρόεδροι του 2004 τα δύο τελευταία χρόνια. Το ΥΠΕΧΩΔΕ το 1998 ζητούσε την ευθύνη των έργων, το 1999 τα αρνείται  και το 2000 τα χαρακτηρίζει "ορφανά" και αναλαμβάνει την ευθύνη των έργων.
Δεν θα βρεθεί κάποιος υπεύθυνος να μας δώσει εξηγήσεις γι' αυτές τις παλινωδείες που δημιουργούν υπόνοιες αδιαφάνειας, γεγονός που από τις αρχές του 1998 στη διυπουργική είχε επισημανθεί και από κυβερνητικά στελέχη;
Δεν σέβεστε τον 'Ελληνα φορολογούμενο που τελικώς αυτός θα κληθεί να τα πληρώσει, αφού εξαιτίας της απραξίας και της ανικανότητάς σας το προβλεπόμενο κόστος των ολυμπιακών έργων θα ξεπεράσει το 1,5 τρισεκατομμύριο;
'Ομως, το αποκορύφωμα της νομοθετικής επιπολαιότητας της Κυβερνήσεως που νομοθετεί στο γόνατο κυριολεκτικώς, αποδεικνύεται εκ του γεγονότος, ότι ο προσφάτως ψηφισθείς νόμος του Γ.Ο.Κ. τροποποιείται από άρθρο του συζητουμένου νομοσχεδίου. Δυστυχώς, το νομοσχέδιο δεν έχει ούτε αρχή ούτε τέλος ή μάλλον έχει τέλος το τζαμί. Είναι πρόχειρο, δεν δίνει λύσεις, έτσι ώστε να γίνουν οι απαραίτητες παρεμβάσεις για να οδηγηθεί η χώρα μας σε επιτυχημένη διοργάνωση των Ολυμπιακών Αγώνων και όχι σε διεθνή διασυρμό.
'Ηδη ο κ. Σάμαραγκ μας έδειξε κίτρινη κάρτα και φάνηκε τώρα να ξυπνούν από τον τριετή  λήθαργο "οι αρμόδιοι και οι αναρμόδιοι φορείς".         Χρειαστήκατε τρία χρόνια για να ξεπεράσετε το κόμπλεξ και τις κομματικές σας αγκυλώσεις για να προσκαλέσετε την επικεφαλής της Επιτροπής Διεκδικήσεως των Ολυμπιακών Αγώνων να αναλάβει τη διοργάνωση.
Είναι ανάγκη να σταματήσουν οι παρεμβάσεις υπέρ του κόμματος και των ημετέρων. Είναι γεγονός ότι οι μέχρι τώρα επιδόσεις σε αλληλοϋπονομεύσεις, συγκρούσεις αρμοδιοτήτων και διαχύσεις ευθυνών, έβλαψαν την όλη υπόθεση και δημιούργησαν στρατιές ανευθυνοϋπευθύνων με αποκορύφωμα το αποτυχές πρώτο τέστ της αφής της Ολυμπιακής Φλόγας "που δεν άναβε". 'Ετσι μαζί με όλα τα διαδραματισθέντα την αποφράδα εκείνη ημέρα, εικονογραφήθηκε η φρικτή επικρατούσα πραγματικότητα που γελιοποίησε τη χώρα μας διεθνώς.
Φοβάμαι ότι θα υπάρξει συνέχεια αν η Κυβέρνηση δεν σοβαρευτεί και δεν αποβάλλει την αλαζονική και καθεστωτική αντίληψη, διότι η κατάσταση δεν είναι τόσο κακή όσο φαίνεται, αλλά ακόμη χειρότερη σύμφωνα με μαρτυρίες ειδημόνων που γνωρίζουν καλά την υπόθεση της Ολυμπιάδας 2004.
Δείγμα γραφής της εικόνας που παρουσιάζει η Κυβέρνηση αποτελούν τα ερωτήματα που έθεσε σε επτά αρμόδιους Υπουργούς ο συνάδελφος κ.
Κεφαλογιάννης για την πορεία των έργων και τις αρμοδιότητες των Υπουργών.  "Ουδείς αρμόδιος". Τον παρέπεμπαν από "τον 'Ανα στον Καϊφα". Η προχειρότητα, η επιπολαιότητα, η ανικανότητα και η ανακολουθία των λόγων και των έργων των κυβερνώντων σε όλο τους το μεγαλείο. Δυστυχώς, έχουμε τροχοδρομηθεί στο διάδρομο της αποτυχίας. Κάθε μέρα που περνά ο κίνδυνος γίνεται περισσότερο ορατός, είτε να χαθούν είτε να πραγματοποιηθούν κάτω από συνθήκες εξευτελιστικές για τη χώρα μας και εξουθενωτικές για τη δική μας οικονομία.
Είναι οδυνηρή διαπίστωση ότι οι τέσσερις φορείς που έχουν την ευθύνη πραγματοποίησης των ολυμπιακών έργων και αναφέρομαι στο Υ.ΠΕ.ΧΩ.Δ.Ε., στη Γενική Γραμματεία Αθλητισμού, στον Ο.Ε.Κ. και τον Ο.Δ.Ι.Ε., δεν έχουν ενεργοποιήσει τις υπεύθυνες εταιρείες εκτελέσεων των έργων. Μόνο στα χαρτιά υπάρχουν οι υπηρεσίες των δημοσίων έργων για τα αθλητικά έργα και τις μεταφορές. Οι μελέτες των έργων είναι ανύπαρκτες και το δημόσιο δεν έχει ακόμη την κυριότητα των χώρων στους οποίους θα γίνουν τα έργα.  Φρόντισε όμως ο κ. Σημίτης και οι συν αυτώ, πιστοί στις "παλαιοκομματικές τους αντιλήψεις" να παραδώσουν στην Πρόεδρο μία άχρηστη χαοτική εταιρεία με εκατοντάδες νεοπροσληφθέντες υπαλλήλους αμφιβόλου "ικανότητας και προσόντων".
Περιμέναμε ένα νομοσχέδιο που θα έδινε λύσεις και προοπτική για να προχωρήσουμε μπροστά με γοργούς ρυθμούς για μία επιτυχημένη Ολυμπιάδα το 2004.
Με το συζητούμενο νομοσχέδιο δεν νομίζω ότι επιτυγχάνεται ο αντικειμενικός στόχος της καθ' όλα άξιας διεξαγωγής των Ολυμπιακών Αγώνων. Και δεν αναφέρομαι μόνο στα έργα για τα οποία οι καθυστερήσεις είναι πλέον αναμφισβήτητες. 'Εχουν ξεπεράσει τα όρια ελέγχου. Ο χρόνος τρέχει αμείληκτος και η Λωζάνη μας παρακολουθεί έτοιμη να δείξει "κόκκινη κάρτα". Αναφέρομαι σε διαδικασίες διαφάνειας και "στις κερκόπορτες" που ανοίγονται για την εξυπηρέτηση ημετέρων και "στην άφεση των ανομοιών" μέσα από "την κολυμβήθρα", των ολυμπιακών έργων. 'Ετσι δίνεται η δυνατότητα στα ορφανά έργα από πέντε να γίνονται δεκάδες και υπαγόμενα στα ολυμπιακά έργα -με το αζημίωτο βέβαια- αφού αποκτούν τη δυνατότητα να έχουν όλα τα οφέλη, όπως Φ.Π.Α., χαρτόσημα και ιδιαίτερες ρυθμίσεις στις απαλλοτριώσεις. Πώς θα ελεγχθούν αυτές οι διαδικασίες;
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Στο θέμα των χορηγιών. Πάλι όλες οι εταιρείες που θα είναι χορηγοί των Ολυμπιακών Αγώνων θα εκπίπτουν από όλα τα φορολογικά τους έξοδα όλες οι δαπάνες που σχετίζονται με την εκτέλεση της χορηγίας. Κατά συνέπεια δημιουργείται σοβαρό θέμα σχετιζομενο με τα έσοδα του δημοσίου και τη διαφάνεια.
Επανειλημμένες προτάσεις μας για ανάλογη νομοθετική ρύθμιση σε φιλανθρωπικά σωματεία και ευαγή ιδρύματα έτυχαν της απορρίψεως της Κυβερνήσεως. Νομοθετείτε ρουσφετολογικές προσλήψεις και αποσπάσεις εκτός των νόμιμων διαδικασιών, εξουδετερώνοντας τη θέληση του ελληνικού λαού, ιδίως των νέων μας που απαιτούν να κυβερνηθεί η πατρίδα μας αξιοκρατικώς.
Εφιστώ την προσοχή στα θέματα ασφαλείας, απαιτείται προσεκτική προσέγγιση και να αποφευχθεί η επιπολαιότης και ο ερασιτεχνισμός. Επισημαίνω τον υπέρμετρο ζήλο σας όσον αφορά την ανοικοδόμηση του "τζαμιού" σε τριάντα πέντε στρέμματα δάσους στην Παλλήνη, χωρίς να γνωρίζει ο δήμαρχος το θέμα, χωρίς καμία ενημέρωση του Σώματος για το πόσο θα στοιχίσει και ποιος θα πληρώσει. Ιδού η πρόκληση και πρόσκληση με βάση "την αρχή της αμοιβαιότητος" για να ενεργήσουμε ελληνικά και ορθόδοξα.  Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Βρεττός έχει το λόγο. ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Είναι πολλαπλοί οι στόχοι που πρέπει να εξυπηρετήσουν οι Ολυμπιακοί Αγώνες, κυρίες και κύριοι συνάδελφοι. Νομίζω, όμως ότι τρεις είναι οι μεγάλοι στόχοι τους οποίους μπορούμε να επιδιώξουμε.  Ο πρώτος είναι η προβολή της χώρας μας, ο δεύτερος είναι η δημιουργία υποδομής και ο τρίτος η αύξηση της απασχόλησης.
Ξεκινώντας από την προβολή της χώρας, νομίζω ότι αυτή χωρίζεται σε τρία χρονικά στάδια.  Προβολή πριν από τους Ολυμπιακούς Αγώνες, προβολή κατά την διάρκεια των Ολυμπιακών Αγώνων και προβολή μετά τους Ολυμπιακούς Αγώνες.  Εγώ δίνω πολύ μεγάλη σημασία στο τρίτο σκέλος, δηλαδή στην υστεροφημία, να μείνουμε δηλαδή στην ιστορία ως η χώρα που έκανε πολύ καλούς Ολυμπιακούς Αγώνες, να μας συγκρίνουν με χώρες που πέτυχαν σ' αυτό το θέμα και όχι με την Ατλάντα. Αυτό έχει μεγάλη σημασία για την προβολή της πατρίδας μας, και είναι σημαντικό να το πετύχουμε.
Δεύτερον, αναφορικά με τα έργα. Απαιτείται σοβαρή δουλειά στην προετοιμασία και κυρίως στην εκτέλεση των έργων για να προκύψουν θετικά αποτελέσματα στο στάδιο της διεξαγωγής των Ολυμπιακών Αγώνων και κυρίως μετά, δηλαδή να λύσουμε καθημερινά προβλήματα, αλλά και προβλήματα που αφορούν το μέλλον των πολιτών της περιοχής Αττικής και ολόκληρης της χώρας.
Ο τρίτος στόχος η απασχόληση. Δημιουργείται πράγματι απασχόληση και τώρα και κατά τη διάρκεια των Ολυμπιακών Αγώνων, αλλά και μετά εάν οι κινήσεις που θα κάνουμε θα είναι σωστές.
Αυτοί οι τρεις, λοιπόν, στόχοι θεωρώ ότι πρέπει να εξυπηρετηθούν. Και κατά την άποψή μου το νομοσχέδιο σε ένα βαθμό τους εξυπηρετεί.
Το νομοσχέδιο φαίνεται ότι λύνει προβλήματα στην πορεία προς τους Ολυμπιακούς του 2000 αν και θεωρώ ότι δεν είναι το τελευταίο που κατατίθεται. Είναι σίγουρο ότι θα έλθουν και αλλα νομοσχέδια, διότι θα παρουσιασθούν και άλλα θέματα που θα αναζητούν τη λύση τους νομοθετικά. Είμαστε καινούριοι σ' αυτόν τον τομέα και βεβαίως όση πείρα και αν μεταφέρουμε από άλλους Ολυμπιακούς Αγώνες, εδώ υπάρχουν ιδιαιτερότητες τις οποίες είναι δύσκολο να τις αντιμετωπίσουμε από την αρχή.
Το νομοσχέδιο αυτό αντιμετωπίζει ζητήματα που αφορούν κυρίως τη διοίκηση των Ολυμπιακών Αγώνων. Δεν ξέρω ασφαλώς αν είναι το καλύτερο σχήμα αυτό που προτείνεται. Φαίνεται, όμως, ότι βελτιώνει το μέχρι σήμερα υπάρχον σχήμα.
'Αλλωστε τα διοικητικά σχήματα κρίνονται εκ των υστέρων δηλαδή από το αποτελέσμά τους. Ελπίζουμε να πάει καλά.
'Ενα άλλο θέμα που έχει πολύ μεγάλη σημασία, το ανέφεραν πολλοί συνάδελφοι, έχει σχέση με τα έργα. Μας παρατίθεται ένας κατάλογος έργων που είναι συναφή με τους Ολυμπιακούς Αγώνες, ένας κατάλογος πολύ σημαντικών έργων για την Αττική και για την Ελλάδα. Βέβαια εκεί όλοι  ή σχεδόν όλοι παρατήρησαν την απουσία του προαστιακού σιδηροδρόμου. Το ίδιο θέλω να παρατηρήσω και εγώ. Βεβαίως, δεν είμαι ακόμα πληροφορημένος κατάλληλα για το θέμα αυτό, αν δηλαδή θα γίνει ένα κομμάτι του προαστιακού σιδηροδρόμου, όπως είπε ο κύριος Υπουργός και το υπόλοιπο δεν θα γίνει.  Είναι, όμως, πολύ σημαντικό να αναφερθούμε στο θέμα αυτό. Ο προαστιακός σιδηρόδρομος δεν συζητιέται σήμερα. Είναι κάτι που συνεζητείτο εδώ και πολλά χρόνια, από τη δεκαετία του '80. Μάλιστα ως Δήμαρχος Αχαρνών είχα τότε συμφωνήσει να χωροθετηθεί το έργο αυτό στην περιοχή του Μενιδίου σε συνδυασμό με το Ολυμπιακό Χωριό.
Η πρόταση για το Ολυμπιακό Χωριό είναι ευκαιρία να πω σήμερα, είναι δική μου πρόταση, να γίνει δίπλα από τη θέση που είναι σήμερα. Είναι πρόταση την οποία έθεσα στη Μελίνα Μερκούρη και στο Σήφη Βαλυράκη, τότε πολιτική ηγεσία του Υπουργείου, την απεδέχθησαν. Η μελέτη που έγινε τότε μπήκε στο φάκελλο διεκδίκησης των Ολυμπικών Αγώνων.  Βέβαια την πρόταση την έκανα με κάποιες προϋποθέσεις, γνωρίζοντας ότι έχει και αρνητικές επιπτώσεις ένα χωριό το οποίο θα επιβαρύνει με το τσιμέντο του το περιβάλλον στις υπώρειες της Πάρνηθας. Είχα τότε ως δήμαρχος, πάρει υποσχέσεις να γίνουν έργα συμπληρωματικά και μεταξύ των υποσχέσεων αυτών ήταν να γίνει και ο προαστιακός σιδηρόδρομος που είναι έργο μειζονος σημασίας για την περιοχή.
Εάν δεν γίνει αυτό, τότε αρχίζουν και ισχύουν τα αρνητικά του Ολυμπιακού Χωριού στην περιοχή μας. Διότι έχει θετικά στοιχεία, το Ολυμπιακό Χωριό όπως την αύξηση της απασχόλησης, ότι πήραν ή θα εισπράξουν πολλές οικογένειες χρήματα από τις απαλλοτριώσεις, αλλά έχει και τα αρνητικά, τα οποία θα είναι αρνητικότερα εάν δεν γίνουν και τα έργα υποδομής, που περιμένουμε να γίνουν. 'Οχι μόνο για τις Αχαρνές, αλλά και για τις γύρω περιοχές ο προαστιακός σιδηρόδρομος είναι μείζονος σημασίας έργο για το μέλλον τους. Περιμένει και το Ζεφύρι να έχει εξυπηρέτηση των πολιτών του, όπως και τα 'Ανω Λιόσια, και όπου και αν περνάει ο προαστιακός σιδηρόδρομος, έχει ευεργετικές επιπτώσεις για τους φτωχούς ανθρώπους, για τους ανθρώπους που θέλουν να έχουν μαζικά μέσα μεταφοράς, για τους ανθρώπους που δεν έχουν δικά τους μέσα να πάνε προς την πρωτεύουσα, αλλά θέλουν με φθηνό εισιτήριο να εξυπηρετηθούν.
'Εχει μεγάλη σημασία συνεπώς να κάνουμε το έργο αυτό τώρα, διότι αν δεν γίνει τώρα, δεν θα γίνει ποτέ.
Τελειώνοντας, κύριε Πρόεδρε, ήθελα να πω και δυο πράγματα για το τέμενος. Το τέμενος γίνεται επίσης στην περιοχή της Αττικής, περιοχή η οποία μας ενδιαφέρει και ως Βουλευτές.  Θεωρώ ότι σωστά γίνεται το τέμενος και οι όποιες αντιδράσεις νομίζω ότι μάλλον μας εκθέτουν εάν είναι αντιδράσεις επί της ουσίας.
Αν κατάλαβα καλά, όμως, δεν υπήρξαν αντιδράσεις επί της ουσίας. Μάλλον έχουμε αντιδράσεις που έχουν σχέση με το είδος του τεμένους και όχι με την ουσία του πράγματος και αυτό είναι που με ικανοποιεί σήμερα από τις συζητήσεις που παρακολούθησα.
Ευχαριστώ, κύριε Πρόεδρε, και ελπίζω ότι αυτό το νομοσχέδιο θα βάλει σωστές βάσεις για να έχουμε επιτυχημένους Ολυμπιακούς Αγώνες.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βρεττέ.
Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, κατ'αρχάς θα ήθελα να εκφράσω την προσωπική μου συγκίνηση και δέος σαν πρώτη φορά που ανεβαίνω σ'αυτό το Βήμα. Και θα ήθελα να δηλώσω προς όλους, ότι τουλάχιστον εγώ προτίθεμαι να σταθώ σ'αυτήν την Αίθουσα και να διεκδικήσω μια θέση ανάλογης της σεμνότητας που πρέπει να περιβάλει τον 'Ελληνα Βουλευτή και δη τον πρωτοεκλεγέντα.
Γι' αυτό και θα ήθελα να εκφράσω ορισμένες ανησυχίες και σκέψεις προς την Kυβέρνηση χωρίς ίχνος κομπασμού ή διάθεση αντιπολιτευτικής κριτικής.
Σήμερα τοποθετήθηκαν πολλοί συνάδελφοι και εξέφρασαν τις ανησυχίες τους για τη διοργάνωση των Ολυμπιακών Αγώνων. Θα έπρεπε η Κυβέρνηση να λάβει πολύ σοβαρά υπόψη, αυτές τις ανησυχίες, διότι δεν γίνονται και δεν εκφέρονται με διάθεση εύκολης, αδόκιμης και απρόσφορης κριτικής, αλλά διατυπώνονται γιατί το θέμα των Ολυμπιακών Αγώνων είναι τόσο κορυφαίο, τόσο μεγάλο, ώστε δεν μπορούμε πραγματικά ο καθένας μας ατομικά να το συλλάβει.
Είναι τόσο μεγάλο γιατί χρειάζεται τη συμμετοχή όλων μα όλων των Ελλήνων. Και πάλι όσοι και αν είμαστε, όσες παραγωγικές δυνάμεις και αν έχουμε, όση τεχνογνωσία και αν κατέχουμε δεν φτάνουμε για να δημιουργήσουμε και να οργανώσουμε σωστά τους Ολυμπιακούς Αγώνες.
Αποτελεί, λοιπόν, ένα στοίχημα υπερμεγέθες σε σχέση με τα δεδομένα της χώρας και δυσανάλογο σε σχέση με τον τρόπο με τον οποίο λειτουργεί το ελληνικό δημόσιο, άσχετο με την νοοτροπία που επικρατεί -πάρα πολύ συχνάκαι στο δημόσιο αλλά και στον ιδιωτικό βίο, μία νοοτροπία μικροσυμφερόντων, εξυπηρέτησης του "εγώ" εις παράλειψη του "εμείς".
'Ετσι λοιπόν αποτελεί υποχρέωση όλων μας να χτυπούμε και να κρούομε αυτά τα καμπανάκια που σήμερα με πολλή ευθύνη όλοι οι συνάδελφοι έχουν κρούσει προς την Κυβέρνηση. Και θα έπρεπε η Κυβέρνηση να αισθάνεται πολύ ευτυχής που έχει απέναντί της ομιλητές που κριτικάρουν τη διοργάνωση των Ολυμπιακών Αγώνων προσβλέποντας σε κάτι καλύτερο.
Θα έλεγα, λοιπόν, ότι πέρα από το κατά πόσον είναι εθνικό θέμα και κατά πόσον έχει προκληθεί το τελευταίο διάστημα μια αλλαγή στο οργανωτικό σχήμα των Ολυμπιακών Αγώνων με την τοποθέτηση της κ. Αγγελοπούλου επικεφαλής του "ΑΘΗΝΑ 2004", δεν φαίνεται να έχει αλλάξει κάτι ουσιαστικά. Και δεν φαίνεται να αλλάζει και με αυτό το νομοσχέδιο γιατί δεν δίνονται πραγματικά οι ευκαιρίες όχι μόνο στην Οργανωτική Επιτροπή, αλλά σε όλους τους εμπλεκόμενους φορείς να αποκτήσουν συντονισμό, να αποκτήσουν μια ενιαία φωνή, να αποκτήσουν την ευελιξία που απαιτεί αυτό το σχήμα.
Είναι χαρακτηριστικό ότι το "ΑΘΗΝΑ 2004", αυτή η ανώνυμη εταιρεία, λειτουργεί με ρυθμούς έξω από την παγκόσμια πραγματικότητα των επιχειρήσεων. Και θα έπρεπε πρώτα απ' όλα να δοθούν ουσιαστικές και αποφασιστικές αρμοδιότητες και όχι να περιορίζονται απλώς οι αρμοδιότητες που εκχωρεί το σημερινό νομοσχέδιο σε τυπικές λήψεων αποφάσεων και οργανώσεων κάποιων μικρών επιτροπών.
Το δεύτερο που θα ήθελα να επισημάνω είναι ότι όλες οι διαδικασίες που έχουν σχέση  με το "ΑΘΗΝΑ 2004" θα πρέπει να αφεθούν να λειτουργήσουν αυτόνομα και όχι κάτω από το βάρος της κρατικής παρέμβασης του Πρωθυπουργού και της Κυβέρνησης, η οποία πάρα πολλές φορές παίζει το πολιτικό παιχνίδι εις βάρος των Ολυμπιακών Αγώνων.
Και είναι χαρακτηριστικό το γεγονός, το οποίο συμβαίνει γύρω από τον διεύθυνοντα σύμβουλο, έναν άνθρωπο ο οποίος έχει κατηγορηθεί μέχρι τώρα ότι έχει αποτύχει και τον οποίον, για να μην του πληρώσουμε όπως γράφουν οι εφημερίδες την υπέρογκη αποζημίωση, δεν τον αλλάζουμε. Μια υπέρογκη αποζημίωση που φτάνει στα εκατό με διακόσια εκατομμύρια (100.000.000-200.000.000) δραχμές όταν είμαστε διατεθειμένοι να αλλάξουμε το διοικητή της Ολυμπιακής δίνοντάς του αποζημίωση κάποιων δισεκατομμυρίων για το αποτυχημένο έργο το οποίο μας προσέφερε. Είναι θέμα, λοιπόν, αποφάσεων και βούλησης.
Το τρίτο που θα ήθελα να θέσω είναι το θέμα του εθνικού στόχου.  Δεχόμαστε όλοι ότι οι Ολυμπιακοί Αγώνες είναι εθνικός στόχος. Και θα ήθελα να κωδικοποιήσω την έννοια του εθνικού στόχου:
Ως πρώτο στόχο είχαμε την προβολή της χώρας μας αναλαμβάνοντας τους Ολυμπιακούς Αγώνες, και μέχρι τώρα έχουμε δεχθεί σωρεία αρνητικών δημοσιευμάτων στον παγκόσμιο Τύπο, τα οποία μάλλον θα συνεχιστούν και την επόμενη εβδομάδα, επ' ευκαιρία μάλιστα και της τραγικής επανεμφάνισης της τρομοκρατίας στη χώρα, μια επανεμφάνιση που δεν πρέπει να εκλαμβάνεται ως άσχετη με το στόχο της διεκδίκησης και της ανάληψης των Ολυμπιακών Αγώνων. Δεν θα πρέπει να εκλαμβάνεται ως ένα μεμονωμένο γεγονός, αλλά πολύ φοβούμαι ότι είναι η αρχή για να έλθουν και πολλά επόμενα.
Ο δεύτερος λόγος για τον οποίο είχαμε αναλάβει τους Ολυμπιακούς Αγώνες ήταν το κέρδος. Είχαμε πει ότι αναλαμβάνοντας τους Ολυμπιακούς Αγώνες θα αυξήσουμε την παραγωγικότητά μας, ότι το χρηματιστήριο θα τρέχει σε ιλιγγιώδεις ρυθμούς. Προεξοφλήσαμε πάρα πολλά από τα κέρδη ήδη στη χρηματαγορά και σήμερα  βλέπουμε τις ελληνικές εταιρείες να είναι ανέτοιμες να αντιμετωπίσουν την πρόκληση, όταν συνεχώς, παρά τις μεγάλες αυξήσεις κεφαλαίου που έχουν γίνει, ζητάμε συνεχώς τη συνδρομή ξένων εταιρειών, γιατί τα μεγέθη των Ολυμπιακών Αγώνων δεν έχουν καμία σχέση με τα μεγέθη των ελληνικών επιχειρήσεων.
Το τρίτο ήταν η δημιουργία των υποδομών. Και στις υποδομές ασκήθηκε ήδη πάρα πολύ έντονη κριτική -δεν θα ήθελα να την επαναλάβω- ότι υστερούμε. Κάθε μέρα που περνάει και ενώ έχουμε αντίθετες διαβεβαιώσεις μέσα στην Αίθουσα αυτής της Βουλής από τον Υπουργό τον κ. Πάγκαλο καθώς και στην επιτροπή, ότι όλα τα έργα θα προχωρήσουν, αμέσως την επόμενη ημέρα αίφνης ανακαλύπτει ότι δεν προχωρούν όλα τα έργα και ότι δυστυχώς, κορυφαία έργα για τη διοργάνωση των Ολυμπιακών Αγώνων μένουν πίσω, όπως ο προαστιακός σιδηρόδρομος, όπως η επέκταση του μετρό και όλα αυτά τα συναφή που έχουν να κάνουν με τις συγκοινωνίες και τελικά τις υποδομές αυτής της πόλης.
Ο τέταρτος στόχος ήταν η ανάπτυξη των αθλητικών υποδομών. Και σε αυτήν την ανάπτυξη των αθλητικών υποδομών, κύριε Υπουργέ, η Κυβέρνησή σας έχει αποτύχει παταγωδώς. Μπορεί εσείς προσωπικά να μην έχετε πολύ μεγάλο μερίδιο της ευθύνης, όμως δεν παύετε να είσαστε συνεχιστής μιας πορείας, μιας πορείας που δείχνει ότι τα εθνικά στάδια σε όλες τις επαρχιακές πόλεις δεν έχουν φτιαχτεί. Δεν έχουν αναπτυχθεί οι υποδομές των συλλόγων, ώστε να μπορέσουν να ανταπεξέλθουν στην πρόκληση της ολυμπιακής διάκρισης. Δεν έχουμε δει στις υποβαθμισμένες γειτονιές, σε όλες αυτές τις φτωχογειτονιές, που κατά παράδοση αναδεικνύουν τους μεγάλους αθλητές, ούτε ένα τούβλο να μπαίνει. Και θα σας πω χαρακτηριστικά το παράδειγμα του Δήμου Καματερού που βρίσκεται στην εκλογική μου περιφέρεια, και είναι ίσως ο πλέον υποβαθμισμένος δήμος της, ο οποίος είχε ένα γήπεδο ποδοσφαίρου στρωμένο από χαλίκι. Του παίρνετε αυτό το γήπεδο για να φτιάξετε το Πολυδύναμο Κέντρο Πάλης χωρίς να του δίνετε τίποτα πίσω. Και ο δήμος αυτός, εξήντα χιλιάδων κατοίκων, θα μείνει χωρίς κανένα μα, κανένα στάδιο. Από πού θα βρούμε αυτούς τους αθλητές που χρειαζόμαστε;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν ισχύει αυτό.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Αλλά δεν είναι μόνο η απαξίωση σε θέματα αθλητικών υποδομών. Ακόμα και ο κορυφαίος οργανισμός που χρηματοδοτεί τον αθλητισμό, ο ίδιος ο ΟΠΑΠ, ο οποίος οδεύει προς ιδιωτικοποίηση δεν έχει διασφαλίσει τους πόρους του.
Σήμερα υπάρχουν πληροφορίες ότι η ΕΠΑΕ πρόκειται να διεκδικήσει, να διοργανώνει το ΠΡΟΠΟ από μόνη της. Δεν έχετε εξασφαλίσει τον ΟΠΑΠ από τη διοργάνωση του ΠΡΟΠΟ, γιατί τσιγκουνεύεστε να δώσετε τα ποσοστά. 'Εχετε φθάσει το ΠΡΟΠΟ να έχει απαξιωθεί, να έχει ενισχυθεί το προκαθορισμένο στοίχημα και σήμερα η ΕΠΑΕ να έρχεται και να λέει, μα δεν μου δίνεις αρκετά λεφτά. Εγώ για να διοργανώσω το πρωτάθλημα χρειάζομαι κάποια δισεκατομμύρια. Και αυτά τα δισεκατομμύρια πρόκειται να τα βρω από την ίδια εκμετάλλευση αυτού που μου ανήκει. Και δεν έχετε εξασφαλίσει τον ΟΠΑΠ που υπήρξε τόσα χρόνια ο κινητήριος μοχλός όλου του ελληνικού αθλητισμού, δεν τον έχετε εξασφαλίσει απέναντι στη διοργάνωση του βασικού του εργαλείου και αυτό είναι το ΠΡΟΠΟ.
'Ετσι λοιπόν, θα πρέπει, κύριε Υπουργέ, και η Κυβέρνηση να  μελετήσει συνολικά το θέμα, το πώς θα αντιμετωπίσει το θέμα των αθλητικών υποδομών.
Θα ήθελα να αναφερθώ και σε θέματα γενικότερα αθλητικών υποδομών που θα έπρεπε κάποια στιγμή να κοιτάξουμε. Θα φροντίσω να το κάνω με τη δευτερολογία μου. Ελπίζω να κοιτάξετε το θέμα του ΟΠΑΠ με ιδιαίτερη σοβαρότητα και ιδιαίτερη υπευθυνότητα, έχοντας θάρρος να αντιμετωπίσετε αυτό που σήμερα ονομάζεται οργανωμένο επαγγελματικό ποδόσφαιρο. Και να το κοιτάξετε με το σθένος που πρέπει, την αποφασιστικότητα που πρέπει και να για να ενισχυθεί το ποδόσφαιρο, ένα από τα κορυφαία αθλήματα, όχι μόνο σε αποδόσεις, αλλά και σε συμμετοχή. Να το κοιτάξετε, γιατί οδεύετε προς ιδιωτικοποίηση του ΟΠΑΠ και ο ΟΠΑΠ δεν μπορεί να πάει στους επενδυτές χωρίς να κατέχει τίποτα στα χέρια του.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Λιάνης έχει το λόγο.
ΓΕΩΡΓΙΟΣ ΛΙΑΝΗΣ: Κύριε Πρόεδρε, παρακολουθώντας τη σημερινή συζήτηση νομίζω ότι επιβεβαιώνεται ένας φοβερός χαρακτηρισμός του ποιητή Σεφέρη, που λέει ότι είμαστε η χώρα των παράλληλων μονόλογων. 'Εχουμε ξοφλήσει με το λόγο στην Ελλάδα εδώ και καιρό, ξοφλάμε αργά αργά στο Κοινοβούλιο με το διάλογο. Δεν μπορώ να ερμηνεύσω αλλιώς το πώς οι συνάδελφοι είτε με τη σεμνότητα του κ. Βαρβιτσιώτη που είναι νέος και το είπε ο ίδιος είτε με την εμπειρία του κ. Παπανικολάου μπορεί να μην ακούν καθόλου και να μην καταλαβαίνουν τα αυτονόητα.
Ο κ. Λαλιώτης παρέλαβε τα έργα προ πενταμήνου. Πρέπει να είμαστε ενήμεροι κάποιων πραγμάτων σ' αυτήν τη χώρα. 'Οταν τα ανέλαβε έκανε μια ρητή δήλωση που ήταν η πρώτη του δήλωση: "Δεν πρόκειται να γίνει καμία ανάθεση έργου". Ο κ. Πάγκαλος ανέλαβε Υπουργός Πολιτισμού, προϊστάμενος σε όλη αυτήν την ιστορία και διαβεβαίωσε την κ. Πετραλιά προ εβδομάδας στην Επιτροπή Μορφωτικών Υποθέσεων "δεν πρόκειται να γίνει καμιά ανάθεση έργου". Τι πρέπει να επαναλαμβάνει κανείς για να αποκλείει τις φοβίες και τους πανικούς της Αντιπολίτευσης η οποία κόπτεται σ' αυτήν την Αίθουσα συνεχώς για την ομοψυχία, για την ενότητα, ενώ η ίδια τορπιλίζει την ομοψυχία και την ενότητα των Ολυμπιακών Αγώνων, κυρίως με τη φοβερή και κατά τη γνώμη μου ιταμή στο αθλητικό επίπεδο δήλωση του Επίτιμου Προέδρου που είπε το αμίμητο και καταπληκτικό "σε λίγο καιρό θα σας πω ότι δεν θα γίνουν οι Αγώνες";
Ποιος μάντης είναι αυτός; Υπάρχει άνθρωπος που να έχει ασχοληθεί με τον ελληνικό αθλητισμό, η κ. Πετραλιά έχει υπηρετήσει στο ύψιστο αξίωμα, και δεν γνωρίζει ότι δεν μπορεί να μην γίνουν οι Αγώνες στην Ελλάδα; Δεν υπάρχει τέτοια πιθανότητα, δεν υπάρχει τέτοια περίπτωση.
Πώς βγαίνει κάθε ένας "πικραμένος" στο χώρο αυτό και αγανακτεί και εμφανίζει τους Αγώνες ότι δήθεν από στιγμή σε στιγμή δεν θα γίνουν; Κόκκινη κάρτα ο Σάμαρανγκ, κίτρινη κάρτα η ΔΟΕ, "κινδυνεύει η Ελλάδα", "πάρθηκαν οι αγώνες", αλλά από την άλλη πλευρά "ομοψυχία και ενότητα".
Κυρία Πετραλιά και κύριοι συνάδελφοι, ομοψυχία και ενότητα είχαμε επιτύχει εμείς όταν ξεκινήσαμε αυτήν την προσπάθεια στο Δημαρχείο της Αθήνας το 1995 και θα θυμίσω στα κόμματα της ελάσσονος Αντιπολίτευσης που ξαφνικά λένε, ότι είπαν "όχι" απαρχής στους Ολυμπιακούς Αγώνες πως κανένας δεν είχε πει "όχι" στους Ολυμπιακούς Αγώνες. Στις δύο συζητήσεις στο δημαρχείο το ΚΚΕ εκπροσωπείτο με την κ. Καρατζά και ο Συνασπισμός από τον κ. Τζιά. Και οι δύο ήταν υπέρ των Ολυμπιακών Αγώνων. 'Οταν εγώ επισκέφθηκα τους πολιτικούς Αρχηγούς την κ. Παπαρήγα και τον κ. Κωνσταντόπουλο ουδείς μου είπε ότι δεν θέλει τους Ολυμπιακούς Αγώνες. Είχαν επιφυλάξεις. Αυτά για να ξεκαθαρίσουμε την ιστορική αλήθεια. Στην πορεία προέκυψαν οι αντιρρήσεις. Εδώ είναι οι αυτόπτες μάρτυρες.
Ομοθυμία υπήρχε για τους Ολυμπιακούς Αγώνες και θεωρώ ότι είναι υποκρισία όλη η υπόθεση η οποία ενώ στηλιτεύει εμάς, στην ουσία εμείς έχουμε κάνει την υπερκομματική προσπάθεια που έπρεπε. Ο κύριος Πρωθυπουργός έχει ορίσει τη μισή εθνική Επιτροπή Ολυμπιακών Αγώνων υπερκομματικά. Το ξέρετε πάρα πολύ καλά αυτό, όσοι είσαστε μέλη της εθνικής επιτροπής. Οι μισοί και πλέον δεν ανήκουν στο ΠΑΣΟΚ. Ο κ.  Στρατήγης ήταν του ΠΑΣΟΚ; Ο κ. Μπακούρης είναι του ΠΑΣΟΚ; Η κ.  Αγγελοπούλου είναι του ΠΑΣΟΚ; Πρόταση του Αρχηγού της Αξιωματικής Αντιπολίτευσης δεν ήταν η τοποθέτηση της κ. Αγγελοπούλου και όχι μόνο αυτού γιατί και εμείς θα την θέλαμε, ήταν στην ομάδα νίκης...
ΑΔΑΜ ΡΕΓΚΟΥΖΑΣ: 'Εγινε αργά.
ΓΕΩΡΓΙΟΣ ΛΙΑΝΗΣ: Θα κριθεί από την ιστορία πόσο αργά και αν είναι αργά.
Εγώ, λοιπόν, σας λέω ότι έχουμε δώσει διαπιστευτήρια στο πώς αντιλαμβανόμαστε τους Αγώνες αυτούς. Δεν μπορεί να λέτε ότι υπάρχει μία μονοκρατορική αντίληψη του ΠΑΣΟΚ στο θέμα αυτό. Βεβαίως θα παραδεχτώ ότι υπάρχει ακόμα πολύς δρόμος για να βρούμε αυτήν την πολυπόθητη ενότητα, αλλά η ενότητα δεν έρχεται μ' αυτές τις αντιρρήσεις που ακούω συνεχώς στα διάφορα ζητήματα.
Κύριε Υπουργέ, θα ήθελα να πω ότι με το παρόν νομοσχέδιο και με το προηγούμενο εισάγεται πλέον ένα καινούριο σχήμα. Θα μου επιτρέψετε να πω ότι το σχήμα αυτό είναι πολύπλοκο αλλά παραδέχομαι ότι σαφώς τουλάχιστον είναι ένα κομμάτι μιας συγκεκριμένης πυραμίδας με μια συγκεκριμένη πολιτική ευθύνη που έχει ασαφές ένα σημείο. Για μένα αυτό το σημείο είναι η Αχίλλειος πτέρνα του "ΑΘΗΝΑ  2004". Είναι το σημείο του διευθύνοντος συμβούλου. Τολμάω να πω κάτι που δεν λέει κανένας. 'Οσο άξιος και αν είναι ο διευθύνων σύμβουλος, όσο έμπιστος, καλός, τίμιος και εργατικός και αν είναι ο κ. Μπακούρης εκεί χρειάζεται ένας άνθρωπος που πρέπει να ξέρει να μοιράζει αυτά που πρέπει να μοιράσει στο κράτος. Πρέπει να είναι ένας άνθρωπος ο οποίος να ξέρει από κράτος.
Ο διευθύνων σύμβουλος είναι αυτό που θα λέγαμε στην ποδοσφαιρική ορολογία ένας Δομάζος που πρέπει να δίνει assist, πάσες για να μπει το γκολ. Δεν μπορεί να είναι ένας άνθρωπος που δεν έχει ιδέα από την κρατική μηχανή. Εκεί οφείλεται η σειρά των καθυστερήσεων. Είναι άξιος, καλός, εργατικός, τίμιος αλλά δεν γνωρίζει και επειδή δεν γνωρίζει υπήρξαν μεγάλες καθυστερήσεις.
'Εχω μία μοναδική ένσταση γύρω απ' αυτό το σχέδιο νόμου. Κύριε Υπουργέ, γιατί θα πρέπει να αμείβεται και ο πρόεδρος και ο αντιπρόεδρος και ο διευθύνων σύμβουλος του 2004 και τα μέλη τώρα του Δ.Σ.; Δεν είναι εξόχως τιμητικό να μετέχει κανείς εκεί; Για τη θέση του διευθύνοντος συμβούλου που υπήρχε αμοιβή την καταλαβαίνω, είναι ένας μάνατζερ με διεθνείς προδιαγραφές, με διαγωνισμούς κλπ. Στους άλλους γιατί; Δεν είναι ύψιστη τιμή και δεν τους απαλλάσσει και από μία αίσθηση ότι μετέχουν για κάτι υλικό σ' αυτήν την υπόθεση;
Δεν κατάλαβα ποια είναι η φιλοσοφία με την οποία εισήχθη εκ των υστέρων η αμοιβή των υπευθύνων και κυρίως των μελών του Δ.Σ.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Από την αρχή ήταν. 
ΓΕΩΡΓΙΟΣ ΛΙΑΝΗΣ: 'Εγινε εκ των υστέρων. Δεν υπήρχε στην αρχή.
ΦΑΝΗ ΠΕΤΡΑΛΙΑ-ΠΑΛΛΗ: Πήραν την απόφαση από την αρχή.
ΓΕΩΡΓΙΟΣ ΛΙΑΝΗΣ: Κυρία Πετραλιά, είμαι ικανός να υπερασπιστώ την άποψή μου μόνος μου. Σας ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, η διακομματική συναίνεση. 
ΓΕΩΡΓΙΟΣ ΛΙΑΝΗΣ: Επίσης, για μένα υπάρχει ένα ακόμη γεγονός που είναι ένα αγκαθάκι. Και ξέρω πολύ καλά, κύριε Υπουργέ, ότι θέλετε πραγματικά και έχετε και τη βούληση και πιστεύω ότι έχετε και τη φιλοσοφία να στηρίξετε αυτήν την τεράστια εθνική ιστορία, αυτό το εθνικό κεκτημένο.
Είναι ασυμβίβαστο να είναι κανένας και μέλος της ΔΟΕ και μέλος της ΕΟΕ, Πρόεδρος της ΕΟΕ και να μετέχει στην ευέλικτη τακτική που είναι μία πενταμελής τακτική. Γιατί κατά την άποψή μου τα συμφέροντα της ΔΟΕ είναι πολύ διαφορετικά από τα συμφέροντα της Ελλάδας. Σ' αυτήν την ιστορία έχει συγκεκριμένα συμφέροντα η ΔΟΕ που δεν ταυτίζονται με τα συμφέροντα της χώρας. Εδώ, λοιπόν, υπάρχει ένα ασυμβίβαστο. Οποιαδήποτε σκέψη είναι προτιμότερο να γίνει με τον "Αθάνατο" που δεν μετέχει με την ιδιότητα και ως του μέλους του ΕΟΕ, παρά με τον "Αθάνατο" ο οποίος είναι και μέλος της ΕΟΕ, Πρόεδρος και μέλος της ΔΟΕ. Χρειάζεται μία αλλαγή κλίματος.
Καταφέραμε να έχουμε φθάσει τρία χρόνια πριν από τους αγώνες και ενώ έχουμε ομοθυμία 97% του ελληνικού λαού, έχουμε σήμερα μεμψιμοιρίες που έχουν προέλθει κυρίως από τις αστήριχτες κατηγορίες της Αντιπολιτεύσεως.
Εγώ, λοιπόν, λέω ότι εδώ χρειάζεται μία ανάληψη δράσης για να ξαναέχουμε μία ομάδα επικοινωνίας ικανή να ξαναφέρει το ποθούμενο στους 'Ελληνες.
Τρίτον, χρειάζεται ένα modus vivendi μεταξύ Κυβέρνησης και Aντιπολίτευσης. Αυτό πρέπει να το αναζητήσουμε. Κάνω μία πρόταση και ήταν και παλαιότερη πρόταση του Υπουργού κ. Φούρα, όπου πράγματι είναι ενδιαφέρουσα: Ας μπουν κάπου κάποια πρόσωπα με προτάσεις των κομμάτων στις θέσεις που εν πάση περιπτώσει διεκδικούν κάποιοι άλλοι ή ορίζονται. Ας κάνουν προτάσεις τα Kόμματα για να είναι συμμέτοχοι και συνυπεύθυνοι στην ιστορία, στο 2004 ακόμη. Δεν έχουμε κανένα λόγο να φοβηθούμε αυτό το γεγονός.
Ως προς το θέμα της ασφάλειας, άκουσα τόσα πολλά και τόσα, κατά τη γνώμη μου, αβασάνιστα σήμερα σ'αυτήν την Αίθουσα, που αρχίζω και ανησυχώ. Ως προς το θέμα της ασφάλειας, κύριε Πρόεδρε, και μετά το τελευταίο θλιβερό συμβάν, αλίμονο αν η 17 Νοέμβρη καθορίσει τη μοίρα των Ολυμπιακών Αγώνων και τρισαλίμονο αν γίνει αυτή πυξίδα για το πως θα προστατεύσει τους Αγώνες η Ελλάδα.
Υπήρξαν Ολυμπιακοί Αγώνες με νεκρούς. Στο Μόναχο είχαμε οκτώ νεκρούς. Υπήρξαν Ολυμπιακοί Αγώνες με συγκεκριμένες και μεγάλες τρομοκρατικές ενέργειες. Η Ατλάντα είναι ένα πρόσφατο παράδειγμα. Ουδείς διέκοψε τους Αγώνες. Κανένας δεν ανέστειλε το πρόγραμμά του. Η χώρα είναι αυτάρκης κατά τη γνώμη μου και αν χρειαστεί βοήθεια, τότε θα πρέπει να τη ζητήσει με την ψυχραιμία και κυρίως με την αξιοπρέπεια που αρμόζει στη χώρα.
Ακούστηκε εδώ, τι θα γίνει με την περιφέρεια. Μύθος και αυτή η ιστορία. Υπάρχει αντισταθμιστικό πακέτο του Πρωθυπουργού Σημίτη με τριακόσια εξήντα δισεκατομμύρια. Γιατί κάνουν πώς δεν το ξέρουν; Αν δεν κάνω λάθος, σε λίγες μέρες θα ανακοινώσετε και από το Ηράκλειο, όπως πληροφορήθηκα με χαρά μου, τι θα είναι αυτό το πακέτο. Τι καμωνόμαστε πώς τάχα δεν ξέρουμε τι θα γίνει στην περιφέρεια; Και πότε προβλέφθηκε στην περιφέρεια να υπάρχε κάτι; Τους αγώνες τους παίρνει μία πόλη. Τι φαμφαρονισμοί είναι αυτοί που επικρατούν στην Αίθουσα, ότι θα έπρεπε στην Ελλάδα κάθε μικρή πόλη να πάρει τους Ολυμπιακούς Αγώνες; Ο κάθε 'Ελληνας φαντάζεται ότι θα αλλάξει η μοίρα του με τους Ολυμπιακούς Αγώνες αντί να συνεισφέρει και να προσφέρει. Δεν υπάρχει τέτοιο δεδομένο, δεν υπάρχει τέτοιο ιστορικό προηγούμενο. Το αντισταθμιστικό πακέτο των τριακοσίων εξήντα δισεκατομμυρίων θα ανακοινωθεί σε λίγες ημέρες.
Για μένα, κύριε Υπουργέ, υπάρχει ένα τρίγωνο που το χαρακτηρίζω το τρίγωνο των Βερμούδων τώρα πια, με τρεις έξοχες ιδέες τριών μεγάλων και σπουδαίων, θα έλεγα, παραγόντων που ενεπλάκησαν στην ιστορία των  Ολυμπιακών Αγώνων: Πολιτιστική Ολυμπιάδα, που ήταν ιδέα του κ.Βενιζέλου.  Ολυμπιακό Φεστιβάλ Νέων, που ήταν πρόταση του κ. Φούρα στη ΔΟΕ, όπου και την απεδέχθη. Δεκαπέντε χιλιάδες αθλητές θα έρχονται για δέκα μέρες κάθε φορά που θα γίνονται Ολυμπιακοί Αγώνες στην Ελλάδα και το απεμπολούμε;
Δεν θα το εκμεταλλευτούμε; Τέλος, η ιερή εκεχειρία. Η έξοχη ιδέα επαναφοράς του θέματος της ιερής εκεχειρίας από τον Γιώργο Παπανδρέου, που και αυτό δεν καταλαβαίνω πού χάνεται.  Είναι τρία ζητήματα στα οποία θα πρέπει να επιμείνει η χώρα.
Ως προς το τέμενος, κατά τη γνώμη μου υπήρξε περισσή υποκρισία από τα Κόμματα και θα έλεγα ιδιαίτερη υποκρισία -λυπάμαι που το λέω αυτό, δεν μπορώ να βρω άλλη λέξη- από το Κομμουνιστικό Κόμμα της Ελλάδος που δεν μας έχει συνηθίσει σε τέτοιες παλινωδίες. Από τη μια η ανεξιθρησκεία και από την άλλη φορώντας το ράσο της επικαιρότητας δεν θέλουμε τζαμί στην Αθήνα, τάχα χωροταξικά, τάχα θα' ταν καλά στο Γκάζι. Και γιατί θα έπρεπε να γίνει στο Γκάζι; Θα έπρεπε να γίνει το τέμενος κάτω από την Ακρόπολη σε ένα αρχαιολογικό χώρο που σε λίγο καιρό θα είναι το ύψιστο σημείο της Οικουμένης; Ασφαλώς και στην Παιανία έπρεπε να γίνει. Δεν πρέπει να υπάρξει καμία υπαναχώρηση στο θέμα αυτό. 'Αλλες "τούμπες" είδα σήμερα εδώ ως προς το ποιες ήταν οι ενστάσεις μας στην Επιτροπή Μορφωτικών Υποθέσεων και ποια θέση υποστηρίξαμε σήμερα στη Βουλή.
Τέλος, έχουμε λησμονήσει δύο κοσμογονικής σημασίας γεγονότα, την τελετή έναρξης και λήξης. Ουδείς ασχολείται με αυτά. Δεν υπάρχουν ούτε στο νομοσχέδιο.
Η πρώτη και η τελευταία εικόνα είναι γεγονότα που θα κρίνουν τους Ολυμπιακούς Αγώνες. Τριάντα δισεκατομμύρια τηλεθέαση! Δεν έχει τίποτα σημαντικότερο η Ελλάδα από αυτά τα δύο γεγονότα.
ΙΩΑΝΝΗΣ ΜΑΓΚΡΙΩΤΗΣ: Τρία δισεκατομμύρια.
ΓΕΩΡΓΙΟΣ ΛΙΑΝΗΣ: 'Εχετε δίκιο! Τριάντα δισεκατομμύρια είναι το σύνολο των αγώνων. Πέντε δισεκατομμύρια είναι αυτά της έναρξης.
Τέλος, για μένα το μόνο που λείπει από το νομοσχέδιο αυτό, όπως και από όλα τα νομοσχέδια που έχουν έρθει μέχρι σήμερα στη Βουλή, είναι ότι δεν καταλάβαμε κάτι: Οι Ολυμπιακοί Αγώνες είναι αγώνες αθλητικοί. Εδώ λείπει ο παράγων άνθρωπος, ο παράγων αθλητής.'Ολα υπάρχουν: Τα έργα, η τεχνολογία, η ασφάλεια, τα ξενοδοχεία. Με τους αθλητές και με τους ανθρώπους τι θα κάνουμε; Ποιος θα ετοιμάσει τους ελλανοδίκες; Ποιος θα ετοιμάσει τους κριτές; Ποιος θα ετοιμάσει τον παράγοντα ο οποίος θα κάνει είκοσι οκτώ παγκόσμια πρωταθλήματα; 'Ενα έχουμε κάνει με επιτυχία το 1997. Στους Μεσογειακούς Αγώνες παραδεχόμαστε την κ. Πετραλιά και τη Νέα Δημοκρατία, αλλά αυτό είναι τριάντα φορές μεγαλύτερο γεγονός. Επομένως, ο παράγων άνθρωπος είναι αυτός που πρέπει να αναζητηθεί. Ο παράγων αθλητής είναι αυτός που θα δώσει στους αγώνες τη σημασία τους.
Κλείνω λέγοντας ότι οι προηγούμενοι, προ οκταετίας αγώνες, αν θυμάστε, κρίθηκαν από μία φοβερή γυναίκα που παραπαίοντας τερμάτιζε στο μαραθώνιο. Από όλη εκείνη την Ολυμπιάδα αυτό έχει μείνει στη μνήμη των ανθρώπων. Η εικόνα μιας αγωνίστριας γυναίκας που ενώ είχε παραλύσει το χέρι της και το πόδι της, προσπαθούσε να τερματίσει. Μία εικόνα είναι οι Ολυμπιακοί Αγώνες. Είναι εικόνα αθλητή αυτή. Η Αθήνα πρέπει να αναζητήσει αυτήν την εικόνα στους ανθρώπους και στους αθλητές.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, το ζητούμενο και στη σημερινή συζήτηση ήταν η συναίνεση για ένα γεγονός που όλοι το χαρακτηρίζουμε εθνικό στόχο. 'Ενα στόχο που οι πανέλληνες  χειροκρότησαν με την ανάληψη της διοργάνωσης των αγώνων από τη χώρα μας.  'Ενα γεγονός το οποίο όλοι το προσδοκούν ως το πιο σημαντικό στην έναρξη του 21ου αιώνα. Είναι το μεγαλύτερο διεθνές γεγονός που έχει διοργανώσει η χώρα μέχρι σήμερα και δεν ξέρουμε αν θα της δοθεί η δυνατότητα στον αιώνα που τρέχει να διοργανώσει κάτι ανάλογο.
Ο Κοινοβουλευτικός Εκπρόσωπος της Νέας Δημοκρατίας ανέφερε, ότι οι Ολυμπιακοί Αγώνες πρέπει να αναδεικνύουν το αίσθημα της αυτοπεποίθησης της Ελλάδος. Μα αυτό ακριβώς ανέδειξαν οι Ολυμπιακοί Αγώνες με τη συγκρότηση του φακέλου διεκδίκησης και την επιτυχία. Η ανάληψη της ευθύνης για τη διοργάνωση των Ολυμπιακών Αγώνων ανέδειξε την αυτοπεποίθηση της Ελλάδας και των Ελλήνων, καθώς επίσης και τη βεβαιότητα για την επιτυχία των αγώνων.
Είναι η Ελλάδα που μπορεί, η Ελλάδα που πετυχαίνει, η Ελλάδα που κερδίζει. Αυτήν την Ελλάδα δημιουργήσαμε, αυτή δημιουργούμε καθημερινά και αυτή θα ζήσουμε όλοι οι 'Ελληνες το καλοκαίρι του 2004. Είναι βέβαιο πως και μόνο με την ανάληψη των Ολυμπιακών Αγώνων το κύρος της χώρας μας έχει αναβαθμιστεί -το γνωρίζουμε όλοι- στη διεθνή κοινότητα, στη διεθνή ζωή. Αυτό έχει θετικές, ευεργετικές επιπτώσεις και στην οικονομία της χώρας, στα μηνύματα που στέλνει η χώρα μας. 'Εχει ευεργετικές επιπτώσεις και στη διεθνή θέση της χώρας μας. Επηρεάζει θετικά τις διπλωματικές πρωτοβουλίες της Ελλάδος και γι αυτό ο στόχος αυτός έχει περιγραφεί ως εθνικός, γι' αυτό ο στόχος αυτός έχει την καθολική υποστήριξη του ελληνικού λαού και βεβαίως, στο ξεκίνημά του, του πολιτικού κόσμου. Μια υποστήριξη όμως και μια συναίνεση που  ροκανίζεται καθημερινά στην προκρούστρεια κλίνη των κομματικών σκοπιμοτήτων και της επικαιρότητας.
Με αφορμή τη συζήτηση του νομοσχεδίου ακούσαμε και πάλι όλες εκείνες τις αιτιάσεις που αναπτύχθηκαν και απαντήθηκαν από την Κυβέρνηση και από τον ίδιο τον Πρωθυπουργό στη συζήτηση προ ημερησίας διατάξεως στη Βουλή πριν από μερικές ημέρες. Εκεί ο ίδιος ο Πρωθυπουργός ανέλαβε την ευθύνη για τις καθυστερήσεις που υπήρξαν. Ευθύνες που ανήκουν και σε οργανωτικές επιλογές, αλλά ευθύνες που έχουν να κάνουν και με τη χρόνια υστέρηση της χώρας στη Δημόσια Διοίκηση, στην προετοιμασία και στην ωριμότητα ορισμένων μηχανισμών, ορισμένων φορέων. Αυτήν ακριβώς την αυτοκριτική τοποθέτηση και προσέγγιση την έκανε δύναμη ο Πρωθυπουργός, αναλαμβάνοντας ο ίδιος, την ευθύνη της διευρυμένης διϋπουργικής επιτροπής, των πρωτοβουλιών και των αποφάσεων που πήρε μέσα σε λίγες μέρες με συνεχείς συνεδριάσεις, δίνοντας λύσεις σε όλα τα εκκρεμή οργανωτικά, θεσμικά ή άλλα θέματα, καταλήγοντας στη διαμόρφωση του νομοσχεδίου που σήμερα συζητούμε επί της αρχής στη Βουλή.
Είναι ένα νομοσχέδιο που δίνει διεξόδους και λύσεις, αλλά και ευελιξία στην εταιρεία "ΑΘΗΝΑ 2004" για να μπορέσει να κερδίσει τον χαμένο χρόνο, ώστε να έχουμε πετυχημένη διοργάνωση το 2004. Αυτήν ακριβώς την εθνική επιδίωξη θέλουμε όλοι να την κατακτήσουμε. Θέλουμε να κατακτήσουμε την ανταγωνιστική Ελλάδα, την ανεπτυγμένη Ελλάδα, την ευημερούσα Ελλάδα, του 2004. Αυτός είναι ο στόχος μας και περιγράφεται στο τρίπτυχο, ισχυρή Ελλάδα, ανεπτυγμένη Ελλάδα, ευημερούσα Ελλάδα. Αυτό θα αναδειχθεί το 2004. Να είναι βέβαιοι οι συνάδελφοι της Αξιωματικής Αντιπολίτευσης.
Θέλω ακόμα να τονίσω πως είναι βέβαιο ότι το Λεκανοπέδιο θα ολοκληρώσει τις αθλητικές υποδομές με την ευκαιρία της Ολυμπιάδας του 2004. Θα είναι η περιοχή του κόσμου με τις πιο σύγχρονες αθλητικές υποδομές. Θα είναι το καμάρι της Ελλάδας και του αθλητισμού.
'Ηδη έχει ακουστεί ότι η Κυβέρνηση ετοιμάζει πρόγραμμα για την περιφέρεια ύψους τριακοσίων εξήντα δισεκατομμυρίων (360.000.000.000) δραχμών. Το πρόγραμμα αυτό θα καλύψει και όλα τα κενά σε αθλητικές υποδομές της ελληνικής περιφέρειας, γιατί πρέπει να έχουμε αρμονική ανάπτυξη του αθλητισμού στη χώρα μας, γιατί πρέπει στους Ολυμπιακούς Αγώνες όχι μόνον να πετύχουμε στη διοργάνωσή τους, αλλά και στους στίβους. Πρόσφατα είναι τα παραδείγματα των παγκόσμιων πρωταθλημάτων. Και οι πρωταθλητές κυρίως αναδεικνύονται στην περιφέρεια. Εκεί βάζουν τους υψηλούς συλλογικούς και ατομικούς στόχους.
Αυτή η προετοιμασία των αθλητικών υποδομών θα πρέπει να ολοκληρωθεί μέχρι το 2004 γιατί και η περιφέρεια αδημονεί να διοργανώσει μεγάλα αθλητικά γεγονότα μετά την Ολυμπιάδα του 2004. Η Θεσσαλονίκη και το ευρωπαϊκό final four του μπάσκετ είναι μια χαρακτηριστική απόδειξη των δυνατοτήτων, αλλά και των προσδοκιών της ελληνικής περιφέρειας.
Η Ολυμπιάδα μπορεί να προσφέρει πολλαπλά οικονομικά και κοινωνικά οφέλη στην Ελλάδα, όχι μόνον γιατί ο προϋπολογισμός των πεντακοσίων και πλέον δισεκατομμυρίων, είναι ισοσκελισμένος αλλά και προσδοκά πρωτογενή κέρδη από τη διοργάνωση της Ολυμπιάδας. 'Ομως οικονομικά οφέλη θα προκύψουν και από τις υπηρεσίες από τον τουρισμό, από τη μεταποίηση. Δεν πρέπει να ξεχνάμε ότι θα κατασκευαστούν τέσσερις χιλιάδες αναμνηστικά σε πολλά εκατομμύρια αντίτυπα.  Αυτό σημαίνει ευκαιρίες για την ελληνική μεταποίηση. Αυτό θα πρέπει να οργανωθεί και από τις ελληνικές επιχειρήσεις, για να έχουν οικονομικό και αναπτυξιακό όφελος στο κέντρο και στην περιφέρεια.
Τέλος, θέλω να παρατηρήσω κάτι που μου έκανε ιδιαίτερη εντύπωση στις παρεμβάσεις των συναδέλφων της Αξιωματικής Αντιπολίτευσης. Το προχθεσινό τραγικό απεχθές γεγονός που έχει καταδικαστεί απ' την κοινή γνώμη και απ' όλο τον πολιτικό κόσμο, η δολοφονία του στρατηγικού ακολούθου της Βρετανικής Πρεσβείας, δεν θα πρέπει σε καμιά περίπτωση να επιτρέψει σε κέντρα εντός ή εκτός της να υπονομεύσουν το διεθνές κύρος της χώρας και την αξιοπιστία της. Δεν θα πρέπει σε καμιά περίπτωση να συνδυαστεί με τη δυνατότητα της Ελλάδας να διοργανώσει τους Ολυμπιακούς Αγώνες σε καθεστώς ασφάλειας για τους αθλητές και τους επισκέπτες.
Είναι χρέος όλου του πολιτικού κόσμου να απομονώσει αυτό το γεγονός από την διοργάνωση της Ολυμπιάδας, γιατί διαφορετικά υπηρετούμε άλλους σκοπούς. Είμαι βέβαιος ότι κανένα πολιτικό κόμμα και κανένας 'Ελληνας πολίτης δεν συνδέει αυτά τα δύο γεγονότα. Γι'αυτό σήμερα ας καταλήξουμε σε μια συμφωνία με ομοθυμία για τη διοργάνωση και τη διεξαγωγή των Ολυμπιακών Αγώνων, με καθολική υποστήριξη αυτού του υψηλού εθνικού αθλητικού στόχου.
Και βεβαίως να υπερασπιστούμε το διεθνές κύρος και την αξιοπιστία της Ελλάδας, που είναι πιο πάνω απ' όλα αυτά.
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, κηρύσσεται περαιωμένη η πρώτη ημέρα συζήτησης επί της αρχής του νομοσχεδίου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις".
Κύριοι συνάδελφοι, σ' αυτό το σημείο δέχεσθε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Tμήματος και ώρα 23.46' λύεται η συνεδρίαση για αύριο ημέρα Τρίτη 13 Ιουνίου 2000 και ώρα 18.30' με αντικείμενο εργασίων του Τμήματος νομοθετική εργασία: διάταξη  συνέχιση της συζήτησης επί της αρχής και των άρθρων του σχεδίου νόμου:  "Θέματα προετοιμασίας των Ολυμπιακών Αγώνων 2004 και άλλες διατάξεις".
Ο ΠΡΟΕΔΡΟΣ                       ΟΙ ΓΡΑΜΜΑΤΕΙΣ

