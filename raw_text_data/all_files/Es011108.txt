
ΣΥΝΕΔΡΙΑΣΗ ΚΗ΄
Πέμπτη, 8 Νοεμβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Άδεια απουσίας του Βουλευτή Κ. Καρρά, σελ.
3. Ανακοινώνεται ότι τη συνεδρίαση παρακολουθούν ανθυπασπιστές του Πολεμικού Ναυτικού, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 9 Νοεμβρίου 2001 σελ.
4. Συζήτηση επικαίρων ερωτήσεων. α) Προς τον Υπουργό Εθνικής Παιδείας και Θρησκευμάτων, σχετικά με τις εξετάσεις για την αναγνώριση των πτυχ ύχων Ιατρικής των Πανεπιστημίων του εξωτερικού, σελ. 
β) Προς τον "Υπουργό Περιβάλλοντος, Χωροταξίας και Δημοσίων Έργων, σχετικά με την απομάκρυνση των στρατοπέδων από το Γουδί, την απόδοση του χώρου στους Δήμους Αθηναίων και Ζωγράφου για τη δημιουργία πάρκου υψηλού πρασίνου, σελ. 
γ) Προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων αντιμετώπισης της αυθαιρεσίας των εργοδοτών κ.λπ., σελ. δ) Προς τον Υπουργό Εμπορικής Ναυτιλίας, σχετικά με την ακτοπλοϊκή κάλυψη της γραμμής Πειραιά-Κυθήρων-Αντικυθήρων-Κρήτης, κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης: "Βιώσιμη ανάπτυξη Αττικής και άλλες διατάξεις", σελ. 
2. Κατάθεση σχεδίου νόμου: Οι Υπουργοί Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Αιθυλική αλκοόλη και αλκοολούχα προϊόντα", σελ.
ΟΜΙΛΗΤΕΣ
Α. Επί των επικαίρων ερωτήσεων
ΑΜΠΑΤΖΟΓΛΟΥ Γ., σελ.
ΑΝΩΜΕΡΙΤΗΣ Γ., σελ.
ΓΙΑΝΝΟΠΟΥΛΟΣ Α., σελ.
ΓΚΕΣΟΥΛΗΣ Ν., σελ.
ΖΗΣΗ Ρ., σελ.
ΜΙΧΑΛΟΛΙΑΚΟΣ Ρ., σελ.
ΣΠΥΡΟΠΟΥΛΟΣ Ρ., σελ.
ΣΚΥΛΛΑΚΟΣ Α., σελ.
Β. Επί του σχεδίου νόμου του Υπουργείου Ανάπτυξης
ΑΛΟΓΟΣΚΟΥΦΗΣ Γ., σελ.
ΑΜΠΑΤΖΟΓΛΟΥ Γ., σελ.
ΓΚΑΤΖΗΣ Ν., σελ.
ΚΑΛΑΦΑΤΗΣ Α., σελ.
ΚΑΣΣΙΜΗΣ Θ., σελ.
ΛΕΓΚΑΣ Ν., σελ.
ΜΑΓΚΟΥΦΗΣ Χ., σελ.
ΜΑΝΟΣ Σ., σελ.
ΜΑΝΤΕΛΗΣ Α.., σελ.
ΝΑΚΟΣ Α., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΙΠΕΡΓΙΑΣ Δ., σελ.
ΣΑΛΑΓΚΟΥΔΗΣ Γ., σελ.
ΣΠΗΛΙΟΠΟΥΛΟΣ Κ., σελ.
ΤΣΟΧΑΤΖΟΠΟΥΛΟΣ Α. σελ.
ΨΑΧΑΡΟΠΟΥΛΟΣ Γ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΚΗ΄
Πέμπτη 8 Νοεμβρίου 2001

Αθήνα, σήμερα στις 8 Νοεμβρίου, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Μιλτιάδη Βαρβιτσιώτη, Βουλευτή Β΄ Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο ΑΓΙΟΣ ΑΝΔΡΕΑΣ" ζητεί να επιτραπεί η αλιεία στα μέλη του για όλη τη διάρκεια του έτους.
2) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Πρέβεζας ζητεί να ληφθούν μέτρα για την πάταξη της παράνομης αλιείας στον Αμβρακικό Κόλπο.
3) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος Χάλκειας Αιτωλ/νίας ζητεί να λειτουργήσει ένα πυροσβεστικό κλιμάκιο στη έδρα του Δήμου του.
4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Αγροτικών Συλλόγων Νομού 'Αρτας ζητεί την άμεση λήψη μέτρων για τη μαζική και σε ικανοποιητικές τιμές απορρόφηση των εσπεριδοειδών του Νομού 'Αρτας.
5) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Οργανωτική Επιτροπή των οικογενειών των επιλαχόντων στις εισαγωγικές εξετάσεις των Πανεπιστημίων ζητεί να εισαχθούν στα αντίστοιχα ΑΕΙ/ΤΕΙ της χώρας οι επιλαχόντες των πανελληνίων εξετάσεων.
6) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Γεώργιος Σιωτάκης, κάτοικος Θεσσαλονίκης, ζητεί τη διευθέτηση του προβλήματος της χορήγησης της σύνταξής του από το ΙΚΑ.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του Γυμνασίου Μαντουδίου ζητεί να αντικατασταθεί ο καθηγητής φιλολογίας του σχολείου που έχει αποσπασθεί.
8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Χαράλαμπος Βλάχος, κάτοικος Ν. Αρτάκης στο Νομό Εύβοιας, ζητεί τη διευθέτηση της συνταξιοδότησής του.
9) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας σχετικά με τις ζημιές των ελαιοπαραγωγών του Δήμου Νεάπολης Αιτωλ/νίας λόγω παρατεταμένης ανομβρίας και το αίτημα κατασκευής του αναγκαίου αρδευτικού έργου στην περιοχή.
10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις μετατάξεις υπαλλήλων της ΕΒΟ Αιγίου στο Υπουργείο Δημόσιας Τάξης.
11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις διαμαρτυρίες του κ. Α.Κιρκώφ, 'Ελληνα συνταξιοδοτούμενου από την Αυστραλία, σχετικά με την αδιαφορία του Υπουργείου Υγείας στο σοβαρό πρόβλημα υγείας της συζύγου του.
12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την αυξημένη κυκλοφορία στις οδούς Ρήγα Φεραίου και Αναπαύσεως στο Αίγιο με αποτέλεσμα την επικίνδυνη διέλευση των μαθητών και ηλικιωμένων.
13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις διαμαρτυρίες σχετικά με την καθαίρεση του καθηγητή Βασίλη Τσιγγούνη από τη θέση του Διευθυντή της Ιατρικής Υπηρεσίας της Πάτρας.
14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις παρανομίες της Δημοτικής Επιχείρησης του Υδροηλεκτρικού Σταθμού στον Τσιβλό στο Δήμο Ακράτας.
15) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την ένταξη των έργων της Περιφέρειας της Δυτικής Ελλάδας στο Ταμείο Συνοχής.
16) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την καθυστέρηση έναρξης λειτουργίας του ΙΚΑ Δεξαμενής στην πόλη του Αιγαίου.
17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα προβλήματα του σχολικού συγκροτήματος του Πειραματικού Γυμνασίου - Λυκείου Λάγγουρα στην Πάτρα λόγω έλλειψης καθηγητών.
18) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έλλειψη καθηγητών στα Λύκεια της Πάτρας.
19) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έλλειψη κτιριακών υποδομών των υπηρεσιών ΔΕΗ, ΟΤΕ και ΕΛΤΑ στο Δήμο Παραλίας Αχαϊας.
20) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία Διατελέσαντες Πρόεδροι Τοπικής Αυτοδιοίκησης ζητούν να τους χορηγηθούν τα δώρα εορτών.
21) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος , Φορείς και κάτοικοι του νησιού Κέας εκφράζουν την έντονη αντίδρασή τους στην έγκριση από το ΣΧΟΠ του νέου χωροταξικού σχεδίου του νησιού, που πλήττει ανεπανόρθωτα την ανάπτυξή του και την ευημερία των κατοίκων του.
22) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν δημοσίευμα εφημερίδας στο οποίο ζητεί πληροφορίες για το πώς καθορίσθηκαν αντίθετα από τις οδηγίες της Ε.Ε. οι τιμές για τις αποδόσεις των ελαιοκομικών ζωνών.
23) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Τοπογράφων Υπομηχανικών και Τεχνικών Υπαλλήλων Υπ. Γεωργίας ζητεί να καταβληθούν δεδουλευμένες αποδοχές στα μέλη του.
24) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί τη χωροταξική ανακατανομή των Κέντρων Υγείας της περιοχής του.
25) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την ίδρυση πυροσβεστικού κλιμακίου στην περιοχή του.
26) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τους αργούς ρυθμούς της Οργανωτικής Επιτροπής για τη διοργάνωση της Πάτρας ως πολιτιστικής πρωτεύουσας το 2006.
27) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το σοβαρό πρόβλημα ύδρευσης του Δήμου Συμπολιτείας στην Αχαϊα λόγω μολυσμένων "σημείων" στην περιοχή.
28) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την καθυστέρηση των έργων στον ποταμό Διακονιάρη στην Πάτρα.
29) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την καταγγελία του σωματείου εργαζομένων του ΠΠΓΝΠ για παράνομες αποσπάσεις του νοσηλευτικού προσωπικού.
30) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έρευνα στο Νομό Αχαϊας σχετικά με τη μη τήρηση των κανόνων υγιεινής στα σχολεία του Νομού.
31) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύνδεσμος Συνταξιούχων ΤΣΑ του Νομού Εύβοιας "ο 'Αγιος Χριστόφορος" ζητεί τη νομοθετική τροποποίηση της συνταξιοδότησης των μελών του.
32) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εξωραϊστικός και Πολιτιστικός Σύλλογος Κουτουρλά Εύβοιας καταγγέλλει την καταστροφική υλοτομία του δάσους της περιοχής του.
33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί τη δημοπράτηση του αρδευτικού έργου Παραβόλας - Παμφίας Αιτωλ/νίας.
34) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Κάτοικοι της νήσου Θηρασίας ζητούν να μην επιτραπεί η εγκατάσταση ανεμογεννητριών στην περιοχή του παραδοσιακού οικισμού Μανωλά της νήσου Θηρασίας.
35) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Ποδοσφαιρικών Σωματείων Κυκλάδων ζητεί την παρουσία αστυνομικών κατά τη διενέργεια ποδοσφαιρικών αγώνων.
36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Τήνου ζητεί την άμεση πλήρωση των κενών θέσεων καθηγητών στο ΤΕΕ Τήνου.
37) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο κ. Α. Βασιλείου, γεωπόνος, ζητεί την επαναβαθμολόγηση των γραπτών του διαγωνισμού ΑΣΕΠ για τους εκπαιδευτικούς των τεχνικών κλάδων.
38) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Βιομηχανιών Θεσσαλίας και Κεντρικής Ελλάδος ζητεί την επέκταση του μέτρου παροχής οικονομικών κινήτρων μετεγκατάστασης επιχειρήσεων σε όλη τη Χώρα.
39) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η 'Ενωση Τεχνικών ΔΕΗ ζητεί την τροποποίηση του Ν. 2676/99 που αφορά σε συνταξιοδοτικά θέματα των μέλων της.
40) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων του Νομού Εύβοιας ζητεί να γίνουν οι απαραίτητες ενέργειες για την αποκατάσταση των ζημιών στην περιοχή του από τις δυνατές βροχοπτώσεις.
41) Ο Βουλευτής 'Αρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία ο Αγροτικός Συνεταιρισμός Παραγωγής Επεξεργασίας και Πωλήσεως Φουντουκιών "Ο 'Αγιος Νικόλαος" Κιρκιζάτων 'Αρτας ζητεί να ληφθούν μέτρα για την αντιμετώπιση του προβλήματος της αδιάθετης ελληνικής παραγωγής φουντουκιού.
42) Ο Βουλευτής Άρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Κομποτίου Άρτας διαμαρτύρεται για τις ελλείψεις διδακτικού προσωπικού από τα σχολεία Μέσης Εκπαίδευσης.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 545/17-7-01 ερώτηση δόθηκε με το υπ' αριθμ. 1743/13-8-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 545/17-7-01 που κατέθεσε ο Βουλευτής κ. Μ. Στρατάκης, σχετικά με την καθυστέρηση καταβολής των συντάξεων από το ΤΑΠ-ΟΤΕ, και την κάλυψη των ελλειμμάτων αυτού, σας γνωρίζουμε τα εξής:
1. Τα συναρμόδια Υπουργεία μαζί με το ΤΑΠ-ΟΤΕ, συνεργάζονται ώστε τα εκάστοτε δημιουργούμενα προβλήματα που αφορούν την έγκαιρη καταβολή των συντάξεων, να επιλύονται κατά τον καλύτερο δυνατό τρόπο. Οι συντάξεις του Ιουλίου του τρέχοντος έτους κατεβλήθηκαν στις 28-6-01.
2. Οσον αφορά δε τα ελλείμματα του κλάδου σύνταξης του ΤΑΠ-ΟΤΕ, σας γνωρίζουμε ότι ο τρόπος κάλυψής τους προβλέπεται από την ισχύουσα νομοθεσία.
Ο Υφυπουργός
ΝΙΚ. ΦΑΡΜΑΚΗΣ"
2. Στην με αριθμό 549/17-7-01 ερώτηση δόθηκε με το υπ' αριθμ. 31632/27-8-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 549/17-7-01 του Βουλευτή κ. Σπ. Ταλιαδούρου, σας πληροφορούμε τα ακόλουθα:
Α. Το Υπουργείο μας, στα πλαίσια της επιδιωκόμενης βελτιστοποίησης του τρόπου κατανομής των Κεντρικών Αυτοτελών Πόρων στους ΟΤΑ της Χώρας, με σκοπό την κατοχύρωση της οικονομικής αυτοδυναμίας τους και ειδικότερα αυτής των μικρών ΟΤΑ, θέσπισε νέα κριτήρια κατανομής των ΚΑΠ.
Για το έτος 2001, με την αριθμ. 9995/21-3-01 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών για τα κριτήρια και την διαδικασία κατανομής των ΚΑΠ, ύστερα από πρόταση της ΚΕΔΚΕ, ελήφθησαν υπόψη για την τακτική ετήσια κατανομή, το ελάχιστο λειτουργικό κόστος, ο αριθμός των δημοτικών διαμιερισμάτων, η έκταση καθώς και ο πληθυσμός τους.
Παράλληλα στην ανωτέρα ΚΥΑ καθορίζεται σειρά οριζόντιων δράσεων για την επιχορήγηση των ΟΤΑ οι οποίοι θα συμπεριληφθούν σ' αυτές.
Επισημαίνεται ότι η συνολική αύξηση των ΚΑΠ που θα διατεθεί στους ΟΤΑ της Χώρας το έτος 2001 έναντι του έτους 2000, είναι της τάξης του 25,5% με ιδιαίτερα αυξημένα τα ποσά που δίνονται στους μικρούς ΟΤΑ, όπως είναι οι ορεινοί, νησιωτικοί κλπ., έναντι των μεγάλων αστικών κέντρων που περιορίζονται σε αυξήσεις από 5% έως 10% περίπου.
Από τα ανωτέρω συνάγεται ότι το Υπουργείο μας, αναγνωρίζοντας τις ιδιαιτερότητες των μικρών ΟΤΑ έχει ήδη φροντίσει για την κάλυψη των αναγκών τους.
Β. Σύμφωνα με την παρ. 10 του άρθρου 13 του ν. 2539/97 τα κριτήρια και η διαδικασία κατανομής των πιστώσεων του προγράμματος ΣΑΤΑ καθορίζονται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, ύστερα από πρόταση της ΚΕΔΚΕ.
Το Υπουργείο σε συνεργασία με την ΚΕΔΚΕ εξετάζει το θέμα προκειμένου να επιτευχθεί η επιδιωκόμενη βελτιστοποίηση του τρόπου κατανομής των πιστώσεων της ΣΑΤΑ.
Γ. Οι διατάξεις του άρθρου 115 του Π.Δ. 410/95 όπως ισχύουν σήμερα ορίζουν τα ακόλουθα:
Σε κάθε δήμο που έχει πραγματικό πληθυσμό πάνω από δύο χιλιάδες κατοίκους, σύμφωνα με τα αποτελέσματα της τελευταίας απογραφής και σε Δήμους που είναι πρωτεύουσες νομών το Δήμαρχο επικουρούν Αντιδήμαρχοι.
Ο αριθμός δε των Αντιδημάρχων ορίζεται σε σχέση με τον πληθυσμό των Δήμων σύμφωνα με όσα ορίζονται στις ανωτέρω διατάξεις.
Επί πλέον, όπου από την ισχύουσα νομοθεσία δεν προβλέπεται θέση Αντιδημάρχου, συνίσταται με απόφαση του Δημοτικού Συμβουλίου μία θέση Αντιδημάρχου. Στην περίπτωση αυτή, ο Αντιδήμαροχς δεν δικαιούται εξόδων παραστάσεως.
Ο Υφυπουργός
Κ. ΚΑΪΣΕΡΛΗΣ"
3. Στην με αριθμό 561/17-7-01 ερώτηση δόθηκε με το υπ' αριθμ. 780/23-8-01 έγγραφο από τον Υπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 561/17-7-01 την οποία κατέθεσε ο Βουλευτής κ. Στ. Παπαδόπουλος, σχετικά με την αναγνώριση από το ΔΙΚΑΤΣΑ τίτλων σπουδών της Ε.Ε. ως ισοτίμων με τους απονεμόμενους από τα Α.Ε.Ι της χώρας μας, σας γνωρίζουμε τα ακόλουθα:
1. Η οδηγία 89/48/ΕΟΚ έχει ενσωματωθεί στην Ελληνική νομοθεσία με το Π.Δ. 165/2000 από 28-6-2000 και αφορά στην αναγνώριση διπλωμάτων τριτοβάθμιας εκπαίδευσης που πιστοποιούν επαγγελματική εκπαίδευση ελάχιστης διάρκειας τριών ετών. Η εφαρμογή του Π.Δ. 165/2000 δεν συνεπάγεται άμεση αναγνώριση και αντιστοιχία τίτλων σπουδών τριτοβάθμιας εκπαίδευσης, αλλά την αναγνώριση του δικαιώματος άσκησης συγκεκριμένου επαγγέλματος που προϋποθέτει την ύπαρξη τίτλου τριτοβάθμιας εκπαίδευσης, τριετούς τουλάχιστον διάρκειας σπουδών και πλήρη επαγγελματικά δικαιώματα (άδεια άσκησης επαγγέλματος) στη χώρα προέλευσης.
Το Συμβούλιο Αναγνώρισης Επαγγελματικής Ισοτιμίας Τίτλων Τριτοβάθμιας Εκπαίδευσης (Σ.Α.Ε.) ασχολείται με την αναγνώριση επαγγελματικών προσόντων και όχι με την ακαδημαϊκή αναγνώριση τίτλων σπουδών, για την οποία αρμόδια υπηρεσία είναι το ΔΙΚΑΤΣΑ.
2. Τα μαθήματα, που ορίζονται από το ΔΙΚΑΤΣΑ για την αναγνώριση των τίτλων σπουδών αφορούν σε εκείνα τα οποία οι ενδιαφερόμενοι δεν έχουν παρακολουθήσει και εξεταστεί στα Ιδρύματα της Αλλοδαπής, ενώ επιπλέον συγκαταλέγονται στα υποχρεωτικά μαθήματα των προγραμμάτων σπουδών των αντίστοιχων τμημάτων των ελληνικών Α.Ε.Ι.
Οι ενδιαφερόμενοι δεν χρεώνονται μαθήματα, που τα έχουν διδαχθεί. Εάν συμβεί κάτι τέτοιο είναι στην διακριτική ευχέρεια του αιτούντος να υποβάλει σχετική αίτηση θεραπείας με αποδεικτικά στοιχεία.
Ο Υπουργός
ΠΕΤΡΟΣ ΕΥΘΥΜΙΟΥ"
4. Στην με αριθμό 600/19-7-01 ερώτηση δόθηκε με το υπ' αριθμ. 1856/22-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 600/67/19-7-01 που κατέθεσε ο Βουλευτής κ. Δ. N. Kωστόπουλος, για τα θέματα της αρμοδιότητάς μας, σας πληροφορούμε τα εξής:
Αναφορικά με τις επενδύσεις εταιριών μετοχικού ενδιαφέροντος της ΑΤΕ που εντάχθηκαν στον αναπτυξιακό νόμο 1262/82, παραθέτουμε τον παρακάτω πίνακα στον οποίο δίδονται τα έγγραφα στα σχετικά ερωτήματα.
Συνημμένα διαβιβάζονται τα έγγραφα των εταιρειών.
Επισημαίνεται ότι η ΑΓΡΕΞ ΑΕ και το ΒΕΡΜΙΟ - ΝΑΟΥΣΑ (Κοινοπραξία) εκκαθαρίσθηκαν και η πρόσβαση στα αρχεία τους δεν είναι είναι δυνατή. 
Τα στοιχεία γι' αυτές τις εταιρείες όσον αφορά το ύψος των δανείων που εντάχθηκαν στο ν. 1262/82, αντλήθηκαν από τα καταστήματα της ΑΤΕ που τις δανειοδοτούσαν. Για τα ποσά των επιχορηγήσεων, επειδή εδίδοντο, στις εταιρείες απευθείας από τις υπηρεσίες του συνερωτώμενου ΥΠΕΘΟ, αρμόδιο, απαντήσει είναι το εν λόγω Υπουργείο.
(Οι σχετικοί πίνακες υπάρχουν στο τεύχος των Πρακτικών της Βουλής)
Ο Υπουργός
Γ. ΑΝΩΜΕΡΙΤΗΣ"
5. Στη με αριθμό 636/20.7.01 ερώτηση δόθηκε με το υπ' αριθμ.936/24.8.01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 636/20.7.01 ερώτηση που κατατέθηκε στη Βουλή από τον Βουλευτή κ. Σωτήρη Κούβελα σχετικά με τους Γραμμικούς Επιταχυντές του ΘΕΑΓΕΝΕΙΟΥ Αντικαρκινικού Νοσοκομείου Θεσσαλονίκης σας πληροφορούμε τα εξής:
Στο Νοσοκομείο υπάρχει Γραμμικός Επιταχυντής ο οποίος λειτουργεί περισσότερο από 17 χρόνια και συνεχίζει να λειτουργεί καθημερινά σε δύο βάρδιες, παρέχοντας θεραπεία σε καρκινοπαθείς ασθενείς.
Πρέπει να σημειωθεί ότι ο υπάρχων Γραμμικός Επιταχυντής μέχρι το 2000 ήταν ο μοναδικός που λειτουργούσε στη Β. Ελλάδα και κάλυπτε το σύνολο των αναγκών της περιοχής. Σήμερα υπάρχει και εργάζεται παράλληλα σε μία βάρδια και ο αντίστοιχος του Νοσοκομείου ΠΑΠΑΓΕΩΡΓΙΟΥ.
Η καλή λειτουργία του Ακτινοθεραπευτικού Τμήματος του ΘΕΑΓΕΝΕΙΟΥ Νοσοκομείου αποδεικνύεται από τη συνεχή λειτουργία των μηχανημάτων του τμήματος και την υψηλού επιπέδου παροχή ιατρικών υπηρεσιών. Για την απρόσκοπτη λειτουργία του τμήματος σχεδιάστηκε έγκαιρα η αγορά ενός νέου Γραμμικού Επιταχυντή 20 MeV που θα αντικαταστήσει τον υπάρχοντα και ενός 6 MeV ο οποίος θα αντικαταστήσει ένα μηχάνημα ακτινοθεραπείας κοβαλτίου.
Από την αρχή υπήρξαν τρεις προϋποθέσεις για την τοποθέτηση των νέων γραμμικών Επιταχυντών:
- Η αντικατάσταση του υπάρχοντος θα γίνει χωρίς να σταματήσει ούτε για μια μέρα η θεραπεία των ασθενών.
- Να διασφαλίζεται η στατική επάρκεια του κτιρίου και ταυτόχρονα η λειτουργία των τμημάτων που βρίσκονται σε αυτό.
- Η τελική κατασκευή θα πρέπει να λάβει υπόψη της τις τελευταίες οδηγίες για ακτινοπροστασία τόσο της Ευρωπαϊκής Επιτροπής Ατομικής Ενέργειας, όσο και της Ελληνικής Επιτροπής Ατομικής Ενέργειας, έτσι ώστε να διασφαλίζεται η προστασία του περιβάλλοντος, των ασθενών και των εργαζομένων. Θα πρέπει επίσης να σημειωθεί ότι η κατασκευή προστατευτικών για ακτινοπροστασία στοιχείων θα επιβαρύνει την υπάρχουσα στατική δομή με αρκετούς τόνους βάρος.
Η διαδικασία για την προετοιμασία του χώρου υποδοχής του Επιταχυντή 20 MeV πριν ακόμη κατοχυρωθεί ο διαγωνισμός από το Υπουργείο Εμπορίου με την απομάκρυνση δύο παλιών ραδιενεργών πηγών, που με ειδικά μεταφορικά μέσα εστάλησαν στον Καναδά σε ειδικούς χώρους ταφής.
Μεταξύ των δύο πηγών υπήρχε ένα τοιχίο ακτινοπροστασίας πάχους 1,20 μ. που δεν αφορούσε την στατική επάρκεια του κτιρίου. Με την κατοχύρωση του διαγωνισμού και με τις υποδείξεις της κατασκευάστριας εταιρίας ξεκίνησε η μελέτη για τις κατασκευές στον χώρο υποδοχής του Γραμμικού Επιταχυντή των 20 MeV.
Μετά το σεισμό στην Αθήνα το Σεπτέμβριο του 1999 η Τεχνική Υπηρεσία της Νομαρχίας Θεσσαλονίκης ζήτησε άδεια κοπής του παραπάνω αναφερόμενου τοιχίου. Η άδεια εκδόθηκε από την Πολεοδομική Υπηρεσία στις 22.5.2000 και προκηρύχθηκε διαγωνισμός στις 25.7.2000.
Μετά τις προβλεπόμενες διαδικασίες με απόφαση της Νομαρχίας Θεσσαλονίκης στις 27.4.2001 εγκαταστάθηκε η ανάδοχος Ε.Δ.Ε. και ξεκίνησε η αδιατάρακτη κοπή του παραπάνω αναφερόμενου τοιχίου. Κατά τη διάρκεια των εργασιών αποκαλύφθηκαν τα πέλματα που κτιρίου στη συγκεκριμένη περιοχή όπως προβλέπονταν από τη μελέτη, για να γίνει η στήριξη των επικατασκευών ακτινοπροστασίας σε αυτά. Τα πέλματα ήταν 40Χ40 cm και όχι 60Χ60 cm όπως έδειχναν τα σχέδια του Νοσοκομείου και στα οποία βασίστηκε η μελέτη κατασκευής. Ο επιβλέπων μηχανικός της Νομαρχίας σταμάτησε το έργο και ζήτησε να γίνει νέα μελέτη που δεν θα χρησιμοποιεί τα συγκεκριμένα πέλματα του κτιρίου. Μετά από εδαφολογική εξέταση έγινε νέα μελέτη με προσαρμογή στα νέα δεδομένα και οι εργασίες άρχισαν εκ νέου μετά από απόφαση της Νομαρχίας στις 24.5.2001.
Πράγματι τα μηχανήματα βρίσκονται αποθηκευμένα σε κλειστή φυλασσόμενη αποθήκη στον Ο.Λ.Θ. και είναι ασφαλισμένα για κάθε είδους βλάβη, καταστροφή, κλπ. η οποία ανανεώνεται κάθε εξάμηνο μέχρι την τοποθέτησή τους.
Τα μηχανήματα αγοράστηκαν για να λειτουργήσουν για περίπου 15 χρόνια που είναι ο μέσος χρόνος ζωής. Ακόμη από το 1960 που χρησιμοποιούνται οι αντίστοιχοι Γραμμικοί Επιταχυντές ουδεμία διαφοροποίηση έγινε στις αρχές λειτουργίας των Γραμμικών Επιταχυντών για θεραπεία, αλλά μηχανικές βελτιώσεις και βελτιώσεις του συστήματος πληροφορικής που χρησιμοποιούν. 
Πιθανότατα οι εργασίες για την κατασκευή χώρου για την υποδοχή του Γραμμικού Επιταχυντή των 20 MeV θα ολοκληρωθούν μέχρι το τέλος της χρονιάς, ενώ η κατασκευάστρια εταιρία έχει δηλώσει ότι απαιτείται χρόνος 2 μηνών για την συναρμολόγηση του και ρύθμιση της παραγωγής ηλεκτρονίων και φωτονίων. Με τη λειτουργία του Γραμμικού Επιταχυντή των 20 MeV θα σταματήσει η λειτουργία των παλαιού 18 MeV,ο οποίος θα αποξηλωθεί και στη θέση του θα στηθεί αμέσως ο Γραμμικός Επιταχυντής των 6 MeV, διότι ο χώρος υπερπληροί τις προϋποθέσεις που απαιτούνται για ακτινοπροστασία.
Η Υφυπουργός
Χ. ΣΠΥΡΑΚΗ"
6. Στην με αριθμό 644/20.7.01 ερώτηση δόθηκε με το υπ' αριθμ.2775/24.8.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 644/20.7.01 που κατέθεσε στη Βουλή ο Βουλευτής κ. Ν. Νικολόπουλος, σχετικά με τη συμμετοχή υπαλλήλων του Οργανισμού Τηλεπικοινωνιών Ελλάδος, σε εγκαίνια του φράγματος του Ευήνου, στην περιοχή Αγ. Δημητρίου Αράχωβας Ναυπάκτου, σας διαβιβάζουμε το σχετικό έγγραφο με αριθμ. Πρωτ. 409/1123237/06.8.01 του Εντεταλμένου Αντιπροέδρου του εν λόγω Οργανισμού.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
7. Στην με αριθμό 655/23.7.01 ερώτηση δόθηκε με το υπ' αριθμ.4526/28.8.01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 655/23.7.01 ερώτηση του Βουλευτή κ. Γ. Παπαγεωργίου που κατατέθηκε στη Βουλή από τον ως άνω Βουλευτή, σας γνωρίζουμε τα εξής:
Η κατασκευή τουριστικού λιμένα (μαρίνας) είναι δυνατόν να προωθηθεί μόνο ως ιδιωτική επένδυση και με εφαρμογή των κινήτρων του αναπτυξιακού νόμου (επιχορήγηση 35%, επιδότηση τόκων 35%, επιδότηση χρηματοδοτικής μίσθωσης 35%).
Επίσης, στα πλαίσια του Γ΄ Κ.Π.Σ. του Επιχειρησιακό Πρόγραμμα "ΑΝΤΑΓΩΝΙΣΤΙΚΟΤΗΤΑ" (Ε Π Α Ν) θα προωθηθεί η κατασκευή κατ' αρχήν τεσσάρων (4) τουριστικών αγκυροβολίων, που έχουν αξιολογηθεί σε εθνικό επίπεδο ως πλέον σημαντικά για την στήριξη του θαλάσσιου τουρισμού. Επιπλέον, οι Περιφέρεια της χώρας έχουν τη δυνατότητα να κατασκευάσουν με πιστώσεις των Π.Ε.Π. τουριστικά καταφύγια Περιφερειακής σημασίας. Για τον λόγο αυτό, το ζήτημα του τουριστικού καταφυγίου του Δήμου Ερέτριας θα πρέπει να συζητηθεί με την οικεία Περιφέρεια.
Ο Υπουργός
Ν. ΧΡΙΣΤΟΔΟΥΛΑΚΗΣ"
8. Στην με αριθμό 681/24.7.01 ερώτηση δόθηκε με το υπ' αριθμ. 2772/24.8.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμ. 681/24.8.01 που κατάθεσε στη Βουλή, ο Βουλευτής κ. Λεων. Γρηγοράκος, σχετικά με την εγκατάσταση κεραιών κινητής τηλεφωνίας στο Νομό Λακωνίας, σας διαβιβάζουμε το σχετικό έγγραφο με αριθμ. Πρωτ. 32264/Φ.450/6.8.01 του Προέδρου της Εθνικής Επιτροπής Τηλεπικοινωνιών και Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
9. Στην με αριθμό 686/24-7-01 ερώτηση δόθηκε με το υπ΄ αριθμ. 4615/28-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 686/24-7-01 που κατατέθηκε στη Βουλή από τον Βουλευτή κ. Γ. Καλαντζή σας διαβιβάζουμε το με Α.Π. 4104/9-8-01 έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα, στο οποίο αναφέρεται η υφιστάμενη κατάσταση των αναψυκτηρίων στο Αρχαίο Θέατρο Φιλίππων και στον Μπάτη καθώς επίσης και το πλάνο αξιοποίησής τους.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 709/24-7-01 ερώτηση δόθηκε με το υπ΄ αριθμ. 31595/16-8-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 709/24-7-01 των Βουλευτών κυρίων Α. Τζέκη και Γ. Χουρμουζιάδη, σας γνωρίζουμε ότι:
1. Από την Περιφέρεια Ανατ. Μακεδονίας - Θράκης διατέθηκε το ποσό των 17 εκ. δρχ. που απαιτείται για τις μελέτες ύδρευσης των οικισμών της Κοιν/τας Κέχρου και δόθηκε εντολή στην Τ.Υ.Δ.Κ. να ασχοληθεί κατά προτεραιότητα με το έργο αυτό.
2. Δόθηκε εντολή στις Τεχν. Υπηρεσίες της Περιφέρειας για την σύνταξη της μελέτης του έργου για την ασφαλτόστρωση του δρόμου Κέχρου - Χλόης προκειμένου να ενταχθεί στο Π.Ε.Π.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
11. Στην με αριθμό 711/24-7-01 ερώτηση ΑΚΕ 81 δόθηκε με το υπ΄ αριθμ. 451/20-8-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην 711/81/24-7-2001 ερώτηση που κατατέθηκε από τον Βουλευτή κ. Μανώλη Κεφαλογιάννη αναφορικά με την παραχώρηση σκηνών από το αποθηκευτικό κέντρο της Νομαρχιακής Αυτοδιοίκησης Ηρακλείου στη Νεολαία ΠΑΣΟΚ, σας γνωρίζουμε ότι η Νομαρχιακή Αυτοδιοίκηση Ηρακλείου με το έγγραφό της 052/3-8-2001 μας γνωστοποίησε τα εξής:
1) Η παραχώρηση των σκηνών έγινε με απόφαση του Υπουργού Υγείας και Πρόνοιας κατόπιν αιτήματος της νεολαίας ΠΑΣΟΚ, στα πλαίσια της κοινωνικής πολιτικής και του εθελοντισμού.
2) Κανένας από τους υπαλλήλους του τμήματος ΠΑΜ - ΠΣΕΑ της Νομαρχιακής Αυτοδιοίκησης Ηρακλείου δεν ασχολήθηκε με την όλη διαδικασία εκτός από τον υπάλληλο της Διεύθυνσης Κοινωνικής Πρόνοιας.
3) Στο αποθηκευτικό κέντρο της Νομαρχιακής Αυτοδιοίκησης Ηρακλείου βρίσκονται 625 σκηνές (450 καινούριες και 178 μεταχειρισμένες).
4) Σας στέλνουμε συνημμένα τα σχετικά έγγραφα τα οποία μας εστάλησαν από τη Νομαρχιακή Αυτοδιοίκησης Ηρακλείου.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
12. Στην με αριθμό 721/24-7-01 ερώτηση δόθηκε με το υπ΄ αριθμ. 160/13-8-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Σε απάντηση της 721/24-7-2001 ερώτησης που κατατέθηκε στη Βουλή των Ελλήνων από την Βουλευτή κα Ζέτα Μακρή σχετικά με τις εκκρεμείς συνταξιοδοτικές αποφάσεις του πρώην Ε.Τ.Ε.Μ. σας πληροφορούμε τα εξής:
Το ΙΚΑ έχει καταβάλλει κάθε δυνατή προσπάθεια για να διεκπεραιωθούν, όσο το δυνατόν συντομότερα οι εκκρεμότητες που παρέλαβε κατά την ημερομηνία συγχώνευσης του πρώην Ε.Τ.Ε.Μ. στο Ι.Κ.Α. - ΤΕΑΜ.
Από τις 20.115 εκκρεμείς συνταξιοδοτικές περιπτώσεις που παρέλαε το Ίδρυμα, διεκπεραιώθηκαν 18.528 αιτήσεις και σήμερα εκκρεμούν συνολικά 1587 περίπου περιπτώσεις.
Από αυτές οι 849 αφορούν αιτήσεις ασφαλισμένων έτους 1998, οι οποίες εξετάζονται σήμερα. Επίσης υπάρχουν 407 αιτήσεις, που υποβλήθηκαν το χρονικό διάστημα από 1-1-1999 έως 28-2-1999 που θα αρχίσουν σύντομα να εξετάζονται. Οι υπόλοιπες 331 αιτήσεις, αφορούν το χρονικό διάστημα 1992-1997 και δεν είναι δυνατή η άμεση διεκπαιραίωσή τους, είτε διότι οι ενδιαφερόμενοι δεν προσεκόμισαν τα απαραίτητα δικαιολογητικά, είτε επειδή εκκρεμεί αλληλογραφία με άλλους ασφαλιστικούς οργανισμούς (διαδοχική ασφάλιση).
Πάντως θα πρέπει να σημειώσουμε ότι η συγχώνευση δεν συνίσταται μόνο στην διεκπεραίωση των εκκρεμών συνταξιοδοτικών υποθέσεων, αλλά και στον ανακαθορισμό του ποσού της σύνταξης με την νομοθεσία του ΙΚΑ - ΤΕΑΜ, όπως προβλέπεται από τις καταστατικές διατάξεις του κλάδου.
΄Εχουν εκδοθεί μέχρι σήμερα 18.000 αποφάσεις ανακαθορισμού του ποσού της σύνταξης, καθώς και ένας μεγάλος αποφάσεων αναγνώρισης στρατιωτικής υπηρεσίας, προϋπηρεσίας, προσδιορισμού χρόνου ασφάλισης και προσδιορισμού του ποσού συμμετοχής στην συνταξιοδότηση για την εφαρμογή των διατάξεων της διαδοχικής ασφάλισης.
Πλέον των ανωτέρω, έχουν υποβληθεί στο ΙΚΑ - ΤΕΑΜ περίπου 7.521 νέες αιτήσεις για συνταξιοδότηση, οι οποίες αντιμετωπίζονται μέχρι την ανακεφαλαίωση του χρόνου ασφάλισης από την υπηρεσία του πρώην ΤΕΑΜ, εκ παραλλήλου με τις εκκρεμείς αιτήσεις.
Ο Υφυπουργός
ΝΙΚΟΣ ΦΑΡΜΑΚΗΣ"
13. Στην με αριθμό 733/25-7-2001 ερώτηση δόθηκε με το υπ' αριθμ. 31628/27-8-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 733/25-7-2001 του Βουλευτή κ. Φώτη Κουβέλη και στο πλαίσιο των αρμοδιοτήτων μας, σας πληροφορούμε ότι το αίτημα του Δήμου Νέας Ερυθραίας θα εξετασθεί από την Περιφέρεια Αττικής κατά την κατάρτιση του ΚΠΣ 2000-2006.
Ο Υφυπουργός
Κ. ΚΑΪΣΕΡΛΗΣ"
14. Στην με αριθμό 780/26-7-2001 ερώτηση δόθηκε με το υπ' αριθμ. 1885/17-8-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 780/26-7-2001 που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
Σχετικά με τις πρόσφατες αποφάσεις του Υπουργείου Γεωργίας για τα ιδιωτικά εκτροφεία Λαγών και Αγριογούρουνου, αναφέρονται τα εξής:
1. Σύμφωνα με το άρθρο 254 παρ. 1 του ν.δ. 86/69 μπορούν να ιδρυθούν κρατικά εκτροφεία θηραμάτων (μέχρι 60) με σκοπό την παραγωγή θηραμάτων προς ΕΜΠΛΟΥΤΙΣΜΟ ΑΛΛΩΝ ΠΕΡΙΟΧΩΝ.
Με την παρ. 2 του ίδιου άρθρου δύναται να ιδρύονται εκτροφεία θηραμάτων από ιδιώτες με σκοπό την αναπαραγωγή των θηραμάτων προς ΕΜΠΟΡΙΑ (ΚΡΕΑΤΟΣ κλπ.) καθώς και ΕΜΠΛΟΥΤΙΣΜΟ ΜΗ ΔΗΜΟΣΙΩΝ ΕΚΤΑΣΕΩΝ (δηλαδή μόνο σε ιδιωτικές εκτάσεις).
Στην τελευταία περίπτωση ο ιδιώτης εκτροφέας εξυπακούεται πως πρέπει να πάρει όλα τα απαραίτητα μέτρα περιορισμού των εκτρεφομένων στην ιδιωτική έκταση και αποτροπής διαφυγής αυτών εκτός ιδιωτικής έκτασης.
Το Υπουργείο Γεωργίας προς ενίσχυση των κρατικών εκτροφείων κατά περιόδους ανέθετε για λογαριασμό του στις Κυνηγετικές Οργανώσεις (κατόπιν άδειας της δασικής αρχής) να προμηθεύονται θηράματα -και από ιδιωτικά εκτροφεία για την απελευθέρωση αυτών μόνο σε καταφύγια άγριας ζωής.
Σημειωτέον, ότι οι Κυνηγετικές Οργανώσεις είναι συνεργαζόμενες με το Υπουργείο Γεωργίας, λειτουργούν επικουρικά και βοηθητικά και σύμφωνα με τις δασικές νομοθετικές δ/ξεις, τα έσοδα, έξοδα και η δράση τους ελέγχεται, εποπτεύεται και κατευθύνεται από τις δασικές αρχές.
2. Η έκδοση των αρ. 91053/1437/28/03/2001 και αρ. 91067/1724/09/04/2001 εγκυκλίων του Υπ. Γεωργίας (που αφορούν το θέμα) στηρίχτηκε σε πολλά δεδομένα, όπως σε προηγούμενες εγκυκλίους, σε πληροφόρηση ενδοϋπηρεσιακή με πολλές Περιφερειακές Υπηρεσίες του Υπ. Γεωργίας, καθώς και στην πραγματική κατάσταση και σε ανταλλαγή απόψεων με μέλη Δ.Σ. αρκετών Κυνηγετικών Οργανώσεων.
3. Η διαχείριση, η προστασία και η αύξηση του ενδημικού θηράματος ειδικά για τα είδη Λαγός και Αγριογούρουνο, που αναπαράγονται στη φύση με ρυθμούς 10-12 το ελάχιστο το χρόνο, απαιτεί ενέργειες κυρίως προστασίας και βελτίωσης των βιοτόπων και όχι ανεξέλεγκτες απελευθερώσεις με αμφίβολα πολλές φορές αποτελέσματα. Ειδικά για το Λαγό οι απελευθερώσεις μπορούν να επιφέρουν την αντικατάσταση των φυσικών γενοτύπων με άλλους συγγενικούς, με παράλληλη δραστική μείωση της γενετικής ποικιλότητας και απρόβλεπτες μελλοντικές συνέπειες, όπως αποδεικνύεται από το ερευνητικό πρόγραμμα "Γενετική Ταυτοποίηση φυσικών και εκτρεφομένων πληθυσμών Λαγού (Lepus europaeus) της Θεσσαλίας με τη χρήση μοριακών Τεχνικών" που εκπονήθηκε από το Πανεπιστήμιο Θεσσαλίας για λογαριασμό του Υπουργείου Γεωργίας. Υποβάλλεται συνημμένα η τελική έκθεση της ανωτέρω μελέτης.
4. Τα "φιλοθηραματικά" των Κυνηγετικών Οργανώσεων θα πρέπει πλέον κύρια να έχουν προορισμό την προστασία και τη βελτίωση των βιοτόπων ώστε να έχουμε αύξηση του θηραματικού κεφαλαίου και κατ' επέκταση και αύξηση των θηρευομένων θηραμάτων. Στα πλαίσια αυτά, στην κατεύθυνση δηλαδή των φιλοθηραματικών δαπανών στην προστασία και βελτίωση των βιοτόπων, έχουν γίνει σχετικές προτάσεις προς την ΚΣΕ και αναμένονται οι απόψεις της, ώστε να εκδοθεί η σχετική εγκύκλιος εφαρμογής. Επομένως οι παραπάνω εγκύκλιοι του Υπουργείου Γεωργίας ένα και μόνο σκοπό έχουν: να αξιοποιήσουν τις φιλοθηραματικές δαπάνες των Κυνηγετικών Οργανώσεων και να τις κατευθύνουν σε δραστηριότητες που αποσκοπούν στην καλύτερη διαχείριση του θηραματικού πλούτου της χώρας.
5. Επί πλέον και η οδηγία 92/43, της Ευρωπαϊκής Ένωσης επιβάλλει αυστηρές προϋποθέσεις για την εισαγωγή ή επανεισαγωγή ειδών της Άγριας Πανίδας στο ελεύθερο περιβάλλον (σύνταξη κάθε φορά ειδικής μελέτης) καθώς και έκδοση Υπουργικής Απόφασης.
Το Υπουργείο Γεωργίας κινούμενο προς αυτή την κατεύθυνση προκήρυξε την εκπόνηση ερευνητικού προγράμματος με θέμα: "ΜΕΘΟΔΟΙ ΔΙΕΡΕΥΝΗΣΗΣ ΤΩΝ ΔΥΝΑΤΟΤΗΤΩΝ ΚΑΙ ΤΩΝ ΕΠΙΠΤΩΣΕΩΝ ΑΠΟ ΤΗΝ ΕΙΣΑΓΩΓΗ Ή ΕΠΑΝΕΙΣΑΓΩΓΗ ΕΙΔΩΝ ΤΗΣ ΑΓΡΙΑΣ ΠΑΝΙΔΑΣ ΣΤΟ ΦΥΣΙΚΟ ΠΕΡΙΒΑΛΛΟΝ" (θα ολοκληρωθεί σε τρία χρόνια) με σκοπό την έκδοση ειδικών προδιαγραφών μελετών διερεύνησης της δυνατότητας ή όχι, εισαγωγής ή επανεισαγωγής ειδών της άγριας πανίδας, καθώς και των επιπτώσεων στο φυσικό περιβάλλον.
Ειδικά για το 2001 και για διευκόλυνση των Κυνηγετικών Οργανώσεων που είχαν προκαταβάλει αποδεδειγμένα χρήματα για αγορά θηραμάτων, επιτρέπεται κατόπιν άδειας η ολοκλήρωση της αγοράς τους.
Πέραν των παραπάνω, συνιστάται στους ιδιώτες εκτροφείς θηραμάτων να κατευθυνθούν αποκλειστικά στην παραγωγή θηραμάτων για εμπορία κρέατος και το Υπ. Γεωργίας προτίθεται να τους συνδράμει προς αυτήν την κατεύθυνση με επέκταση των αδειών τους και για πτερωτά θηράματα (φασιανός), καθώς και με την ταχεία έγκριση αδειών εισαγωγής θηλαστικών από χώρες του εξωτερικού με σκοπό τη βελτίωση της παραγωγής τους στην αποκλειστική διάθεση για εμπορία κρέατος, εφόσον το επιθυμούν.
Ο Υφυπουργός
Φ. ΧΑΤΖΗΜΙΧΑΛΗΣ"
15. Στην με αριθμό 783/26-7-2001 ερώτηση δόθηκε με το υπ' αριθμ. 834/23-8-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 783/26-7-2001 την οποία κατέθεσε ο Βουλευτής κ. Σωτ. Στολίδης και η οποία αναφέρεται στην εκλογή του κ. Συμεών Σολταρίδη, σε θέση ΔΕΠ της βαθμίδας του Λέκτορα του Τμήματος Ιστορίας και Εθνολογίας του Δ. Παν. Θράκης, σας γνωρίζουμε τα ακόλουθα:
Με το έγγραφο αριθ. Α. 4972/8-6-2001 του Πρύτανη του Πανεπιστημίου Θράκης διαβιβάστηκε στο ΥΠΕΠΘ ο φάκελος εκλογής του κ. Συμεών Σολταρίδη για να γίνει ο προβλεπόμενος από το νόμο (αρθρ. 6 ν. 2083/92) έλεγχος νομιμότητας.
Επειδή όμως τα σχετικά πρακτικά δεν συνοδεύοντο και από τη σχετική πρυτανική πράξη διορισμού, όπως προβλέπεται από την πιο πάνω διάταξη, δεν ασκήθηκε ο έλεγχος νομιμότητας, αλλά με το αριθ. Φ. 122.1/260/Β2/2142/13-7-2001 έγγραφο, επεστράφη ο σχετικός φάκελος στο Ίδρυμα, για να συμπληρωθεί με τα ελλείποντα και προβλεπόμενα από το νόμο στοιχεία και να αποσταλεί εκ νέου στο ΥΠΕΠΘ, μαζί με τη σχετική πρυτανική πράξη.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
16. Στην με αριθμό 594/18-7-01 ερώτηση δόθηκε με το υπ΄ αριθμ. 14877/29-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 594/18-7-2001 που κατατέθηκε στη Βουλή από τον ως άνω Βουλευτή, σας πληροφορούμε ότι η ΔΕΗ, καθ΄ υπέρβασης της πενταετούς Προγραμματικής Συμφωνίας της (1997-2001) με το Υπουργείο Γεωργίας, παρέλαβε περισσότερους στύλους από τις προβλεπόμενες ποσότητες. Επισημαίνουμε ότι, ενώ σε απάντηση προηγούμενης ερώτησης, σχετικά με το θέμα, αναφερόταν ότι η ΔΕΗ θα προμηθευτεί για το 2001 μόνο 30.000 στύλους, με πρόσφατη απόφασή της θα παραλάβει 50.000 στύλους.
Επιπρόσθετα, σας διαβιβάζουμε, συνημμένα και το υπ΄ αριθμ. Γ.ΔΝΣ/2851/3-8-2001 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
17. Στην με αριθμό 614/19.7.01 ερώτηση δόθηκε με το υπ' αριθμ. 1857/22.8.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 614/19.7.01 που κατέθεσε ο Βουλευτής κ. Κ. Τσιπλάκης σας πληροφορούμε τα εξής:
Στις δαπάνες πληρωμών ανά δευτεροβάθμιο λογαριασμό και νομό, όπως εκδίδονται από τη Δ/νση Πληροφορικής, φαίνονται οι δαπάνες ανά νομό και ανά μέτρο ενίσχυσης. Στην Αττική είναι λογικό να εμφανίζονται αυξημένα ποσά γιατί σε ορισμένες περιπτώσεις οι εντολές πληρωμής εκδίδονται για το κεντρικό Κατάστημα της Α.Τ.Ε., ενώ σε άλλες περιπτώσεις οι έδρες των επιχειρήσεων που λαμβάνουν την επιδότηση ευρίσκονται στην Αττική.
Στην πρώτη περίπτωση από τις 16.10.2000 μέχρι τις αρχές Ιουνίου 2001 εμφανίζεται ένα ποσό 4,8 δις δρχ. στην Αττική, που αφορά στρεμματική ενίσχυση ελαιώνων και πατάτας στα πλαίσια των επιδοτήσεων των μικρών νησιών του Αιγαίου πελάγους, επειδή οι εντολές πληρωμής εκδίδονται για το κεντρικό κατάστημα της ΑΤΕ. 
Κατά το ίδιο χρονικό διάστημα, το σύνολο των ενισχύσεων στα νησιά του Αιγαίου πελάγους αγγίζει το 1.362.075.000 δρχ. και οι δικαιούχοι που εισπράττουν το ποσό αυτό ευρίσκονται στα νησιά που επωφελούνται από τα μέτρα.
Σε έναν άλλον τομέα, την ενίσχυση στην παραγωγή ελαιολάδου, κατά το ίδιο χρονικό διάστημα εμφανίζεται ποσό 164.155.280.645 στην Αττική, γιατί οι εντολές πληρωμής εκδίδονται στο όνομα της Ελαιουργικής ενώ αφορούν όλη την Ελλάδα.
Το ίδιο συμβαίνει και με τις εκκοκκιστικές επιχειρήσεις, αρκετές από τις οποίες έχουν διοικητική έδρα στην περιοχή Αττικής αλλά τις παραλαβές και την εκκόκιση τις κάνουν στις εκκοκιστικές τους μονάδες στην Περιφέρεια. Για λόγους λογιστικούς τα παραστατικά και τιμολόγια κόβονται στην έδρα της επιχείρησης (Αττική) , αλλά οι πληρωμές αφορούν παραγωγούς νομών της Περιφέρειας.
Εξ αυτού του λόγου εμφανίζεται το παράδοξο στο νομό Αττικής, χωρίς βαμβακοπαραγωγή, να διανέμονται μεγάλα ποσά κοινοτικών ενισχύσεων στον τομέα βάμβακος.
Επίσης στην Αττική έχουν την έδρα τους μεγάλες εξαγωγικές και μεταποιητικές επιχειρήσεις, ενώ τα εργοστάσιά τους ευρίσκονται στην Περιφέρεια.
Ο Υπουργός
Γ. ΑΝΩΜΕΡΙΤΗΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 9 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2&3, 130 παρ.2 και 3 Καν. Βουλής)
1. Η με αριθμό 115/7.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Γεωργίας, σχετικώς με τη λήψη των αναγκαίων μέτρων για την αντιμετώπιση των καταστροφών που υπέστη η Εύβοια, από την πρόσφατη θεομηνία.
2. Η με αριθμό 117/6/7.11.2001 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με τα προβλήματα που δημιουργήθηκαν από την πρόσφατη βροχόπτωση, την αδυναμία στη λειτουργία του κρατικού μηχανισμού κλπ.
3. Η με αριθμό 107/7.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, σχετικώς με τις προθέσεις της Κυβέρνησης, ως προς το εργασιακό καθεστώς και την ασφάλιση των καθαριστριών των δημόσιων σχολείων.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 112/7.11.2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος στέγασης των φοιτητών και σπουδαστών.
2. Η με αριθμό 110/7.11.2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με την επίλυση των προβλημάτων που αντιμετωπίζουν οι σιτοκαλλιεργητές κλπ.
3. Η με αριθμό 106/7.11.2001 επίκαιρη ερώτηση του Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τα προβλήματα που δημιουργήθηκαν από την πρόσφατη ισχυρή βροχόπτωση, την αποζημίωση των πληγέντων κλπ.
4. Η με αριθμό 116/7.11.2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εξωτερικών, σχετικώς με την αντιμετώπιση του προβλήματος της λαθρομετανάστευσης κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου 
Πρώτη είναι η με αριθμό 103/5.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εσωτερικών, Δημόσιας Διοίκησης και Αποκέντρωσης, Πολιτισμού, σχετικώς με την καθιέρωση της 14ης Σεπτεμβρίου ως ημέρα "Εθνικής Μνήμης της Γενοκτονίας των Ελλήνων της Μικράς Ασίας από το τουρκικό κράτος". 
Η ερώτηση λόγω κωλύματος του κυρίου Βουλευτή δεν θα συζητηθεί και διαγράφεται.
Δεύτερη είναι η με αριθμό 101/5.11.2001 επίκαιρη ερώτηση του Βουλευτή της Νέας Δημοκρατίας κ. Αθανάσιου Γιαννόπουλου προς τον Υπουργό Εθνικής Παιδείας και Θρησκευμάτων, σχετικώς με τις εξετάσεις για την αναγνώριση των πτυχιούχων Ιατρικής των πανεπιστημίων του εξωτερικού. 
Η επίκαιρη ερώτηση του κ. Γιαννόπουλου έχει ως εξής:
"Οι παραπάνω εξετάσεις έγιναν στα σχολεία Μέσης Εκπαίδευσης Γκράβας. Τις επέβλεψαν ξένοι προς τα καθήκοντα αυτά καθηγητές γυμνασίων. Τα αποτελέσματα όσων υποψηφίων υπάγονται στην Ιατρική Σχολή Αθηνών μέχρι σήμερα δεν έχουν εκδοθεί.
Άγνωστο πώς και υπό ποίου φυλάσσονται τα γραπτά δοκίμια των εξετασθέντων. Άγνωστο εάν έχει ανατεθεί η διόρθωση αυτών και εις ποίους. Άγνωστο πότε θα εκδοθούν τα σχετικά αποτελέσματα καίτοι συμπληρώνεται τετράμηνο από της διεξαγωγής των. Η καθυστέρηση πέραν της επομένης εξεταστικής περιόδου καθιστά ανέφικτη τη συμμετοχή εις την επόμενη περίοδο τυχόν αποτυχόντων.
Οι εξετάσεις ΔΙΚΑΤΣΑ σημαίνουν σοβαρή χρηματική δαπάνη για το δημόσιο, αναστάτωση σε ΑΕΙ και σειρά υπηρεσιών του δημοσίου, πέρα από την αναστάτωση των υποψηφίων και των οικογενειών των. Επιπλέον έχουν άμεση σχέση με την ποιότητα του εθνικού ιατρικού δυναμικού και τη δημόσια υγεία. 
Αυτά θα απεφεύγοντο εάν είχε ληφθεί υπόψη από το ΔΙΚΑΤΣΑ διάβημα του προσωπικού της Ιατρικής Σχολής Αθηνών την ημέρα των εξετάσεων. Όμως το τελευταίο αντιμετωπίστηκε με την απειλή "κλούβας" των ΜΑΤ. 
Κατόπιν αυτών ερωτάσθε και παρακαλείσθε να ενημερώσετε το Σώμα:
1. Πότε και υπό ποίων θα γίνει η διόρθωση των δοκιμίων των υποψηφίων που υπάγονται στην Ιατρική Σχολή Αθηνών;
2. Ποίος από πλευράς Ιατρικής Σχολής Αθηνών επρότεινε τα θέματα και επέβλεψε τη διενέργεια των εξετάσεων αυτών;
Και αν κατεβλήθη αμοιβή σε προσωπικό της Ιατρικής Σχολής Αθηνών για συμμετοχή στις εξετάσεις και το ύψος αυτής".
Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, είναι γνωστή σε όλους μας η ευαισθησία και η ευθύνη με την οποία ο κ. Γιαννόπουλος ασκεί τον έλεγχο σε τέτοια ιδιαίτερα θέματα, που αφορούν στην παιδεία και στην εκπαίδευση και ιδιαίτερα ακόμη στην ειδικότητα του ίδιου. Το θέμα όμως για το οποίο ερωτόμαστε σήμερα είναι ένα θέμα που έχει συζητηθεί ξανά και υπάρχουν απαντήσεις. Με την ερώτηση όμως αυτή μας δίνεται ξανά η ευκαιρία να ενημερώσουμε το τι συνέβη με τις εξετάσεις του ΔΙΚΑΤΣΑ των πτυχιούχων της Ιατρικής Σχολής. 
Όπως έχει αναφερθεί κατ' επανάληψη, πραγματοποιήθηκαν οι εξετάσεις του ΔΙΚΑΤΣΑ από μέλη ΔΕΠ της Ιατρικής Σχολής του Πανεπιστημίου Αθηνών, τα οποία μέλη ΔΕΠ του Πανεπιστημίου Αθηνών εκείνη την περίοδο βρίσκονταν σε μια απεργιακή κινητοποίηση και αποχή από τις δραστηριότητές τους αντιδρώντας στο ν. 2889 που αφορά στη βελτίωση του ΕΣΥ και αισθάνονταν ότι κάποια θέματα θίγονταν απ' αυτόν το νόμο. Έτσι λοιπόν είχαν την αποχή από τις διαδικασίες επιλογής και εξέτασης των θεμάτων των εξετάσεων αναγνώρισης των πτυχιούχων. 
Τις θέσεις αυτές τις έχει εκθέσει το διοικητικό συμβούλιο του Συλλόγου ΔΕΠ της Ιατρικής Σχολής του Πανεπιστημίου Αθηνών με έγγραφο προς το ΔΙΚΑΤΣΑ στις 29.6.2001 και ο πρόεδρος του Ιατρικού Τμήματος, ο κ. Κίτας, το Σεπτέμβριο του 2001. Το Υπουργείο Παιδείας μπροστά στη συνταγματικά κατοχυρωμένη και απ' όλα τα κόμματα υποστηριζόμενη αυτοτέλεια των πανεπιστημίων και των πανεπιστημιακών μας τμημάτων βρέθηκε χωρίς κανένα νομικό τρόπο παρέμβασης στην απόφαση αυτή. Παρ' όλα αυτά για την επίλυση του προβλήματος και τη διευκόλυνση των νέων επιστημόνων το Υπουργείο Παιδείας και το ΔΙΚΑΤΣΑ ανέλαβαν πρωτοβουλίες και συγκάλεσαν σε συνεργασία όλες τις Ιατρικές Σχολές. 
Έτσι άλλαξε το σύστημα των εξετάσεων που πραγματοποιήθηκε κεντρικά στις 31 Ιουνίου και 1 Ιουλίου και τα γραπτά προς διόρθωση διανεμήθηκαν στις υπόλοιπες Ιατρικές Σχολές.
Όμως για χίλια περίπου γραπτά των οποίων τα παράβολα είχαν κατατεθεί στην Ιατρική Σχολή Αθηνών κατά τη γραπτή απαίτηση του Δ.Σ. του Συλλόγου ΔΕΠ Ιατρικής Σχολής αποφασίστηκε να μη διορθωθούν από τις υπόλοιπες ιατρικές σχολές. Έτσι για να μην υπάρξει καμιά αμφισβήτηση για τη μεταχείριση των γραπτών αυτών και παράλληλα για να γίνει σεβαστή η απαίτηση της Ιατρικής Σχολής Αθηνών, το Υπουργείο σε συνεννόηση με τον αρμόδιο φορέα το ΔΙΚΑΤΣΑ έλαβε πρωτοβουλία να φυλαχτούν τα γραπτά από τότε σε τραπεζική θυρίδα. Παράλληλα δρομολόγησε σειρά επαφών με τα τμήματα Ιατρικής των υπολοίπων πανεπιστημίων προκειμένου να διορθωθούν τα εν λόγω γραπτά από μέλη ΔΕΠ άλλων ιατρικών τμημάτων. 
Πρόκειται για μια προσπάθεια που κάθε άλλο παρά εύκολη ήταν και η οποία έδωσε τελική λύση στο θέμα. Τα γραπτά τώρα διορθώνονται από τα περιφερειακά πανεπιστήμια, εκτός Αθηνών και Θεσσαλονίκης και σύντομα θα έχουμε τα αποτελέσματα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Μετά από τόσους μήνες σήμερα πληροφορούμεθα ότι τα γραπτά διορθώνονται από συναδέλφους πανεπιστημιακούς από άλλα πανεπιστήμια.
ΠΡΟΕΔΡΕΥΩΝ (Κωνσταντίνος Γείτονας): Καλή είδηση είναι αυτή.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν νομίζω ότι είναι η πρέπουσα λύση, χωρίς εμείς να θέλουμε να κρατάμε σε ομηρία τους συναδέλφους αυτούς που είναι υπό αναγνώριση. 
Είναι ένα θεσμικό πλαίσιο το οποίο πρέπει να σας απασχολήσει ιδιαίτερα. Έχουν ακουστεί πάρα πολλά για το ΔΙΚΑΤΣΑ. Έχω το κείμενο της απάντησης που αναφέρεται ακριβώς στο πώς δόθηκαν τα θέματα. Θα σας πληροφορήσω, κύριε Υφυπουργέ, ότι κατά δηλώσεις των υποψηφίων υπήρξαν διαρροές θεμάτων. Αυτό θα πρέπει να σας απασχολήσει.
Άρα, οποιαδήποτε και αν θα είναι η τύχη αυτήν τη στιγμή των υποψηφίων προς αναγνώριση, θα πρέπει άμεσα να δείτε το θέμα του ΔΙΚΑΤΣΑ, ιδιαίτερα στην Ιατρική Σχολή, διότι εκεί είναι και ο μεγάλος αριθμός των προς αναγνώριση υποψηφίων. Ξεπερνάνε αυτήν τη στιγμή τα χίλια διακόσια άτομα.
Οι εξετάσεις ορίζονται για τις 20 Δεκεμβρίου και δεν γνωρίζουν ποιοι έχουν περάσει ή ποιοι δεν έχουν περάσει για να υποβάλουν υποψηφιότητα για την καινούρια εξεταστική περίοδο. Άρα οι απαντήσεις έχουν καθυστερήσει εκ μέρους του ΔΙΚΑΤΣΑ πάρα πολύ. 
Θα έπρεπε να τους έχετε ελέγξει. Εσείς δεν έχετε καμία ευθύνη επί του θέματος, γιατί προχθές αναλάβατε. Ο κ. Ευθυμίου όμως είχε ευαισθητοποιηθεί πάνω στο θέμα αυτό και θα πρέπει να ασχοληθεί σοβαρά με τα θέματα του πανεπιστημίου. Λυπάμαι που δεν είναι εδώ. Αλλά ούτε οι οικογένειες αυτών των συναδέλφων πρέπει να τιμωρούνται, ούτε οι ίδιοι πρέπει να υποβάλονται σ' αυτό το εξεταστικό στρες ούτε το ΔΙΚΑΤΣΑ να διασύρεται πολλώ δε μάλλον το Υπουργείο Παιδείας να βρίσκεται σε μια κατάσταση σύγχυσης και να μην ασχολείται με τα θέματα της Τριτοβάθμιας Εκπαίδευσης. Άκουσα ότι σήμερα θα ασχοληθεί με τα φροντιστήρια. Αν εκεί...
ΠΡΟΕΔΡΕΥΩΝ (Κωνσταντίνος Γείτονας): Δεν είναι αυτό το αντικείμενο της ερώτησης. Να μείνουμε εκεί. Αφήστε τα φροντιστήρια. Θα τα αναφέρουμε σε άλλη περίπτωση κοινοβουλευτικού ελέγχου.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, ας ασχοληθεί λίγο ο κ. Ευθυμίου με το πανεπιστήμιο. Με τόσα ασχολείται! 
ΠΡΟΕΔΡΕΥΩΝ (Κωνσταντίνος Γείτονας): Καλώς, σας ακούσαμε. 
Ο κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πιστεύουμε ότι με τη δέουσα ευθύνη πετύχαμε χωρίς να προκαλέσουμε προβλήματα μεταξύ των ιατρικών σχολών, να αντιμετωπίσουμε με τον πιο ορθό και τον πιο σωστό τρόπο τα προβλήματα των χιλίων νέων επιστημόνων. 
Όσον αφορά τα ερωτήματα που άπτονται των διαδικασιών διόρθωσης των γραπτών, της επιλογής των θεμάτων, τις αμοιβές των εξεταστών, αυτά όπως είναι γνωστό προβλέπονται με νομοθεσία του ΔΙΚΑΤΣΑ και σε κωδικοποιημένους μηχανισμούς εξεταστικών διαδικασιών που ισχύουν. Έτσι έγινε και εδώ.
Επιγραμματικά θέλω να αναφέρω ότι τα θέματα προτείνονται από τις ιατρικές σχολές ότι τα θέματα βγαίνουν με κλήρο από επιτροπή στην οποία συμμετέχουν όλες οι ιατρικές σχολές και ότι η αμοιβή καταβάλλεται ανά γραπτό, όπως είναι γνωστό. 
Συνεπώς η Ιατρική Σχολή Αθηνών για τους λόγους που ανέφερα διεξοδικά προηγουμένως, δεν συμμετείχε σε καμία από τις παραπάνω διαδικασίες. 
Πιστεύω ότι το Υπουργείο Παιδείας μέσα στα νόμιμα πλαίσια του πανελλήνιου χαρακτήρα των εξετάσεων και μέσα από κωδικοποιημένες και αδιαμφισβήτητες εξεταστικές διαδικασίες, έδωσε μια λύση στο θέμα. Εκτίμησή μας είναι ότι δεν πρέπει να επεκτείνουμε τις συνδικαλιστικές διεκδικήσεις σε πεδία που έχουν επιπτώσεις στην επαγγελματία αποκατάσταση και εξέλιξη νέων επιστημόνων όπως είναι οι γιατροί μας.
Σε αυτήν την περίπτωση η κινητοποίηση της Ιατρικής Σχολής Αθηνών δημιούργησε το πρόβλημα και αντιμετωπίστηκε με τον πλέον αποτελεσματικό τρόπο μέσα στα πλαίσια των δυνατοτήτων του Υπουργείου Παιδείας.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν σε διάφορους χώρους του Κοινοβουλίου, εκατόν τριάντα ανθυπασπιστές, άνδρες και γυναίκες, του Πολεμικού Ναυτικού με συνοδό το διοικητή του Κέντρου Εκπαίδευσης Παλάσκα. 
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Θέλω να ενημερώσω τους επισκέπτες -για να έχουν εικόνα της Αίθουσας- ότι αυτήν την ώρα παρακολουθούν συζήτηση επικαίρων ερωτήσεων. Είναι κοινοβουλευτικός έλεγχος προς την Κυβέρνηση και στη συζήτηση αυτή, με βάση τον Κανονισμό, μετέχουν, μόνον ο ερωτών Βουλευτής και ο Υπουργός που ερωτάται. 
Τρίτη είναι η με αριθμό 94/5.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων έργων, σχετικώς με την απομάκρυνση των στρατοπέδων από το Γουδί, την απόδοση του χώρου στους Δήμους Αθηναίων και Ζωγράφου για τη δημιουργία πάρκου υψηλού πρασίνου. 
Η επίκαιρη ερώτηση του κ. Σκυλλάκου έχει ως εξής:
"Οργή και αγανάκτηση διακατέχει τους κατοίκους του Δήμου Ζωγράφου, του 7ου Διαμερίσματος του Δήμου Αθηναίων και όλων των γύρω περιοχών από τη χαρακτηριστική "ανικανότητα" των κυβερνήσεων του ΠΑΣΟΚ και της Νέας Δημοκρατίας να υλοποιήσουν εδώ και είκοσι τέσσερα 24 (!) χρόνια το ν. 732/1997, ο οποίος προβλέπει την απομάκρυνση των στρατοπέδων από το Γουδί και την απόδοση του χώρου έκτασης 965 στρεμμάτων στους Δήμους Αθηναίων και Ζωγράφου προκειμένου να γίνει ενιαίο πάρκο υψηλού πρασίνου.
Όλα αυτά τα χρόνια με διάφορες αιτιάσεις, όλες οι κυβερνήσεις που πέρασαν άφησαν το πρόβλημα άλυτο, με αποτέλεσμα η κατάσταση να περιπλέκεται όλο και πιο πολύ, αφού στο μεταξύ ο χώρος τεμαχίζεται και παραχωρούνται μέρη του σε διάφορα Υπουργεία, το Υπουργείο Εθνικής Άμυνας έφτιαξε Άλσος Στρατού κλπ., ενώ η πιο πρόσφατη εξέλιξη είναι η απόφαση παραχώρησης του χώρου στον Οργανισμό "ΑΘΗΝΑ 2004" για την "αναβάθμιση" και αξιοποίηση των στρατιωτικών εγκαταστάσεων για τις ανάγκες των Ολυμπιακών Αγώνων και στη συνέχεια του ΓΕΣ, τη δημιουργία χώρων στάθμευσης και συντήρησης οχημάτων, τη διαμόρφωση οδικού δικτύου και γέφυρας -με δύο λόγια για τη σχεδόν ολοκληρωτική τσιμεντοποίηση του χώρου.
Ερωτάται η κυρία Υπουργός, ποια μέτρα πρόκειται να πάρει η Κυβέρνηση και πότε, ώστε να σταματήσουν όλοι αυτοί οι σχεδιασμοί και να προχωρήσει γρήγορα με κρατική χρηματοδότηση η δημιουργία στα εννιακόσια εξήντα πέντε στρέμματα του χώρου ενιαίου πάρκου υψηλού πρασίνου, όπως ζητούν οι κάτοικοι της περιοχής, που βρίσκονται ήδη σε κινητοποίηση"
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κα Ζήση. 
Είναι η πρώτη σας απάντηση από την καινούρια σας θέση. Καλορίζικη.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ.
Είναι γνωστό ότι υπήρξε μια πρωτοβουλία από πλευράς του ΥΠΕΧΩΔΕ και του Οργανισμού Ρυθμιστικού Σχεδίου Αθηνών, η οποία τελικά μετουσίωνε την ευαισθησία των κατοίκων και της Κυβέρνησης αλλά και τις δεσμεύσεις της πολιτικής μας, σε δράσεις και μέτρα που έδιναν μία πρόταση η οποία αφορούσε την ανάδειξη αυτής της περιοχής, στο Γουδί, σε μητροπολιτικό πάρκο. Νομίζω ότι είναι σαφές πως αυτή η πρωτοβουλία ενσωμάτωνε όλες τις ανάγκες του δημοκρατικού προγραμματισμού, δηλαδή τα αιτήματα των κατοίκων και βεβαίως ενσωμάτωνε τις ήδη υπάρχουσες κοινωφελείς αλλά και αθλητικές και πολιτιστικές υποδομές και λειτουργίες. 
Υπήρξε όμως μια διαδικασία για να μη μείνει στα χαρτιά ο σχεδιασμός και η σκέψη και έτσι ο Οργανισμός του Ρυθμιστικού Σχεδίου της Αθήνας και το ΥΠΕΧΩΔΕ ανέθεσαν στο Εθνικό Μετσόβιο Πολυτεχνείο τη μελέτη γι΄ αυτό το μητροπολιτικό πάρκο, ένα ερευνητικό πρόγραμμα αλλά με συγκεκριμένους στόχους. Οι στόχοι μάλιστα αυτοί ήταν για την αναβάθμιση του οικολογικού περιβάλλοντος με την εναρμόνιση των νέων αλλά και των υφιστάμενων χρήσεων των πάρκων με τις πολιτιστικές και κοινωνικές δραστηριότητες των γειτονικών περιοχών και βεβαίως των χώρων αστικού και περιαστικού πρασίνου. 
Το πρόγραμμα αυτό, κύριε συνάδελφε, έχει ολοκληρωθεί ως μελέτη πρόσφατα, ανταποκρίνεται στους στόχους που έβαλε ο Οργανισμός Ρυθμιστικού Σχεδίου και είναι αυτοί οι στόχοι που είπαμε, δηλαδή της οικολογικής, πολιτιστικής, αναπτυξιακής διάστασης και εναρμόνισης των δραστηριοτήτων. Αν θέλετε να αναφερθούμε συγκεκριμένα, μπορούμε να μιλήσουμε και για τις ζώνες που προσδιορίζει.
Βεβαίως πρέπει να πούμε ότι το ΥΠΕΧΩΔΕ προώθησε πάρα πολύ γρήγορα αυτή τη λειτουργία. 
Εσείς ρωτάτε σαφώς για τα εννιακόσια εξήντα πέντε στρέμματα και για το ν. 732/77. Αυτός ο νόμος όμως ενεργοποιείται -είναι αρμοδιότητα του Υπουργείου Εθνικής Άμυνας- από το αρμόδιο Υπουργείο που έχει και την έκταση. Υπάρχει ένας κύκλος παραχωρήσεων προς τους δήμους. Η συνέχιση της ενεργοποίησης του νόμου εξαρτάται και πάλι από την παραχώρηση και άλλων αρμοδιοτήτων στους δήμους από το Υπουργείο Εθνικής Άμυνας.
Σε ό,τι αφορά τώρα στις ολυμπιακές εγκαταστάσεις, για τις οποίες ρωτάτε, πρέπει να σας πω ότι έχουν εκφραστεί σε όλους τους φορείς οι προτάσεις της μελέτης και του προγράμματος. Πρόκειται για αναβάθμιση των υπαρχόντων εγκαταστάσεων και για εγκαταστάσεις οι οποίες θα είναι προσωρινές. Υπάρχει η σαφής δέσμευση να αποξιλωθούν με ευθύνη των εργολάβων μετά το πέρας των Ολυμπιακών Αγώνων. 
Σε ό,τι αφορά επίσης στις υπαίθριες διαμορφώσεις, αυτές εντάσσονται στο ίδιο πνεύμα του σχεδιασμού που έχει εκφραστεί στη συνολική μελέτη για το μητροπολιτικό πάρκο στο Γουδί. 
Προωθούνται, κύριοι συνάδελφοι, δράσεις και ρυθμίσεις τέτοιες, που να διασφαλίζουν όλη αυτήν την ευαισθησία και όλη αυτήν την προσπάθεια που έχει γίνει, η οποία βεβαίως αναδεικνύει τα ιστορικά, πολιτιστικά και αναπτυξιακά χαρακτηριστικά μιας περιοχής που όλοι μας θέλουμε να τη διαφυλάξουμε με αυτά της τα χαρακτηριστικά. 
ΠΡΟΕΔΡΕΥΩΝ (Κωνσταντίνος Γείτονας): Κύριε Σκυλλάκο, έχετε το λόγο.
ΑΝΤΩΝΗΣ ΣΚΥΛΛΑΚΟΣ: Δεν μπορώ να καταλάβω για ποια ευαισθησία γίνεται λόγος από την πλευρά των κυβερνήσεων -όχι μόνο της σημερινής- όταν για είκοσι τέσσερα χρόνια, παρά το γεγονός ότι έχει ψηφιστεί νόμος, δεν μετατρέπεται σε πάρκο υψηλού πρασίνου το Γουδί. Και όχι μόνο δεν μετατρέπεται σε πάρκο, αλλά όλο και καινούριες χρήσεις -όχι προς την κατεύθυνση του πάρκου- μέσα σε αυτά τα είκοσι τέσσερα χρόνια έχουν προχωρήσει και έχουν επιβαρύνει το περιβάλλον: έξι νοσοκομεία, τέσσερα Υπουργεία, άλλες υπηρεσίες.
ΠΡΟΕΔΡΕΥΩΝ (Κωνσταντίνος Γείτονας): "Διαχρονική" έννοια η ευαισθησία, κύριε συνάδελφε...
ΑΝΤΩΝΗΣ ΣΚΥΛΛΑΚΟΣ: Τώρα, το ότι γίνεται μια μελέτη ή ολοκληρώθηκε αυτή από το πολυτεχνείο, δεν σημαίνει ότι η μελέτη αυτή θα γίνει αποδεκτή από την Κυβέρνηση. Εξάλλου, οι στόχοι των μελετών είναι σε μεγάλο βαθμό προσδιορισμένοι από την Κυβέρνηση. Οι μελέτες είναι κατευθυνόμενες. Ο κ. Λαλιώτης είπε σε προηγούμενη επίκαιρη ερώτηση ότι δεν είμαστε υποχρεωμένοι να εφαρμόσουμε τη μελέτη του πολυτεχνείου. 
Εδώ υπάρχουν συγκεκριμένα καινούρια ζητήματα. Ποια είναι τα καινούρια ζητήματα; Λέγεται ότι θα γίνουν ολυμπιακές εγκαταστάσεις πέρα από το πένταθλο και για το αγωνιστικό πρόγραμμα ενός αθλήματος που λέγεται μπάμπιγκτον και για παγοδρόμιο. Ήθελα να μας απαντήσετε εάν θα προστεθούν πέρα από το πένταθλο και άλλα αγωνίσματα, τα οποία θα γίνουν μέσα στο Γουδί.
Για να γίνει αυτή η λειτουργία για τους Ολυμπιακούς Αγώνες, προγραμματίζεται -το γράφουν οι εφημερίδες, διαψεύστε το εάν δεν είναι ακριβές- ότι θα χρειαστεί ένας δρόμος που θα συνδέει το πάρκο και τις λειτουργίες εντός του πάρκου με την Κατεχάκη και τη Μεσογείων. Θα υπάρξει γέφυρα σύνδεσης με το Κολυμβητήριο των Αθηνών και θα υπάρξει και πάρκινγκ για να εξυπηρετούνται τα αυτοκίνητα. Είναι αληθινά αυτά τα δημοσιεύματα ή δεν είναι; 
Επιπλέον η "ΑΘΗΝΑ 2004" ζήτησε να κάνει το διοικητικό της κέντρο εντός του Γουδιού. Ο κ. Λαλιώτης πριν από μερικούς μήνες είπε ότι το συζητάμε αυτό το ζήτημα. 
Μας απάντησε επίσης σε γραπτό κείμενο πριν από λίγες μέρες το Υπουργείο Εθνικής Άμυνας ότι θα γίνει και ένα νοσοκομείο του συλλόγου "ΕΛΠΙΔΑ", το οποίο νομίζω ότι είναι δωρεά του κ. Βαρδινογιάννη. 
Σας ρωτάω, λοιπόν: Επιβεβαιώνετε τη θέση της προηγούμενης πολιτικής ηγεσίας ότι δεν θα γίνει το γήπεδο του Παναθηναϊκού εκεί ή το ξανασυζητάτε; Θέλουμε συγκεκριμένες απαντήσεις και συγκεκριμένο χρονοδιάγραμμα πότε οι φορείς θα μάθουν τι προτίθεστε να κάνετε. Πότε θα ενημερωθούν τα κόμματα, η Βουλή και πότε θα υλοποιηθεί και τι χρήματα θα μπουν από τον προϋπολογισμό για να γίνει το πάρκο υψηλού πρασίνου; 
ΠΡΟΕΔΡΕΥΩΝ (Κωνσταντίνος Γείτονας): Κυρία Ζήση, έχετε το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, σαφώς η μελέτη έχει γίνει και σε ένα κομμάτι της έχει γίνει δεκτή από τον Οργανισμό Ρυθμιστικού Σχεδίου με πρόσφατες εγκρίσεις. Η μελέτη αυτή αφορά συγκεκριμένες δράσεις, που τελικά ανταποκρίνονται στους στόχους που έθεταν το μητροπολιτικό αυτό πάρκο ως έναν υπερτοπικό πόλο ανάπλασης, πρασίνου, αλλά και εναρμόνισης των ήδη υπαρχόντων χρήσεων. 
Υπήρχαν εκεί κοινοφελείς χρήσεις, αθλητικές και πολιτιστικές. Αυτές αναβαθμίζονται σύμφωνα με τη μελέτη και τις αποφάσεις. Όσες άλλες δημιουργηθούν για τις ανάγκες των Ολυμπιακών Αγώνων, στις ήδη υπάρχουσες, όμως, υποδομές θα αποξηλωθούν.
ΑΝΤΩΝΗΣ ΣΚΥΛΛΑΚΟΣ: Ο δρόμος, η γέφυρα, το πάρκινγκ, θα ξηλωθούν;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με το ν. 2730/99 χωροθετήθηκαν οι περιοχές υποδοχής των ολυμπιακών έργων και το ΥΠΕΧΩΔΕ ανέλαβε κάποιες προσωρινές κατασκευές. Μιλάμε για το μοντέρνο πένταθλο, για την αντιπτέριση στο ολυμπιακό συγκρότημα στο Γουδί. Τίποτα παραπάνω από αυτά που έχουν ήδη ειπωθεί. Περιλαμβάνονται η αναβάθμιση του υπάρχοντος κολυμβητηρίου για το αγώνισμα της κολύμβησης του μοντέρνου πεντάθλου, η αναβάθμιση του υπάρχοντος χώρου της ιππασίας και του δρόμου του πεντάθλου, η κατασκευή του προσωρινού λυόμενου κλειστού χώρου, όπου θα φιλοξενηθούν τα αθλήματα της ξιφασκίας και της σκοποβολής του πεντάθλου, καθώς και η αντιπτέριση. Τέλος υπάρχουν συνδέσεις αθλητικών εγκαταστάσεων και δημιουργία κάποιων χώρων στάθμευσης προσωρινών για τον ολυμπιακό στόλο για τις ημέρες των αγώνων. Αυτά θα απομακρυνθούν και ο χώρος θα αποκατασταθεί στην αρχική του μορφή.
ΑΝΤΩΝΗΣ ΣΚΥΛΛΑΚΟΣ: Ο δρόμος και η γέφυρα ...
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν υπάρχουν αυτά. 
ΠΡΟΕΔΡΕΥΩΝ (Κωνσταντίνος Γείτονας): Κυρία Υφυπουργέ, να είστε σαφής σε αυτό. Ενδιαφέρει και όλους εμάς τους Βουλευτές της περιοχής. Δεν προβλέπονται αυτά τα έργα είπατε.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Βεβαίως.
ΑΝΤΩΝΗΣ ΣΚΥΛΛΑΚΟΣ: Να μας διαβεβαιώσει η κυρία Υπουργός. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν προβλέπονται. Όλα είναι για το πένταθλο και για τις ήδη ανακοινωθείσες αθλητικές λειτουργίες που υπάρχουν και τίποτα παραπάνω. Πρέπει να πούμε όσον αφορά το ΥΠΕΧΩΔΕ και τον Οργανισμό του Ρυθμιστικού Σχεδίου, δηλαδή αυτούς που έχουν αναλάβει εποπτεία και κατασκευές, δεσμευόμαστε να διατηρήσουμε τα χαρακτηριστικά αυτού του χώρου σαν υπερτοπικού πόλου, σαν μητροπολιτικό πάρκο. Είναι μια μεγάλη περιοχή με ιστορικά και πολιτιστικά χαρακτηριστικά, τα οποία πρέπει να διατηρήσουμε αλλά και να διευρύνουμε.
ΠΡΟΕΔΡΕΥΩΝ (Κωνσταντίνος Γείτονας): Ήταν σαφής και κατηγορηματική η κυρία Υφυπουργός, κύριε Σκυλλάκο. Τι άλλο να πει.
Τέταρτη είναι η με αριθμό 96/5-11-2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Εργασίας και Κοινωνικών Ασφαλίσεων, σχετικώς με τη λήψη μέτρων αντιμετώπισης της αυθαιρεσίας των εργοδοτών κλπ.
Η επίκαιρη ερώτηση του κ. Αμπατζόγλου έχει ως εξής:
"Η ανακοίνωση των στοιχείων που προέκυψαν από τους κοινούς ελέγχους που διενεργήθηκαν από μέλη του Σώματος Επιθεωρητών Εργασίας και Ελεγκτές του ΙΚΑ επιβεβαιώνουν τη θέση του Συνασπισμού ότι οι νέες εργασιακές σχέσεις θα επιφέρουν μεγαλύτερη απορύθμιση στην ήδη απορυθμισμένη αγορά εργασίας και θα επιτείνουν ακόμα περισσότερο την αυθαιρεσία των εργοδοτών.
Με βάση τα στοιχεία των ελέγχων γίνεται φανερό ότι η ρύθμιση της ευελιξίας οδήγησε σε μεγαλύτερη απορύθμιση, ότι το 50% των εργαζομένων με μερική απασχόληση ξεπερνά το συμφωνημένο ωράριο με υπερωριακή εργασία μη αμειβομένη, υπό το καθεστώς της ανασφάλειας και της ανεργίας επιβεβαιώνοντας την πλήρη αναποτελεσματικότητα της πρόσφατης νομοθετικής ρύθμισης για περιορισμό των υπερωριών. Γίνεται φανερό, επίσης, ότι οι μερικά απασχολούμενοι θα μπορούσαν να αποτελέσουν εργαζόμενους/ες πλήρους ωραρίου με πλήρη δικαιώματα.
Επίσης από τα στοιχεία των ελέγχων αποδεικνύεται ότι στις πεντακόσιες ογδόντα έξι επιχειρήσεις βρέθηκαν πενήντα οκτώ αναπόγραφες, ποσοστό 10%. Στις απογραμμένες επιχειρήσεις στο σύνολο των απασχολουμένων βρέθηκαν 10% ανασφάλιστοι, αναδεικνύοντας έτσι το μέγεθος της εισφοροδιαφυγής σε βάρος του ΙΚΑ.
Από τα παραπάνω στοιχεία αποδεικνύεται ότι απαιτείται αυστηρή εφαρμογή της υπάρχουσας νομοθεσίας με εντατικοποίηση των ελέγχων, κυρώσεις και, βέβαια, υιοθέτησης της πρότασης για ποσοστό μερικά απασχολουμένων ανάλογο με τον αριθμό των εργαζομένων σε κάθε επιχείριση.
Με βάση τα παραπάνω.
Ερωτάται ο κύριος Υπουργός τι μέτρα προτίθεται να πάρει:
Για τον περιορισμό της ασυδοσίας των εργοδοτών και την επιβολή κυρώσεων σε περίπτωση μη συμμόρφωσης.
Για την αντιμετώπιση της ανασφάλιστης εργασίας, της παροχής απλήρωτης υπερωριακής αμοιβής των μερικά απασχολουμένων και συνολικά των ασφάλιστων εργαζομένων."
Ο Υφυπουργός Εργασίας κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, πιστεύω ότι η επίκαιρη ερώτηση του συναδέλφου αποδεικνύει περίτρανα ότι η Κυβέρνηση έχει ουσιαστικά απαντήσει σ' αυτό το θέμα. Και αυτό γιατί ρωτάτε, κύριε συνάδελφε, αντλώντας στοιχεία από τη δράση μιας υπηρεσίας η οποία συνεστήθη από το Υπουργείο Εργασίας με το ν.2556/97 και η οποία έχει αποτελέσματα που δίνονται στη δημοσιότητα. Και βέβαια αντλείτε τα στοιχεία -και ορθά τα αντλείτε- από δελτία Τύπου τα οποία δίδει το Υπουργείο Εργασίας προκειμένου να πληροφορήσει τον ελληνικό λαό, τις επιχειρήσεις και τους εργαζόμενους ότι η λειτουργία της υπηρεσίας αυτής ξεκίνησε με στόχο να απαντήσει πολιτικά στα ερωτήματα που θέτετε.
Για του λόγου το αληθές και για να είναι σε γνώση όλων των συναδέλφων που ενδεχομένως δεν τα έχουν αναζητήσει στον ημερήσιο Τύπο, θα καταθέσω για τα Πρακτικά τα δύο δελτία Τύπου, μέσα από τα οποία προφανώς έχετε αντλήσει και σεις τα στοιχεία της ερώτησής σας.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Άρα στο κρίσιμο πολιτικό σας ερώτημα: τι κάνει η Κυβέρνηση, εσείς αξιοποιείτε τα αποτελέσματα μιας ολοκληρωμένης κυβερνητικής δράσης προκειμένου να κάνετε την επίκαιρη ερώτησή σας. Άρα έχει απαντήσει η Κυβέρνηση.
Η Κυβέρνηση λοιπόν τι κάνει; Για πρώτη φορά αναβαθμίζει υπηρεσίες ελέγχου. Έχει ιδρύσει το Σ.ΕΠ.Ε., το Σώμα Επιθεώρησης Εργασίας, το οποίο έχει ήδη δραστηριοποιηθεί. Στο πρώτο εξάμηνο του 2001 έχει διενεργήσει δύο χιλιάδες οκτακόσιους περίπου ελέγχους. Για πρώτη φορά οι επιχειρήσεις και οι εργαζόμενοι κατανοούν ότι συνολικά στον εργασιακό χώρο οι σχέσεις πρέπει να είναι τυπικές. Και το συνειδητοποιούν αυτό και οι επιχειρήσεις και οι εργοδότες και οι εργαζόμενοι.
Με το ν. 2526/96 υπήρχαν και άλλες τομές. Για πρώτη φορά καθιερώθηκε το ειδικό έντυπο καταχώρησης νεοπροσλαμβανόμενων. Η προηγούμενη μη ύπαρξη αυτού ακριβώς του εντύπου διευκόλυνε τους εργοδότες να αιτιολογούν την παρουσία ανθρώπων που ήταν μέσα στην επιχείρηση, αλλά κάθε φορά έλεγαν ότι είναι νεοπροσλαμβανόμενοι.
Στη συνέχεια, υπάρχουν και μια σειρά ακόμη έντυπα, τα οποία τηρούνται πια από τις επιχειρήσεις. Αν δεν τηρούνται, είναι τυπική παράβαση και ενδεχομένως, ανάλογα με την παράβαση, υπάρχουν και ποινές.
Θέλω επίσης να σας πω ότι σε λίγες μέρες -είναι ήδη αυτήν τη στιγμή στην ΚΕΝΕ- έρχεται το νομοσχέδιο για το λειτουργικό εκσυγχρονισμό του Ι.Κ.Α., σύμφωνα με το οποίο οι επιχειρήσεις πια δεν μπορεί να μην είναι απογεγραμμένες, οι εργοδότες διευκολύνονται -και κατ' επέκταση πιο εύκολα ελέγχονται- να δηλώνουν τους εργαζόμενους στο Ι.Κ.Α.. Το Ι.Κ.Α. έχει πια μηχανισμούς και σε συνεργασία με το TAXIS βγάζει συγκριτικά στοιχεία με τα οποία μπορεί να κάνει αποτελεσματικότερα τους ελέγχους.
Κλείνω λέγοντας ότι στο ερώτημά σας, κύριε συνάδελφε, η Κυβέρνηση έχει απαντήσει έγκαιρα και αποτελεσματικά. Εγώ θέλω να σας πω ότι ενδεχομένως πρέπει να ανατρέξετε στην ψήφιση του ν.2556/97, για να δείτε ποια ήταν η θέση του κόμματός σας, όταν εμείς εισηγούμασταν αυτές τις διατάξεις που σήμερα, σωστά και ορθά, εσείς επικαλείσθε, αντλείτε στοιχεία μέσα απ' αυτές και ελέγχετε την Κυβέρνηση. Και ορθά πράττετε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριε Υπουργέ, αναμφίβολα οι εργασιακές σχέσεις και τα δικαιώματα των εργαζομένων είναι από εκείνα τα θέματα που χαρακτηρίζουν μια κοινωνία. Εάν λοιπόν το θέμα αυτό είχε πρόσφατα απασχολήσει την ελληνική κοινωνία ή αν το Υπουργείο Εργασίας είχε πρόσφατα δημιουργηθεί ή εν τέλει αν το ΠΑ.ΣΟ.Κ. είχε πρόσφατα αναλάβει τη διακυβέρνηση της χώρας, τα επιχειρήματα του κυρίου Υπουργού θα μπορούσαν να γίνουν αποδεκτά.
Επειδή όμως όλα όσα ανέφερα έχουν ιστορία, πιστεύω ότι τα στοιχεία, τα οποία περιλαμβάνονται και στην επίκαιρη ερώτηση και σε όσα αναφέρθηκε ο κύριος Υπουργός, απεικονίζουν ανάγλυφα το αποτέλεσμα των κυβερνητικών επιλογών στις εργασιακές σχέσεις.
Δεν μπορεί να περάσει απαρατήρητο απλώς και μόνο επειδή καταγράφτηκε από έλεγχο ότι μία στις δέκα επιχειρήσεις μικρού και μεσαίου μεγέθους, που ελέγχθηκαν, είναι αναπόγραφες, ότι ένας στους δέκα εργαζόμενους είναι ανασφάλιστος, ότι μία στις πέντε επιχειρήσεις που χρησιμοποιούν προσωπικό με καθεστώς μερικής απασχόλησης έχουν το 50% του προσωπικού τους με υπέρβαση ωραρίου, ότι μόνο απ' αυτές τις περιπτώσεις που απογράφτηκαν το Ι.Κ.Α. χάνει 20 δισεκατομμύρια. Αντ' αυτού, επεβλήθησαν πρόστιμα 200 εκατομμυρίων, δηλαδή το 1%.
Τι συμφέρει λοιπόν κάποιον να κάνει; Προφανώς να αυθαιρετεί. Αυτό είναι το λογικό συμπέρασμα.
Σε ό,τι αφορά το Σώμα των Επιθεωρητών, οι ίδιοι οι εργαζόμενοι λένε ότι λειτουργούν με το 40% του προβλεπόμενου προσωπικού κι ότι δεν έχουν όλες τις διευκολύνσεις, για να ασκήσουν τα καθήκοντά τους. Σαν αποτέλεσμα αυτής της ελλιπούς υποδομής, είναι πως το τρέχον έτος μόνο μία στις δύο εργασιακές διαφορές εξετάστηκαν και επιλύθηκαν. Σαν αποτέλεσμα της ανεργίας και των οικονομικών μεταναστών στη χώρα μας, τα ασφαλιστικά ταμεία χάνουν 800 δισεκατομμύρια το χρόνο από εισφορές.
Αν θέλει να αντιμετωπίσει κανείς το πρόβλημα και να λέει ότι κάναμε κάποιους ελέγχους και είχαμε κάποια αποτελέσματα, πρέπει να παραδεχθεί ότι το πρόβλημα είναι βαθύτερο και όχι στην ανακοίνωση κάποιων αριθμών. Πιστεύουμε πως με το νέο νομοσχέδιο, που ψήφισε πριν από ένα χρόνο η Κυβέρνηση και αφορούσε τις εργασιακές σχέσεις, αντί να πετύχει αυστηρότερες ρυθμίσεις, πέτυχε χαλαρότερες απορυθμίσεις! 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος κ. Κώστας Καρράς ζητεί άδεια απουσίας του στο εξωτερικό.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε τη ζητηθείσα άδεια.
Ο Υφυπουργός κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, πρέπει να σας ότι το Σώμα Επιθεωρητών δεν κάνει απλά ελέγχους, γιατί, αν διαβάσετε ολοκληρωμένα τα δελτία Τύπου που έχετε στα χέρια σας, από τα οποία αντλήσατε στοιχεία για να υποβάλετε την επίκαιρη ερώτηση, που είναι πολύ θετικό, όμως παραβλέψατε στο τέλος του δεύτερου δελτίου Τύπου, που αναφέρει ότι επιβάλαμε σε δύο χιλιάδες οκτακόσιες επιχειρήσεις διοικητικές και ποινικές κυρώσεις. Πέστε τα όλα τα στοιχεία λοιπόν, μια και τα λέτε όλα. 
Η κατάσταση, όπως απεικονίζεται, αρχίζει πλέον και προσεγγίζει την πραγματικότητα με την έννοια ότι αναδεικνύει τα κενά και η απεικόνιση δημοσιεύεται σε όλον τον Τύπο και σε όλους τους εργαζόμενους κι έτσι η Κυβέρνηση δεν κρύβει τίποτα από κανέναν και εκτός αυτού υπάρχουν μια σειρά νομοθετήματα, που είναι σε εξέλιξη, όπως αυτό που αφορά το λειτουργικό εκσυγχρονισμό του ΙΚΑ, όπου πια ένα ολοκληρωμένο πληροφοριακό σύστημα σε συνεργασία με το ΤΑΧΙS και με δομές που δημιουργούνται, που θα έχουν ολοκληρωθεί μέχρι το τέλος του 2002, διαμορφώνεται πλέον ένα νέο ελεγκτικό καθεστώς κι έτσι θα καταλάβουν και οι επιχειρήσεις και οι εργαζόμενοι ότι η εργασία πρέπει να είναι ρυθμισμένη, τυπική και ως ορίζει ο νόμος.
Η πολιτική μας έχει ένα στόχο, ότι το θέμα της μαύρης εργασίας ή της μη ρυθμισμένης να αποτελεί ένα παρελθόν. Πάντως βρισκόμαστε στη σωστή τροχιά και σε σωστή κατεύθυνση βαδίζουμε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες ερωτήσεις δεύτερου κύκλου:
Πρώτη είναι η με αριθμό 102/5.11.2001 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με την ακτοπλοϊκή κάλυψη της γραμμής Πειραιά-Κυθήρων-Αντικυθήρων-Κρήτης κλπ.
Η επίκαιρη ερώτηση σε περίληψη έχει ως εξής:
"Ως γνωστόν, τα Κύθηρα και τα Αντικύθηρα μέχρι της 28ης Οκτωβρίου συνδέονταν ακτοπλοϊκώς και σε εβδομαδιαία βάση με τον Πειραιά, εξυπηρετώντας Κυθήριους και Αντικυθήριους επιβάτες και επαγγελματίες. Το Ο/Γ όμως "Μυρτιδιώτισσα" που κατέχει την άδεια σκοπιμότητας της γραμμής από 29ης Οκτωβρίου και για δύο τουλάχιστον μήνες δεν θα εξυπηρετεί, αφού απεσύρθη για την ετήσια συντήρησή του.
Κατόπιν τούτου δημιουργείται οξύτατο πρόβλημα. Το τοπικό Ο/Γ "Νήσος Κύθηρα" το οποίο συνδέει τη Νεάπολη Βοιών με τα Κύθηρα δεν είναι ικανού μεγέθους για να αντεπεξέλθει στις συχνές και έντονες τρικυμίες που επικρατούν τους χειμερινούς μήνες στην περιοχή αυτή μεταφέροντας με ασφάλεια και συνέπεια επιβάτες, οχήματα και εμπορεύματα. Έτσι η πρόσφατη παραχώρηση της γραμμής Γυθείου-Κυθήρων-Αντικυθήρων από 19/10/01-31/3/02 στο ανωτέρω Ο/Γ και με επιδότηση 3,5 εκατομμύρια δραχμές για κάθε δρομολόγιό του, που θα συμπεριλαμβάνει και τα Αντικύθηρα, δεν επιλύει το πρόβλημα. Είναι φανερό ότι για μια ακόμη χρονιά τα δύο νησιά ουσιαστικά εγκαταλείπονται για τους χειμερινούς μήνες στην τύχη τους, αφού η κάλυψη της γραμμής στο διάστημα απουσίας του "Μυρτιδιώτισσα" με αναλόγου μεγέθους πλοίο, είτε από τον Πειραιά είτε από το Γύθειο, δεν επετεύχθη.
Ο κύριος Υπουργός ερωτάται: Θα καλυφθεί άμεσα με άλλο πλοίο αναλόγου μεγέθους με το "Μυρτιδιώτισσα" η γραμμή Πειραιώς-Κυθήρων-Αντικυθήρων-Κρήτης για όσο διάστημα κρατεί η συντήρησή του;
Γιατί δεν επιδοτείται επαρκώς η γραμμή Πειραιώς-Κυθήρων-Αντικυθήρων, ώστε να μην καθίσταται ασύμφορη για πλοία αναλόγου μεγέθους με το Ο/Γ "Μυρτιδιώτισσα"; Και γιατί επιδοτούνται, και ορθώς αυτό συμβαίνει, κάποιες γραμμές των Κυκλάδων που έχουν και μεγαλύτερη κίνηση, ενώ δεν επιδοτείται η γραμμή Πειραιώς-Κυθήρων-Αντικυθήρων;"
Θα απαντήσει ο Υπουργός Εμπορικής Ναυτιλίας, να βρούμε τα Κύθηρα, κύριε Υπουργέ. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε. 
Ο χαρακτηρισμός για μίσθωση των λεγόμενων αγόνων ακτοπλοϊκών γραμμών γίνεται με έκδοση κοινής υπουργικής απόφασης μετά από τη γνώμη της γνωμοδοτικής επιτροπής των ακτοπλοϊκών συγκοινωνιών. Είναι γεγονός ότι στη γραμμή Γυθείου-Κυθήρων-Νεάπολης ισχύει η κοινή υπουργική απόφαση μέχρι 30 Απριλίου 2002. Επομένως για τις προσεγγίσεις αυτές που είναι τρεις φορές την εβδομάδα, αλλά και για την άλλη γραμμή, την επιδοτούμενη, Γύθειο-Κύθηρα-Αντικύθηρα, συνεχίζει η κατάσταση ως έχει. Πράγματι διαπίστωσα και εγώ ότι νομίμως το επιβατηγό οχηματαγωγό "Μυρτιδιώτισσα" βγήκε για δύο μήνες για τη λεγόμενη επισκευή και συντήρησή του. Και αυτό πρέπει να καλυφθεί. Συμφωνώ ότι ειδικά σε νησιά που έχουν μία γραμμή, ακόμα και όταν νομίμως βγαίνει κάποιο πλοίο για τη συντήρησή του, θα πρέπει να καλύπτεται και αυτό αμέσως. Είπα στις υπηρεσίες να το δουν -και συμφωνώ απόλυτα μαζί σας- γιατί δεν μπορεί να συμβαίνει αυτό. 
Όσον αφορά αυτήν την κύρια ακτοπλοϊκή σύνδεση των Κυθήρων-Αντικυθήρων με το λιμάνι του Πειραιά, πρέπει να πω ότι καμία γραμμή με λιμάνι αφετηρίας στον Πειραιά δεν επιδοτείται πουθενά. Σίγουρα επιδοτούνται οι δευτερεύουσες γραμμές και στις Κυκλάδες. Παρ΄όλα αυτά, επειδή θεωρώ ότι αυτό το νησιωτικό σύμπλεγμα των δύο αυτών νησιών Κυθήρων-Αντικυθήρων είναι σημαντικό να εξυπηρετείται και από τον Πειραιά, θα θέσω το ερώτημα στη γνωμοδοτική επιτροπή των ακτοπλοϊκών συγκοινωνιών, ώστε να γνωμοδοτήσει αν μπορεί και αν πρέπει -θα συμφωνήσουμε σε μία τέτοια κατεύθυνση- να είναι και αυτή έστω μία επιδοτούμενη γραμμή. 
Ειδικά για τη μίσθωση της γραμμής από Νεάπολη και όλα αυτά τα δρομολόγια που είπα, πρέπει να πω ότι έγινε ο μειοδοτικός διαγωνισμός και κατακυρώθηκε στο επιβατηγό οχηματαγωγό "Νήσος Κύθηρα" που ήταν και ο μοναδικός μειοδότης στη γραμμή και έτσι αυτή η γραμμή θα εκτελεσθεί. Πρέπει όμως να πω ότι και οι συνθήκες με τους νέους σύγχρονους δρόμους έχουν αλλάξει και γι' αυτά τα νησιά. Δηλαδή ο πολίτης προτιμάει να πάει μέχρι τη Νεάπολη, τώρα που έχουμε αυτοκινητόδρομους καλούς, για να μην υποστεί τη μεγάλη ταλαιπωρία της γραμμής...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Μην το λέτε αυτό, γιατί το οδικό δίκτυο Νεάπολης-Σπάρτης είναι τραγικό.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Το ξέρω, γιατί έχω έρθει από τα Κύθηρα πίσω και ξέρω ότι υπάρχουν δυσκολίες. Παρ΄όλα αυτά, θέλω να σας ενημερώσω ότι έχουμε μισθωμένο και το γνωστό φορτηγό με επιδότηση 580.000 δραχμών το ταξίδι από τα Κύθηρα στα Αντικύθηρα, αλλά θα συμφωνούσα μαζί σας ότι θα πρέπει να δούμε την αντικατάσταση γι' αυτό το δίμηνο αυτών των δρομολογίων από τον Πειραιά. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, θέλω να εκφράσω ευθέως την ικανοποίησή μου από το περιεχόμενο της απάντησης του κυρίου Υπουργού. Δεν υποστήριξε με το γνωστό πάθος το αλάνθαστο της προγενέστερης πολιτικής και έτσι μπορούμε να ελπίζουμε ότι με κοινή προσπάθεια θα πάμε σε καλύτερες λύσεις. Και η καλύτερη λύση είναι μία: Και οι κάτοικοι των νησιών των Κυθήρων-Αντικυθήρων να έχουν μία φορά την εβδομάδα τουλάχιστον σταθερή και σίγουρη συγκοινωνιακή δυνατότητα με την πατρίδα τους. Και όχι μόνο οι κάτοικοι, αλλά και όλοι οι φίλοι των Κυθήρων.
Ξέρετε, από τότε που το τραγούδι έλεγε "Τα Κύθηρα ποτέ δεν θα τα βρούμε" τα βρήκαμε και αγαπήσαμε τις ομορφιές τους!
Πρέπει να σκύψουμε με μεγαλύτερο ενδιαφέρον. Ασφαλώς υπάρχουν δυσκολίες, ασφαλώς υπάρχουν άγονες γραμμές αλλά ασφαλώς, όπως γνωρίζετε -αξιοποιώ την ευκαιρία- είναι άκρως γόνιμες για τους έχοντες την άδεια σκοπιμότητας. Και ενδεχομένως μία πολιτική όπου εκείνους που εισπράττουν το μεγάλο κέρδος από τις ιδιαίτερα γόνιμες να τους υποχρεώνει να καλύπτουν και ένα τμήμα των άγονων γραμμών. 
Και πρέπει να δείτε με άνεση χρόνου γιατί είστε και καινούριος στα καθήκοντά σας -και να σας ευχηθώ καλή επιτυχία- ότι τα Κύθηρα μπορούν να αξιοποιήσουν και τους δύο άξονες συγκοινωνιακής δυνατότητας. Και τον άξονα Λακωνία-Κύθηρα-Κρήτη που ενδεχομένως θα ενισχύσει και την τοπική τουριστική ανάπτυξη και όχι μόνο την εμπορική διακίνηση ή τη διακίνηση πολιτών, αλλά και τον άξονα Πειραιάς-Κύθηρα-Αντικύθηρα-Κρήτη. Το δικαιούται. Και ασφαλώς υπάρχουν και οι δυνατότητες. Δεν ζητούν τίποτε παραπάνω από το να έχουν ένα καράβι του μεγέθους και της ασφάλειας που έχει το "Μυρτιρδιώτισσα", όχι για δέκα μήνες το χρόνο αλλά για δώδεκα και προπαντός τους πιο δύσκολους μήνες που είναι οι χειμερινοί μήνες. Και ασφαλώς αυτό δεν στρέφεται εναντίον του οχηματαγωγού "Κύθηρα" που έχει συμβάλει στην έστω πλημμελή συγκοινωνιακή κάλυψη των αναγκών των δύο νησιών. 
Ελπίζω ότι πολύ σύντομα θα είμαστε και οι δύο ευτυχέστεροι για την εξέλιξη, πολύ σύντομα γιατί ο χειμώνας ήρθε. 
ΠΡΟΕΔΡΕΥΩΝ (Κωνσταντίνος Γείτονας): Και εμείς όλοι ακόμη πιο ευτυχείς τότε...
Ορίστε, κύριε Ανωμερίτη, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Σίγουρα, κύριε Πρόεδρε, το έχουν ανακαλύψει πολλοί, όπως είπε και ο αγαπητός κύριος συνάδελφος, γι' αυτό και έχει μία μεγάλη τουριστική ανάπτυξη, αυτό το πανέμορφο νησί και δεν είναι πια στη γωνία των τουριστικών κυκλωμάτων. Εκεί όπου υπάρχει όμως μεγαλύτερο θέμα, έστω και αν είναι λιγότεροι κάτοικοι και δεν μπορούμε να βλέπουμε αυτά τα μικρά νησιά στη γωνία είναι ιδιαίτερα τα Αντικύθηρα.
Πράγματι, είμαστε μία χώρα με δεκαεννιά χιλιάδες χιλιόμετρα ακτογραμμές, με τρεις χιλιάδες νησιά, πρέπει όμως όπου υπάρχει κατοικημένο νησί να νιώθουν οι κάτοικοι την ασφάλεια της διασύνδεσης. Στα Κύθηρα υπάρχει και αεροδρόμιο, στα Αντικύθηρα όμως έχουμε πολλές δυσκολίες. Πρέπει λοιπόν και τη γραμμή που υπάρχει στα Κύθηρα-Αντικύθηρα και Καστέλι -και μάλιστα αυτή τη συζήτηση την έκανα πάλι προχθές με τους ακτοπλόους- να τη διατηρήσουμε. Συνδέει την Κρήτη, άρα και πολύ μεγάλο αριθμό επιβατών που διακινείται προς αυτήν την κατεύθυνση και βοηθάει τα δύο νησιά. 
Εγώ δέχομαι ότι υπάρχουν δυσκολίες στο οδικό δίκτυο, αλλά το οδικό δίκτυο πράγματι έχει αλλάξει, έκανα τη διαδρομή πρόσφατα και είδα ότι ...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Όχι αυτό το κομμάτι, κύριε Υπουργέ. Είμαι Λάκωνας, το ξέρω καλά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πάντως, αν θα είχαμε να κάνουμε τη διαδρομή από τον Πειραιά στα Κύθηρα ή στα Αντικύθηρα με ένα καράβι με θαλασσοταραχή, σίγουρα θα προτιμούσα τη Λακωνία, όπου το δίκτυο είναι ασφαλέστερο!
Παρ' όλα αυτά, συμφωνώ απόλυτα μαζί σας στο θέμα ότι όπου καλύπτουμε θα καλύπτουμε δώδεκα μήνες το χρόνο και αυτό θα είναι αξίωμα για τα νησιά. 
ΠΡΟΕΔΡΕΥΩΝ (Κωνσταντίνος Γείτονας): Η επόμενη, η δεύτερη υπ' αριθμ. 95/5.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Μεταφορών και Επικοινωνιών, σχετικώς με την απόλυση συμβασιούχων υπαλλήλων από την Ολυμπιακή Αεροπορία κλπ. δεν θα συζητηθεί λόγω κωλύματος του Υπουργού και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Βιώσιμη ανάπτυξη Αττικής και άλλες διατάξεις".
Στη χθεσινή συνεδρίαση συζητήθηκαν και ψηφίστηκαν τα άρθρα 1 έως 8 του νομοσχεδίου, απομένουν τα άρθρα 9 έως 25 και το 26 το ακροτελεύτιο και υπάρχουν μία τροπολογία Υπουργών και πέντε τροπολογίες εμπρόθεσμες Βουλευτών. 
Σήμερα θα τελειώσουμε τη συζήτηση των άρθρων και των τροπολογιών. Προτείνω όλα τα υπόλοιπα άρθρα να συζητηθούν ως ενότητα και στη συνέχεια οι τροπολογίες. 
Συμφωνεί το Σώμα:
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα απεδέχθη.
Θα συζητήσουμε λοιπόν όλα τα υπόλοιπα άρθρα πλην του ακροτελευτίου σε μία ενότητα, και στη συνέχεια τις τροπολογίες.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι με επιστολή του στον Πρόεδρο της Βουλής κ. Απόστολο Κακλαμάνη ο Πρωθυπουργός της χώρας κ. Κωνσταντίνος Σημίτης ορίζει ως Κοινοβουλευτικούς Εκπροσώπους του ΠΑΣΟΚ τους συναδέλφους: κ. Αλέξανδρο Ακριβάκη για τα θέματα των Επιτροπών Εθνικής Άμυνας και Εξωτερικών Υποθέσεων, Δημόσιας Διοίκησης, Δημόσιας Τάξης και Δικαιοσύνης, κ. Χαράλαμπο Καστανίδη για τα θέματα αρμοδιότητας της Επιτροπής Μορφωτικών και Κοινωνικών Υποθέσεων και τον κ. Φλώρο Κωνσταντίνου για τα θέματα αρμοδιότητας των Επιτροπών Οικονομικών Υποθέσεων, Παραγωγής και Εμπορίου.
Κύριε Υπουργέ, πριν δώσω το λόγο στους εισηγητές, θέλετε να πείτε κάτι; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, υπάρχουν κάποιες διορθώσεις στα άρθρα 11, 14, 16, 17, 19, 20 και 21. Είναι τυπικές διορθώσεις κι έχουν διανεμηθεί στη Βουλή. Θέλετε να τις διαβάσω;
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Υπουργέ. Παρακαλώ να κατατεθούν στα Πρακτικά, για να μη χάνουμε χρόνο. Εφόσον έχουν διανεμηθεί, ήδη, θα τις έχουν υπόψη τους οι κύριοι συνάδελφοι και θα τις λάβουν υπόψη τους, ιδιαίτερα οι εισηγητές.
(Στο σημείο αυτό ο Υφυπουργός Ανάπτυξης κ. Αλέξανδρος Καλαφάτης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
"ΔΙΟΡΘΩΣΕΙΣ 7-11-2001
Άρθρα 9-21
Άρθρο 11
- Στην παράγραφο 2 οι τελευταίες λέξεις της παραγράφου "κατόπιν εκσυγχρονισμού" διαγράφονται.
- Στην παράγραφο 4 και στο δεύτερο - τρίτο στίχο η λέξη "διαδικασίες" αντικαθίσταται από τη λέξη "διατάξεις".
- Στην παράγραφο 6 και στον τρίτο στίχο μετά τη λέξη "Αυτοδιοίκησης" προστίθενται οι λέξεις "και διατίθενται για τις ανάγκες της αντίστοιχης διεύθυνσης βιομηχανίας".
Άρθρο 14
- Στο δεύτερο εδάφιο του άρθρου και στο δεύτερο στίχο προ της λέξέως "βιοτεχνικών" προστίθενται οι λέξεις "βιομηχανικών και".
Άρθρο 16
- Οι λέξεις "πλην των χαρτών και διαγραμμάτων που το συνοδεύουν" διαγράφονται.
Άρθρο 17
- Στην παράγραφο 1 το πρώτο εδάφιο αναδιατυπώνεται ως εξής: "Στις περιοχές Ε.Μ. και Ε.Ο. του π.δ. 84/84 και σε περιοχές ΒΙ.ΠΑ. - ΒΙΟ.ΠΑ. που καθορίζονται από εγκεκριμένο ΓΠΣ θεωρούνται οικοδομήσιμα τα γήπεδα που έχουν ελάχιστο εμβαδόν 2000 τ.μ., εφόσον πριν από την έκδοση της οικοδομικής άδειας οι ιδιοκτήτες των γηπέδων έχουν παραχωρήσει στον οικείο δήμο ή κοινότητα, δωρεάν και με συμβολαιογραφική πράξη, έκταση ίση με το 10% τουλάχιστον της επιφάνειας του γηπέδου".
Άρθρο 19
- Το πρώτο εδάφιο του άρθρου αναδιατυπώνεται ως εξής: "Το τελευταίο εδάφιο της υποπαραγράφου Γ της παρ. 4 του άρθρου 18 του ν. 2190/1994, η οποία υποπαράγραφος είχε προστεθεί με το άρθρο τέταρτο του ν. 2779/1999 (ΦΕΚ 296 Α), καταργείται και προστίθενται τα ακόλουθα εδάφια:".
Άρθρο 20
- Στο πρώτο εδάφιο της περίπτωσης δ. που προστίθεται και στο δεύτερο στίχο οι λέξεις "έχει μεταβιβαστεί" αντικαθίσταται από τη λέξη "μεταβιβάζεται".
- Στο δεύτερο εδάφιο της περίπτωσης δ. που προστίθεται διαγράφεται και στο τέλος της περίπτωσης δ. προστίθεται η φράση "Οι παραπάνω διατάξεις εφαρμόζονται ανεξάρτητα από το χρόνο ανάκλησης της άδειας λειτουργίας της ασφαλιστικής εταιρείας ζωής".
- Η παράγραφος 2 διαγράφεται.
Άρθρο 21 
- Στην παράγραφο 8 που προστίθεται και στο δεύτερο στίχο προ της λέξεως Ε.Φ.Ε.Τ., η λέξη "του" αντικαθίσταται από τη λέξη "στον".")
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής του ΠΑΣΟΚ κ. Σπηλιόπουλος έχει το λόγο για δεκαπέντε λεπτά. Αν χρειαστεί, οι εισηγητές μπορείτε να μιλήσετε και παραπάνω. Θα υπάρχει ανοχή. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, συνεχίζουμε με το άρθρο 9 του νομοσχεδίου για τη βιώσιμη ανάπτυξη της Αττικής, που αναφέρεται στη δυνατότητα συγχώνευσης των επιχειρήσεων, οι οποίες λειτουργούν στην περιοχή της Αττικής και οι οποίες βεβαίως έχουν δημιουργηθεί και λειτουργούν νόμιμα και η μία απ' αυτές υποχρεούται να μεταφερθεί στη θέση της άλλης, με την προϋπόθεση ότι και οι δύο επιχειρήσεις λειτουργούν νόμιμα για μία τριετία. Επίσης είναι της ίδιας κατηγορίας και παράγουν το ίδιο προϊόν ή χρησιμοποιούν την ίδια ή την ενδιάμεση ύλη για την παραγωγή των προϊόντων τους.
Η δυνατότητα μεταφοράς γίνεται με κάποιους περιορισμούς. Αν μία από τις δύο μονάδες που θα συγχωνευθούν, λειτουργεί μέσα σε βιομηχανική περιοχή, τότε η καινούρια επιχείρηση που θα προκύψει μέσα από τη συγχώνευση, υποχρεούται να εγκατασταθεί στη βιομηχανική περιοχή. Αν επίσης μία από τις επιχειρήσεις που θα συγχωνευθούν ανήκει στη μέση όχληση, τότε η επιχείρηση που θα προκύψει υποχρεούται να εγκατασταθεί μέσα σε βιομηχανική περιοχή.
Επίσης οι επιχειρήσεις που θα συγχωνευθούν μπορούν να χρησιμοποιήσουν τις ευεργετικές διατάξεις του άρθρου 8 για την εγκατάσταση μέσα σε βιομηχανικά πάρκα και βεβαίως την επιδότηση, η οποία προκύπτει από το άρθρο αυτό. 
Στο άρθρο 10 προβλέπεται η δυνατότητα να μπορεί να διαχωριστεί μια επιχείρηση σε δύο άλλες επιχειρήσεις, με την προϋπόθεση ότι οι επιχειρήσεις που θα προκύψουν θα ανήκουν σε διαφορετικά φυσικά ή νομικά πρόσωπα. Βεβαίως η λειτουργία των επιχειρήσεων, που θα προκύψουν, θα διέπεται από τις διατάξεις του νόμου αυτού. 
Στο άρθρο 11 έχουμε τις μεταβατικές διατάξεις. Συγκεκριμένα στην παράγραφο 1 αναφέρεται ότι τα επαγγελματικά εργαστήρια και οι αποθήκες που έχουν ιδρυθεί κατά παράβαση των διατάξεων του π.δ. 84/84 και η λειτουργία των μονάδων αυτών είναι συμβατή με τις διατάξεις του νόμου αυτού μπορούν να πάρουν την άδεια. 
Εδώ θα ήθελα να πω κάτι, κύριε Υπουργέ. Νομίζω ότι στα επαγγελματικά εργαστήρια και στις αποθήκες, πρέπει να προσθέσουμε και βιομηχανίες και βιοτεχνίες, οι οποίες λειτουργούν παράνομα, δηλαδή κατά παράβαση των διατάξεων του π.δ. 84/84 και οι οποίες βεβαίως μπορούν να νομιμοποιηθούν με βάση τις διατάξεις του νόμου αυτού και να πάρουν αυτήν την άδεια. Πρέπει να το συμπληρώσουμε αυτό, πιστεύω, για να μπορούν και αυτές οι επιχειρήσεις να ενταχθούν σ' αυτήν τη δυνατότητα.
Στη δεύτερη παράγραφο, επίσης, αναφέρεται ότι οι βιομηχανίες και οι βιοτεχνίες, οι εγκαταστάσεις που έχουν κάνει εκσυγχρονισμό, μετεγκατάσταση, συγχώνευση ή οτιδήποτε άλλο, κατά παράβαση επίσης του π.δ. 84/84 και εφόσον τηρούνται οι διατάξεις του νόμου αυτού, μπορούν να εφοδιαστούν με άδεια λειτουργίας μετά τον εκσυγχρονισμό.
Στην παράγραφο 3 αναφέρεται ότι οι παραγωγικές μονάδες, δηλαδή βιομηχανίες, βιοτεχνίες, επαγγελματικά εργαστήρια κλπ., που η λειτουργία τους δεν είναι συμβατή με τις διατάξεις του παρόντος νόμου, μπορούν μέσα σε ένα χρόνο να προχωρήσουν σε τεχνική ανασυγκρότηση της παραγωγικής τους διαδικασίας και να προσαρμοστούν σύμφωνα με τις διατάξεις του νόμου αυτού, ούτως ώστε να μπορέσουν να πάρουν την άδεια λειτουργίας. Μετά το πέρας του ενός έτους, δηλαδή αφού περάσει ένας χρόνος και δεν προχωρήσουν σ' αυτήν την τεχνική προσαρμογή και ανασυγκρότηση, προκειμένου να πάρουν την άδεια, τότε η αρμόδια υπηρεσία υποχρεούται να διακόψει τη λειτουργία της εγκατάστασης αυτής, να σφραγίσει την εγκατάσταση και βεβαίως να δώσει την εντολή στο διαχειριστή του δικτύου, δηλαδή στην επιχείρηση που καλύπτει με ενέργεια την επιχείρηση, να διακόψει την ηλεκτροδότηση σ' αυτήν την επιχείρηση. 
Αυτή η προθεσμία του ενός έτους μπορεί να παραταθεί για ένα ακόμα έτος στην περίπτωση που η μονάδα έχει εξασφαλίσει οικόπεδο σε άλλη περιοχή για να μπορέσει να μετεγκατασταθεί. 
Στην παράγραφο 4 οι μονάδες για τις οποίες έχει εκτελεστεί απόφαση οριστικής διακοπής δεν μπορούν να υπαχθούν στις διατάξεις του νόμου.
Επίσης στην παράγραφο 5 προβλέπεται πρόστιμο για τις επιχειρήσεις, οι οποίες θα υποβάλουν μέσα σε ένα χρόνο την αίτηση για να μπορούν να πάρουν την άδεια και εφόσον περάσει αυτός ο χρόνος το πρόστιμο διπλασιάζεται. Το πρόστιμο καθορίζεται σύμφωνα με το άρθρο 16 του ν.2516/1997.
Εδώ, κύριε Υπουργέ, θα ήθελα να πω το εξής. Εφόσον ακούσαμε πολλά εδώ μέσα ότι πάρα πολλές επιχειρήσεις λειτουργούν στο Νομό Αττικής χωρίς άδεια -ακούσαμε για τέσσερις χιλιάδες, πέντε χιλιάδες, η ΓΕΣΕΒΕ τις ανέβασε και στις είκοσι χιλιάδες, δεν ξέρω αν ήταν υπερβολή ή όχι, πάντως μιλάμε για πολλές επιχειρήσεις οι οποίες δεν καλύπτονται με άδεια λειτουργίας- και ακούστηκε επίσης πολλές φορές εδώ μέσα ότι το κράτος, οι υπηρεσίες έχουν σημαντική ευθύνη για την παράνομη αυτή λειτουργία των επιχειρήσεων, θα έλεγα λοιπόν ότι στον πρώτο χρόνο, αφού τους δίνουμε τη δυνατότητα να καλυφθούν με άδεια λειτουργίας εφόσον βέβαια έχουν τις προϋποθέσεις που αναφέρει ο νόμος αυτός, να μην τους βάλουμε πρόστιμο. Και αφού υπάρχει και αυτή η ατμόσφαιρα ότι με ένα καθεστώς όχι σωστό λειτουργούν αυτές οι επιχειρήσεις, να τους δώσουμε τη δυνατότητα μέσα σε ένα χρόνο όλες οι επιχειρήσεις αυτές που έχουν τη δυνατότητα να νομιμοποιηθούν και να πάρουν τις άδειες λειτουργίας. Μέσα σ' αυτόν τον πρώτο χρόνο λοιπόν, εφόσον τρέξουν οι επιχειρήσεις και υποβάλουν τα απαραίτητα δικαιολογητικά, να μην υποστούν το πρόστιμο και να υποστούν το πρόστιμο από τον ένα χρόνο και μετά. Νομίζω ότι είναι ένα θέμα που πρέπει να το δείτε και να το εξετάσετε.
Στην παράγραφο 6 αναφέρεται το πώς θα γίνει η κατανομή του ποσού το οποίο θα προκύψει από αυτά τα πρόστιμα. Το 50% θα πάει στη Νομαρχιακή και Τοπική Αυτοδιοίκηση και το υπόλοιπο 50% θα πάει στο Ε.Τ.Ε.Ρ.Π.Σ, και με κοινή υπουργική απόφαση των Υπουργών Ανάπτυξης και Περιβάλλοντος Χωροταξίας και Δημοσίων Έργων, το ποσό αυτό θα διατεθεί, σύμφωνα με τα άρθρα 2 και 3 του νόμου αυτού, για τη μετεγκατάσταση, για τη χρηματοδότηση των βιομηχανικών επιχειρήσεων και γενικά για τον έλεγχο των εγκαταστάσεων και την εφαρμογή του νόμου αυτού.
Πιστεύω, κύριε Υπουργέ και κύριοι συνάδελφοι, ότι με αυτό το άρθρο 11 δίνεται πλέον η δυνατότητα να καλυφθούν όλες αυτές οι αταξίες που υπήρχαν σε σχέση με τη λειτουργία των επιχειρήσεων στην Αττική και από εδώ και πέρα δεν θα μπορεί κανένας να έχει άλλοθι ότι δεν του δόθηκε η ευκαιρία να νομιμοποιήσει τις εγκαταστάσεις και να έχει την άδεια λειτουργίας και να λειτουργήσει σύμφωνα με τις διατάξεις του νόμου για το συμφέρον βέβαια και της επιχείρησης αλλά και την προστασία του περιβάλλοντος της Αθήνας.
Στο άρθρο 12 έχουμε τις εξαιρέσεις του νόμου αυτού. Οι διατάξεις του νόμου δεν μπορούν να εφαρμοστούν για τις επιχειρήσεις που δραστηριοποιούνται στην εξόρυξη, επεξεργασία μεταλλευτικών και λατομικών προϊόντων, γιατί οι επιχειρήσεις αυτές λειτουργούν με άλλες διατάξεις και άλλο θεσμικό πλαίσιο. Επίσης δεν θα εφαρμοστούν οι διατάξεις του νόμου αυτού για την εγκατάσταση των μονάδων παραγωγής ηλεκτρικής ενέργειας στην Αττική, γιατί και αυτές οι επιχειρήσεις διέπονται από άλλο θεσμικό πλαίσιο, όπως επίσης για τον ίδιο λόγο δεν υπάγονται στις διατάξεις του νόμου αυτού οι δραστηριότητες της ναυπηγοεπισκευαστικής ζώνης και τα συνεργεία επισκευής και συντήρησης των αυτοκινήτων, των μοτοσυκλετών και μοτοποδηλάτων, για τα οποία ισχύουν άλλες διατάξεις.
Τέλος, δεν ισχύουν αυτές οι διατάξεις για το εμπορικό κέντρο της Αθήνας, για το οποίο δεν μπορούν να υπάρξουν τέτοιες δραστηριότητες. 
Στο άρθρο 13 αναφέρονται ποιες είναι οι κυρώσεις οι οποίες μπορούν να επιβληθούν σε περίπτωση που δεν τηρούνται οι νόμιμες διαδικασίες από το ν.2516/97.
Το άρθρο 14 αναφέρεται στην εγκατάσταση, τον εκσυγχρονισμό και στη λειτουργία των ειδικών βιομηχανικών και βιοτεχνικών εγκαταστάσεων και αποθηκών που είναι σε ισχύ σύμφωνα με το ν.2516.
Τέλος, στο άρθρο 15 δίνεται η δυνατότητα στους Υπουργούς Ανάπτυξης και ΠΕ.ΧΩ.Δ.Ε. και προεδρικό διάταγμα να μπορούν να εφαρμόσουν τις διατάξεις του νόμου αυτού και σε άλλες περιοχές. Εδώ θα ήθελα να πω, κύριε Υπουργέ και κύριοι συνάδελφοι, ότι ένα από τα πλεονεκτήματα του νόμου αυτού, του καινούριου θεσμικού πλαισίου που σήμερα διαμορφώνεται με το νόμο αυτό, είναι ότι μπορεί να εφαρμοσθεί -και εγώ είμαι βέβαιος ότι θα εφαρμοσθεί- και σε άλλες περιοχές της χώρας μας. Άλλωστε εδώ είδαμε να έχουν κατατεθεί τροπολογίες από συναδέλφους και χθες εδώ στη Βουλή αναφέρθηκε πολλές φορές ότι πρέπει αυτές οι διατάξεις ή ορισμένες διατάξεις αυτού του νόμου να μπορούν να εφαρμοσθούν και σε άλλες περιοχές, γιατί υπάρχουν και σε εκείνες τις περιοχές και σε μεγάλες πόλεις της χώρας μας ίδια προβλήματα σε σχέση με τη βιώσιμη ανάπτυξη και με την προστασία του περιβάλλοντος. 
Στο άρθρο 16 αναφέρεται ότι καταργείται το π.δ. 84/1984 αυτό για το οποίο έγινε τόσος πολύς λόγος και τόσα χρόνια ήταν το θεσμικό εκείνο πλαίσιο το οποίο κάλυπτε την επιχειρηματική δραστηριότητα στην Αττική, πλην βεβαίως των χαρτών που συνοδεύουν αυτό το προεδρικό διάταγμα. 
Αυτές είναι οι διατάξεις που αναφέρονται στο νόμο. Υπάρχουν και κάποιες άλλες διατάξεις, όπως για παράδειγμα αυτό που είπαμε πολλές φορές στη συζήτηση επί της αρχής αλλά και στα άρθρα ότι χρειάζεται να υπάρξουν κάποιες πρωτοβουλίες για να μπορούν να προετοιμασθούν οι βιομηχανικές περιοχές, ούτως ώστε να δεχθούν εκεί τις νέες δραστηριότητες ή τη μετεγκατάσταση κάποιων δραστηριοτήτων από την Αττική. Ένα τέτοιο μέτρο είναι η δυνατότητα ...
ΠΡΟΕΔΡΕΥΩΝ (Κωνσταντίνος Γείτονας): Εκεί πράγματι είναι και το "κλειδί", κύριε συνάδελφε.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: ... για τη μείωση της αρτιότητας στις βιομηχανικές περιοχές. Δίνει τη δυνατότητα εκεί, λοιπόν, το άρτιο οικόπεδο να έχει κατ' ελάχιστο εμβαδόν δύο χιλιάδες τετραγωνικά μέτρα για να μπορούν με σχετική ευχέρεια οι επιχειρήσεις να αποκτήσουν τα οικόπεδα και να εγκατασταθούν σε αυτές τις περιοχές, γιατί στόχος -πιστεύω- είναι και οι νέες επιχειρήσεις, αλλά και οι παλιές που λειτουργούν μέσα στην περιοχή της Αττικής να εγκατασταθούν μέσα στους οργανωμένους χώρους, γιατί τότε και η λειτουργία τους θα είναι καλύτερη, αλλά και θα προστατευθεί καλύτερα το περιβάλλον.
Εδώ θα ήθελα να πω, όμως, το εξής: Προβλέπεται ότι από αυτά τα οικόπεδα των δύο στρεμμάτων κατ' ελάχιστο θα παρακρατείται ένα ποσοστό 10% το οποίο θα παραχωρείται στο δήμο ή στην κοινότητα προκειμένου να γίνουν οι κοινόχρηστοι χώροι ή οι δρόμοι πρόσβασης προς τις περιοχές αυτές και αυτό το ποσοστό παρακρατείται και παραχωρείται με συμβολαιογραφική πράξη πριν γίνει η συμβολαιογραφική πράξη αγοράς ή πώλησης του ακινήτου. 
Θα έλεγα, όμως, ότι αυτό το ποσοστό σωστά αναφέρεται ότι είναι το ελάχιστο, αλλά το ποιο ποσοστό θα είναι αυτό που θα παρακρατηθεί, να δώσουμε τη δυνατότητα στην Πολεοδομική Υπηρεσία να το καθορίσει και θα εξηγήσω γιατί. Εάν κάποιος έχει ένα μεγάλο ακίνητο, έχει σαράντα στρέμματα, να μην μπορεί με ένα ποσοστό μόνο 10% να κάνει οικόπεδα των δύο στρεμμάτων, αλλά να παρακρατηθεί περισσότερο ποσοστό, όπως συμβαίνει και με τον πολεοδομικό σχεδιασμό στα σχέδια πόλεως. 
Επομένως νομίζω, κύριε Υπουργέ, ότι θα πρέπει να συμπληρώσουμε ότι το ποσοστό και η θέση ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Προβλέπεται.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν προβλέπεται το ποσοστό. Λέει κατ' ελάχιστο το ποσοστό, αλλά να το τονίσουμε, ούτως ώστε να μη μείνει 10% το ποσοστό, γιατί έτσι θα μας λείψουν κοινόχρηστοι χώροι. Και χρειάζονται βεβαίως και οι βιομηχανικές περιοχές...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, επιτρέπετε να διευκρινίσω κάτι;
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Υφυπουργέ, κάθε πληροφορία συμβάλλει για να γίνει ζωντανός και εποικοδομητικός ο διάλογος.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όπως έχει διατυπωθεί, αυτό προβλέπεται. Εάν νομίζετε ότι η διατύπωση δεν είναι επαρκής και θέλετε μια ευκρινέστερη διατύπωση, το δεχόμαστε. Γιατί αυτό το νόημα έχει το ότι λέμε, τουλάχιστον 10% .
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Σωστά το λέτε, κύριε Υπουργέ, αλλά εγώ δίνω μεγαλύτερη έμφαση σε αυτό, για να είμαστε σίγουροι ότι κάποιοι που έχουν μεγάλες εκτάσεις μέσα σε αυτές τις βιομηχανικές περιοχές δεν θα δώσουν μόνο 10%, αλλά να ισχύσει κάτι ανάλογο με αυτό που ισχύει.
ΠΡΟΕΔΡΕΥΩΝ (Κωνσταντίνος Γείτονας): Πάντως πρέπει να έχουμε όρια. Εξυπηρετούν την αντικειμενικότητα. Παρεμβαίνω στην ομιλία σας, αλλά δεν έχει σημασία, είναι για την ενημέρωση. Αναφερθήκατε σωστά σ' αυτά που έχουν σχέση με τις πολεοδομικές μελέτες. Γι΄ αυτό σας λέω από την εμπειρία ότι πρέπει να έχουμε όρια, γιατί αλλιώς μπορεί να πάμε σε αυθαιρεσίες.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ : Δεν λέμε να μην έχουμε όρια, να έχουμε όριο 10%, αλλά από εκεί και πέρα να υπάρχει η δυνατότητα, κυρίως για τα μεγάλα οικόπεδα, κύριε Πρόεδρε.
Στο άρθρο 19 επίσης υπάρχουν κάποιες διατάξεις που αφορούν τα λιγνιτωρυχεία και την προνομιακή σχέση που προωθεί το νομοσχέδιο στο άρθρο αυτό για τις περιοχές στις οποίες εγκαθίστανται τα λιγνιτωρυχεία.
Στο άρθρο 20 δίνεται η δυνατότητα στις περιπτώσεις που γίνεται ανάκληση της αδείας λειτουργίας κάποιας ασφαλιστικής εταιρείας να μπορεί η εταιρεία να αναλάβει τα ποσά που θα καταβάλουν σε άλλη εταιρεία στην οποία έχει μεταβιβασθεί και το σύνολο των περιουσιακών στοιχείων, περιλαμβανομένων όλων των ασφαλιστικών συμβολαίων και των δικαιωμάτων στη νέα εταιρεία, προκειμένου να καλύψει τις υποχρεώσεις της εταιρείας της οποίας έχει ανακληθεί η άδεια. 
Στο άρθρο 21 για τον ΕΦΕΤ ζητείται οποιαδήποτε εργασιακή σχέση ακόμη και για τους αποσπασμένους υπαλλήλους να καταβάλλεται ειδική πρόσθετη αμοιβή, η οποία θα καθορισθεί με απόφαση των Υπουργών Οικονομικών και Ανάπτυξης.
Τέλος, στο άρθρο 22 προβλέπεται ότι οι διατάξεις του ν. 2733/99 να μπορούν να εφαρμοστούν και στην περίπτωση της δημόσιας επιχείρησης αερίου της ΔΕΑ Α,Ε. προκειμένου να αναζητήσει στρατηγικό επενδυτή και αυτή η επιχείρηση. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας ο κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, εισερχόμεθα σήμερα στην τελική φάση της συζήτησης στην Ολομέλεια της Βουλής αυτού του πολύ κρίσιμου σχεδίου νόμου, η κατάρτιση του οποίου υπήρξε και δικό μας αίτημα, αλλά και αίτημα των κοινωνικών εταίρων, αίτημα φορέων προστασίας του περιβάλλοντος, αίτημα φορέων της Τοπικής Αυτοδιοίκησης από όλο το λεκανοπέδιο Αττικής.
Για μια ακόμη φορά θα επισημάνουμε ότι λυπούμεθα που σήμερα το μεσημέρι από αυτήν την Αίθουσα δεν θα βγει ένας νόμος πια ψηφισμένος από τη Βουλή των Ελλήνων ο οποίος θα δίνει λύσεις σε όλα τα κεφαλαιώδους σημασίας ζητήματα, τα οποία οδήγησαν σε πιέσεις για να αλλάξει επιτέλους το καθεστώς του προεδρικού διατάγματος 84/84. Δεν ανταποκρίνεται στα μεγάλα ζητούμενα της εποχής μας, δεν ανταποκρίνεται στα μεγάλα ζητήματα των φορέων της Αττικής, δεν ανταποκρίνεται στις δύο κορυφαίες προτεραιότητες που αναπτύξαμε ήδη. Η μία είναι η αύξηση της απασχόλησης, η αντιμετώπιση της ανεργίας που καλπάζει σε υψηλότατα μεγέθη στο Λεκανοπέδιο και η δεύτερη, η αναβάθμιση της ποιότητας ζωής, η προώθηση πιο σωστών διαδικασιών περιβαλλοντικής διαχείρισης. 
Απλώς θέλω να επισημάνω, κύριε Πρόεδρε και κύριοι συνάδελφοι, ότι το προεδρικό διάταγμα 84/84 δεν ευθύνεται για την πανθμολογούμενη αποβιομηχάνιση της χώρας και δεν το λέμε εμείς. Σας παραπέμπω στη μελέτη του ΙΟΒΕ για το 2001 σύμφωνα με την οποία η χρησιμοποίηση των κοινοτικών κονδυλίων κατά κύριο λόγο στους τομείς των κατασκευών και του εμπορίου από τις κυβερνήσεις του ΠΑΣΟΚ και όχι στη μεταποίηση, δηλαδή στο δευτερογενή τομέα ελαχιστοποίησαν την αναπτυξιακή πορεία προς τη σύγκλιση, εξου και ο φθίνων δείκτης συμμετοχής του βιομηχανικού τομέα στο ΑΕΠ.
Είναι στοιχεία που περιέχονται στην έκθεση του ΙΟΒΕ για το 2001. Επιπλέον η έκθεση περιβαλλοντικών επιδόσεων του ΟΟΣΑ για το 2000, σελίδα 31, δίνει οδηγίες στη χώρα μας για την εφαρμογή κοινοτικών διατάξεων που αφορούν την ανάγκη προσαρμογής της χώρας στο πλαίσιο των ευρωπαϊκών περιβαλλοντικών δεδομένων.
Φοβούμαστε, λοιπόν, ότι αυτό το νομοσχέδιο δεν απαντά ούτε σε αυτές τις αποδείξεις.
Όσον αφορά τα υπόλοιπα άρθρα θα ήθελα να πω τα εξής. Το άρθρο 9 αφορά τη συγχώνευση. Πράγματι σε ένα επίπεδο γενικής κατεύθυνσης το θέμα της συγχώνευσης και οι διαδικασίες που απαιτούνται είναι κάτι που ανταποκρίνεται σε αιτήματα αρκετών επιχειρήσεων μικρομεσαίων θα έλεγα, αλλά και προς τα πάνω. 
Εμείς αυτό που θέλουμε να επισημάνουμε είναι ότι και σε αυτό το άρθρο θα έπρεπε να υπάρξει μια ρήτρα που να λέει ότι η συγχώνευση όχι μόνο είναι επιτρεπτή αλλά δίδονται και κίνητρα για τη συγχώνευση υπό την προϋπόθεση ότι δεν προκύπτει περαιτέρω επιβάρυνση για το περιβάλλον. Και αυτό το λέω διότι αν η συγχώνευση γίνει με το καθεστώς της επομένης παραγράφου, δηλαδή αν έχουμε μια εταιρεία η οποία λειτουργεί σε BΙ.ΠΑ ή B.Ε.ΠΕ με την οποία συγχωνεύεται μια άλλη η οποία είναι εκτός των υποδομών των βιομηχανικών περιοχών, βιοτεχνικών και βιομηχανικών πάρκων, έχει καλώς. Διότι πάμε σε αυστηρότερο πλαίσιο όσον αφορά την περιβαλλοντική διαχείριση. Αν όμως έχουμε μια συγχώνευση με την οποία η μεταφερόμενη εταιρεία πάει σε γενική κατοικία, παρ' όλο που είναι χαμηλής όχλησης, τότε κατά την άποψή μας μπορεί να προκύψει επιβάρυνση στις διαδικασίες της καθημερινότητας που αφορούν και τους ρύπους και την κυκλοφοριακή φόρτιση.
Λέμε, λοιπόν, εμείς το εξής: Να βάλετε μια ρήτρα εκεί -όχι μόνο η συγχώνευση είναι επιθυμητή, αν βεβαίως το επιθυμούν οι επιχειρηματίες, βάλετε και κίνητρα για να προχωρήσουν οι συγχωνεύσεις, αν το επιλέγει ο συγκεκριμένος επιχειρηματίας- "εφόσον δεν προκύπτουν καταστάσεις που επιβαρύνουν το περιβάλλον". 
Σύμφωνα με τις παραμέτρους που έχουν τεθεί στο νομοσχέδιο επισημαίνω ότι εμείς έχουμε ζητήσει η παράμετρος που εμφανίζεται παρεμπίπτουσα δηλαδή ένταση κυκλοφοριακών φόρτων να μην παρουσιάζεται έτσι, αλλά να απαιτείται σε όλο το εύρος του νομοσχεδίου πλήρης φάκελος κυκλοφοριακής μελέτης. Γιατί γνωρίζουμε ότι η επιβάρυνση για το περιβάλλον δεν έχει προκύψει τόσο από τη βιομηχανία όσο κυρίως από τα καύσιμα που πηγαίνουν για την κυκλοφορία των οχημάτων και από τα καύσιμα που πηγαίνουν στη θέρμανση.
Λέμε, λοιπόν: Η γενική ρήτρα ότι η συγχώνευση δεν μπορεί να γίνει εκτός BΙ.ΠΑ, B.Ε.ΠΕ κλπ. αν επιβαρύνει το περιβάλλον με βάση τις προϋποθέσεις που έχουμε θέσει, ώστε να μην υπάρξουν τέτοιου είδους περιπτώσεις. Δηλαδή να τις αποκλείσουμε.
Από εκεί και πέρα νομίζουμε ότι εδώ θα πρέπει να είστε τολμηρότεροι και να υπάρξουν κίνητρα, ώστε επιχειρήσεις οι οποίες είναι σε BΙ.ΠΑ, ΒΙΟ.ΠΑ και αρνούνται να πληρώσουν. Βεβαίως είπαμε ότι τα BΙ.ΠΑ, ΒΙΟ.ΠΑ, τα πάρκα κλπ. είναι μια ιδεατή πραγματικότητα σήμερα με μικρές εξαιρέσεις, δεν θέλω να το επαναλάβω και να γίνομαι κουραστικός, είναι αυτονόητο ότι το σχέδιο νόμου αυτό είναι στον αέρα και δεν μπορεί να προχωρήσει στην πράξη αν επιτέλους δεν υπάρξουν υποδομές. 
Λυπούμαι που είμαι στη δυσάρεστη θέση να το επαναλάβω, γιατί είναι κοινός παρονομαστής ότι είναι νομοσχέδιο στον αέρα.
Λέμε, λοιπόν, τώρα δώστε κίνητρα σε επιχειρήσεις, οι οποίες βρίσκονται εκτός και θέλουν να μεταφερθούν, να συγχωνευθούν με επιχειρήσεις οι οποίες είναι εγκατεστημένες σε οριοθετημένες ζώνες βιομηχανικών περιοχών ή των υπολοίπων που προβλέπονται στο νομοσχέδιο. Δώστε περισσότερα κίνητρα, να είμαστε περισσότερο τολμηροί.
΄Οσον αφορά το διαχωρισμό. Έχω εδώ αρκετά έγγραφα από οικολογικές οργανώσεις απ' όλο το λεκανοπέδιο Αττικής που εκπροσωπούν ένα μέρος της κοινωνίας των πολιτών -άλλωστε αποτελεί κατάκτηση του κοινωνικού και πολιτικού μας πολιτισμού να στεκόμαστε με προσοχή μπροστά και στη μη κυβερνητικές οργανώσεις- που λένε: Καλά, θα γίνει διαχωρισμός. Δηλαδή κάποιος θα σπάσει μια μονάδα σε μικρότερες μονάδες για να μπορεί τι να κάνει; Γιατί δεν βάζετε και εδώ ως γενική ρήτρα ότι αυτός ο διαχωρισμός βιομηχανικών ή βιοτεχνικών εγκαταστάσεων θα γίνεται και πάλι υπό τη γενική ρήτρα, τη γενική προϋπόθεση κατά τρόπο που δεν επιβαρύνει το περιβάλλον. Και επιπλέον αφού θα ισχύσει αυτή η γενική ρήτρα κατά τρόπο που δεν επιβαρύνεται το περιβάλλον, μη μου πείτε ότι σπάει την ισχύ. Δηλαδή αν είναι τριακόσια και γίνουν τρεις, θα πάει εκατό, εκατό, εκατό, αυτό σπάει την ισχύ; Γιατί είπαμε ότι η ισχύς δεν είναι ασφαλής δείκτης για τα προβλήματα που δημιουργούνται στον περιβάλλοντα χώρο.
ΠΡΟΕΔΡΕΥΩΝ (Κωνσταντίνος Γείτονας): Δεν είναι ασφαλώς ο μόνος δείκτης. Είναι σαφές αυτό και στο συζητούμενο νομοσχέδιο...
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ακριβώς, πολύ σωστά.
Μιλήσαμε, λοιπόν, για την ενεργειακή κατανάλωση και μιλήσαμε και επιμένουμε γιατί εκπροσωπούμε πληθυσμούς του Λεκανοπεδίου και το θέτουμε όλοι για την κυκλοφοριακή φόρτιση.
Βάλτε λοιπόν ως γενική ρήτρα υπό τον όρο ότι δεν θα επιβαρύνεται το περιβάλλον. Και αν είναι έτσι δώστε και κίνητρα για τον διαχωρισμό.
Έρχομαι στο άρθρο 11, μεταβατικές διατάξεις για το πώς θα νομιμοποιηθούν οι λειτουργούσες εν αταξία μεταποιητικές μονάδες.
Βεβαίως θα πρέπει το όριο ανομίας και παρανομίας το οποίο έχει δημιουργήσει η πολιτική σας στο Λεκανοπέδιο πρέπει να μπει σε μια τάξη. Το ζητούμε πρώτοι και το τονίζουμε. Και απευθυνόμαστε σε όλους όσους εξακολουθούν να επιδίδονται σε μεταποιητικές δραστηριότητες στο Λεκανοπέδιο και τους λέμε ότι μπορούν να φταίνε και αυτοί σ' ένα ορισμένο σημείο εάν λειτουργούν σε παρανομία αλλά γνωρίζουμε πολύ καλά ότι όταν το φαινόμενο της παρανομίας διαχέεται κατ' αυτόν τον τρόπο -εδώ παραδέχτηκαν κυβερνητικοί παράγοντες και στελέχη του κυβερνώντος κόμματος μεταξύ των οποίων και ο κ. Πάγκαλος ότι υπάρχουν τέσσερις, πέντε χιλιάδες παρανόμως λειτουργούσες επιχειρήσεις, τα καταθέσαμε τα στοιχεία, η ΓΣΕΒΕ λέει είκοσι χιλιάδες- όταν, λοιπόν, διαχέεται κατ' αυτόν τον τρόπο η παρανομία, σημαίνει ότι δεν αρμενίζουμε μόνο στραβά, αλλά είναι και ο γιαλός στραβός, είναι και η πολιτική σας ακατάλληλη.
ΒΑΣΙΛΗΣ ΚΕΔΙΚΟΓΛΟΥ: Στραβός γιαλός δεν υπάρχει, κύριε συνάδελφε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Τους λέμε, λοιπόν, ότι οι περισσότεροι εξαναγκάστηκαν από την πολιτική σας να συμπεριφέρονται έτσι και να λειτουργούν σε καθεστώς παρανομίας. Να τους βάλουμε, λοιπόν, σε ένα πλαίσιο νομιμότητας. Αλλά ρωτάω. Λέτε εδώ να προσαρμοστούν με τον ισχύοντα νόμο και βάζετε διαδικασίες -σωστά- ελέγχου εάν η τεχνική ανασυγκρότηση δεν είναι δυνατή κλπ. κλπ. Και ερωτώ: Ποιος θα τους ελέγξει; Θα τους ελέγξουν κατά τη διαδικασία νομιμοποίησης αυτοί που τους άφησαν να παρανομήσουν, δηλαδή τα ίδια εντεταλμένα όργανα, τα οποία με δική σας βαρύτατη πολιτική ευθύνη δημιούργησαν αυτήν την άγρια δύση σε όλο το λεκανοπέδιο της Αττικής με από πέντε χιλιάδες έως είκοσι χιλιάδες παρανόμως λειτουργούσες μεταποιητικές μονάδες; Τα ίδια όργανα που αποτέλεσαν το θερμοκήπιο της παρανομίας θα κληθούν να ελέγξουν την ανασυγκρότηση και τη νομιμοποίηση; Είναι δυνατόν;
Επιπλέον επειδή αναφέρεστε σε παράγραφο του συγκεκριμένου άρθρου, σε ζητήματα που αφορούν σε μεταφορά, σε εδαφικές εκτάσεις μετά από αγορά από τη μεταποιητική μονάδα, στις οποίες επιτρέπεται η μετεγκατάσταση της μονάδος, έχετε εικόνα ιδιαίτερα για το μικρομεσαίο επιχειρηματία, τι σημαίνει αυτό το πράγμα; Γιατί ακούσαμε, μας είπατε, ότι αυτό το νομοσχέδιο ευνοεί τους μικρομεσαίους.
Εμείς δεν το βλέπουμε. Χαρακτηρίσαμε και χθες την Κυβέρνησή σας ως τον ολετήρα, τον καταστροφέα της μικρομεσαίας επιχείρησης στο Λεκανοπέδιο και ευρύτερα σ' όλη την Ελλάδα. Και αυτό αποδεικνύεται από τις δεκάδες χιλιάδες μικρομεσαίες επιχειρήσεις που κατέβασαν ρολά τροφοδοτώντας την ανεργία. Έχετε δει όμως τις τιμές του τετραγωνικού μέτρου γης στο Λεκανοπέδιο; Σας τις αναφέρω:
Μάνδρα, βιομηχανική ζώνη: Δεκαπέντε ως είκοσι χιλιάδες. Πάνω σε κεντρικούς δρόμους, είκοσι πέντε ως τριάντα χιλιάδες. 
Ασπρόπυργος: Είκοσι πέντε ως τριάντα χιλιάδες. Έχουμε επίσης τη λεωφόρο ΝΑΤΟ. Όταν ακούσει κανείς "λεωφόρος ΝΑΤΟ" πιστεύει ότι θα είναι σαν τη λεωφόρο των Ηλυσίων Πεδίων. Θα σας παρακαλέσω να περάσετε μία βόλτα από την περίφημη λεωφόρο ΝΑΤΟ, η οποία συνδέει τα δυτικά προάστια από το πίσω μέρος της Αθήνας με την περιοχή του Ασπρόπυργου και της Ελευσίνας, για να αντιμετωπίσετε μία κατάσταση, η οποία φοβάμαι ότι δεν υπάρχει ούτε σε ασιατικές χώρες. Και γι΄ αυτήν ευθύνεστε εσείς.
Επί της λεωφόρου ΝΑΤΟ: Τριάντα ως σαράντα χιλιάδες δραχμές το τετραγωνικό μέτρο σε μια εξαιρετικά υποβαθμισμένη περιοχή. 
Άνω Λιόσια, στο βιομηχανικό πάρκο: Είκοσι ως τριάντα χιλιάδες. Εκτός βιομηχανικού πάρκου, είκοσι έως σαράντα χιλιάδες.
Κάτω Κηφισιά: Εβδομήντα ως ογδόντα χιλιάδες το τετραγωνικό μέτρο. Ένα στρέμμα δηλαδή να αγοράσει μία μικρομεσαία εταιρεία θέλει ογδόντα εκατομμύρια. Για δέκα στρέμματα θέλει επτακόσια με οκτακόσια εκατομμύρια.
Άγιος Στέφανος: Πενήντα ως εξήντα χιλιάδες κ.ο.κ.
Λέμε, λοιπόν, ότι ιδιαίτερα για τη μικρομεσαία επιχείρηση θα πρέπει να δώσετε κίνητρα. Ασφαλώς πρέπει η μικρομεσαία επιχείρηση να κινηθεί σ' αυτήν τη διαδικασία, προς την οποία την κατευθύνει το νομοσχέδιο. Αλλά θα πρέπει να δώσετε κίνητρα.
Επιτρέψτε μου μία παρατήρηση στο άρθρο 11, μεταβατικές διατάξεις, στην παράγραφο 5. Πιστεύω, κύριε Υπουργέ, ότι χρειάζεται μία επαναδιατύπωση για λόγους συντακτικούς. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποιο είπατε;
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ένα λεπτό να το βρω. Είναι άρθρο 11, μεταβατικές διατάξεις, παράγραφος 5.
Λέτε: "Όσοι προέβησαν σε ίδρυση, εκσυγχρονισμό, μετεγκατάσταση, συγχώνευση, διαχωρισμό ή λειτουργία κατά παράβαση του π.δ. 84/1984, εφόσον με τις παραπάνω διατάξεις μπορούν να εφοδιαστούν με άδεια λειτουργίας, με την απόφαση για τη χορήγηση άδειας λειτουργίας επιβάλλεται πρόστιμο".
Μπορούμε να το επαναδιατυπώσουμε συντακτικά; Εγώ θα έλεγα το εξής: "Όσοι προέβησαν σε ίδρυση, εκσυγχρονισμό, μετεγκατάσταση, συγχώνευση, διαχωρισμό ή λειτουργία κατά παράβαση του π.δ.. 84/1984, εφόσον με τις παραπάνω διατάξεις μπορούν να εφοδιαστούν με άδεια λειτουργίας, υφίστανται την επιβολή προστίμου με την απόφαση για τη χορήγηση άδειας λειτουργίας, του οποίου το ύψος προσδιορίζεται".
ΒΑΣΙΛΗΣ ΚΕΔΙΚΟΓΛΟΥ: Αν νομιμοποιούνται, δεν δικαιούνται να πληρώσουν πρόστιμο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Όχι, δεν είναι νόμιμοι. Κύριε Κεδίκογλου, σας παρακαλώ, διαβάστε το. Όταν εφοδιαστεί, λέει, πρέπει να πληρώσει ένα πρόστιμο, διότι η νομιμοποίηση πρέπει να στοιχίσει. Αυτό λέμε. 
Προχωράμε παρακάτω. Άρθρο 12, εξαιρέσεις:
Εξαιρείτε, κύριε Υπουργέ, την εξόρυξη, επεξεργασία μεταλλευτικών και λατομικών προϊόντων όταν η επεξεργασία αυτή γίνεται εντός του μεταλλευτικού ή λατομικού χώρου. Σωστά την εξαιρείτε γιατί υπάρχει μία ιδιομορφία. Πρέπει όμως να ξέρουμε ότι η Αττική έχει υποφέρει από τέτοιες διαδικασίες. Και το νομοθετικό πλαίσιο 210 του 1973 είναι πολύ παλιό. Πρέπει να το αλλάξουμε, κύριε Υπουργέ. 
Έχουν γίνει σημεία και τέρατα από υπερβάσεις στην εξόρυξη λατομικών προϊόντων ιδιαίτερα στο λεκανοπέδιο Αττικής με τεράστιες επιπτώσεις για το περιβάλλον. Πρέπει να το αλλάξουμε αυτό το πλαίσιο. Δεν μπορούμε να βολευτούμε στην παραπομπή στο συγκεκριμένο νομοθετικό πλαίσιο, το οποίο ήδη θα μετρήσει σε λίγο καιρό περίπου τριάντα χρόνια ζωής, δηλαδή πάνω από ένα τέταρτο του αιώνα. 
Επίσης, πρέπει να πούμε κάτι ακόμα. Με προβλημάτισε πολύ αυτό που είπε ο Πρόεδρος της Διαρκούς Επιτροπής Παραγωγής και Εμπορίου κ. Πιπεργιάς που ως γνωστόν προέρχεται από το ΠΑΣΟΚ και με προβλημάτισε η μελέτη που έκανα της ερωτήσεως που κατέθεσε για την επιβάρυνση στο περιβάλλον από την εγκατάσταση μονάδων παραγωγής ηλεκτρικής ενέργειας. Πρέπει ίσως να δούμε ορισμένα πράγματα.
Τώρα το εξαιρείτε και καλά κάνετε, γιατί πρέπει να αντιμετωπίσουμε εξ ολοκλήρου το θέμα, με τη μοναδικότητά του, αλλά θα παρακαλούσα να το δούμε, διότι εδώ κατατίθενται στοιχεία, τα οποία είναι πάρα πολύ σοβαρά και δεν μπορούμε να τα αφήσουμε να υπερίπτανται. 
Από τα υπόλοιπα θα μου επιτρέψετε ειδικά να σχολιάσω την τροπολογία που ενσωματώσατε υπό τη μορφή του άρθρου 23 για το θέμα των Ναυπηγείων Σκαραμαγκά. Με αυτό θα κλείσω. Η Νέα Δημοκρατία στην Αίθουσα αυτή κατήγγειλε πολλές από τις μεθοδεύσεις που ακολουθήθηκαν για να εξυπηρετηθεί μια σωστή απόφαση. Δηλαδή, η ιδιωτικοποίηση των Ναυπηγείων Σκαραμαγκά. Μέσα από πολλές αμαρτωλές διαδικασίες τα ναυπηγεία αυτά αντί να εξυγιανθούν επιβάρυναν την τσέπη του κάθε ΄Ελληνα και της κάθε Ελληνίδας, επιβάρυναν κατά τρόπο ανεπίτρεπτο και σκανδαλώδη τον κρατικό προϋπολογισμό. Από κει και πέρα η ιδιωτικοποίηση έπρεπε να γίνει, αλλά όχι μ' αυτές τις διαδικασίες που ρίχνουν βαριά τη σκιά τους.
Δεν θα επαναλάβω πράγματα που έχουν ειπωθεί σ' αυτήν την Αίθουσα από εκλεκτούς συναδέλφους και από τον Πρόεδρο της Νέας Δημοκρατίας. Απλώς θα επισημάνω ότι αυτή η διαδικασία με την οποία επιχειρείτε να απαλείψετε οποιεσδήποτε ευθύνες τυχόν μέλλουν να προκύψουν από την πώληση, είναι απαράδεκτο. Οι μέτοχοι εργαζόμενοι στην Εταιρεία Ελληνικά Ναυπηγεία ουδεμία ευθύνη αστικής ή άλλης μορφής που να απορρέει είτε από τη μετοχική τους ιδιότητα είτε από αυτή ως πωλητών των ανωτέρων μετοχών. Όταν το διαβάζει αυτό κανείς λέει "να, μια διάταξη που είναι υπέρ των εργαζομένων". Μα, δεν είναι υπέρ των εργαζομένων η διάταξη, είναι υπέρ κάποιας συγκεκριμένης συντεχνίας την οποία προσωποποιούν και εκφράζουν σκληρότατοι συνδικαλιστές, οι οποίοι λειτούργησαν μέσα από διατάξεις που πρέπει να ελεγχθούν και οι οποίοι εν πάση περιπτώσει εάν είναι σίγουροι ότι έπραξαν σύμφωνα με το νόμο δεν έχουν λόγους να ανησυχούν.
΄Οποιος έχει λόγους να προσβάλει την πώληση, όποιος έχει λόγους να αναζητήσει ποινικές ή αστικές ευθύνες από τον πωλητή, δεν έχει παρά να πάει στα δικαστήρια. Εάν ο κ. Κοντάκης και οι λοιποί συνεργάτες του είναι τόσο σίγουροι ότι έπραξαν αυτά που έπρεπε να πράξουν τότε δεν υπάρχει πρόβλημα. Δεν βλέπουμε γιατί ειδικά σ' αυτήν την περίπτωση πρέπει να έρθει μια τέτοια τροπολογία "σφουγγάρι" για να απαλείψει τυχόν ευθύνες που είναι πιθανόν να προκύψουν. Εάν υπάρχουν ευθύνες θα προκύψουν και η δικαιοσύνη θα αποδοθεί. "Καθαρός ουρανός αστραπές δεν φοβάται". 
Κλείνοντας κύριε Πρόεδρε, κυρίες και κύριοι συνάδελφοι, θα ήθελα να τονίσω ότι από το νομοσχέδιο αυτό η Βουλή των Ελλήνων χάνει μια πολύ σημαντική ευκαιρία. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ συντομεύετε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Βεβαίως, κύριε Πρόεδρε, σε ένα λεπτό κλείνω.
Εγώ στέκομαι με πολύ περίσκεψη απέναντι στις προβλέψεις που έκανε ο κ. Στέφανος Μάνος. 'Εχω διαφωνήσει σε αρκετά σημεία μαζί του με τις μικρές μου δυνάμεις, είναι έμπειρος και σοφός στο χώρο της πολιτικής, αλλά γνωρίζω ότι τα θέματα του περιβάλλοντος και όχι μόνο τα γνωρίζει σε βάθος. Όταν, λοιπόν, έρχεται ο κ. Μάνος σ' αυτή την Αίθουσα και με μια τεκμηριωμένη λογική με απόλυτο πολιτικό και τεχνοκρατικό ορθολογισμό προβλέπει ότι από τις ρυθμίσεις αυτές θα έχουμε αύξηση του πληθυσμού στο Λεκανοπέδιο ότι οι ρυθμίσεις αυτές θα λειτουργήσουν σαν μαγνήτης που θα φέρουν απέξω μεταποιητικές δραστηριότητες στην περιοχή του Λεκανοπεδίου. Με ό,τι αυτό συνεπάγεται στην επιβάρυνση των ρύπων του περιβάλλοντος δεν μπορώ να καταλάβω γιατί εσείς εφησυχάζετε. Φοβάμαι ότι ο κ. Μάνος θα επιβεβαιωθεί. Εύχομαι βεβαίως το αντίθετο. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Κομμουνιστικού Κόμματος Ελλάδας κ. Γκατζής.
ΒΑΣΙΛΗΣ ΚΕΔΙΚΟΓΛΟΥ: Είπατε ότι θα το καταθέσετε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Σας έχω τις παραπομπές στις σελίδες...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
Να μη γράφονται οι διάλογοι στα Πρακτικά.
ΒΑΣΙΛΗΣ ΚΕΔΙΚΟΓΛΟΥ: ...
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: ....
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Αυτοί οι διάλογοι δεν γράφονται στα Πρακτικά.
Κύριε Γκατζή, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: ...
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: ....
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω δώσει το λόγο στον κ. Γκατζή.
ΝΙΚΟΛΑΟΣ ΓΚΑΤΖΗΣ: Κύριοι συνάδελφοι, αυτά μπορείτε να τα πείτε κατ' ιδίαν.
ΒΑΣΙΛΗΣ ΚΕΔΙΚΟΓΛΟΥ: ...
ΠΡΟΕΔΡΕΥΩΝ (Κωνσταντίνος Γείτονας): Αφήστε τις δικές μου υποχρεώσεις. Γνωρίζω τις υποχρεώσεις μου εκ του Κανονισμού. Συζητήστε εκτός Αιθούσης. Έχω δώσει το λόγο στον κύριο συνάδελφο. Να το σεβαστούμε.
Ορίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, θα πω δύο λόγια για το άρθρο 9 για τις συγχωνεύσεις. Φυσικά όσον αφορά το χαρακτήρα του νομοσχεδίου ή προς τα πού κατευθύνεται η Κυβέρνηση, τα είπαμε και στη συζήτηση επί της αρχής. 
Το άρθρο 16 είναι αυτό που αποκαλύπτει την περιβαλλοντική πολιτική της Κυβέρνησης με την κατάργηση του προεδρικού διατάγματος. Λέει ότι κρατεί τους χάρτες. Δεν ξέρω γιατί τους κρατάει. Δεν μας εξήγησε ούτε ο εισηγητής ούτε οι Υπουργοί όταν πήραν το λόγο, ποια χρεία έχουν οι χάρτες οι οποίοι κρατούνται και αν θα χρησιμοποιηθούν, ποιο σκοπό θα έχουν.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, με την τροποποίηση που έχετε κάνει, δεν έχει αφαιρεθεί αυτό το εδάφιο για τους χάρτες; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): ΄Εχει αφαιρεθεί, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, λάβετε υπόψη σας τη νέα τροποποίηση. 
ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε. Πέρα απ' αυτό όμως, θα πρέπει να συζητήσουμε τα άρθρα αυτά, όπως ακριβώς είναι. 
Όσον αφορά τις συγχωνεύσεις είναι γνωστό ότι οι επιχειρήσεις αυτές κατ' επανάληψη και με διάφορους νόμους που έχουν ισχύσει μεταπολεμικά σχεδόν, έχουν πάρει αρκετά χρήματα για την εγκατάσταση των βιομηχανιών, με πριμοδότηση που φτάνει πολλές φορές το 40% και το 50%, με διευκολύνσεις ως προς τα χρέη, όπου τα δάνεια ήταν χαμηλότοκα. Η απόσβεση αυτών των επιχειρήσεων έχει γίνει δύο και τρεις φορές. Τονίζω ότι έχουν πάρει σχεδόν το 50% και περισσότερο σε πολλές περιπτώσεις, του κόστους της μετεγκατάστασης της βιομηχανίας τους. Τώρα έρχεται η Κυβέρνηση να μας πει ότι τις ενισχύει για ακόμα μια φορά. 
Μπήκε ένα ερώτημα, αν στις άδειες αυτές κατά τη συγχώνευση, θα ισχύσει η πριμοδότηση για όλες τις επιχειρήσεις. Οι παλιές επιχειρήσεις, επίσης, που θα λειτουργήσουν, οι συγχωνευμένες, είναι αναγκαστικά υποχρεωμένες να φύγουν από την περιοχή και να μεταφερθούν στην καινούρια εγκατάσταση. Να μην έχουν δηλαδή την επωνυμία ότι παράγουν α΄, β΄, γ΄ αλλά να έχουμε ή θυγατρική ή ατομική του ενός βιομηχάνου που μένει σε μια περιοχή και για την οποία επιχείρηση πριμοδοτείται για να φύγει και να ελευθερώσει το χώρο της κατοικημένης ζώνης.
Επίσης, μιλάμε για τη μεταφορά σε ΒΙΟΠΑ , ΒΕΠΕ, ΒΙΠΑ. κλπ. Το είπαμε και χθες, θα το ξανατονίσουμε και σήμερα. Δεν μπορεί να βάζει τέτοια χρονικά περιθώρια, όταν δεν υπάρχουν βιομηχανικές ζώνες, όταν δεν υπάρχουν βιομηχανικές περιοχές, οι οποίες τελικά είναι έτοιμες από υποδομή να υποδεχθούν αυτές τις νέες βιομηχανικές δραστηριότητες.
Μπαίνουν πολλά ερωτήματα, κύριοι Βουλευτές. Λέει η Κυβέρνηση ότι το νομοσχέδιο αυτό έρχεται να προστατεύσει το περιβάλλον και αυτομάτως, με τις ίδιες αυτές διατάξεις, δημιουργεί πλείστα όσα περιβαλλοντικά προβλήματα, γιατί δεν είναι μόνο οι αέριοι ρύποι από τους οποίους πρέπει να προστατεύσουμε την Αττική, είναι και τα στερεά απόβλητα, τα υγρά απόβλητα, τα οποία θα πάνε σε περιοχές στις οποίες δεν υπάρχει ούτε μία υποδομή υποδοχής των αποβλήτων αυτών.
Θα έρθω στο άρθρο 10. Κύριε Υπουργέ, εδώ πρέπει να γίνετε σαφής. Έχουμε το διαχωρισμό βιομηχανικών και βιοτεχνικών εγκαταστάσεων. Μιλάτε για τις προϋποθέσεις τις οποίες πρέπει να έχουν οι μονάδες αυτές και σε ποια φυσικά νομικά πρόσωπα ανήκουν κλπ.
Εγώ θέτω ένα άλλο ερώτημα, πέρα από αυτά τα οποία θέλει να πετύχει η διάταξη: Ο διαχωρισμός στη χώρα μας γίνεται με τα ευρωπαϊκά δεδομένα ή με την υπάρχουσα σήμερα κατάσταση της βιοτεχνίας; Κατά τα ευρωπαϊκά πρότυπα ισχύει και πάνω από διακόσιους πενήντα εργαζόμενους και θεωρείται βιοτεχνία. Άλλοι λένε ότι ισχύει μέχρι πεντακόσιους εργαζόμενους. Εσείς που ξέρετε πόσο θεωρείται στην Ευρωπαϊκή Ένωση να μας διαφωτίσετε και εμάς. 
ΓΕΩΡΓΙΟΣ ΣΑΛΑΓΚΟΥΔΗΣ: Μικρομεσαία επιχείρηση. Όχι βιοτεχνία.
ΝΙΚΟΛΑΟΣ ΓΚΑΤΖΗΣ: Ναι, μικρομεσαία επιχείρηση.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα τα πούμε και την Παρασκευή στην επερώτηση.
ΝΙΚΟΛΑΟΣ ΓΚΑΤΖΗΣ: Θα τα πούμε και την Παρασκευή, αλλά σήμερα κουβεντιάζουμε το νομοσχέδιο. Δεν θα το κουβεντιάσουμε την Παρασκευή, κύριε Υπουργέ. Μην το πάμε εξ αναβολής. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα τα πούμε εκτενώς αυτά την Παρασκευή.
ΝΙΚΟΛΑΟΣ ΓΚΑΤΖΗΣ: Θα τα πούμε και εκεί. Βεβαίως! Σας ερωτώ όμως: Μία μικρομεσαία επιχείρηση -εδώ στην Ελλάδα είναι σχεδόν όλες οι βιοτεχνίες- λέγεται ότι στην Ευρώπη φτάνει και μέχρι πεντακόσια άτομα προσωπικό. Εδώ μία επιχείρηση η οποία έχει τριάντα, σαράντα, πενήντα άτομα εγγράφεται στο Βιομηχανικό Επιμελητήριο, όχι στο Βιοτεχνικό Επιμελητήριο. Ποιος είναι ο διαχωρισμός;
Εάν δεν προσέξετε, κύριοι Βουλευτές, αυτά τα λεφτά τα οποία έρχονται από την Ευρωπαϊκή Ένωση για τις μικρομεσαίες επιχειρήσεις, τα καρπώνονται οι μεγάλες βιομηχανίες. Έτσι, αυτές οι βιοτεχνίες, αυτές οι βιομηχανίες, αυτές οι μικρομεσαίες επιχειρήσεις που έχουν μέχρι τριάντα, σαράντα, πενήντα, εξήντα άτομα, δεν μπορούν να πάρουν χρήματα με τις προϋποθέσεις, οι οποίες μπαίνουν και με τη δυνατότητα που δίνεται στις μεγάλες επιχειρήσεις. Για εμάς είναι μεγάλες επιχειρήσεις όταν έχουμε τετρακόσια και πεντακόσια άτομα προσωπικό. Πρέπει, λοιπόν, να γίνει ένας διαχωρισμός. Εμείς λέμε ότι διαχωρισμός πρέπει να γίνει με την πραγματική κατάσταση της μικρομεσαίας επιχείρησης στην Ελλάδα. 
Στο άρθρο 11, με τις μεταβατικές διατάξεις, λέμε ότι οι βιοτεχνίες, τα επαγγελματικά εργαστήρια κλπ., μπορούν μέσα σε ένα έτος -δίνεται ακόμη ένα έτος παράταση- να εκσυγχρονιστούν, να κάνουν την τεχνική τους ανασυγκρότηση. Λέτε ότι εφόσον είναι εφικτό, να προσαρμοστούν με τις διατάξεις του παρόντος νόμου. Δεν το μπορούν σε ένα χρόνο, δεν το μπορούν το δεύτερο χρόνο. Τι γίνεται; 
Εδώ θα δούμε, κύριε Υπουργέ, ότι όλες αυτές οι επιχειρήσεις, οι τέσσερις, οι πέντε χιλιάδες ή οι είκοσι που λέει η ΓΙΣΕΒΕ, κάποια κωλύματα που είχαν θα μπορούσαν να ξεπεραστούν και με το π.δ. 84/84. Οι επιχειρήσεις αυτές με την νοοτροπία να λειτουργήσουν χωρίς να πληρώσουν στο δημόσιο, οι περισσότερες λειτουργούν και έχουν πάρει και ρεύμα, έχουν πάρει και νερό, έχουν συνδεθεί με το αποχετευτικό σύστημα της πόλης, βρίσκονται μέσα στον οικιστικό ιστό της Αθήνας, μέσα σε περιοχές γενικής κατοικίας κλπ. Σε αυτές τις περιπτώσεις, ποιος θα είναι ο ελεγκτικός μηχανισμός; 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Εμείς λέμε ότι δεν έχουμε εμπιστοσύνη σε αυτήν την Κυβέρνηση ακόμη και τα δικά της νομοσχέδια να εφαρμόσει. Αναρωτιόμαστε τι θα γίνει όταν περάσει αυτό το χρονικό διάστημα.
Πρόστιμα: Φυσικά τα πρόστιμα έτσι όπως μπαίνουν, δίνονται τα περισσότερα στους ίδιους πάλι, αφού επιστρέφονται από το Υπουργείο με τις χρηματοδοτήσεις που γίνονται στις περιοχές αυτές. 
Έρχομαι τώρα στο περιβόητο άρθρο 12 με τις εξαιρέσεις. Εδώ το πρώτο θέμα είναι τα λατομεία. Πέρασε και προηγούμενο νομοσχέδιο για τα ολυμπιακά έργα, το οποίο έλεγε ότι όπου γίνεται ένα μεγάλο έργο, άξονας δρόμου κλπ., επιτρέπεται στην ίδια περιοχή να γίνει και ένα αντίστοιχο λατομείο. Θα γίνει δηλαδή τώρα ο δρόμος του Υμηττού, θα γίνουν ίσως ένα και δύο λατομεία. Πού; Στον Υμηττό. 
Το ίδιο άρθρο έρχεται να κάνει εξαιρέσεις. Πρέπει να βάλουμε ορισμένους κανόνες για τα λατομεία, κύριε Υπουργέ. Έχουμε στο Πήλιο λατομεία. Το πρώτο είναι της ΑΓΕΤ, η οποία έχει κάνει ένα σεληνιακό τοπίο στη Γουρίτσα. Είναι ένας τόπος, ο οποίος έχει ανακηρυχθεί ιδιαίτερου κάλους. Έχει πλησιάσει δίπλα ακριβώς στα αρχαιολογικά μνημεία της Γουρίτσας. Δόθηκε άδεια από το Υπουργείο για να κάνει την εκμετάλλευση αυτή. Εδώ συνεχίζεται το ίδιο ακριβώς. Ενώ λέει ο νόμος ότι πρέπει να είναι σε απόσταση διακοσίων μέτρων από την αρχαιολογική περιοχή, είναι στα είκοσι, στα τριάντα μέτρα. Δηλαδή δεν επιτρέπει παραπέρα έρευνα των αρχαιολογικών χώρων, όταν στα είκοσι μέτρα αρχίζει και σκάβει, χώρια ότι έχει απογυμνωθεί η περιοχή.
Τέτοια παραδείγματα έχουμε πολλά. Και στο χωριό μου εάν θα πάτε, εάν κάποια φορά ταξιδέψετε από το Βόλο στα νησιά των βορείων Σποράδων θα δείτε τι ακριβώς έγκλημα συντελείται.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Να μας καλέσετε να πάμε. 
ΝΙΚΟΛΑΟΣ ΓΚΑΤΖΗΣ: Θα σας καλέσω. Είστε ευπρόσδεκτος να έρθετε όποτε θέλετε χωρίς πρόσκληση. 
Πρέπει να μπουν ορισμένοι κανόνες, κύριε Υπουργέ, για τα λατομεία. Δεν μπορούν να ξεφυτρώνουν παντού, δεν μπορούν να ασχημονούν και πολύ περισσότερο δεν μπορούν να μπαζώνουν θάλασσες. Όλα τα άχρηστα υλικά τα πετάνε στη θάλασσα. Έχω κάνει και σχετική ερώτηση γι' αυτό και η απάντηση που μου δόθηκε, έλεγε ότι οι υπηρεσίες που πήγαν και τα είδαν, τα βρήκαν όλα εντάξει. Για όνομα του Θεού! Περάστε να δείτε πώς κατρακυλούν τα βράχια. Τα άχρηστα υλικά είναι όλα μέσα στις θάλασσες. Δεν πρέπει να πάρουμε ορισμένα μέτρα; Δεν πρέπει και αυτό το νομοσχέδιο που δίνει έτσι ανεξέλεγκτα τη δημιουργία τους να έχει ορισμένους κανόνες; 
Έρχομαι στην περιβόητη παράγραφο 2. Δεν θα επαναλάβω αυτά τα οποία είπα στη συζήτηση επί της αρχής για την υπόθεση αυτή. Τα γνωρίζετε και εσείς, ανεξάρτητα εάν το παραπέμπετε και λέτε ότι για την ενέργεια υπάρχει συγκεκριμένο νομοσχέδιο, εδώ όμως έρχεστε και τα εξαιρείτε. Τα ανέφερε και ο κ. Πιπεργιάς, αναφέρθηκα και εγώ χθες, γιατί ζήτησα στοιχεία από ανθρώπους ειδικούς, στην επιβάρυνση που θα έχει. Η Αττική είναι κορεσμένη. Δεν μπορεί να δεχθεί τόσο μεγάλη επιβάρυνση, δηλαδή δεκαεπτά χιλιάδες τόνους διοξείδιο του θείου ετησίως και δεκατέσσερις χιλιάδες τόνους διοξείδιο του αζώτου. Αυτά είναι ποσά που δεν μπορεί να συλλάβει ανθρώπινος νους τι επιβάρυνση ακριβώς θα έχουν. Αυτοί που ασχολούνται με μετρήσεις και έχουν γνώση για τα θέματα της αέριας ρύπανσης των Αθηνών, λένε ότι αυτές οι μονάδες, εάν λειτουργήσουν και έχουν αυτές τις εκπομπές, όπως επιστημονικά αποδεικνύεται, με την ισχύ που θα έχουν των τριών χιλιάδων τετρακοσίων περίπου μεγαβατώρων, η Αθήνα θα γίνει μία πόλη στην οποία δεν θα μπορεί να ζήσει κανείς. Σκεφθείτε το, γιατί έχετε μεγάλες ευθύνες, ιδιαίτερα γι' αυτό το ζήτημα.
Πάμε στο άρθρο 13 που μιλάει για τα πρόστιμα ή την οριστική διακοπή της λειτουργίας των επιχειρήσεων εκείνων που δεν εφαρμόζουν τις διατάξεις.
Μπαίνει ξανά το ερώτημα ποιος θα το εφαρμόσει, όταν ξεφυτρώνουν αυτές οι επιχειρήσεις, όταν έχουν αυτούς τους ρύπους, όταν είναι ανεξέλεγκτες τελείως, όταν ξέρουμε πως λειτουργούν. Πρέπει να φέρουν περιβαλλοντική μελέτη για τις επιπτώσεις. Ξέρετε όμως πως γίνονται οι περιβαλλοντικές μελέτες; Θα σας πω πως γίνονται στη Νομαρχία του Βόλου. Ποιος από το νομαρχιακό συμβούλιο έχει γνώσεις; Δεν μιλώ μόνο για το Νομαρχιακό Συμβούλιο Βόλου, αλλά για οποιοδήποτε. Είναι ένα πολιτικό όργανο στο οποίο εισηγείται μια υπηρεσία. Εκεί βρίσκεται ένας υπάλληλος ο οποίος έχει να ελέγξει δεκαπέντε περιβαλλοντικές μελέτες. Δεν ξέρω αν έχει τη δυνατότητα. Βάζει μία τζίφρα και τις παραπέμπει στο νομαρχιακό συμβούλιο το οποίο τις εγκρίνει. ΄Ετσι έγινε για την ΑΓΕΤ, για τα ελαιοτριβεία και για άλλα. 
Πάμε στο άρθρο 15, για τις εκτός Αττικής μονάδες, που θέλουν να μετεγκατασταθούν. Εδώ, κύριε Υπουργέ, δεν αναφέρετε τίποτα. Στο Βόλο και στις άλλες επαρχιακές πόλεις μέσα στον οικιστικό ιστό, υπάρχουν οχλούσες μονάδες. Εκεί δεν δίνετε κανένα πριμ. Φυσικά στα άρθρα λέτε ότι με απόφαση του Υπουργού μπορεί να προσδιορίζονται περιοχές για εγκατάσταση, στην υπόλοιπη Ελλάδα. Δεν μιλάτε όμως για μετεγκατάσταση των οχλουσών επιχειρήσεων που βρίσκονται μέσα στον ιστό της πόλης. Εδώ δεν δίνετε κανένα πριμ. Γιατί τις εξαιρείτε; Ελλάδα δεν είναι μόνο η Αθήνα. Εφόσον υπάρχει υποδομή, οι επιχειρήσεις αυτές πρέπει να μεταφερθούν. Θα ήταν ευχής έργον για τις βιομηχανικές περιοχές των επαρχιών να δεχθούν αυτές τις οχλούσες βιομηχανίες.
Για το άρθρο 16 θέλω να πω, κύριε Υπουργέ, ότι το Υπουργείο σας θα χαρακτηρισθεί ως περιβαλλοντοκτόνο για το περιβάλλον της Αττικής, με αυτές τις διατάξεις και με την κατάργηση του π.δ. 84. 
Στο άρθρο 17 λέτε ότι θα υπάρχει περιορισμός στα δύο στρέμματα και ότι το 10% από αυτά, θα πριμοδοτείται κλπ., και ότι θα υπάρχει αποζημίωση από τον οικείο δήμο. Επίσης λέτε πως όταν θα ενταχθεί, θα συμμετέχει όπως προέβλεπε και ο 1337 στο άρθρο 14 με την ανάλογη επιβάρυνση σε χρήμα και γη. ΄Ομως δεν είναι μόνο το να αγοράσουν. Πρέπει να κάνετε προσπάθεια. Το νομοσχέδιο ιδιαίτερα για τις μετεγκαταστάσεις θα μείνει ανενεργό αν δεν προβείτε σε άμεση υλοποίηση με γρήγορες διαδικασίες των βιομηχανικών περιοχών που πρέπει να υποδεχθούν αυτές τις βιομηχανίες. Το πρόστιμο που προβλέπεται σε ορισμένες περιπτώσεις δεν θα λύσει το πρόβλημα, αλλά ούτε και το κίνητρο των δύο στρεμμάτων. Μία βιομηχανία που θέλει να δουλέψει αν της χρειασθούν τρία θα πάρει τρία, αν της χρειασθούν τέσσερα θα πάρει τέσσερα. ΄Ομως πρέπει να γίνει. 
'Ερχομαι στο άρθρο 19 για τα τοπικά διαμερίσματα. Εδώ πρέπει να έχουν τον πρώτο λόγο εκείνα τα τοπικά διαμερίσματα, τα οποία μέσα στο συγκεκριμένο χώρο -διοικητικά όρια περιοχής τους- λειτουργούν τα λιγνιτωρυχεία, τα λατομεία κλπ. Εμείς συμφωνούμε με τη διάταξη. Επίσης συμφωνούμε με το διπλασιασμό της περιόδου για άλλα πέντε χρόνια. 
Για τις ασφαλιστικές: Εδώ δεν συμφωνούμε. Επιμένουμε ότι οποιαδήποτε πριμοδότηση σ' αυτές τις εταιρείες βοηθά στο να ωθεί τον κόσμο προς την ιδιωτική ασφάλιση. 
Με το άρθρο 21 συμφωνούμε. Αν όπως λέτε είναι για τις αποζημιώσεις αυτών των ανθρώπων που βρίσκονται εκτός έδρας και θέλουν να κάνουν έλεγχο τροφίμων κλπ., που επιβάλλεται σήμερα στο κύκλωμα να γίνεται πιο συστηματικός έλεγχος, δεν έχουμε καμία αντίρρηση.
Για το Σκαραμαγκά τώρα. Ακούσαμε και τον εισηγητή της Νέας Δημοκρατίας, που απ' ό,τι κατάλαβα δεν συμφωνεί με το να απαλλαγούν οι εργαζόμενοι από το κόστος της μεταβίβασης και να πάρουν τα χρήματα που έχουν καταθέσει. Αυτό είναι το νόημα απ' ό,τι κατάλαβα. Εμείς συμφωνούμε να πάρουν οι εργαζόμενοι τα λεφτά, τα οποία είχαν καταθέσει. Δεν πρέπει το παζάρι της χαριστικής παράδοσης των ελληνικών επιχειρήσεων, που κάνει η Κυβέρνηση στο ιδιωτικό κεφάλαιο, να το πληρώσουν οι εργαζόμενοι, όταν μάλιστα συμμετέχουν στο μετοχικό κεφάλαιο. Εδώ το έγκλημα δεν είναι το ποσό που ανέφερε η Νέα Δημοκρατία -είπε ο εισηγητής της ότι πουλήθηκε τζάμπα- και για μας δεν είναι το κύριο αν π.χ. δόθηκαν 1,5 ή 2 δισεκατομμύρια επιπλέον ή αν θα πουλιώταν 5 ή 10 δισεκατομμύρια.
Το μεγαλύτερο έγκλημα, κύριοι Βουλευτές είναι ότι μια δημόσια επιχείρηση, στρατηγικής σημασίας, όπως είναι τα Ναυπηγεία Σκαραμαγκά που παίζει σημαντικό ρόλο στην άμυνα και ασφάλεια της χώρας και ακόμα περισσότερο στην ανάπτυξη, για μας είναι το μεγαλύτερο έγκλημα που συντελεί σήμερα η Κυβέρνηση, φυσικά και με τη συναίνεση της Νέας Δημοκρατίας, η οποία ωθεί σε παραπέρα ιδιωτικοποιήσεις επιχειρήσεων του δημόσιου τομέα.
Για την ιδιωτική εκπαίδευση: Σήμερα αν διαβάσει κανείς τις εφημερίδες, θα δει ότι η ιδιωτική εκπαίδευση ζητάει 65 δισεκατομμύρια από το δημόσιο για υπηρεσίες που παρέχει. "Τρώγοντας έρχεται η όρεξη", κύριε Υπουργέ. Γι' αυτό ζητάνε σήμερα 65 δισεκατομμύρια, για τα εντατικά μαθήματα που κάνουν. Κι εδώ δεν συμφωνούμε να δοθούν αυτά τα λεφτά. Ήδη έχουν δοθεί αρκετά. Αν δίνουμε 3,5% εδώ, 5% εκεί, 10% εκεί, ανεξέλεγκτα η Δ.Ε.Η. και ο Ο.Τ.Ε. να αναπροσαρμόζουν τα τιμολόγιά τους, και με 2,2% που προβλέπεται να δοθεί αύξηση στους εργαζόμενους, θα μειωθεί ακόμα περισσότερο το εισόδημα των εργαζομένων. 
Γι' αυτό εμείς λέμε ότι τα δημόσια σχολεία να γίνουν πραγματικά δημόσια σχολεία, να γίνεται πραγματική εκπαίδευση και επιμόρφωση των καθηγητών, με σύγχρονα βιβλία και τεχνολογία, με τις κατάλληλες ώρες διδασκαλίας, αν θέλουμε πραγματικά να εμποδίσουμε την ιδιωτική εκπαίδευση που πάει να κυριαρχήσει. Δεν είναι όμως στην πολιτική σας, γιατί ούτε το θέλετε ούτε μπορείτε, γι' αυτό κινείστε σ' αυτά τα πλαίσια.
Στο άρθρο 25 λέτε για τη σύσταση των ΒΕΠΕ. Εδώ κι αν είναι μια χαριστική πράξη της Κυβέρνησης απέναντι σε οποιονδήποτε τυχάρπαστο μεγαλοεπιχειρηματία. Θα φέρω ένα παράδειγμα: Ένας αγρότης που έχει ένα κτήμα πέντε στρεμμάτων, σε μια δασική περιοχή, περιοχή "φιλέτο", πηγαίνει μια εταιρεία, το αγοράζει, συμφωνεί να κάνουν μια εταιρεία ονομαζόμενη ΒΕΠΕ. Και αυτό τι σημαίνει: 
Σημαίνει ότι με τη διαδικασία του δημόσιου οφέλους μπορεί να απαλλοτριώσει όλο το παρακείμενο δάσος, αν βρίσκεται έξω ακριβώς το δάσος και να το χρησιμοποιήσει για κατοικία, για εκθεσιακά κέντρα, για ξενοδοχεία, να κάνει μόνος του εκεί την πολεοδόμηση, όπως έχει περάσει και η ιδιωτική πολεοδόμηση. Και αυτό ακριβώς κάνουν οι ΒΕΠΕ. Και η Κυβέρνηση εδώ λέει ότι είναι και αυτό ένα μέτρο για την προστασία του περιβάλλοντος, ενώ είναι καθαρά ένα νομοσχέδιο ταξικό σε όλες του τις διατάξεις, που ξεπουλάει ακόμα και δημόσιο πλούτο. 
Κύριε Πρόεδρε, θα καταψηφίσουμε τα περισσότερα άρθρα του νομοσχεδίου. Ποια συγκεκριμένα άρθρα θα ψηφίσουμε θα τα πω κατά την ψήφιση των άρθρων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, στην παρούσα ενότητα των άρθρων θα θέλαμε να σταθούμε επιγραμματικά σε ορισμένα από αυτά.
Στο άρθρο 11 και στις παραγράφους 1 και 2 δίνεται η δυνατότητα νομιμοποίησης παρανόμως λειτουργουσών μονάδων. Επιτρέψτε μου να σας διαβάσω από το προεδρικό διάταγμα 84/84 δύο παραγράφους του άρθρου 3. Η παράγραφος 3α αναφέρει: "Για την ηλεκτροδότηση από την ΔΕΗ απαραίτητη προϋπόθεση είναι και η προσκόμιση της άδειας εγκατάστασης". Η παράγραφος 3β αναφέρει: "Οι κάτοχοι των μονάδων αυτών υποχρεούνται μέσα σε ένα έτος από την αρχική ηλεκτροδότηση να προσκομίσουν στην αρμόδια υπηρεσία της ΔΕΗ αντίγραφο της άδειας λειτουργίας, αλλιώς η ΔΕΗ υποχρεούται να προβεί στην άμεση διακοπή της ηλεκτροδότησής τους". Και τρίτον "η ΔΕΗ υποχρεούται να προβεί στην άμεση διακοπή της ηλεκτροδότησης βιομηχανιών, βιοτεχνιών και αποθηκών λόγω μη τήρησης των διατάξεων του παρόντος διατάγματος". 
Το ερώτημα, λοιπόν, είναι πώς φθάσαμε σήμερα, μετά από αυτές τις ισχύουσες διατάξεις, να έχουμε αυτόν τον αριθμό των παρανόμως λειτουργουσών μονάδων. Και τι προϋποθέσεις και τι μέτρα παίρνετε, ώστε να μην εμφανιστεί εκ νέου το φαινόμενο; 
Στη συζήτηση επί της αρχής είχαμε υποστηρίξει την άποψη ότι ο αρμόδιος Υπουργός Ανάπτυξης κάθε πενταετία έρχεται με ένα νομοσχέδιο να νομιμοποιεί τις παρανόμως λειτουργούσες δραστηριότητες, να υπόσχεται ότι στο μέλλον δεν θα εμφανιστεί εκ νέου το φαινόμενο και το φαινόμενο αυτό συνεχώς επαναλαμβάνεται. 
Έτσι, ενώ δεν έχουμε αντίρρηση να νομιμοποιηθούν οι παρανόμως λειτουργούσες μονάδες, σύμφωνα με τους όρους και τις προϋποθέσεις του παρόντος σχεδίου νόμου, είμαστε ζωηρά ανήσυχοι για το αν έχει αναπτυχθεί ένας μηχανισμός, ο οποίος θα εμποδίσει τη συνέχιση του φαινομένου αυτού. Δυστυχώς σε όλη τη διάρκεια της συζήτησης δεν μπορέσαμε να ακούσουμε κάποια εξήγηση για το φαινόμενο της παρανομίας τόσο από την πλευρά του Υπουργείου όσο και από την πλευρά του κυρίου εισηγητή του ΠΑΣΟΚ.
Σε ό,τι αφορά το άρθρο 12 με τις εξαιρέσεις, μπορεί κανείς να ισχυριστεί ότι είναι λογικό οι μεταλλευτικές και λατομικές δραστηριότητες, που αποτελούν μια ιδιαίτερη ενότητα, να τύχουν μιας ιδιαίτερης νομοθετικής ρυθμίσεως. Θέλω και εγώ να επαναλάβω, μετά τους κυρίους συναδέλφους, ότι στην Αττική συνεχίζεται η δραστηριότητα αυτή, ότι οι δασικές εκτάσεις γίνονται αντικείμενο λατομικής εκμετάλλευσης, χωρίς να αποκαθίστανται στο τέλος και ότι αυτό αποτελεί ένα εν δυνάμει πρόβλημα.
Σε ό,τι αφορά τις μονάδες παραγωγής ηλεκτρικής ενέργειας, οι οποίες επίσης εξαιρούνται: Πράγματι η ηλεκτρική ενέργεια αποτελεί ένα ιδιαίτερο κεφάλαιο στη χώρα και θα μπορούσε και πάλι κανείς να ισχυριστεί ότι πρέπει να τύχουν ειδικής ρυθμίσεως. 
Όμως, σύμφωνα με όσα έχει ανακοινώσει το Υπουργείο Ανάπτυξης, έχουν ζητηθεί άδειες για να εγκατασταθούν θερμοηλεκτρικοί σταθμοί ισχύος 6 γιγαβατ σε όλη την επικράτεια, εκ των οποίων τα 3 γιγαβατ είναι στην Αττική, όταν η εγκατεστημένη ισχύς της ΔΕΗ σήμερα σε όλη την επικράτεια είναι 10,9 γιγαβατ. Δεν έχουν αδειοδοτηθεί οι μονάδες αυτές. Αν όμως αδειοδοτηθούν -και ακόμη αν υποθέσουμε ότι η απόδοσή τους καίγοντας φυσικό αέριο, θα είναι η μέγιστη σήμερα που υπάρχει στον κόσμο, το 30%- στην πράξη σημαίνει ότι θα εκλύονται στο περιβάλλον της Αθήνας τριάντα χιλιάδες τόνοι το χρόνο τουλάχιστον οξείδια του αζώτου, ποσότητα, η οποία ισοδυναμεί προς όλες τις εκπομπές από τα αυτοκίνητα, την κεντρική θέρμανση και τη βιομηχανία σήμερα. 
Επίσης παραμένουν σε εκκρεμότητα -και δεν έχει εκφραστεί η πολιτική βούληση ούτε από το Υπουργείο Ανάπτυξης ούτε από το ΥΠΕΧΩΔΕ- οι αιτήσεις για καύση των απορριμμάτων στη χωματερή των Άνω Λιοσίων, όπως επίσης και για καύση των αποξηραμένων λασπών της ΕΥΔΑΠ στην Ψυττάλεια. Αν δηλαδή αθροίσει κανείς και τα προϊόντα της καύσης από τις δυο αυτές διαδικασίες, αντιλαμβάνεται ότι το μέλλον της Αττικής δεν είναι ευοίωνο, αντιλαμβάνεται ότι οι στόχοι και το περιεχόμενο του παρόντος νόμου και των άλλων εξαγγελιών πάνε αυτόματα στο καλάθι των αχρήστων. Δυστυχώς η πολιτική ηγεσία των Υπουργείων Ανάπτυξης και Περιβάλλοντος, αρνείται επίμονα να πάρει θέση στο θέμα αυτό. 
Σε ό,τι αφορά τα συνεργεία θα επαναλάβω ότι η σημερινή κατάσταση είναι απαράδεκτη. Έχουν αφεθεί και έχουν μεταφερθεί στο Υπουργείο Μεταφορών ανεξαρτήτως υποδυνάμεως -θεωρούνται χαμηλής όχλησης επαγγελματικά εργαστήρια και μπορούν να εγκαθίστανται στη γενική κατοικία- ακόμη και τα βαφεία που χρησιμοποιούν οργανικά χρώματα, αν και είναι γνωστό ότι είναι καρκινογόνα. 
Επίσης ζητάμε από το Υπουργείο να κάνει αποδεκτή την ομόφωνη απόφαση του Δήμου Λαυρεωτικής, η περιοχή του να μην εξαιρεθεί των διατάξεων του παρόντος νόμου. Λόγω ειδικών συνθηκών, από το 1995 ο χώρος της Λαυρεωτκής, εκεί που είναι το τεχνολογικό πάρκο, είχε χαρακτηρισθεί ως κατάλληλο για δραστηριότητες μέσης και χαμηλής όχλησης. Σήμερα που το πρόβλημα της έλλειψης απασχόλησης και αποβιομηχάνισης δεν έχει την προηγούμενη έξαρση, έρχεται το δημοτικό συμβούλιο και λέει να παραμείνουν χαρακτηρισμένοι ως χαμηλής όχλησης. Και έχουν βάσιμες υποψίες ότι -διότι έχουν εκφραστεί προθέσεις από μεγάλα οικονομικά συμφέροντα- στο χώρο αυτό θα φτιάξουν δεξαμενές εύφλεκτων επικινδύνων και τοξικών ουσιών και κάτι τέτοιο δεν το θέλουν. 
Θα συμφωνήσουμε και εμείς με τη ρύθμιση που εισηγείται το Υπουργείο στο άρθρο 23 για τα Ναυπηγεία Σκαραμαγκά, παρότι είχαμε δηλώσει την αντίθεσή μας στη μεθόδευση εκποίησης ενός στρατηγικού τομέα της οικονομίας. 
Κύριε Πρόεδρε, αυτές τις παρατηρήσεις είχαμε να κάνουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ψαχαρόπουλος έχει το λόγο.
ΓΕΩΡΓΙΟΣ ΨΑΧΑΡΟΠΟΥΛΟΣ: Ευχαριστώ, κύριε Πρόεδρε.
Έχουμε στα χέρια μας μια ενότητα άρθρων ενός νομοσχεδίου, στον τίτλο του οποίου υπάρχει η λέξη "ανάπτυξη". Δυστυχώς πάρα πολλά νομοσχέδια που έρχονται εδώ, περιέχουν λέξεις στον τίτλο τους που δεν αντιστοιχούν στο κείμενο. 
Θα δώσω ένα παράδειγμα σχετικά με το άρθρο 24 ότι το νομοσχέδιο αυτό είναι αντιαναπτυξιακό για την Αττική και για την Ελλάδα γενικά. Το άρθρο 24 επιβάλλει ένα φραγμό αύξησης διδάκτρων στα ιδιωτικά σχολεία και εκπαιδευτήρια, 3,5%. Πως προσδιορίστηκε αυτό το 3,5%; Μήπως επειδή και οι Βουλευτές προτείνεται να πάρουν μια αύξηση 3,5%; Προσδιορίστηκε από τον πληθωρισμό ή από κάτι άλλο; Το άρθρο αυτό είναι αντιαναπτυξιακό γιατί περιορίζει την επένδυση σε ανθρώπινο κεφάλαιο που μπορούν να κάνουν οι Έλληνες, η Ελλάδα, η ελληνική κοινωνία. Τα χρήματα που δαπανώνται στα ιδιωτικά σχολεία και στα δημόσια δεν είναι απλώς μια καταναλωτική δαπάνη, δεν είναι μια πολυτέλεια. Οι άνθρωποι ξοδεύουν αυτά τα λεφτά για να πάρουν μια παιδεία ποιότητος. Όλες οι έρευνες που έχουν γίνει από την πρώτη μέχρι την τελευταία κα πρόσφατες, τις οποίες μπορούμε να καταθέσουμε και να ξανακαταθέσουμε, δείχνουν ότι κατά μέσο όρο τα ιδιωτικά σχολεία είναι καλύτερα από τα δημόσια κατά περίπου δυο μονάδες επίδοσης στο λύκειο.
Δύο μονάδες στο λύκειο, όπως ξέρετε, είναι πάρα πολύ σημαντικές για τη σχολή που θα μπει κανείς, αν θα μπει στη σχολή της προτίμησής του ή αν θα πάει σε ένα τμήμα ζωiκής παραγωγής στην Καβάλα. Σ' αυτήν την περίπτωση, το κράτος αντί να διευκολύνει την επένδυση στο ανθρώπινο κεφάλαιο, που είναι ο σημαντικότερος τομέας μίας οικονομίας, μιας κοινωνίας, τη δυσχεραίνει. 
Σε άλλες χώρες, το κράτος όχι μόνο δεν επιβάλλει πλαφόν διδάκτρων στα ιδιωτικά σχολεία, αλλά επιδοτεί τα ιδιωτικά σχολεία. Πρόσφατα στην Ιταλία επιδοτούνται τα ιδιωτικά σχολεία, στη Σουηδία, στη Δανία, στην Ολλανδία. Η πλειονότητα των λυκείων στην Ολλανδία είναι ιδιωτικά, επιδοτούμενα από το κράτος. 
Εδώ βλέπουμε την επιδότηση ενός ιδιωτικού σχολείου κουμπωμένοι, νομίζοντας ότι είναι ένα αγαθό το οποίο πρέπει να είναι δημόσιο. Αν επιβληθεί αυτό το πλαφόν των διδάκτρων, σας λέω ότι θα ήταν καλύτερα να μην επιβαλλόταν, διότι μπορεί τελικά να αυξάνονταν τα δίδακτρα κατά μέσον όρο λιγότερο από 3,5%. Γιατί τώρα όλοι θα αυξήσουν τα δίδακτρά τους κατά 3,5%. Αν κάποιος είναι αποτελεσματικός επιχειρηματίας -διευθυντής ιδιωτικού σχολείου, που θα μπορούσε να έχει χαμηλότερο κόστος, θα μπορούσε να τα αυξήσει μόνο κατά 1% ή και να τα μειώσει κατά 10%. Αυτό δεν θα γίνει. Όλοι θα αυξήσουν τα δίδακτρα κατά 3,5%, επειδή το είπε το Υπουργείο Παιδείας.
Λέμε ότι θέλουμε να προωθήσουμε τον ανταγωνισμό. Σήμερα υπάρχει μία δήλωση στα "ΝΕΑ" του Υπουργού Παιδείας, που προσυπογράφει το νομοσχέδιο, που λέει ότι σε καμία περίπτωση δεν μπορεί η παιδεία να δρα ανταγωνιστικά. Μα, αυτό αν το πούμε κάπου έξω, θα μας κοροϊδεύουν. Δηλαδή όλα αυτά τα καλά πανεπιστήμια των μεταπτυχιακών σπουδών, αν δεν δρούσαν ανταγωνιστικά, αν δεν μπορούσαν να πληρώσουν τον καλύτερο καθηγητή περισσότερο και να απολύσουν τον κακό καθηγητή, θα ήταν σε αυτήν την κατάσταση που είναι; Ασφαλώς δεν θα ήταν. 
Αν μπει αυτό το πλαφόν των διδάκτρων, ισοπεδώνουμε τα σχολεία στο επίπεδο του δημοσίου, που με αντικειμενικά κριτήρια, με τις αξιολογήσεις, με την επίδοση των μαθητών που σας είπα, τα ιδιωτικά είναι καλύτερα κατά δύο ποσοστιαίες μονάδες στις πανελλήνιες εξετάσεις. Αυτό είναι τραγικό. 
Αυτό το νομοσχέδιο δεν υπογράφεται μόνο από τον Υπουργό Παιδείας, υπογράφεται και από δύο άλλους με την προηγούμενη ιδιότητά τους, από τον κ. Παπαντωνίου ως Υπουργό Εθνικής Οικονομίας και τον κ. Χριστοδουλάκη ως Υπουργό Ανάπτυξης. Υπενθυμίζω ότι μόλις άλλαξαν καρέκλες αυτοί οι δύο Υπουργοί, ο νυν Υπουργός Εθνικής Οικονομίας είπε ότι θα προωθήσει τον ανταγωνισμό και την ανάπτυξη και τις ιδιωτικοποιήσεις και ότι θα προωθήσει τον ιδιωτικό τομέα.
Θα παρακαλούσα πάρα πολύ τον κ. Χριστοδουλάκη να ξαναδεί αυτά που υπέγραψε και να κάνει εκείνα τα οποία λέει, διότι πολλές φορές, όπως και άρχισα, άλλα λέμε και άλλα κάνουμε σε αυτήν τη χώρα. 
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, θα αναφερθώ και εγώ στο άρθρο 24. Μίλησα γι' αυτό επί της αρχής και εξήγησα ότι είμαι απολύτως αντίθετος. Θα διαπιστώσατε σήμερα ότι το 100% της δύναμης των Φιλελευθέρων είναι αντίθετο με το άρθρο 24. 
ΠΡΟΕΔΡΕΥΩΝ (Παναγιώτης Σγουρίδης): Συμπληρώνετε το 50% και εσείς.
ΣΤΕΦΑΝΟΣ ΜΑΝΟΣ: Προσέξτε τι ακριβώς συμβαίνει. Τα παιδιά στην Ελλάδα κατά το 95% είναι σε δημόσια σχολεία και κατά 5% σε ιδιωτικά. Τα ιδιωτικά είναι επιλογή των γονιών των παιδιών. Τα δημόσια προσφέρονται δωρεάν, ανταγωνισμός υπάρχει. Υπάρχουν πολλά δημόσια σχολεία που προσφέρουν δωρεάν παιδεία και υπάρχουν λίγα ιδιωτικά, πολλά όμως τοπικά, ιδίως στην περιοχή της Αθήνας, που προσφέρουν διάφορα συστήματα ιδιωτικής παιδείας. Από πού προκύπτει η οικονομική ανάγκη να μπει ένα πλαφόν στα δίδακτρα των ιδιωτικών σχολείων; Γιατί μπαίνει αυτό το πλαφόν; Ποιον ωφελεί; 
Κύριε Υπουργέ, θα έλθω σε σας σε λίγο και αυτό που λέω τώρα, ίσως να σας αφορά. Ποια είναι η λογική που προσυπογράφετε εσείς, ώστε να μπει ένα πλαφόν για τα ιδιωτικά σχολεία; Υπάρχει ανταγωνισμός. Γιατί δεν το δέχεστε αυτό;
Αν κάποιος θέλει να στείλει τα παιδιά του στο δημόσιο σχολείο, θα τα έχει στείλει τζάμπα. Αφού την έχει αυτή τη δυνατότητα, γιατί βάζετε πλαφόν; Αν βάζετε πλαφόν εδώ, γιατί δεν σας πέρασε από το μυαλό να βάλετε πλαφόν στις ιδιωτικές κλινικές; Θα ήταν βέβαια φοβερό λάθος. Εδώ όμως γιατί το βάζετε;
Εξήγησα -όπως ακούσατε άλλωστε και από τον κ. Ψαχαρόπουλο πριν- ότι αυτό δεν έπρεπε να υπάρχει καθόλου. Αλλά υποστηρίζω, κύριε Υπουργέ, ότι στην πολιτική είτε αυτή είναι αριστερή ή δεξιά ή φιλελεύθερη, πρέπει να υπάρχει και ένα ήθος. Εσείς, η Κυβέρνηση, αυξάνετε τις δαπάνες για την παιδεία στον προϋπολογισμό κατά 8,4%. Αυτό σημαίνει ότι κάθε Έλληνας φορολογούμενος ακουσίως -διότι δεν του παίρνετε την έγκριση- θα πληρώσει 8,4% παραπάνω για τη δωρεάν παρεχόμενη παιδεία. Και εκεί που ο Έλληνας φορολογούμενος επιθυμεί να πληρώσει μόνος του παραπάνω χρήματα στην παιδεία, του το απαγορεύετε.
Και ερωτώ: Ποιο είναι το ήθος της απόφασης: Στα δημόσια σχολεία 8,4%, στα ιδιωτικά 3,5%; Προσπαθείτε να εξοντώσετε τα ιδιωτικά σχολεία ναι ή όχι; 
Και θα σας επισημάνω το εξής: Κάτω από το λούστρο του εκσυγχρονισμού στο Υπουργείο Παιδείας είναι φανερό ότι μόλις το ξύσουμε εμφανίζονται οι παρωχημένες προκαταλήψεις του υπαρκτού σοσιαλισμού. Αυτά σημαίνουν, αυτά που κάνετε εδώ. Και όταν βγαίνετε εσείς και ομιλείτε περί ιδιωτικοποιήσεων -εσείς, ο κ. Χριστοδουλάκης και άλλοι- οι πράξεις σας μετρούν. Αυτή εδώ είναι συγκεκριμένη πράξη η οποία δείχνει, επαναλαμβάνω, ότι κυριαρχούν ακόμη στον χώρο της παιδείας οι παρωχημένες αντιλήψεις του υπαρκτού σοσιαλισμού.
Και μια και μιλώ για ήθος -και θα παρακαλέσω τους κυρίους συναδέλφους του ΠΑΣΟΚ να μην κάνουν πως δεν με ακούν- όλοι οι Υπουργοί Παιδείας του ΠΑΣΟΚ, από τότε που υπάρχουν, στέλνουν τα παιδιά τους σε ιδιωτικά σχολεία. 'Όλοι ανεξαιρέτως! Και είπα ομιλώντας επί της αρχής: το γεγονός ότι οι κύριοι Υπουργοί Παιδείας στέλνουν τα παιδιά τους σε ιδιωτικά σχολεία δεν δικαιολογεί την επιβολή πλαφόν στα δίδακτρα για να περιορίσουν τη δαπάνη. Δεν υπάρχει κανένα ηθικό υπόβαθρο σ' αυτό το οποίο κάνετε.
Φέτος σας είπα ότι στον προϋπολογισμό προβλέπεται αύξηση 8,4%. Στον περσινό ήταν 8,8%. Δηλαδή τα τελευταία δύο χρόνια δόθηκε αύξηση περίπου 17% στη δημόσια παιδεία, αλλά εξοντώνουμε την ιδιωτική δίνοντας αθροιστικά στη διετία 7%. Και ερωτώ: Με 3,5% αύξηση, αν όσοι έχουν ιδιωτικά σχολεία δώσουν αυξήσεις στους καθηγητές τους -φαντάζομαι ότι θα συμφωνείτε ότι πρέπει να δοθούν- λεφτά για άλλες επενδύσεις από πού θα βρουν; Προσπαθείτε με αυτόν τον τρόπο -και έχετε βάλει την υπογραφή σας σ' αυτό- να εξοντώσετε την ιδιωτική παιδεία. Και κάνετε τεράστιο λάθος, όπως σας είπε πριν και ο κ. Ψαχαρόπουλος. 
Σας καλώ, λοιπόν, να αποσύρετε, κύριε Υπουργέ, το άρθρο ή, εάν δεν μπορείτε τέλος πάντων να το αποσύρετε, να δώσετε στα ιδιωτικά σχολεία τη δυνατότητα να αυξήσουν τα δίδακτρά τους κατά 8,4%, όσα δίνετε παραπάνω στη δημόσια παιδεία και τότε θα υπάρχει ίσως μια λογική. Αυτό το οποίο κάνετε τώρα είναι πέραν της ηθικής και του δικαίου.
Για τα άλλα άρθρα. Σημείωσα επανειλημμένως τον κ. Παναγιωτόπουλο να λέει αλλά και τον εισηγητή της Πλειοψηφίας να αναφέρεται, κύριε Υπουργέ, στην ανάγκη να μπουν αυστηροί όροι σε ό,τι αφορά τις κυκλοφοριακές επιβαρύνσεις που προκαλούν οι οποιεσδήποτε εγκαταστάσεις, είτε είναι αποθήκες είτε είναι βιομηχανίες.
Κατά τη δική μου άποψη, η κυκλοφορία είναι σήμερα η μεγαλύτερη επιβάρυνση στο περιβάλλον της Αττικής και θα παρακαλούσα να υπάρξει ρητή εισαγωγή άρθρου, που να προβλέπει ότι θα υπάρχουν οι μελέτες κυκλοφοριακών επιπτώσεων.
Συνειδητοποιώ ότι ίσως ορισμένες προδιαγραφές δεν είναι έτοιμες. Βάλτε, λοιπόν, ότι διά προεδρικού διατάγματος θα καθοριστούν οι λεπτομέρειες, το τι θα περιλαμβάνει η μελέτη αυτή. Αλλά παρακαλώ να περιληφθεί αυτό. 
Τέλος, θέλω να πω δύο λόγια, κύριε Υπουργέ, για την τροπολογία μολονότι τώρα δεν συζητούμε τις τροπολογίες αλλά μερικοί από μας πρέπει να φύγουν.
Η τροπολογία που καταθέσατε, κύριε Υπουργέ, που προβλέπει ένας εύρος τιμών έως 20% για πολύ μεγάλες εταιρείες με βρίσκει αντίθετο εάν δεν εφαρμοστεί για όλες τις επιχειρήσεις. Είναι λογικό, κύριε Πρόεδρε, το εύρος των τιμών σε μικρές επιχειρήσεις να παίζει πολύ πιο πολύ απ' ότι σε μεγάλες επιχειρήσεις. Το αντίθετο ακριβώς δηλαδή από αυτό που προβλέπει η τροπολογία. 
Η τροπολογία, λοιπόν, λέει για τις μεγάλες επιχειρήσεις -φωτογραφικά δηλαδή, για επιχειρήσεις του δημοσίου- να είναι το εύρος 20%, ενώ για όλες τις υπόλοιπες να είναι 15%. Δεν θα είχα αντίρρηση στην τροπολογία αυτή, εάν το 20% εφηρμόζετο για όλες ανεξαιρέτως τις επιχειρήσεις. Είναι πολύ σοβαρότερο να γίνει αυτό για τις μικρές επιχειρήσεις παρά για τις μεγάλες.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Ανάπτυξης κ. Τσοχατζόπουλος έχει το λόγο.
Ζητάτε, κύριε Υπουργέ, το λόγο για ολική τοποθέτηση; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι για μια παρέμβαση. Απλά σε αυτά που είπε ο κ. Μάνος θέλω να επισημάνω κάτι.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όπως γνωρίζετε, κυρίες και κύριοι συνάδελφοι, η διάταξη για τον περιορισμό της αύξησης των διδάκτρων στα σχολεία είναι μια ετήσια επαναλαμβανόμενη ρύθμιση, η οποία γίνεται εδώ και πολλά χρόνια στο πλαίσιο της πολιτικής των κυβερνήσεων του ΠΑΣΟΚ. 
Πού στηρίζεται αυτή η λογική! Ο κ. Μάνος επιχειρηματολόγησε στηριζόμενος στη δική του φιλοσοφία και τη δική του αντίληψη, -μια καθαρά νεοφιλελεύθερη αντίληψη η οποία πρεσβεύει ότι στην αγορά ανήκει και η υγεία και η μόρφωση. Εδώ, λοιπόν, υπάρχουν διαφορετικές απόψεις μεταξύ μας.
ΣΤΕΦΑΝΟΣ ΜΑΝΟΣ: Στην υγεία δεν εφαρμόζεται...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς πιστεύετε ότι πρέπει να ανήκει ολοκληρωτικά στην αγορά και η διαδικασία μόρφωσης και η διαδικασία παροχής υπηρεσιών υγείας. Εμείς όμως έχουμε την αντίληψη, ότι ο χώρος της υγείας και της εκπαίδευσης αποτελούν κοινωνικό αγαθό. Πρέπει να φροντιστεί, να επηρεάζεται, να καθοδηγείται με την ευθύνη της πολιτείας, που έχει την υποχρέωση συνταγματικά, να εξασφαλίσει στον Έλληνα πολίτη και μόρφωση και υγεία. Ως εκ τούτου δεν μπορούμε να εκθέσουμε αλόγιστα, και αβασάνιστα στους νόμους της αγοράς το πώς θα λειτουργήσει το σύστημα της υγείας και της μόρφωσης. 
Στη βάση αυτή, στηρίζουμε σαφώς και την ιδιωτική εκπαίδευση και δίνουμε τη δυνατότητα ιδιωτικής δραστηριότητας στο χώρο της υγείας, όπως και της παιδείας, αλλά πάντα σε πλαίσιο που δεν οδηγεί σε διαδικασία, -αν θέλετε με όρους αγοράς αποκλειστικά και μόνο, αλλά υπάρχει και η παρεμβατική πλευρά της λογικής που, λαμβάνει υπόψη το συνολικό κοινωνικό κόστος για τη λειτουργία αυτού του χώρου. Γιατί δεν είναι για μας, κερδοσκοπική επιχείρηση, κύριε Μάνο, ούτε τα ιδιωτικά σχολεία ούτε τα ιδιωτικά νοσοκομεία. Αυτό είναι μια αρχή που ισχύει και στη μητρόπολη του καπιταλισμού. Στις Ηνωμένες Πολιτείες Αμερικής δεν θεωρούνται κερδοσκοπικές επιχειρήσεις ούτε τα ιδιωτικά ΑΕΙ ούτε τα νοσοκομεία ούτε τα σχολεία. Έχουν κοινωνική ευθύνη σκοπό και στόχο. Γι' αυτό, και υπάρχει περιορισμός της ετήσιας αύξησης, που συμβαδίζει με τα πραγματικά δεδομένα, καλύπτει τον πληθωρισμό, καλύπτει το κόστος ζωής και είναι εν πάση περιπτώσει μια πάγια, σταθερή ενίσχυση της ιδιωτικής πρωτοβουλίας για να μπορέσει να λειτουργήσει με επιτυχία.
Δεν ήθελα να μείνει ασχολίαστο αυτό το θέμα. Παράλληλα θέλω να κάνω σαφές, ότι στηρίζουμε την ιδιωτική πρωτοβουλία ελεύθερα, παντού σε όλη την αγορά, αποδεχόμαστε την οικονομία της αγοράς, αλλά συγχρόνως διεκδικούμε να μην εξελιχθούμε σε μια κοινωνία της αγοράς. Αυτή είναι η βασική μας διαφορά.
ΣΤΕΦΑΝΟΣ ΜΑΝΟΣ: Μου επιτρέπετε, κύριε Υπουργέ, για ένα δευτερόλεπτο;
Θέλω να σας επισημάνω το εξής: Μου κάνει εντύπωση ότι αγωνίζεστε για τους προνομιούχους, διότι το ΠΑΣΟΚ μας είχε συνηθίσει ότι ήταν εκπρόσωπος των μη προνομιούχων. Οι προνομιούχοι, το 5% στέλνει τα παιδιά στα ιδιωτικά σχολεία. Αυτούς προστατεύετε μπας και πληρώσουν κάτι παραπάνω; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν θέλετε ιδιωτικά σχολεία;
ΣΤΕΦΑΝΟΣ ΜΑΝΟΣ: Τους Υπουργούς Παιδείας του ΠΑΣΟΚ που στέλνουν τα παιδιά τους εκεί; Γι' αυτούς το κάνετε; Και σας έθεσα ένα ερώτημα για να το συνειδητοποιήσετε. 
Στα δημόσια σχολεία λέτε ότι για να ανεβάσετε την ποιότητα πρέπει να δώσετε 8,4% παραπάνω. Και εγώ σας ερωτώ: Με 3,5% τα ιδιωτικά δεν τα καταδικάζετε σε υποβάθμιση; Ναι, ή όχι; Εάν λέγατε ότι θα δώσω στα δημόσια σχολεία 3,5% δεν θα σας κατηγορούσε όλη η Αίθουσα ότι οδηγείτε την παιδεία σε υποβάθμιση. Σας έθεσα, λοιπόν, αυτό το απλό: Βάλτε το πλαφόν, αλλά βάλτε το 8,4% για να μην υπάρχει αυτή η διαφοροποίηση. Ελπίζω, κύριε Υπουργέ, με τη βάση που περιγράφω, να προσφύγει κάποιος από τους ενδιαφερόμενους στο Συμβούλιο της Επικρατείας για να καταργηθεί αυτή η διάταξη. Είναι άδικη η διάταξη όπως την περνάτε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, ο κ. Μάνος με συνέπεια υποστηρίζει τις απόψεις του εδώ, με τη μόνη διαφορά ότι διαβάζει πολλές διατάξεις ελλιπώς. Διότι εδώ αναφέρεται η διάταξη όχι μόνο στα ιδιωτικά σχολεία αλλά και στα φροντιστήρια, όπως επίσης αναφέρεται και στους βρεφονηπιακούς σταθμούς. Αναφέρεται επίσης και στα ιδιωτικά τεχνολογικά εκπαιδευτήρια. Αναφέρεται σε πάσης φύσεως ιδιωτικά εκπαιδευτικά εργαστήρια ελευθέρων σπουδών, σχολεία κλπ.
Απ' αυτήν την άποψη και με δεδομένο ότι ακόμα το κράτος δεν έχει ακόμα καλύψει όπως θα έπρεπε πλήρως, αυτές τις ανάγκες της ελληνικής κοινωνίας, πολλοί καλύπτουν αυτές τις ανάγκες προσφεύγοντας στον ιδιωτικό τομέα. ΄Ενας εργαζόμενος τη στιγμή που δεν βρίσκει θέση στο δημοτικό ή δημόσιο παιδικό σταθμό, πηγαίνει το παιδί του στον ιδιωτικό παιδικό σταθμό. Και εκεί θα υπάρξει απελευθέρωση χωρίς όριο αύξηση των διδάκτρων ή στα τεχνικά εκπαιδευτήρια ή στα εργαστήρια ελευθέρων σπουδών; Νομίζω ότι κάπου υπάρχει υπερβολή. Ναι, μεν ενδεχομένως υπάρχει κάποιο δίκιο, αλλά η γενίκευση της τοποθέτησης αναιρεί αυτό το δίκιο που ενδεχόμενα μπορεί να υποστηρχθεί.
Εγώ, κύριε Υπουργέ, θα ήθελα να θέσω στην κρίση σας ορισμένες σκέψεις μου ειδικά για το άρθρο 12. Στο άρθρο 12 υπάρχουν εξαιρέσεις από το καθεστώς που επιβάλλεται με τον καινούριο νόμο. Οι εξαιρέσεις αυτές αναφέρονται στα λατομεία, στα εργοστάσια παραγωγής ηλεκτρικής ενέργειας, στις δραστηριότητες ναυπηγοεπισκευαστικής ζώνης και σε συνεργεία. Θα ήθελα να αναφερθώ ιδιαίτερα για την εγκατάσταση των μονάδων ηλεκτροπαραγωγής στην Αττική. 
Στην Αττική, κύριε Υπουργέ, εκκρεμούν σειρά αιτήσεων για μονάδες ηλεκτρολογικής φυσικού αερίου ισχύος 3.391 μεγαβάτ. Η ΡΑΕ δεν προχώρησε σε πρόταση αδειοδότησης αυτών των εργοστασίων, διότι υπήρχε η δέσμευση του προεδρικού διατάγματος 84/84. Εάν αυτές οι μονάδες αδειοδοτηθούν και αν λειτουργήσουν τότε θα παραχθεί ενέργεια 17.000 γιγαβατώρες. Αυτό σημαίνει ότι το περιβάλλον στην Αττική θα επιβαρυνθεί εξόχως σημαντικά και συγκεκριμένα με 9.000 τόνους διοξείδιο του άνθρακα, 14.000 τόνους οξείδιο του αζώτου και 350 τόνους οξειδίον του θείου. Βέβαια η εξαίρεση, χωρίς μάλιστα να έχει κατατεθεί στη Βουλή, ως όφειλε ο μακροχρόνιος ενεργειακός σχεδιασμός, δημιουργεί πολλούς φόβους για την περαιτέρω επιβάρυνση του περιβάλλοντος. Με αφορμή αυτό θέλω να κάνω έναν ακόμα σχολιασμό. Αυτές τις μέρες έγινε προσπάθεια στο Μαρόκο για τη διάσωση της Συμφωνίας του Κιότο. Παρ' όλα αυτά η Συμφωνία του Κιότο φαίνεται ότι δεν μπορεί να σταθεί στο μέτρο που δεν στηρίζετε από τις μεγάλες βιομηχανικές χώρες. 
Εδώ στη χώρα μας γίνεται επίκληση της Συμφωνίας του Κιότο κάθε τρεις και λίγο χωρίς να υπάρχει ένας συγκεκριμένος σχεδιασμός, το τι εξοικονόμηση ρύπων πρέπει να κάνουμε και από πού, όπως επίσης και τι άλλο θα πρέπει να φροντίσουμε, ώστε να προσεγγίσουμε τους στόχους του Κιότο.
Και βέβαια δεν είναι μόνο αυτό. Υπάρχουν σοβαρά προβλήματα στο άνοιγμα της αγοράς της ηλεκτρενέργειας, αφού οι αδειοδοτηθείσες μονάδες παραγωγής δεν προχωρούν. Οι επενδυτές δηλαδή που πήραν τις άδειες παραγωγής δεν προχωρούν σε περαιτέρω ενέργειες, και σε κινήσεις που να επιβεβαιώνουν το επενδυτικό τους ενδιαφέρον και να πείθουν ότι κάποια στιγμή θα φτιάξουν αυτά τα εργοστάσια.
΄Ολες αυτές οι διατάξεις δημιουργούν τη βεβαιότητα ότι στον κρίσιμο αυτό τομέα της ηλεκτρικής ενέργειας πηγαίνουμε βλέποντας και κάνοντας. Όπως και η εξαίρεση που περιέχεται στο άρθρο 12, είναι μια πτυχή αυτής της πολιτικής το "βλέποντας και κάνοντας". 
Νομίζω ότι δεν είναι σωστό το να υπάρχει αυτή η εξαίρεση. Εάν υπάρχει ανάγκη εξαίρεσης, αυτή θα προκύψει μέσα από το μακροχρόνιο ενεργειακό σχεδιασμό, που πρέπει, κύριε Υπουργέ, να έλθει στη Βουλή. 
Θα πρέπει μέσα στο ενεργειακό σχέδιο να υπάρχει τοποθέτηση και πάνω στα ζητήματα του μείγματος των καυσίμων, της ασφάλειας εφοδιασμού και ένα σωρό άλλα ζητήματα, στα οποία πολύ σωστά αναφέρεται ο ν.2773. 
Είναι κατανοητό ότι όλα αυτά τα ζητήματα που τα θέτω, να χρειάζονται και χρόνο αντιμετώπισης, γιατί έχετε αναλάβει πρόσφατα τα νέα σας καθήκοντα και εγώ προσωπικά εύχομαι κάθε επιτυχία σ' αυτά. Θεώρησα, όμως, σκόπιμο να υπάρχει αυτή η αναφορά και να επισμάνω ότι δεν χρειάζεται η εξαίρεση. Αυτή η διάταξη μπορεί να απαλειφθεί και αν χρειαστεί εξαίρεση με βάση το μακροχρόνιο ενεργειακό σχεδιασμό, τότε να επανέλθει. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκούφης έχει το λόγο.
ΧΡΗΣΤΟΣ ΜΑΓΚΟΥΦΗΣ: Κύριε Πρόεδρε, το φάσμα των παραγόντων και η μεταξύ των σχέση που αποτελούν την αναγκαία και ικανή συνθήκη για την ανάπτυξη μιας περιοχής και δη της βιώσιμης ανάπτυξης, είναι τεράστιο και ποικίλο. Όμως, κυρίαρχο ρόλο στην ανάπτυξη κάθε περιοχής, παίζουν οι κυβερνητικές επιλογές που διαμορφώνουν θετικές ή αρνητικές ταχύτητες ανάπτυξης, ταχύτητες που αμβλύνουν ή οξύνουν τις διαπεριφερειακές και κυρίως τις ενδοπεριφερειακές ανισότητες. 
Η κυβερνητική πολιτική, παρά τους σημαντικούς ρυθμούς ανάπτυξης και το τεράστιο έργο που έχει συντελεστεί με επιτυχία στη χώρα, έχει αποτύχει να άρει τις ενδοπεριφερειακές ανισότητες. Δυστυχώς η ψαλίδα ανοίγει αντί να κλείνει. ΄Ετσι η απερήμωση της υπαίθρου συνεχίζεται και νέες μικρές Αθήνες ξεπηδούν στον ελλαδικό χώρο. Είναι η Θεσσαλονίκη, η Λάρισα, η Πάτρα, το Ηράκλειο. 
Οι πολίτες της περιφέρειας γνωρίζουν πολύ καλά τα παράγωγα τις όξυνσης των ενδοπεριφερειακών αντιθέσεων και ανισοτήτων. Η αστυφιλία και η μετανάστευση είναι στην ημερήσια διάταξη, μαζί και η εγκατάλειψη πλουτοπαραγωγικών πηγών της υπαίθρου. 
Το πρόσθετο κόστος για τους πολίτες και την πολιτεία προς αντιμετώπιση των αναγκών και των προβλημάτων που προκύπτουν ως παράγωγα του νέου τόπου κατοικίας, είναι τεράστιο. Απαιτείται, λοιπόν, μια νέα στρατηγική ανάπτυξης με σωστή πολιτική. Και η αναπτυξιακή πολιτική είναι σωστή όταν αναδομεί θετικά το παραγωγικό σύστημα, δεν δημιουργεί νεκρές και ανεκμετάλλευτες νησίδες πλούτου, καταργεί τη διασπάθιση του δημοσίου χρήματος, καθυποτάσσει την αισχροκέρδεια των τραπεζών και σέβεται το περιβάλλον και τα όρια ανοχής των οικοσυστημάτων. 
Η αναπτυξιακή στρατηγική απαιτεί τη γνώση των πλουτοπαραγωγικών πηγών περιοχών της χώρας. Γίνεται αποτελεσματική όταν αξιοποιεί τα συγκριτικά πλεονεκτήματα κάθε περιοχής και δημιουργεί προς τούτο, ειδικά αναπτυξιακά προγράμματα και ειδικούς αναπτυξιακούς νόμους.
Εν προκειμένω, στο σχέδιο νόμου έχουμε τη μέριμνα και την προστασία εκ μέρους της πολιτείας της Αττικής. 'Όμως, η Αττική δεν είναι όλη η Ελλάδα. Και στην εισηγητική έκθεση του νομοσχεδίου, κάνουμε αναφορά σε σχέση με το τι συμβαίνει στην Ευρωπαϊκή 'Ενωση και το τι πρέπει να συμβεί στην Ελλάδα. 'Αρα η μέριμνα εκ μέρους της ελληνικής πολιτείας, πρέπει να υπάρξει για όλο τον ελλαδικό χώρο.
Σε σχέση με τα ζητήματα που αφορούν την ανάπτυξη, κύριοι Υπουργοί, θέλω να επισημάνω ότι σ' ένα εθνικό σχέδιο ανάπτυξης, υπάρχουν στόχοι και μετρήσιμα μεγέθη, προσδιοριζόμενα από τους δείκτες. Οι δείκτες ανάπτυξης και ευημερίας, οφείλουν να μετριούνται στο εξής με αναγωγή ανά νομό που αποτελεί τη διοικητική μονάδα και όχι ανά περιφέρεια, γιατί τότε δεν έχουμε σαφή εικόνα και δεν έχουμε το υπόβαθρο ενός σωστού σχεδιασμού για μια ορθολογική ανάπτυξη σε επίπεδο χώρας.
Σήμερα διαπιστώνουμε ότι πολλοί νομοί στη χώρα μας είναι θύματα μιας λαθεμένης αθηνοκεντρικής αντίληψης και πολιτικής κυρίως του παρελθόντος και ενός ανύπαρκτου στρατηγικού σχεδίου ισόμετρης ανάπτυξης της χώρας. 
Υπ' αυτήν την έννοια θα πρέπει να δούμε ότι απαιτείται μια νέα πολιτική ανάπτυξης με μέριμνα της πολιτείας για τη θετική αναδόμηση του παραγωγικού συστήματος σε επίπεδο χώρας. 
Στο συγκεκριμένο σχέδιο νόμου όπου γίνεται μέριμνα για το Νομό της Αττικής θα παρακαλέσω τους κυρίους Υπουργούς να υιοθετήσουν μερικές συμπληρώσεις που θα προτείνω, δίνοντας τη διάσταση ότι η πολιτεία μεριμνά για όλο τον ελλαδικό χώρο. Συγκεκριμένα, στο άρθρο 8 παράγραφος 4, μετά το "Σε περίπτωση υποχρεωτικής μετεγκατάστασης για λόγους πολεοδομικού ή χωροταξικού σχεδιασμού καθώς και για λόγους ανωτέρας βίας, στους οποίους δεν περιλαμβάνεται η κατεδάφιση, επιχορηγείται μέχρι 50% του συνολικού κόστους μετεγκατάστασης από το Π.Δ.Ε. Το ποσοστό της επιχορήγησης δεν μπορεί να υπερβαίνει το 10% της αξίας του εξοπλισμού που μετεγκαθίσταται.", να προστεθεί η παρακάτω προσθήκη: "Δικαίωμα επιχορήγησης έχουν οι επιχειρήσεις όλων των νομών της χώρας οι οποίες πρόκειται να μετεγκατασταθούν σε υφιστάμενες ή δημιουργούμενες ΒΕΠΕ, ΒΙΠΑ ή ΒΙΟΠΑ". 
Η ρύθμιση αυτή την οποία προτείνω, κύριοι Υπουργοί, είναι απαραίτητη και συνάμα κοινωνικά δίκαιη με την εξής έννοια: Εάν δεν προβλεφθεί η επιχορήγηση για δαπάνες μετεγκατάστασης σε χώρους υποδοχής που πρόκειται να δημιουργηθούν,τότε ωφελούμενοι θα είναι μόνο οι νομοί που έχουν ΒΙΠΕ και όχι αυτοί που θα θελήσουν να δημιουργήσουν. Απ' αυτήν την προσθήκη θα προκύψουν οφέλη και αυτά είναι πολλαπλά. Μάλιστα, δεν αφορούν αποκλειστικά τους όρους λειτουργίας της μεταποιητικής δραστηριότητας ενός νομού, αλλά μια σειρά ενδιαφερομένων.
Πρώτον, διαμορφώνει ένα σαφές πλαίσιο διαχωρισμού των χρήσεων γης, εξορθολογικοποιεί το καθεστώς ανάπτυξης της μεταποιητικής και γενικότερα της επιχειρηματικής δραστηριότητας και αποσυμφορεί τον αστικό ιστό από επιβαρύνσεις, λόγου χάρη αυξημένο μεταφορικό έργο, θορύβους, ρύπανση κλπ. 
Δεύτερον, αναβαθμίζοντας την ποιοτική στάθμη του αστικού ιστού, βελτιώνει τις οικονομικές του αποδόσεις σε χρήσεις συμβατές προς τις ανάγκες της κοινωνίας, λόγου χάρη αξιοποίηση χώρων για ψυχαγωγία, πολιτισμό, οικιστικές εφαρμογές κ.ο.κ.
Τρίτον η οριοθέτηση του χώρου ΒΕΠΕ και η ύπαρξη κινήτρων για μετεγκατάσταση αυτών διαμορφώνει συνθήκες μετακίνησης μικρομεσαίων επιχειρήσεων που θα θελήσουν να αξιοποιήσουν τη δυνατότητα αυτή, διασφαλίζοντας τη λειτουργία τους υπό όρους νομιμότητας, λόγου χάρη έγκυρες άδειες λειτουργίας, περιβαλλοντικοί όροι κ.ο.κ. Αυτή η μετακίνηση μπορεί να αποτελέσει το μεγαλύτερο επενδυτικό κύμα των τελευταίων χρόνων. 
Τέταρτον η μετεγκατάσταση των επιχειρήσεων σε ένα χώρο με ξεκαθαρισμένους τους πολεοδομικούς και περιβαλλοντικούς όρους, θα τις δώσει τη δυνατότητα ανάπτυξης και εκσυγχρονισμού, αύξηση της απασχόλησής των, καλύτερης οργάνωσης και γενικότερα θα τις επιτρέψει να σχεδιάσουν και να προγραμματίσουν το μέλλον των κάτω από συνθήκες εύρυθμης λειτουργίας.
Πέμπτον οι επιχειρηματικές συγκεντρώσεις θα επιτρέψουν στο νομό να αξιοποιήσει προγράμματα ανάπτυξης που σήμερα η διασπορά δεν επιτρέπει. 
Και έκτο, η ύπαρξη οργανωμένου χώρου υποδοχής επενδύσεων μπορεί να λειτουργήσει ως πόλος έλξης επενδύσεων μη τοπικού επιχειρηματικού κεφαλαίου οι οποίες είναι προσανατολισμένες σε πηγές πρώτων υλών.
Τα ως άνω επιχειρήματα που ανέφερα, κύριοι Υπουργοί, είναι σημαντικά. Και θέλω να πιστεύω ότι αποτελεί χρέος για σας η άσκηση αναπτυξιακής πολιτικής σε πλαίσια ισονομίας και ισοπολιτείας και εφαρμογής μίας νέας πολιτικής ισόμετρης ανάπτυξης, μίας πολιτικής που άρει τους παράγοντές της μέχρι σήμερα άνισης ανάπτυξης στον τόπο μας. 
Κύριοι Υπουργοί, έχετε την ευκαιρία να σταθείτε στο ύψος των περιστάσεων, να δικαιώσετε την ελληνική περιφέρεια. Γι' αυτό σας καλώ να υιοθετήσετε την πρότασή μου για τη συμπλήρωση του άρθρου 8 όπως προανέφερα.
Βέβαια, υπάρχει το άρθρο 15, το οποίο κάνει μνεία για την έκδοση προεδρικών διαταγμάτων και συγκεκριμένα λέγει ότι: "Με προεδρικά διατάγματα που εκδίδονται ύστερα από πρόταση των Υπουργών Ανάπτυξης και ΠΕΧΩΔΕ μπορεί να εφαρμόζονται για τη μεταποιητική δραστηριότητα ρυθμίσεις ανάλογες του παρόντος νόμου σε άλλες περιοχές της χώρας που παρουσιάζουν μεγάλες βιομηχανικές συγκεντρώσεις".
Κατ' αρχάς και μόνο ο όρος "...που παρουσιάζουν μεγάλες βιομηχανικές συγκεντρώσεις" διαμορφώνει τη λογική συγκεκριμένων επιλογών και δεν καλύπτει όλο το φάσμα ολόκληρου του ελλαδικού χώρου. Και είναι ζήτημα ερμηνείας. 
Εκτιμώ ότι με την υιοθέτηση της πρότασής μου εκπίπτει η αναγκαιότητα ύπαρξης του άρθρου 15, το οποίο μπορείτε να αποσύρετε. Εάν, εν πάση περιπτώσει, για κάθε ενδεχόμενο λόγο δεν υιοθετήσετε την πρότασή μου, εκτιμώ ότι αυτή η τελευταία φράση στο άρθρο 15 -"...που παρουσιάζουν μεγάλες βιομηχανικές συγκεντρώσεις"- πρέπει να απορριφθεί και παρακαλώ να την απαλείψετε. Αλλά κρίνω σκόπιμο και καλύτερο ότι είναι προτιμότερο να υιοθετήσετε την πρότασή μου σε σχέση με το άρθρο 8 ως συμπλήρωση της παραγράφου 4 για να επιτελέσετε έτσι την έναρξη μιας νέας διαδικασίας σε σχέση με την αναπτυξιακή πολιτική, που θα διαμορφώσει μία νέα προοπτική ορθολογικής ανάπτυξης στην πατρίδα μας. 
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, τις ίδιες παρατηρήσεις που είχα κάνει χθες όσον αφορά στη μετεγκατάσταση των επιχειρήσεων της επαρχίας, για τις οποίες δεν λαμβάνεται καμία πρόνοια, τα ίδια ισχύουν και για τις συγχωνεύσεις. Δηλαδή, οι συγχωνεύσεις αυτές να μην ισχύσουν για τις επιχειρηματικές μονάδες, οι οποίες λειτουργούν στις μεγάλες επαρχιακές πόλεις; Και βεβαίως εδώ δεν έχει δοθεί αυτές τις τρεις ημέρες ούτε στην επιτροπή μία πειστική απάντηση. Θεωρούν, ότι, είμαστε πολίτες δευτέρας κατηγορίας; Ας μας πουν. Πρέπει να περιμένουμε την έκδοση αυτών των προεδρικών διαταγμάτων, όταν είναι γνωστά τα αιτήματα; 
Και υπάρχει κι ένα συγκριτικό πλεονέκτημα: Υπάρχουν χώροι υποδοχής. Εάν το θέλετε, μπορούν να λειτουργήσουν ως κίνητρο για τη δημιουργία χώρων υποδοχής. Διότι, ο συνάδελφος, ο κ. Μαγκούφης ανέφερε αυτό για τα Τρίκαλα. Εάν υπάρχουν τα κίνητρα, εύκολα δημιουργείται μία βιομηχανική περιοχή, μία περιοχή υποδοχής αυτών των δραστηριοτήτων. Θέμα κινήτρων είναι και θέμα πολιτικής για να ενεργοποιηθούν αυτές οι διαδικασίες. Εδώ, στην περιοχή μας, δημιουργείται εκ του μηδενός μία περιοχή, εξ ανάγκης, παρά την απουσία οποιουδήποτε κινήτρου. Αυτήν τη διαδικασία θα την επιτάχυνε η παροχή κινήτρων. 
Το δεύτερο που θέλω να επισημάνω, είναι, αυτό που είπε ο συνάδελφος ο κ. Πιπεργιάς. Πρέπει και η ηλεκτρική ενέργεια να έρθει στην Αττική; Θα προκαλέσει βελτίωση της βιώσιμης οικιστικής ανάπτυξης η δημιουργία εργοστασίων ηλεκτροπαραγωγής στην Αττική ή θα επιβαρύνει; Η Νομοπαρασκευαστική Επιτροπή έκρινε, όπως και όλοι, με την απλή λογική ότι δεν υπάρχουν άλλα περιθώρια. Δεν υπάρχει άλλη χωρητικότητα για την Αττική. Πρέπει τα μεγάλα εργοστάσια παραγωγής ηλεκτρικής ενέργειας, γιατί δεν διευκρινίζετε, εάν πρόκειται...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν υπάρχει...
ΑΘΑΝΑΣΙΟΣ ΝΑΚΟΣ: Κάνετε λάθος, κύριε Υπουργέ. Δεν έχετε διαβάσει το νόμο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο άρθρο 12.
ΑΘΑΝΑΣΙΟΣ ΝΑΚΟΣ: Μα, για το άρθρο 12 αναφερόμαι. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εξαιρούνται.
ΑΘΑΝΑΣΙΟΣ ΝΑΚΟΣ: Τι εξαιρείται; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Η εφαρμογή ηλεκτρικής ενέργειας. 
ΑΘΑΝΑΣΙΟΣ ΝΑΚΟΣ: Με συγχωρείτε. Από τις διατάξεις του νόμου αυτού δεν έχουν εφαρμογή. Δηλαδή δεν υπόκεινται στους περιορισμούς τα λατομεία. Και δεν υπόκεινται στους περιορισμούς οι εγκαταστάσεις μονάδων παραγωγής ηλεκτρικής ενέργειας:
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Διέπονται από το ίδιο θεσμικό πλαίσιο, γι' αυτό το λόγο. Γι' αυτό το κάνουμε.
ΠΡΟΕΔΡΕΥΩΝ (Παναγιώτης Σγουρίδης): Έχουν δικό τους καθεστώς. 
ΑΘΑΝΑΣΙΟΣ ΝΑΚΟΣ: Βεβαίως για την παράγραφο 1 του άρθρου 12 υπάρχει ιδιαίτερο καθεστώς. Θυμάστε, εδώ στη Βουλή τι έγινε με την παράταση των λατομικών εγκαταστάσεων προκειμένου να εξυπηρετηθούν τα έργα, ιδίως, για τους Ολυμπιακούς Αγώνες. Εδώ τις δώσαμε τις παρατάσεις που προβλέπονται από το ν. 2115/1993. Το θέμα είναι ότι πρέπει να διευκρινιστεί ότι αύριο δεν θα δοθούν άδειες για εργοστάσια παραγωγής ηλεκτρικής ενέργειας στην Αττική. Εάν υπάρξει τέτοια δέσμευση από τον κύριο Υπουργό, τότε ξεκαθαρίζεται το θέμα.
Στο άρθρο 19, για τα πέντε χρόνια που προβλέπονται για τη μετεγκατάσταση, σε τοπικά διαμερίσματα, στις περιοχές, όπου, ανοίγονται νέα ορυχεία προς εξυπηρέτηση της Δ.Ε.Η., είναι αίτημα των κατοίκων της Κοζάνης -το διαβιβάζω εγώ, γιατί ο κ. Τσιαρτσιώνης δεν μπορεί να παρευρεθεί- απ' αυτή την περίοδο των πέντε ετών να λάβετε υπόψη σας, ότι, έχουν περάσει τρία χρόνια. Άρα, είναι ανεπαρκέστατο το εναπομένον χρονικό διάστημα των δύο ετών για τη μετεγκατάσταση αυτών των συμπολιτών μας. Η παράκλησή τους είναι τα πέντε χρόνια να γίνουν δέκα. 
Το άρθρο 23 είναι τροπολογία η οποία ενσωματώθηκε. Δεν την ψηφίζω για λόγους αρχής. Διότι δεν είναι αυτό που είπε ο κ. Γκατζής, δηλαδή τι θα γίνει με τα χρήματα που έβαλαν οι εργαζόμενοι στα ναυπηγεία. Οι εργαζόμενοι που δεν συμμετέχουν στο διοικητικό συμβούλιο των ναυπηγείων δεν έχουν καμία ευθύνη. Είναι ανώνυμη εταιρεία. Αλίμονο, αν ο μέτοχος έχει αστική ή άλλης μορφής ευθύνη. Εδώ γίνεται αποκατάσταση του κ. Κοντάκη και της παρέας, δηλαδή, αυτών που ωρύονταν έξω από τη Βουλή και πετούσαν κέρματα και μπουκάλια με νερό. Ο κ. Γείτονας δέχτηκε στο κεφάλι ένα τέτοιο μπουκάλι με νερό, εισερχόμενος μέσα στη Βουλή. Είναι αυτοί, οι οποίοι, επεσώρευσαν στις πλάτες των Ελλήνων φορολογουμένων άλλα 100 δισ. δραχμές από τότε που ήταν να γίνει η ιδιωτικοποίηση των ναυπηγείων. Ζητάτε να δώσουμε συγχωροχάρτι σ' αυτούς; Όχι στους εργαζόμενους. Ποια ευθύνη έχουν οι εργαζόμενοι ως κάτοχοι κάποιας μετοχής των ναυπηγείων; Γι΄ αυτό είμαι αντίθετος σ' αυτήν την παράγραφο του άρθρου 23. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ: Θα ήθελα να θυμίσω στους κυρίους Υπουργούς για το θέμα των αποθηκών το οποίο φαίνεται ότι δεν μπορεί να ρυθμιστεί αλλιώς. Δεν καταλαβαίνω γιατί είναι τόσο δύσκολο να αποκλείσουμε τη λειτουργία αποθηκών μέσα σε χώρους γενικής κατοικίας. Βέβαια αυτό συμπλέει ως άποψη με πράγματα που ακούμε κατά καιρούς από τον Υπουργό ΠΕΧΩΔΕ, γιατί είπε ο ίδιος εδώ και πολλά χρόνια, δηλαδή ότι πρέπει να μεταφερθούν οι δραστηριότητες αυτές εκτός των χώρων κατοικίας. 
Εφόσον τελικά το Υπουργείο δεν μπορεί να το αφαιρέσει αυτό, παρακαλώ όπου προβλέπεται περιβαλλοντική μελέτη να προστεθούν οι λέξεις και "κυκλοφοριακή μελέτη". Δηλαδή μελέτη κυκλοφοριακών επιπτώσεων. Εάν προστεθεί αυτό, θα βελτιωθεί κάπως η λειτουργία του νομοσχεδίου σ' αυτό το θέμα.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτό που προτάθηκε απόν τον κ. Πάγκαλο, αλλά και από άλλους συναδέλφους προηγουμένως, είναι αναγκαίο, διότι γνωρίζουμε όλοι ότι η επιβάρυνση από την κυκλοφοριακή ρύπανση και φόρτιση έχει μεγαλύτερη συμβολή στην επιβάρυνση του περιβάλλοντος απ' όση έχει η βιομηχανική ρύπανση. Ως εκ τούτου συμφωνούμε να συμπεριλαμβάνεται και συμφωνούμε με τις προτάσεις που έγιναν. 
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε το στάδιο των πρωτολογιών.
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στην επισήμανση του κ. Πάγκαλου θα ήθελα να προσθέσω ότι εμείς, όταν συνεζητείτο το θέμα, δεν το κάναμε αποδεκτό, διότι η ίδρυση μιας αποθήκης προϋποθέτει την ύπαρξη περιβαλλοντικής μελέτης και η μελέτη αυτή για την ίδρυση μιας αποθήκης μέσα σε οικιστικό περιβάλλον, κυρίως είναι μελέτη κυκλοροφιακής φόρτισης. Από τη στιγμή όμως που επαναλαμβάνεται απ' όλες τις πτέρυγες της Βουλής, εμείς το κάνουμε αποδεκτό. Θέλω μόνο να ρωτήσω, αν μπορούμε να το κάνουμε τώρα αποδεκτό, διότι το άρθρο το έχουμε ψηφίσει. 
ΠΡΟΕΔΡΕΥΩΝ (Παναγιώτης Σγουρίδης): Στο σύνολο πρέπει να γίνει αποδεκτό. Όταν θα ψηφιστεί το νομοσχέδιο και στο σύνολο, θα προσθέσετε και αυτήν τη λέξη, διότι είναι πρόταση κοινής αποδοχής.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι κοινής αποδοχής και συμφωνούμε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα ήθελα κάποιες παρατηρήσεις που έγιναν να τις κάνω αποδεκτές.
Η πρώτη παρατήρηση που γίνεται αποδεκτή αφορά το άρθρο 10. Είναι μια φραστική διατύπωση που αφορά το διαχωρισμό. Οι δύο πρώτοι στίχοι διαμορφώνονται ως εξής: "Ο διαχωρισμός βιομηχανικών ή βιοτεχνικών εγκαταστάσεων και επαγγελματικών εργαστηρίων είναι δυνατός...". Δηλαδή προσθέτουμε τις λέξεις "και επαγγελματικών εργαστηρίων" παρ' όλο που δεν παρουσιάζει ιδιαίτερο ενδιαφέρον. Είναι πολύ δύσκολο ένα επαγγελματικό εργαστήριο να διαχωριστεί, αλλά επειδή διατυπώθηκε και πιθανώς να υπάρξει έστω και μία περίπτωση, πρέπει να το προβλέψουμε.
Η παράγραφος 1 του άρθρου 11 διαμορφώνεται ως εξής: "Επαγγελματικά εργαστήρια, αποθήκες, βιοτεχνίες και βιομηχανίες που ιδρύθηκαν...". Δηλαδή αν και μία μονάδα, βιομηχανία ή βιοτεχνία, είχε δημιουργηθεί παρανόμως και σήμερα πληροί τους όρους αυτούς του νομοσχεδίου, μπορεί και αυτή να νομιμοποιηθεί. Είναι ελάχιστες αυτές οι περιπτώσεις...
ΓΕΩΡΓΙΟΣ ΣΑΛΑΓΚΟΥΔΗΣ: Αφού το λέτε παρακάτω.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό παρακάτω αφορά εκσυγχρονισμό ή μετεγκατάσταση, δεν αφορά ίδρυση.
ΠΡΟΕΔΡΕΥΩΝ (Παναγιώτης Σγουρίδης): Είναι σωστό αυτό που λέτε, κύριε Υπουργέ. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι ελάχιστες οι περιπτώσεις επαναλαμβάνω, αλλά πρέπει να γίνει και αυτό.
Η τρίτη παρατήρηση αφορά το άρθρο 11 παράγραφος 5. Γίνεται η εξής αναδιατύπωση: "Όσοι προέβησαν σε ίδρυση, εκσυγχρονισμό, μετεγκατάσταση, συγχώνευση, διαχωρισμό ή λειτουργία κατά παράβαση του π.δ. 84/84 εφόσον με τις παραπάνω διατάξεις μπορούν να εφοδιαστούν με άδεια λειτουργίας, πρέπει εντός έτους από την ισχύ του νόμου να υποβάλουν σχετική αίτηση. Μετά την παρέλευση της προθεσμίας αυτής επιβάλλεται πρόστιμο το ύψος του οποίου προσδιορίζεται σύμφωνα με το άρθρο 16 του ν. 2516/1997".
ΑΘΑΝΑΣΙΟΣ ΝΑΚΟΣ: Απλώς με αίτηση;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό που διατυπώθηκε στη Βουλή είναι να δώσουμε ένα κίνητρο εξυγίανσης των παρανόμως λειτουργουσών επιχειρήσεων, να τις εξαναγκάσουμε δηλαδή να έρθουν να δηλώσουν. Γιατί αν αρχίσουμε με πρόστιμα, πιθανώς να μην έρθουν.
Η τέταρτη παρατήρηση αφορά το άρθρο 17 παράγραφος 1, όπου ο δέκατος στίχος διαμορφώνεται ως εξής: "Ο προσδιορισμός του ποσοστού και της θέσης της παραχωρούμενης έκτασης....". Προσθέτουμε τις λέξεις "του ποσοστού και". Πιστεύουμε ότι όπως είχε η διατύπωση στο κείμενο ήταν σωστή και επαρκής, αλλά επειδή ειπώθηκε από τον εισηγητή της Πλειοψηφίας να διατυπωθεί ευκρινέστερα κάνουμε αυτήν τη συμπλήρωση.
Τέλος στο άρθρο 25 που αφορά την προθεσμία των δύο ετών για την εκπλήρωση όλων των προθεσμιών δημιουργίας βιομηχανικής επιχείρησης ΒΕΠΕ, αντί για δύο χρόνια να γίνει δυόμισι χρόνια, δηλαδή τριάντα μήνες. Αυτό αν δεν το αποδέχεται κάποια πλευρά της Βουλής και κυρίως η Αξιωματική Αντιπολίτευση, δεν το κάνουμε γνωστό. Θα σας εξηγήσω τι περιλαμβάνει το άρθρο 25 και για ποιο λόγο γίνεται αυτό.
Όσον αφορά τις παρατηρήσεις που διατυπώθηκαν γενικότερα, θα ήθελα να πω το εξής προς την πλευρά της Νέας Δημοκρατίας που είπε, ότι τα χρήματα της Ευρωπαϊκής Ένωσης δεν απέδωσαν και κυρίως δεν απέδωσαν στη βιομηχανία: Νομίζω ότι τα στοιχεία που προσκόμισε ή έχει υπόψη της η Νέα Δημοκρατία δεν είναι επακριβή.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Θα καταθέσουμε και τα διαγράμματα...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα ήθελα να σας ενημερώσω ότι από το 1999 και μετά ειδικά η βιομηχανία αυξάνεται με ρυθμούς, που ξεπερνούν το 6% και 7%. Έχει μια ιδιαίτερα υψηλή αύξηση.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Οι βιομηχανίες ως ποσοστό του...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ακούστε παρακαλώ!
Υπάρχει μια συνήθεια αυτές τις μέρες που συζητάμε να μας διακόπτουν όταν μιλούμε. Εμείς δεν διακόψαμε κανέναν.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, αλλά αυτό δεν μπορεί να συνεχιστεί. Μάλιστα προχθές δημιουργήθηκε και επεισόδιο που ευτυχώς δεν είχε συνέχεια. Δεν νομίζω όμως ότι πρέπει να δημιουργούμε τέτοιες καταστάσεις στη Βουλή.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα ήθελα να σας υπενθυμίσω, αγαπητοί συνάδελφοι της Νέας Δημοκρατίας, ότι όταν διαχειριστήκατε το Α' Κοινοτικό Πλαίσιο Στήριξης δεν υπήρχε μισή δραχμή για ιδιωτικές επενδύσεις. Όλες οι επενδύσεις πήγαιναν σε δημόσια έργα. Και μας κατηγορείτε εμάς, οι οποίοι έχουμε δώσει πολλά κονδύλια για την ανάπτυξη του ιδιωτικού τομέα μέσα από το Γ' Κοινοτικό Πλαίσιο Στήριξης. Σας υπενθυμίζω ότι το πρόγραμμα του Υπουργείου Ανάπτυξης που είναι ύψους 2,2 τρισεκατομμυρίων δραχμών, πηγαίνει στη μεγάλη του πλειοψηφία για την ενίσχυση της ανταγωνιστικότητας της ελληνικής οικονομίας. Γι' αυτό εξάλλου ορίστηκε και ως επιχειρησιακό πρόγραμμα για την ανταγωνιστικότητα.
Θα ήθελα να σας επισημάνω ότι για πρώτη φορά στο Β' και Γ' Κοινοτικό Πλαίσιο Στήριξης, στα Περιφερειακά Προγράμματα, που ήταν κυρίως για δημόσια έργα και για έργα Τοπικής και Νομαρχιακής Αυτοδιοίκησης, έχουμε εισαγάγει και τις ιδιωτικές επενδύσεις, οι οποίες στο Γ' Κοινοτικό Πλαίσιο Στήριξης έχουν αυξηθεί ως ποσοστό επί των ΠΕΠ. Αυτά για την αποκατάσταση της αλήθειας.
Προσπάθησα να ανακαλύψω γιατί η Νέα Δημοκρατία διαφωνεί με το άρθρο, περί συγχώνευσης των επιχειρήσεων. Νομίζω ότι ψάχνετε να βρείτε διαφωνία ενώ αυτά που είπατε όλα εκπληρούνται με το άρθρο.
Θα ήθελα επιπλέον να επισημάνω το εξής: Ο σημερινός νόμος είναι για τη βιώσιμη ανάπτυξη, είναι για την εξισορρόπηση της επιχειρηματικής δράσης και των περιβαλλοντικών επιπτώσεων από αυτήν την επιχειρηματική δράση. Δεν αφορά ζητήματα διαρθρωτικών αλλαγών στις επιχειρήσεις. Αν θέλετε επ' αυτού μπορούμε να συζητήσουμε τη μεθεπόμενη Παρασκευή που θα κουβεντιάσουμε για τα ζητήματα των μικρομεσαίων επιχειρήσεων. 
Σας λέω επιπλέον ότι, όπως όλοι γνωρίζετε -και πιστεύω ότι το γνωρίζει πολύ καλά και η Νέα Δημοκρατία απλώς το αποσιωπά- ήδη υπάρχει νομοσχέδιο που δίνει κίνητρα για τη συγχώνευση των επιχειρήσεων. Η άρση του π.δ. 84/84 δεν έχει άμεση σχέση με τις διαρθρωτικές αλλαγές των επιχειρήσεων. Απλώς επειδή έχουμε κάποια εξειδικευμένα προβλήματα στην Αττική που ισχύουν συγκεκριμένοι όροι για τις χρήσεις γης, γι' αυτό προβλέπουμε το διαχωρισμό σημειακά στο νομοσχέδιό μας.
Επίσης, πρέπει να ξέρετε ότι προβλέπουμε αυτό που είπατε, αγαπητέ κύριε Παναγιωτόπουλε, για τη θέσπιση κινήτρων όταν η συγχώνευση και η συναίνεση των επιχειρήσεων γίνεται σε βιομηχανικά πάρκα.
ΠΡΟΕΔΡΕΥΩΝ (Παναγιώτης Σγουρίδης): Εξάλλου, για το θέμα της συγχωνεύσεως των επιχειρήσεων θα μπει ως ρήτρα στον αναπτυξιακό νόμο για να υπάρχει η επιδότηση.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Υπάρχει και ειδικός νόμος που έχει εκπονηθεί στο Υπουργείο Εθνικής Οικονομίας και ο οποίος θα κατατεθεί άμεσα στη Βουλή.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι θα κατατεθεί μέχρι τέλος του χρόνου.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα κατατεθεί πολύ άμεσα στη Βουλή, κύριε Πρόεδρε. 
Θα ήθελα και πάλι να αναφερθώ επ' ολίγον στο έωλο επιχείρημα για τις ΒΙΠΕ που λέει η Νέα Δημοκρατία. Σε όλη την επιχειρηματολογία που αναπτύξαμε και χθες και προχθές θα ήθελα να σας φέρω ένα καινούριο στοιχείο.
Γνωρίζετε, αγαπητοί συνάδελφοι της Νέας Δημοκρατίας, ότι οι περισσότεροι εκ των εγκατεστημένων επιχειρηματιών και επιχειρήσεων στα χωροθετημένα ΒΙΟΠΑ δεν επιθυμούν την πολεοδόμηση, δεν θέλουν τη ρυμοτόμηση. Το γνωρίζετε αυτό;
Εμείς έχουμε έρθει σε επαφή, όπως σας είπα και χθες και προχθές, με όλους αυτούς του συνδέσμους των επιχειρηματιών και τους έχουμε επισημάνει, ότι πρέπει να αξιοποιήσουν το θεσμικό πλαίσιο του νέου ν. 2545 περί ΒΕΠΕ, ούτως ώστε να τους επιδοτήσουμε, για να δημιουργηθούν οι οργανωμένοι βιομηχανικοί χώροι. Γνωρίζετε αυτά τα προβλήματα. Έχουμε επιχειρήσει σε πολλούς τέτοιους χώρους και όμως βρίσκουμε την άρνηση.
Και γι' αυτό ακριβώς δεν θα πρέπει να θολώνετε το επιχειρηματικό τοπίο σε σχέση με το τι ισχύει στις βιομηχανικές περιοχές, αλλά θα πρέπει να γνωρίζετε το σημερινό θεσμικό πλαίσιο και πώς αυτό μπορεί να αξιοποιηθεί και από την Τοπική Αυτοδιοίκηση και από τη Νομαρχιακή Αυτοδιοίκηση, αλλά και από τους επιχειρηματίες που ενδιαφέρονται.
Είπατε να βάλουμε κίνητρα για το διαχωρισμό. Μα νομίζω ότι υπάρχει προφανής αντίφαση: Κίνητρα για το διαχωρισμό, κίνητρα και για τη συνένωση;
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Είπα για ειδική ρήτρα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για όποια αμφιβολία έχετε γι' αυτό που λέω ότι εσείς ισχυριστήκατε, υπάρχουν ευτυχώς τα Πρακτικά και νομίζω ότι θα πρέπει να τα δείτε. Εγώ κρατάω σημειώσεις. Ο εισηγητής σας είπε ότι θα πρέπει να θεσπισθούν και μέτρα για το διαχωρισμό.
Θα ήθελα, όμως, να σας πω και το εξής: Ο διαχωρισμός έχει θεσπιστεί -και απαντώ και στον κ. Γκατζή με αυτό- επειδή υπάρχουν πολλές περιπτώσεις που χρειάζεται. Αυτό δεν είναι πολιτική του Υπουργείου μας, αλλά υπάρχουν περιπτώσεις που εξ αντικειμένου πρέπει κάποιες επιχειρήσεις να διαχωριστούν. Και γι' αυτό ακριβώς το προβλέπουμε. Δεν είναι επιθυμία του Υπουργείου, δεν είναι πολιτική δική μας, αλλά υπάρχουν συνεταίροι οι οποίοι πιθανόν να θέλουν να χωρίσουν, γιατί δεν μπορούν να οδεύσουν μαζί επιχειρηματικά. Γι' αυτό ακριβώς δίνουμε αυτήν τη δυνατότητα. Αυτή η δυνατότητα εξάλλου έχει ζητηθεί από τους φορείς.
Επαναλαμβάνω πώς θα γίνει ο έλεγχος. Αυτό είναι ένα κρίσιμο στοιχείο για το νομοσχέδιό μας. Πρώτον εκτός από αυτά που ισχύουν, επιβάλλουμε με αυτό το νομοσχέδιο το ετήσιο δελτίο για την ενεργειακή κατανάλωση, για τις εκπομπές των ρύπων και γενικά για την περιβαλλοντική συμπεριφορά των επιχειρήσεων, κάτι το οποίο δεν υπήρχε.
Δεύτερον επιβάλλουμε στις επιχειρήσεις να πιστοποιηθούν κατά EMAS και κατά ISO, να έχουν πιστοποιητικά περιβαλλοντικής συμπεριφοράς, κάτι το οποίο επίσης δεν υπήρχε. Αυτά είναι στοιχεία τα οποία προφυλάσσουν το περιβάλλον από μια πιθανή κακή περιβαλλοντική συμπεριφορά μιας επιχείρησης.
Τρίτον έχει ψηφισθεί ο θεσμός των επιθεωρητών περιβάλλοντος, στον νόμο για τα Ολυμπιακά έργα.
Τέταρτον, στο άρθρο 2, παράγραφος 6 προβλέπεται, κατόπιν κοινής υπουργικής απόφασης των Υπουργών Ανάπτυξης και ΠΕ.ΧΩ.Δ.Ε., η σύσταση ελεγκτικού οργάνου.
Σας είπα και χθες ότι αυτά είναι που σκεφτήκαμε εμείς και τα οποία έχουμε συμπεριλάβει σε αυτό το νομοσχέδιο. Εάν υπάρχει και κάποια άλλη πρόταση, για να ελέγξουμε πιθανές περιβαλλοντικές παραβάσεις των επιχειρήσεων, είμαστε στη διάθεσή σας να μας πείτε με ποιον άλλο ελεγκτικό μηχανισμό μπορεί να γίνει και εμείς θα το αποδεχθούμε.
Θέλω να πω και δύο λόγια για τα ναυπηγεία. Ειπώθηκαν πράγματα για αμαρτωλές διαδικασίες κλπ. Θέλω να πω ότι το παρελθόν των ναυπηγείων δεν είναι από τα καλύτερα στην ελληνική επιχειρηματική ιστορία. Θα ήθελα να σας υπενθυμίσω ότι αυτό το θέμα ταλαιπωρεί είκοσι χρόνια περίπου την ελληνική πολιτεία. Θα ήθελα επίσης να σας υπενθυμίσω ότι εσείς ως κυβέρνηση δύο φορές προσπαθήσατε να ιδιωτικοποιήσετε τα ναυπηγεία Σκαραμαγκά και αποτύχατε παταγωδώς. Και θα ήθελα να σας υπενθυμίσω ότι όταν ο κ. Καραμανλής ήρθε εδώ για να στηλιτεύσει την πορεία και τη διαδικασία πώλησης των ελληνικών ναυπηγείων, υπέστη κοινοβουλευτικό Βατερλό.
Πράγμα το οποίο έγινε αποδεκτό και από τους Βουλευτές της παρατάξεώς σας αλλά και καθολικά απ' όλο τον Τύπο. Αλλά είπατε, ότι αυτή η τροπολογία που έχουμε φέρει είναι για να εξασφαλίσουμε και να προστατεύσουμε μια συντεχνία η οποία λυμαίνεται τα ναυπηγεία και το ελληνικό δημόσιο. Σας πληροφορώ ότι όλοι οι εργαζόμενοι είναι μέτοχοι. Διαφυλάσσουμε από κάθε πιθανό κίνδυνο όλους τους εργαζόμενους, διότι όλοι είναι μέτοχοι. 
Βεβαίως εσείς διατυπώσατε άλλη μια φορά εδώ την έκπληξή σας και τη δυσαρέσκειά σας διότι μια πολύ σημαντική και ακανθώδης ιδιωτικοποίηση έγινε ειρηνικά, έγινε με τη συναίνεση των εργαζομένων και κυρίως με καθαρές ανοικτές και διαφανείς διαδικασίες τα πορίσματα των οποίων τα έχετε όλοι στη διάθεσή σας. 
Επίσης το τρίτο και σημαντικότερο στοιχείο είναι, ότι εμείς είχαμε το ενδιαφέρον από εννέα σημαντικές διεθνείς επιχειρήσεις εκ των οποίων προκρίθηκαν οι έξι και στον τελικό διαγωνισμό είχαμε δύο, την καλύτερη ελληνική επιχείρηση ναυπηγείων και μια από τις ισχυρότερες ευρωπαϊκές και αξιόπιστες επιχειρήσεις. Βρισκόμαστε δε στο τελικό στάδιο.
Λοιπόν καταλαβαίνω ότι όλα αυτά τα πράγματα σας στεναχωρούν διότι πολύ θα θέλατε να τα είχατε πραγματοποιήσει εσείς με παρόμοιες διαδικασίες και παρόμοιες κοινωνικές επιπτώσεις. Δεν το καταφέρατε όταν το επιχειρήσατε και αποτύχατε παταγωδώς και σήμερα είναι προφανές ότι αυτό σας ενοχλεί πολιτικά.
Στο συνάδελφο του Κ.Κ.Ε. έχω να απαντήσω σε δύο σημεία: Περί λατομείων έχετε δίκιο κ. Γκατζή το είπε και ο συνάδελφος της Νέας Δημοκρατίας όμως σας πληροφορώ, ότι έχουμε επεξεργαζόμενο στο Υπουργείο Ανάπτυξης νέο θεσμικό πλαίσιο έτοιμο που θα προβλέπει τη λειτουργία των λατομείων και των λατομικών ζωνών όχι μόνο στην Αττική, αλλά και εκτός Αττικής. 
Περί Μέσα .Μαζικής Ενημέρωσης δίνουμε ραντεβού τη μεθεπόμενη Δευτέρα που θα συζητήσουμε την επερώτησή σας και εκεί θα έχουμε να πούμε πάρα πολλά για την πολιτική της Κυβέρνησης. 
Επίσης έχετε δίκιο σ' αυτό που είπατε ότι τα κίνητρα πρέπει να δίνονται και σε περιοχές εκτός χώρας και εκτός Αττικής. Αυτό είναι κάτι που πρέπει να το κάνουμε όλοι μαζί διότι δεν είναι και εύκολο να λες ότι παντού σε όλη την Ελλάδα δίνουμε επιδοτήσεις για να μετεγκατασταθούν σε ΒΙΠΕ, ΒΙΟΠΑ και όλα αυτά. Χρειάζεται μια ιδιαίτερη προσοχή και ζητούμε τη συνεργασία σας σ' αυτό.
Καταγγείλατε το άρθρο 25 περί ΒΕΠ και εδώ ήθελα να σας πω, ότι το άρθρο 25 όπως είπαμε στην επιτροπή και το λέμε και σήμερα διότι δεν έχουμε να κρύψουμε τίποτα, πρόκειται ουσιαστικά για το εξής: Ο νόμος περί ΒΕΠ ο 2545 προβλέπει ότι εντός εξαμήνου θα πρέπει η επιχείρηση που έχει ενταχθεί στις διαδικασίες χρηματοδότησης βάσει αυτού του νόμου να προχωρήσει σε ορισμένες διαδικασίες μεταξύ των οποίων είναι η υποβολή μελέτης περιβαλλοντικών επιπτώσεων και επίσης η αύξηση μετοχικού κεφαλαίου στο 10% της προβλεπόμενης εκπαίδευσης. Εμείς είχαμε μια τέτοια περίπτωση και ίσως έχουμε άλλη μια σε εξέλιξη. Αλλά υπήρχε μια συγκεκριμένη επιχειρηματική δράση που αφορά τη ναυτική βιομηχανική περιοχή στον Αστακό της Αιτωλοακαρνανίας που μας έχει απασχολήσει πάρα πολλές φορές εδώ με ερωτήσεις η οποία εντάχθηκε το τέλος του 1999, αρχές του 2000 στο νόμο περί ΒΕΠ δηλαδή στον 2545. Δυστυχώς μεσολάβησε η εκπνοή, η αποπεράτωση του Β' Κοινοτικού Πλαισίου Στήριξης δεν υπήρχαν χρήματα για να χρηματοδοτήσουμε και μέχρι να λειτουργήσει το Γ' ΚΠΣ το οποίο τώρα έχει αρχίσει και λειτουργεί πέρασε πάρα πολύς καιρός. Στο μεσοδιάστημα αυτό οι προβλεπόμενοι έξι μήνες θα εμπεριείχαν τους εξής κινδύνους για την επιχείρηση αυτή.
Πρώτον θα είχε ένα κεφάλαιο 4,3 δισεκατομμυρίων δραχμών δεσμευμένο ως αύξηση μετοχικού κεφαλαίου και επίσης η μελέτη περιβαλλοντικών επιπτώσεων η οποία και αυτή θα κόστιζε θα βρίσκονταν και θα χρόνιζε στα ντουλάπια των Υπουργείων, γιατί ακριβώς δεν υπήρχε η χρηματοδοτική ροή επειδή το Γ' ΚΠΣ δεν είχε αρχίσει. Σήμερα που έχουμε αυτήν τη δυνατότητα να χρηματοδοτήσουμε λένε οι επιχειρηματίες ότι, εμείς δεν κάναμε αυτό γι' αυτούς και γι' αυτούς τους λόγους και γι' αυτό ακριβώς το λόγο ζητούμε την αύξηση της προθεσμίας. Λέμε, λοιπόν, ευθαρσώς ότι πρέπει να γίνει στους τριάντα μήνες. Κοιτάξτε, αυτό τους φτάνει οριακά. Και μάλιστα επειδή το δεχθήκαμε και από τους έξι μήνες πήγαμε στους είκοσι τέσσερις μήνες -το δεχθήκαμε στη Διαρκή Επιτροπή ως τροπολογία- ζητούν να πάει στους τριάντα μήνες. Αν αυτό δεν γίνεται αποδεκτό από σας το αποσύρουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, εκείνο που δεν έκανε ο κύριος Υπουργός επανειλημμένα αλλά και τώρα στο τέλος επίσης παρά του ότι του δόθηκε ο χρόνος είναι να εκτιμήσει πόσες νέες επιχειρηματικές δραστηριότητες επιτρέπεται να ασκούνται στο Νομό Αττικής τώρα με το νομοσχέδιο πέραν αυτών που επιτρέπονταν με το 84/84 για να δούμε ακριβώς τι επιβάρυνση περιβαλλοντική και τι πληθυσμιακή συγκέντρωση θα έχουμε από δω και πέρα στο νομό Αττικής. Εμείς επισημάναμε τους κινδύνους που δημιουργούνται απ' αυτό το νομοσχέδιο και θα ήθελα να το συνδυάσουμε και με κάτι πονηρό που διαφαίνεται από τις καθυστερημένες για δύο χρόνια προκηρύξεις του ΕΠΑΝ από το Γ' Κοινοτικό Πλαίσιο Στήριξης.
Κύριε Υφυπουργέ, σας ζήτησα και χθες να μας εξηγήσετε γιατί στην προκήρυξη, ενώ είναι σαφής η εντολή της Ευρωπαϊκής Ένωσης ότι το Γ' ΚΠΣ θα πρέπει κατά 80% να πηγαίνει στην περιφέρεια και μόνο 20% στο κέντρο, έχετε μόνο το 50% του ποσού που διαθέτετε στις επιχειρήσεις της περιφέρειας και έχετε 50% και κέντρο και περιφέρεια; Αυτό είναι εκ του πονηρού ακριβώς για να μπουν και οι νέες αυτές επιχειρήσεις οι οποίες δημιουργούνται στην Αττική αλλά μ' αυτόν τον τρόπο παραβαίνετε ουσιαστικά τις οδηγίες της Ευρωπαϊκής Ένωσης και φυσικά λειτουργείτε στραγγαλίζοντας την περιφερειακή ανάπτυξη. 
Να έρθουμε τώρα στο άρθρο 23 που αφορά την απαλλαγή των μετόχων στα Ναυπηγεία Σκαραμαγκά. Κύριε Υφυπουργέ, η θέση πάνω στην υπόθεση των Ναυπηγείων Σκαραμαγκά ήταν συγκεκριμένη. Μην μας λέτε ότι κάναμε εμείς αποτυχημένες προσπάθειες για αποκρατικοποίηση των ναυπηγείων γιατί πρώτον εσείς αποκρατικοποιήσατε τα ναυπηγεία. Δεύτερον αν κάναμε και εμείς μια αποτυχημένη προσπάθεια έχω να σας πω, ότι και εσείς κάνατε αποτυχημένες προσπάθειες και μάλιστα η μια απ' αυτές κόστισε και το Υπουργείο στο σημερινό Πρωθυπουργό. 
Υπάρχει η συμφωνία η οποία έχει δεν έχει φτάσει ακόμη στο τέλος και είστε αυτή τη στιγμή υπό την πίεση και τον εκβιασμό των Γερμανών οι οποίοι -ενώ η προκήρυξη έλεγε ότι θα έπρεπε ο αγοραστής να δεσμευτεί ότι για δέκα χρόνια θα απασχολεί αυτό το συγκεκριμένο δυναμικό, που για να το πετύχουμε χρεώθηκε ο ελληνικός λαός περίπου 25-30 δισεκατομμύρια για τις εθελούσιες εκείνες αποχωρήσεις, για τη μείωση δηλαδή του προσωπικού, τις συνταξιοδοτήσεις τις απολύσεις και όλα τα υπόλοιπα και ενώ είπαμε ότι θα δουλέψουν οι χίλιοι εξακόσιοι εργαζόμενοι που θα μείνουν για δέκα χρόνια- λένε μόνο για έξι. 
Δώστε μου και άλλα από αυτά τα υπερτιμολογημένα έργα τα οποία παίρνει από το δημόσιο, τα υποβρύχια και άκουσα κατά την παράδοση του Υπουργείου Εθνικής Άμυνας στον νέο Υπουργό από τον Υπουργό Ανάπτυξης να τον προτρέπει να δώσει και το άλλο υποβρύχιο στην HDV παρά το γεγονός ότι έχουμε καταγγείλει επανειλημμένα, ότι αυτά τα παίρνει υπερτιμολογημένα σε σχέση με το πρώτο υποβρύχιο που κάνει στο Κίεβο ή σε σχέση με τα άλλα υποβρύχια που έκανε για λογαριασμό φερ' ειπείν της Ιαπωνίας. Έτσι, λοιπόν, δεν ήταν καθόλου Βατερλώ η παρέμβαση του Προέδρου μας εδώ. Ο Πρόεδρός μας ήρθε εδώ να καταγγείλει τις πράξεις που κάνετε υπό την προσπάθειά σας να ευεργετήσετε την νομενκλατούρα σας, η οποία έκανε να υποφέρουν όλες οι κυβερνήσεις. Ακόμα κάνει να υποφέρει και η δική σας κυβέρνηση και η οποία χρέωσε με δεκάδες δισεκατομμύρια τον ελληνικό λαό. 
Επιπλέον δεν εξασφαλίζονται οι υπόλοιποι εργαζόμενοι γιατί όπως σας είπα ακόμα βρίσκονται στο στάδιο που δεν είναι και δεν συνάδουν με την προκήρυξη για τα δέκα χρόνια λειτουργίας των ναυπηγείων. 
Μας λέτε για την αύξηση της βιομηχανικής παραγωγής αυτό το χρονικό διάστημα. Μέχρι το 1998 η βιομηχανική παραγωγή σε σταθερές τιμές ήταν καθηλωμένη στα επίπεδα του 1980. Δηλαδή είχαμε όλο αυτό το διάστημα ουσιαστικά αποβιομηχάνιση. Από αυτά τα χαμηλά ποσοστά μας λέτε ότι με τους πακτωλούς της Ευρωπαϊκής 'Ενωσης καταφέραμε μόνο να φτιάξουμε αυτή τη μικρή αύξηση. 
Μην γελάτε, κύριε Υφυπουργέ, γιατί οι ρυθμοί ανάπτυξης τους οποίους έχετε πετύχει και για τους οποίους εσείς καμαρώνετε είναι μικρότεροι από τους αντίστοιχους όλων των χωρών της Ευρωπαϊκής Ένωσης, των χωρών της συνοχής που παίρνουν τα κοινοτικά πλαίσια στήριξης, αυτών που χρειάζονται να επισπεύσουν την αναπτυξιακή τους προσπάθεια ούτως ώστε να επιτύχουν όσο το δυνατόν ταχύτερη σύγκλιση.
Αυτήν τη στιγμή ενώ χώρες όπως η Ιρλανδία ξεκίνησαν πιο χαμηλά από εμάς αλλά έχουν ξεπεράσει το μέσο της Ευρωπαϊκής Ένωσης όσον αφορά το επίπεδο του εισοδήματος των Ιρλανδών, η δε Πορτογαλία έχει μικρύνει πολύ περισσότερο την απόσταση, εμείς συνεχίζουμε να είμαστε οι τελευταίοι, ουραγοί, έχοντας περίπου το 67% του μέσου όρου του ευρωπαϊκού εισοδήματος, δηλαδή απέχουμε σημαντικά από την πραγματική σύγκλιση και με αυτούς τους ρυθμούς που το σταθεροποιητικό πρόγραμμα συνεχώς προς τα κάτω κατεβαίνουν -βεβαίως υπάρχει η δικαιολογία της κρίσης- αλλά με τους προηγούμενους ρυθμούς του 5% που είχατε προβλέψει, ο Διοικητής της Τράπεζας της Ελλάδας είχε πει ότι θα χρειαστεί μια εικοσαετία για να επιτύχουμε επιτέλους την πραγματική σύγκλιση.
Σας είπαμε όμως και θα επιμείνουμε σε κάτι που δεν το προσέξατε. Κάνετε κάποιες διορθώσεις οι οποίες δεν είναι από τις δικές μας παρατηρήσεις. Τις δικές μας τις αγνοείτε. Εμείς σας είπαμε ότι θα πρέπει σε κάθε επιχείρηση που γίνεται στη γενική κατοικία και ιδιαίτερα για τις αποθήκες να βάλετε προσδιορισμένα, ότι χρειάζεται ειδική συγκοινωνιακή μελέτη. Δεν το βάλατε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ήταν η πρώτη παρατήρηση.
ΓΕΩΡΓΙΟΣ ΣΑΛΑΓΚΟΥΔΗΣ: Χαίρομαι πραγματικά. Είναι πάρα πολύ σημαντικό. Ζητώ συγνώμη.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Μας ακούτε αργά.
ΠΡΟΕΔΡΕΥΩΝ (Παναγιώτης Σγουρίδης): Ποτέ δεν είναι αργά! Αρκεί να ακούμε και να ακούτε.
ΓΕΩΡΓΙΟΣ ΣΑΛΑΓΚΟΥΔΗΣ: Έλειπα στην έναρξη της ομιλίας του κυρίου Υφυπουργού.
Χαίρομαι και το επικροτώ. Είναι κάτι πάρα πολύ σημαντικό. Εμείς βέβαια θέλαμε να μην υπάρχουν οι αποθήκες στη γενική κατοικία. Αυτό θα ήταν το καλύτερο που θα προκαλούσε ανακούφιση στο συγκοινωνιακό πρόβλημα που αντιμετωπίζει η Αττική.
Όμως, έστω και αυτό αν γίνει, δηλαδή τέτοιες συγκροτημένες συγκοινωνιακές μελέτες, τότε αυτοί που θα δίνουν την άδεια θα έχουν και την ευθύνη, ώστε επιτέλους κάπου να μπορούμε να απευθυνθούμε γι' αυτούς που φταίνε για τη συγκοινωνιακή συμφόρηση της Αττικής. 
Δεν διαφωνούμε με τις συγχωνεύσεις. Δεν εκφράσαμε καμία διαφωνία, αν έχετε νομίσει κάτι τέτοιο υπάρχει κάποια παραποίηση. Δεν διαφωνούμε καθόλου με τις συγχωνεύσεις. Αντίθετα, εμείς τις θέλουμε, τις επιδιώκουμε. Σήμερα τα μεγάλα μεγέθη είναι πολύ σημαντικά, γιατί δεν θα πρέπει να βλέπουμε πλέον τη χώρα μας μόνο σε ό,τι αφορά το εσωτερικό, με κλειστά σύνορα και αποκομμένη τόσο από την Ενωμένη Ευρώπη όσο και από την παγκοσμιοποιημένη οικονομία και κοινωνία. Θέλουμε την Ελλάδα ανταγωνιστική στην παγκοσμιοποιημένη οικονομία και πολύ περισσότερο στην Ευρωπαϊκή Ένωση. Και αυτό μπορεί να επιτευχθεί όταν δημιουργήσουμε ζωντανούς, ισχυρούς και μεγάλους οικονομικούς σχηματισμούς.
Είχατε πει ότι οι επιχειρηματίες δεν θέλουν την πολεοδόμηση. Εμείς, όμως, δεν τη θέλουμε; Θέλουμε δηλαδή και στις ΒΙΠΕ, ΒΙΟΠΑ και ΒΕΠΕ να δημιουργηθεί μία άναρχη κατάσταση; Θα πρέπει οπωσδήποτε να επιδιώκουμε την πολεοδόμηση με κάθε τρόπο. 
Έρχομαι τώρα στο πιο σημαντικό, νομίζω, από όλα όσα αναφερθήκατε, στον έλεγχο. Διότι όπως σας είπα από τις είκοσι χιλιάδες παράνομα λειτουργούσες σήμερα επιχειρήσεις, με αυτό το νομοσχέδιο θα μπορέσουν να νομιμοποιηθούν περίπου το 1/3, δηλαδή πέντε χιλιάδες. Τα ερωτήματα που υπάρχουν είναι: Πρώτον με τις υπόλοιπες τι θα γίνει. Δεύτερον πώς θα εξασφαλίσουμε ότι με τις νέες τώρα επιχειρηματικές δραστηριότητες δεν θα έχουμε την ίδια βιομηχανία παραγωγής επιχειρηματικών δραστηριοτήτων παρανόμων. Αναφερθήκατε ότι έχουν θεσπιστεί επιθεωρητές περιβάλλοντος με το νόμο το σχετικό με το 2004. Και ακόμα λέτε ότι σε μία απόφαση των Υπουργών Ανάπτυξης και ΥΠΕΧΩΔΕ θα θεσπιστεί ένα εποπτικό-ελεγκτικό όργανο. Αλλά εκείνες οι υπηρεσίες που ουσιαστικά δημιούργησαν το πρόβλημα δεν προβλέπεται με το νομοσχέδιο ούτε να εξυγιανθούν ούτε να αναδιοργανωθούν ούτε να έχουν τη δυνατότητα να πραγματοποιούν ελέγχους ουσιαστικούς και παράλληλα να ελέγχονται και αυτοί, γιατί εκεί δημιουργείται όλη η διαφθορά στο σύστημα και επιτείνεται ακόμα περισσότερο το τεράστιο πρόβλημα της διαφθοράς. Είναι μία μεγάλη αδυναμία του νομοσχεδίου σας, την είχαμε αναφέρει από την αρχή και προς αυτήν την κατεύθυνση δεν θελήσατε να κάνετε καμιά παρέμβαση και μας προβληματίζει, γιατί ίσως δεν τολμάτε να δημιουργήσετε ένα περιβάλλον νομιμότητας στο Νομό Αττικής, αλλά σας αρέσει να διατηρείτε αυτό το περιβάλλον της παρανομίας. Και επίσης σας αρέσει να διατηρείτε αυτό το περιβάλλον της διαφθοράς, που επί των ημερών σας -μπορεί να υπήρχε και πιο παλιά, αλλά ήταν ελάχιστο- έχει γίνει το ακανθώδες πρόβλημα που δημιουργεί ένα ειδικό κλίμα στην κοινωνία, στη νοοτροπία των Ελλήνων. Αλλά κυρίως αποτελεί το μεγάλο μας πρόβλημα στο στόχο μας να προσελκύσουμε ξένες επενδύσεις, γιατί χώρες διεφθαρμένες αποτελούν αντικίνητρο στην προσέλκυση ξένων επενδύσεων. 
Χαρήκαμε πολύ για την ανακοίνωσή σας ότι θα φέρετε νομοσχέδιο για τα λατομεία. Να δούμε αν το τολμήσετε. Γιατί συνεχώς αναβάλλετε και αναβάλλετε. Φέρνετε νομοσχέδια που έχουν μικρότερη κοινωνική διάσταση, όπως π.χ. τα νομοσχέδια για τα πετρελαιοειδή που έχετε κάνει τέσσερα, τα οποία δημοσιοποιήθηκαν και από ό,τι πληροφορήθηκα υπάρχει και ένα πέμπτο και ακόμα δεν φέρατε το νομοσχέδιο για τα λατομεία. 
Αναφερθήκατε ότι είχατε την ευαισθησία να παρατηρήσετε τόσο από την πλευρά του Κ.Κ.Ε. όσο και από τη δική μας την επισήμανση, για επιδοτήσεις και κίνητρα για μετεγκατάσταση και από άλλες πόλεις, διότι πρόβλημα με τις βιομηχανίες μέσα στον αστικό ιστό αντιμετωπίζουν και άλλες πόλεις της Ελλάδας, πολύ συγκεκριμένα η Θεσσαλονίκη, ο Βόλος, η Πάτρα, μεγάλες πόλεις που αντιμετωπίζουν πρόβλημα. Και στο νομοσχέδιο δεν γίνεται καμία πρόβλεψη να επεκταθεί αυτή η κινητροδότηση και στις υπόλοιπες πόλεις. Αναφέρεται με κάποια προεδρικά διατάγματα, αλλά εμείς ήδη σας έχουμε μια τροπολογία την οποία έχει καταθέσει ο κ. Νάκος και η οποία δείχνει, αν την αποδεχθείτε, και το ενδιαφέρον σας για την περιφέρεια και όχι μόνο για την Αττική που δημιουργείται συμφόρηση, όχι τόσο για την ανάπτυξης της Αττικής, όσο περισσότερο εμείς πιστεύουμε με αυτό το νομοσχέδιο, για την επιβάρυνση και τη μείωση της ποιότητας ζωής των ανθρώπων που κατοικούν στο Λεκανοπέδιο.
Και τέλος κλείνοντας, να μας εξηγήσετε, κύριε Υφυπουργέ, τι ήταν εκείνο που καθυστέρησε την εφαρμογή του Γ' Κοινοτικού Πλαισίου Στήριξης. Χάσαμε δύο ολόκληρα χρόνια και ακόμη δεν είστε έτοιμοι. Το επιχειρησιακό πρόγραμμα ανάπτυξης έβγαλε δύο τρεις προκηρύξεις. Θα μας πείτε πόσες θα βγάλει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας απάντησα χθες.
ΓΕΩΡΓΙΟΣ ΣΑΛΑΓΚΟΥΔΗΣ: Καθυστερήσατε δύο χρόνια. Έπρεπε να ξεκινήσει πριν από δύο χρόνια. Κινδυνεύει η χώρα μας να χάσει χρήματα από το Γ' Κοινοτικό Πλαίσιο Στήριξης, διότι για να μπορούμε να τα απορροφούμε τα ποσά έπρεπε ήδη να είχαμε ξεκινήσει από τον πρώτο χρόνο. Και η προετοιμασία μας, όπως έγινε από τις άλλες χώρες, Πορτογαλία, Ισπανία, Ιρλανδία, τις χώρες της συνοχής, έπρεπε να ξεκινήσει ήδη πριν εκπνεύσει η προθεσμία του Β' Κοινοτικού Πλαισίου Στήριξης. Και εκεί έπρεπε να γίνουν όλες οι νέες διεργασίες, ούτως ώστε ξεκινώντας να είχαμε τη δυνατότητα να απορροφούμε. Σήμερα με δικό σας υπολογισμό, κάποιος δικός σας Βουλευτής σ' ένα άρθρο του σε μια εφημερίδα έγραφε ότι θα πρέπει κάθε μέρα, από εδώ και πέρα πλέον, να μπορούμε να υλοποιούμε 100.000.000.000 δισεκατομμύρια δραχμές ημερησίως. Αν είναι δυνατόν να υπάρχει αυτή η ετοιμότητα στις υπηρεσίες μας ούτως ώστε να υλοποιούνται 100.000.000.000 δισεκατομμύρια δραχμές ημερησίως για να μπορέσουμε τελικά να προωθήσουμε το Γ' Κοινοτικό Πλαίσιο Στήριξης! Οι ευθύνες σας εδώ είναι πάρα πολύ μεγάλες και γι αυτές τις ευθύνες θα λογοδοτήσετε στον ελληνικό λαό. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τέλειωσαν οι πρωτολογίες. Εισερχόμαστε στο στάδιο των δευτερολογιών.
Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, τελειώνοντας τη συζήτηση για το νομοσχέδιο που αφορά τη βιώσιμη ανάπτυξη Αττικής, νομίζω ότι μπορούμε να πούμε και να παραδεχθούμε ότι ήταν μια συζήτηση συναινετική. Και μάλιστα την καλή διάθεση που έδειξε το Υπουργείο στη συζήτηση στην επιτροπή για βελτιώσεις, για διορθώσεις, την έδειξε και μέσα στη συζήτηση της Ολομέλειας με αυτές τις διορθώσεις που έκανε τώρα ο Υφυπουργός, σε πολύ συγκεκριμένες παρατηρήσεις τις οποίες κάναμε από όλες τις πλευρές.
Τελειώνοντας, λοιπόν, η συζήτηση μέσα σε αυτό το κλίμα της συναίνεσης το οποίο υπήρξε και κατά τη σύνταξή του -το τονίσαμε επανειλημμένα είναι ένα νομοσχέδιο που επεξεργάστηκε το Υπουργείο ΠΕΧΩΔΕ μαζί με το Υπουργείο Ανάπτυξης με τους αρμόδιους φορείς επί αρκετό καιρό και γι αυτό είχε και την επαρκή τεκμηρίωση- μας κάνει αισιόδοξους ότι θα είναι ένας νόμος πλέον ο οποίος θα βοηθήσει στη βιώσιμη ανάπτυξη της Αττικής, θα βοηθήσει την ανάπτυξη, θα βοηθήσει την προστασία του περιβάλλοντος, θα βοηθήσει στη δημιουργία νέων θέσεων εργασίας και γενικότερα στην εμπέδωση του κλίματος ανάπτυξης στην περιοχή της Αττικής.
Θα ήθελα όμως να κάνω και κάποιες παρατηρήσεις. Ακούσαμε πριν από λίγο πολλούς συναδέλφους και από τη Νέα Δημοκρατία και από το Κ.Κ.Ε. και από τους συναδέλφους του κόμματός μου, ότι πολλές από τις παρεμβάσεις που δημιουργούνται μέσα από το νομοσχέδιο αυτό θα έπρεπε να εφαρμοστούν και στην υπόλοιπη Ελλάδα και σε άλλες πόλεις της χώρας μας. Και αυτό καταρχήν δείχνει μια αντιφατικότητα σε σχέση με τις τοποθετήσεις της Νέας Δημοκρατίας. Από τη μια μεριά μας κατηγορούσε ότι το νομοσχέδιο αυτό δεν μπορούσε να εφαρμοστεί, δεν θα έχει καλά αποτελέσματα και από την άλλη μεριά γιατί δεν το εφαρμόζουμε σε άλλες πόλεις της χώρας.
Γιατί ειπώθηκε ότι Ελλάδα δεν είναι μόνο η Αθήνα και πρέπει το ίδιο ενδιαφέρον που δείχνουμε τώρα για την Αθήνα, σ΄ αυτό το νομοσχέδιο, να το δείξουμε και για την υπόλοιπη χώρα. 
Εγώ όμως θα ήθελα να πω και να τονίσω ότι αυτές οι ευεργετικές διατάξεις του νομοσχεδίου ή αν θέλετε όχι κι όλες, εγώ πιστεύω όλες, πρέπει να εφαρμοστούν και στην υπόλοιπη χώρα. Δίνεται, λοιπόν, η δυνατότητα στο Υπουργείο Ανάπτυξης, σε συνεργασία με το ΥΠΕΧΩΔΕ, να επεκτείνουν τη λειτουργία αυτού του νόμου και σε όλη την υπόλοιπη Ελλάδα, σε όλες τις άλλες πόλεις. 
Γιατί και άλλες πόλεις, μικρότερες βεβαίως της Αθήνας, Θεσσαλονίκη, Πάτρα, Βόλος, Τρίκαλα, έχουν παρόμοια προβλήματα. Μπορεί να μην έχουν φθάσει στο όριο τα προβλήματα αυτά που αντιμετωπίζουν άλλες περιοχές, όμως και εκεί είναι οξυμμένα και ιδιαίτερα ορισμένες περιοχές αυτών των πόλεων που είναι υποβαθμισμένες λόγω της συγκέντρωσης μεγάλου αριθμού βιομηχανιών και βιοτεχνιών σ' αυτές. 
Η δεύτερη παρατήρηση που ήθελα να κάνω, είναι αυτή που ειπώθηκε πριν από λίγο και σαν διόρθωση δική σας, κύριε Υπουργέ, σε σχέση με την κυκλοφοριακή φόρτιση που δημιουργούν ορισμένες επιχειρήσεις. Πιστεύω ότι είναι μια από τις πολύ μεγάλες καινοτομίες του νομοσχεδίου η επιβολή ορίου στην κυκλοφοριακή φόρτιση, που δημιουργούν οι επιχειρήσεις, προκειμένου να εγκατασταθούν στο λεκανοπέδιο της Αττικής. 
Είναι γνωστό ότι τα προβλήματα που έχει το περιβάλλον της Αττικής είναι πολλά, αλλά ένα από τα μεγαλύτερα είναι το κυκλοφοριακό. Επομένως, ιδιαίτερη φροντίδα και πρόνοια χρειάζεται να υπάρχει πριν την εγκατάσταση των νέων μονάδων, πρέπει να υπάρχει μελέτη του κυκλοφοριακού και λύση της κυκλοφοριακής φόρτισης που δημιουργεί αυτή η επιχείρηση. Νομίζω ότι είναι ένα πολύ καλό στοιχείο για το νομό.
Κύριε Πρόεδρε, κύριοι συνάδελφοι, τελειώνοντας θέλω να πω μόνο ακόμη ότι ειπώθηκε πολλές φορές εδώ και τονίστηκε και σήμερα, ότι θα δημιουργηθεί ένα κύμα νέων επιχειρήσεων, που θέλουν να εγκατασταθούν στην Αττική και μ' αυτό τον τρόπο θα αυξηθεί και ο πληθυσμός. 
Από την άλλη μεριά, όμως, ακούσαμε ότι η γη στην Αθήνα είναι ακριβή. Ακούσαμε τον κ. Παναγιωτόπουλο να το τονίζει ιδιαιτέρως, ότι η αξία είναι 80 εκατομμύρια το στρέμμα, 20 εκατομμύρια το στρέμμα κλπ. Πώς λοιπόν με τον ένα τρόπο θα έρχονται οι επιχειρήσεις στην Αττική και από την άλλη μεριά λέμε ότι αποθαρρύνονται οι επιχειρήσεις να έρθουν στην Αττική; Λοιπόν, μιλάμε για αντιφατικά επιχειρήματα. 
Εγώ θα επιμείνω και θα επαναλάβω και θα τεκμηριώσω ότι με το νομοσχέδιο αυτό, δίνεται ακόμη ένα κίνητρο για να φύγουν οι επιχειρήσεις από την Αθήνα, ή για να μην εγκατασταθούν οι επιχειρήσεις στην Αθήνα αλλά στην περιφέρεια. 
Και τα επιχειρήματα είναι πολλά. Το πρώτο είναι πως είναι ακριβή η γη στην Αττική. Το δεύτερο και σημαντικό είναι ότι δεν υπάρχει κίνητρο για την Αττική. Στην υπόλοιπη Ελλάδα υπάρχει κίνητρο. Για τις βιομηχανικές περιοχές των πόλεων σε ολόκληρη την υπόλοιπη χώρα, έχουμε 40% επιδότηση. 
Το εργατικό κόστος στην Αθήνα είναι ακριβότερο απ' ό,τι είναι στην επαρχία, όπως επίσης είναι ακριβός και ο χρόνος, οι εργατώρες, οι μετακινήσεις. Λοιπόν, το κόστος λειτουργίας των επιχειρήσεων στην Αττική είναι πάρα πολύ ακριβό. Πιστεύω, λοιπόν, ότι θα συμβεί το αντίθετο. Θα έχουμε τάση για να εγκατασταθούν οι επιχειρήσεις στην περιφέρεια. 
Τέλος, πιστεύω ότι ψηφίζουμε σήμερα ένα νομοσχέδιο το οποίο θα βοηθήσει τη βιώσιμη ανάπτυξη της Αττικής με όλες τις παραμέτρους, την περιβαλλοντική, την οικονομική, την κοινωνική και τη θεσμική, φτιάχνοντας ένα εργαλείο για τη θωράκιση βεβαίως της Αττικής, αλλά και ολόκληρης της χώρας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, αυτό που θέλω να επισημάνω, αφορά ένα από τα ακροτελεύτια άρθρα του νομοσχεδίου, που δεν αναφέρεται στο βασικό κορμό του νομοσχεδίου. Είναι αυτό που αφορά τα δίδακτρα. 
'Ακουσα τον κ. Τσοχατζόπουλο να επαναλαμβάνει μια θέση, η οποία επαναλαμβάνεται και από τον Πρωθυπουργό και από άλλα στελέχη, μέλη της ηγετικής ομάδας του ΠΑΣΟΚ, ότι "εμείς του ΠΑΣΟΚ θεωρούμε την υγεία και την παιδεία κοινωνικά αγαθά". Θεωρούσαμε ίσως. Θα έπρεπε να είναι παρωχημένος ο χρόνος της έκφρασης. Γιατί δεν θεωρούν πια. Και αν το θεωρούν, το θεωρούν μόνο στα λόγια.
Γιατί έχω να κάνω μια παρατήρηση: Ότι στο όνομα του δήθεν σοσιαλισμού και του δήθεν εκσυγχρονισμού, ιδιαιτέρως τα τελευταία χρόνια, έχει αυξηθεί επί των υπηρεσιών υγείας το ποσοστό του ιδιωτικού τομέα σε βάρος του δημοσίου. Αυτά στο όνομα μιας πολιτικής σοσιαλιστικής, που είναι υπέρ του εργαζομένου κλπ. Και ταυτόχρονα, στην παιδεία έχει αυξηθεί η ροή μαθητών και μαθητριών από τη δημόσια εκπαίδευση στην ιδιωτική εκπαίδευση, και είναι κάτι το οποίο δεν μπορεί να το αρνηθεί κανείς. Δηλαδή και η υγεία και η παιδεία επί των ημερών των κυβερνήσεων του ΠΑΣΟΚ και ιδιαιτέρως επί των ημερών των κυβερνήσεων του κ. Σημίτη, λειτούργησαν ταξικότερα μέσα στην κοινωνία υπέρ των εχόντων και κατεχόντων και κατά εκείνων που συγκροτούν τις οικογένειες που έχουν εισόδημα ασθενέστερο. Αυτό να το ξεκαθαρίσουμε. Όλα τα ποσοστά που υπάρχουν και όλες οι αριθμητικές ενδείξεις πείθουν προς αυτήν την κατεύθυνση. 
Κάτι άλλο τώρα που αφορά τα όσα είπε ο αξιότιμος Υφυπουργός Ανάπτυξης ο κ. Καλαφάτης. Κατ' αρχάς, θα παρακαλέσω να μην αμφισβητήσει ότι η συμβολή του δείκτη βιομηχανικής παραγωγής στην αύξηση του ΑΕΠ τα τελευταία χρόνια, είναι φθίνουσα. Από το 1999 και μετά έχουμε μια βελτίωση. Εγώ αυτό θα το δεχθώ. Αλλά θα πρέπει να δεχθείτε και σεις -και έχω τον πίνακα στη διάθεσή σας, εάν δεν είναι πρόχειρες οι υπηρεσίες σας και οι πολυάριθμοι σύμβουλοί σας να σας φέρουν τη μελέτη του ΙΟΒΕ, ήταν 3, 4 δόξα τω Θεώ -εμείς βλέπετε...,διότι το θεσμικό σύστημα το οποίο υπηρετείτε και στο Κοινοβούλιο δεν δίδει τη δυνατότητα στους έρμους τους Βουλευτές όλων των παρατάξεων να έχουν οποιαδήποτε συμβουλευτική υποστήριξη, εκ των ενόντων προσπαθούμε. Αλλά εάν δεν είστε εύκαιρος, πηγαίνετε στο INTERNET, καλέστε το "ΒΗΜΑ" της 29/4/2001 και μπορείτε θαυμάσια εκεί να δείτε και τους πίνακες που αναδημοσιεύονται -είναι κυβερνητική εφημερίδα άλλωστε- από τη μελέτη του ΙΟΒΕ. Από τους πίνακες και από τα στοιχεία, θα αποκομίσετε σαφέστατα τη βεβαιότητα ότι προηγείται το εμπόριο, ακολουθούν οι κατασκευές και σε υποδεέστερη θέση, ως συμβολή στην αύξηση του ΑΕΠ, έρχεται η μεταποίηση. 
Τι σχέση έχει; Βεβαίως έχει σχέση. Και όταν μιλάμε στην ελληνική γλώσσα, νομίζω ότι κυριολεκτούμε και δεν μιλάμε σε ώτα μη ακουόντων. Διότι επιπλέον, επιτρέψτε μου να αμφισβητήσω κάτι που λέτε για ρυθμούς ανάπτυξης. Είχατε πει 5% και χειροκροτούσατε εαυτούς. Οι ρυθμοί ανάπτυξης λόγω και των διεθνών συγκυριών, θα είναι γύρω στο 4%, ίσως και πιο κάτω. Ο ΟΟΣΑ σας είπε 3,9% την καλή περίοδο, πριν προκύψουν τα ζητήματα του κτυπήματος της τρομοκρατίας κλπ. Αλλά εγώ θα σας αντιπαραθέσω μόνον ένα στοιχείο. Γιατί δεν κάνετε σύγκριση να δείτε ποιο είναι 1998-1999 το κατά κεφαλήν ΑΕΠ της Ελλάδος σε ευρώ και να το συγκρίνετε με το κατά κεφαλήν ΑΕΠ, το μέσο όρο της ευρωζώνης να δείτε πόσο άνοιγμα υπάρχει; Δέκα χιλιάδες τετρακόσια ευρώ της Ελλάδος, είκοσι χιλιάδες τετρακόσια ευρώ ο μέσος όρος της ευρωζώνης. Δηλαδή με άλλα λόγια υψηλούς ρυθμούς ανάπτυξης μπορεί να έχει και η Αλβανία. Σας πληροφορώ ότι έχει και η Ουγκάντα και δεν το λέω ειρωνικά, κύριε Πρόεδρε. Η Ουγκάντα είναι σημείο αναφοράς για τις δυτικές και τις αμερικανικές επενδύσεις στην Κεντρική Αφρική, με το καθεστώς του νέου προέδρου, του Μουσεβένι, που ήλθε πριν από λίγο καιρό και στην Ελλάδα. Και αυτή έχει ρυθμούς ανάπτυξης, μια υποανάπτυκτη αφρικανική χώρα.
Οι υψηλοί ρυθμοί ανάπτυξης δεν σημαίνουν ότι το επίπεδο ανάπτυξής μας είναι υψηλό. Για να φτάσουμε το μέσο όρο ανάπτυξης των χωρών-μελών της Ευρωπαϊκής 'Ένωσης θα έπρεπε να έχουμε ρυθμούς ανάπτυξης τύπου Ιρλανδίας και δεν τους έχουμε. Και γι' αυτό ευθύνεται η δική σας Κυβέρνηση. 
Τώρα όσον αφορά τις συγχωνεύσεις. Ακούστηκε σ' αυτήν την Αίθουσα ότι αρνείται κανείς τη συγχώνευση. Αυτό είναι μέσα στη λογική των καπιταλιστικών αγορών, κύριε Υφυπουργέ, είναι μέσα στη λογική των αγορών αυτό το πράγμα. Εμείς άλλο είπαμε. Δώστε κίνητρα για τις συγχωνεύσεις και όταν υπάρχει συγχώνευση εταιρείας, όπου μεταφέρεται η μια σε περιοχή γενικής κατοικίας, δώστε κίνητρα να μην γίνει αυτό σε περιοχή γενικής κατοικίας. Να αποσυμφορήσουμε λίγο τη γενική κατοικία.
Και επιπλέον, κάτι ακόμα. Λέμε να υπάρχει γενική ρήτρα και στις συγχωνεύσεις, ότι οποιαδήποτε συγχώνευση δεν μπορεί να γίνει, εάν προκύπτει επιβάρυνση του περιβάλλοντος. Είναι σαφές.
Και αν σε αυτήν την Αίθουσα αποδεχθήκατε να τοποθετήσετε ισοτίμως μέσα στο νομοσχέδιο -πολύ αργά- αφ' ενός την περιβαλλοντική μελέτη και αφ' ετέρου τον πλήρη φάκελο μελέτης κυκλοφοριακής επιβάρυνσης, επιτρέψτε μου να πω ότι το κάνατε, διότι επιμείναμε από την επιτροπή και επιμείναμε και εδώ. Με κάθε ευκαιρία, τα τόνισα ως εισηγητής της Αξιωματικής Αντιπολίτευσης σε αυτήν την Αίθουσα και πρέπει να πω ότι είναι προς τιμήν -γιατί μου αρέσει να λέω τα πράγματα με το όνομά τους- και του συναδέλφου του κ. Σπηλιόπουλου που συνετάγη με αυτήν τη σωστή άποψη και βεβαίως υπερακόντισε και πρέπει να το πω και στην επιτροπή και στην Αίθουσα. Είναι προς τιμήν του. 
Τώρα, όσον αφορά τους διαχωρισμούς είπαμε εμείς να υποχρεώσουμε τις εταιρείες να κάνουν διαχωρισμό; Για όνομα του Θεού! Απλώς είπαμε να δώσουμε κίνητρα να γίνουν διαχωρισμοί. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δώσαμε κίνητρα. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Άλλο είπαμε. Είπαμε, κύριε Υπουργέ, ότι εδώ υπάρχουν ψηφίσματα και μας έχουν έρθει κείμενα από οικολογικές οργανώσεις και από οργανώσεις πολιτών για την προστασία του περιβάλλοντος στο Λεκανοπέδιο, που ξέρετε τι λένε; Λένε ότι οποιαδήποτε ρύθμισή σας και το θέμα του διαχωρισμού όταν το επιλέξει ο επιχειρηματίας -ασφαλώς δεν είμαστε υπέρ, δεν δίνουμε κίνητρα για διαχωρισμούς επιχειρήσεων- μπορεί να λειτουργήσει ως τέχνασμα εάν δεν υπάρχει η ρήτρα υπό την προϋπόθεση ότι δεν θα επιβαρύνεται το περιβάλλον.
Και να σας πω και κάτι ακόμη; Ακούστε τι λένε εδώ σε ψήφισμα οι περιβαλλοντικοί σύλλογοι. Στις περιοχές γενικής κατοικίας -γράφουν- προβλέπεται να ιδρύονται μικρές βιοτεχνίες μέχρι δεκαπέντε ίππων χαμηλής όχλησης. Το ψήφισμά τους το γράφει αυτό. Χαμηλής όχλησης χαρακτηρίζεται -αναφέρουν- η συντριπτική πλειοψηφία των μεταποιητικών επιχειρήσεων. Έτσι όποιος θα θέλει θα εφοδιάζεται με μία άδεια δεκαπέντε ίππων και θα λειτουργεί μηχανήματα τριακοσίων ίππων. Μήπως αυτό δεν γίνεται σήμερα; Το λένε στο ψήφισμά τους. Υπάρχει κανένας έλεγχος για το εάν λειτουργούν οι μεταποιητικές επιχειρήσεις με την υποδύναμη που καθορίζει η άδεια λειτουργίας τους; 
Και το λένε διότι, κύριε Υπουργέ, το κράτος σας είναι αναξιόπιστο. Και επανέρχομαι σε αυτό που είπα προηγουμένως. Τους λέτε ότι ελάτε να σας νομιμοποιήσουμε. Και πρέπει να γίνει αυτό. Δεν μπορεί να συνεχιστεί η αταξία των τεσσάρων, πέντε ή είκοσι χιλιάδων παρανόμως λειτουργουσών επιχειρήσεων κάθε μορφής του μεταποιητικού τομέα στο Λεκανοπέδιο. 
Αλλά ρωτάω: Οι ίδιοι που τους άφησαν να παρανομούν, οι πρωθιερείς της παρανομίας θα έρθουν να τους ελέγξουν τώρα εάν είναι σύννομοι με τις διαδικασίες νομιμοποίησης; Αυτό ρωτάω και δεν παίρνω απάντηση.
Και θέλω να κλείσω λέγοντας το εξής: Θα παρακαλέσω να μην κρύβετε πίσω από την αναφορά "εργαζόμενοι στα Ναυπηγεία Σκαραμαγκά" -υπάρχει ένα θέμα που όπως είπε ο συνάδελφος κ. Γκατζής αλλά στη συγκεκριμένη ρύθμιση πιστεύω, κύριε συνάδελφε, δεν είναι το μείζον- την ομάδα του κ. Κοντάκη, η οποία σύμφωνα με δημοσιεύματα και του φιλοκυβερνητικού Τύπου -έχω στη διάθεσή σας δημοσιεύματα της εφημερίδας "ΕΛΕΥΘΕΡΟΤΥΠΙΑ"- πριν τελεσιδικήσουν οι διαδικασίες για το πού θα καταλήξουν οι προσφορές για την ιδιωτικοποίηση των ναυπηγείων, βγήκε και υπέδειξε την HDV (ΧΑΝΤΕΒΕ). Η ίδια ομάδα, όταν είχαν προσπαθήσει οι κυβερνήσεις της Νέας Δημοκρατίας να εξυγιάνουν το ναυπηγείο, είχε δώσει ρεσιτάλ ακραίων κινητοποιήσεων. 
Είμαι υπέρ των κινητοποιήσεων σ' ένα δημοκρατικό πλαίσιο πολιτικού βίου. Πιστεύω ότι πρέπει να ακούμε το συνδικαλιστικό κίνημα, αλλά εδώ μιλάμε για ομάδες που έπαιξαν συγκεκριμένους ρόλους και είναι ξένες προς το σύνολο, τη μεγάλη μάζα του συνδικαλιστικού κινήματος της χώρας μας. 
Αυτά ως ορισμένες πρόσθετες παρατηρήσεις.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
Κύριε Υπουργέ, θα αναφερθώ πάλι στο άρθρο 12, όπου εκεί τελικά δεν κάνατε καμία τροποποίηση με την εξαίρεση που δίνετε στις μονάδες ηλεκτρικής ενέργειας, παρά τα όσα ακούστηκαν μέσα σε αυτήν τη Βουλή για τις περιβαλλοντικές επιπτώσεις τις οποίες θα έχει η Αττική. 
Δεν ξέρω αν τελικά είναι τόσο ασφυκτικά δεμένη η Κυβέρνηση από αυτά τα συμφέροντα και δεν μπορεί να αποκλείσει τέτοιες επιχειρήσεις που θα βαρύνουν τόσο πολύ το περιβάλλον της Αττικής. Το ένα είναι αυτό.
Αν θέλετε, εγώ θα συμφωνούσα με την πρόταση που έκανε ο κ. Πιπεργιάς, να κάνετε μία μελέτη ενεργειακής επάρκειας και αναγκαιότητας και αν χρειασθεί να έρθουμε ξανά να το κουβεντιάσουμε. Όχι, a priori να εγκρίνουμε να εγκατασταθούν αυτές οι μονάδες ηλεκτρικής ενέργειας με τόσες μεγάλες και σοβαρές επιπτώσεις που θα έχουν για το περιβάλλον. 
Ένα δεύτερο. Μιλήσατε και απαντήσατε για τις επιχειρήσεις μετεγκατάστασης της επαρχίας ότι θα το δείτε, διότι αυτό προοιωνίζει ένα κόστος. Και βέβαια. Όμως, με το 20% από το Γ' Κοινοτικό Πλαίσιο Στήριξης που προβλέπεται για τις επιχειρήσεις της Αττικής εγκρίνετε τις μετεγκαταστάσεις οι οποίες είναι πάρα πολλές. Με το 80% που είναι της επαρχίας, δεν μπορείτε να το εγκρίνετε; Θα είναι ελάχιστες. 
Στο Βόλο ζήτημα είναι αν έχουμε τρεις, τέσσερις τέτοιες επιχειρήσεις, οι οποίες πραγματικά θα πρέπει να φύγουν. Στη Λάρισα πιστεύω να είναι το ίδιο, γιατί υπάρχουν βιομηχανικές περιοχές με κατάλληλη υποδομή που μπορούν να δεχθούν αυτές τις βιομηχανίες, χωρίς να έχουν καμία επιπλέον επιβάρυνση και θα λυθεί και το πρόβλημα της επαρχίας. Επομένως, είναι αστήριχτο αυτό που λέτε, ότι θα το ξαναδείτε κλπ. Είναι μία πολιτισμένη θα έλεγα και διπλωματική υπεκφυγή για να μην υλοποιήσετε αυτό που και με τροπολογία έχει καταθέσει ο κ. Νάκος και που εγώ συμφωνώ. Θα την προσυπέγραφα ευχαρίστως γιατί εκφράζει αιτήματα των επαγγελματιών βιοτεχνών της επαρχίας χωρίς αυτό να σημαίνει, ότι δεν στηρίζουμε όλες τις άλλες προτάσεις που αναφέρθηκαν για την υπόλοιπη επαρχία και από το συνάδελφο κ. Μαγκούφη, αλλά και από άλλους συναδέλφους.
Πέρα από εκεί, αναφέρθηκε ο κύριος εισηγητής του ΠΑΣΟΚ ότι οι τροπολογίες αυτές που γίνονται, γίνονται για την Αττική και τώρα όσοι κόπτονται δήθεν για την επαρχία, αφού δεν συμφωνούν με το νομοσχέδιο, τι το θέλουν και επικαλούνται την επαρχία. Το νομοσχέδιο όντως μιλά για την κατάργηση του προεδρικού διατάγματος που προέβλεπε μόνο τον περιορισμό επιπλέον επιχειρηματικών δραστηριοτήτων που μολύνουν το περιβάλλον της Αθήνας. Όμως, υπάρχουν διατάξεις που λένε ότι εξουσιοδοτείται ο Υπουργός ΠΕΧΩΔΕ και Ανάπτυξης που θα προσδιορίζουν ορισμένες περιοχές εκτός Αττικής όπου εκεί θα μπορούν να ιδρύονται οι διάφορες βιομηχανίες κλπ. Εκεί πάλι θα είναι σύμφωνα με τη βούληση και με τα ιδιαίτερα συμφέροντα που θα θέλει να εξυπηρετήσει η Κυβέρνηση και όχι ένα γενικό πρόβλημα που εμείς βάζουμε προς αυτήν την κατεύθυνση να υλοποιηθεί. 
Τέλος θα ήθελα να πω δυο λόγια για να φύγει κάθε παρεξήγηση για το Σκαραμαγκά, διότι όπως τουλάχιστον ζήτησα διευκρινίσεις και από τους ίδιους τους εργαζόμενους, αφορά όλους τους εργαζόμενους.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ)
Είναι γεγονός όμως ότι στελέχη συνδικαλιστές του ΠΑΣΟΚ και όχι μόνο σήμερα δρουν σαν εκτελεστικά όργανα και προπομποί της κυβερνητικής πολιτικής. Είναι αυτοί που δουλεύουν σαν δούρειος ίππος ενάντια στα συμφέροντα των εργαζομένων, στηρίζοντες άλλοτε την κυβερνητική πολιτική και άλλοτε την εργοδοσία. Αυτό όμως δεν σημαίνει ότι πρέπει να την πληρώσουν όλοι οι εργαζόμενοι, κύριοι συνάδελφοι. Είναι μία διαφορετική αντίληψη που έχουμε τουλάχιστον εμείς επάνω σ' αυτό το θέμα.
Κύριε Υφυπουργέ, νομίζω ότι οι προτάσεις αυτές που κάνουμε και επιμένουμε για να προβείτε στις διορθώσεις δεν έχουν κανένα νόημα από την στιγμή που έφυγε ο κύριος Υπουργός, εκτός αν σας έχει εξουσιοδοτήσει. Νομίζω όμως ότι οι τροπολογίες που έγιναν, έγιναν από τη στιγμή που ήρθε ο κύριος Υπουργός και τις κάνετε αποδεκτές.
Όμως εμείς θα χαρούμε αν προβείτε εσείς σ΄ αυτές γιατί θα είναι έγκλημα τουλάχιστον αν δεν φύγει η παράγραφος 2 του άρθρου 8, αν δεν δεχθείτε αυτήν την πρόνοια που δίνετε στη μετεγκατάσταση των επιχειρήσεων της Αττικής να ισχύσει για όλη την Ελλάδα και αν τελικά δεν σταθείτε και σε ορισμένες άλλες προτάσεις, τις οποίες έχουμε κάνει για τελείως απαράδεκτες διατάξεις που έχει το νομοσχέδιο.
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μαγκούφης έχει το λόγο.
ΧΡΗΣΤΟΣ ΜΑΓΚΟΥΦΗΣ: Κυρία Πρόεδρε και κύριοι συνάδελφοι, κατέθεσα τις απόψεις μου στην πρωτολογία μου σε σχέση με το παρόν νομοσχέδιο και παρεκάλεσα τον κύριο Υπουργό να υιοθετήσει την πρότασή μου, προκειμένου στο άρθρο 8 να συμπληρωθεί το δικαίωμα επιχορήγησης και εκείνων των επιχειρήσεων όλων των νομών. Επειδή της χώρας που πρόκειται να μετεγκατασταθούν και σε υφιστάμενες ή δημιουργούμενες ΒΕΠΕ, ΒΙΠΑ ή ΒΙΟΠΑ. 
Δεν περίμενα ότι εκ μέρους της Κυβέρνησης θα παραμείνει το θέμα σε επίπεδο τύπων. Δηλαδή το άρθρο 8 έχει ψηφισθεί ήδη και δυστυχώς προσωπικά βρισκόμουν στην Επιτροπή Οικονομικών Υποθέσεων και δεν είχα την ευκαιρία να επιχειρηματολογήσω. 
Συνέδεσα όμως αυτό το άρθρο 8 και με το άρθρο 15 και παρότρυνα την Κυβέρνηση να υιοθετήσει την πρότασή μου, ούτως ώστε να λυθεί το θέμα και να ξεκαθαρίσει μια για πάντα ότι εδώ ασκούμε μία πολιτική σε πλαίσια ισονομίας και ισοπολιτείας, που θα αφορούν ολόκληρο τον ελλαδικό χώρο. 
Επειδή για λόγους τύπου το άρθρο 8 ψηφίσθηκε χθες, θα ήθελα να πω τα εξής: Εγώ υιοθετώ την τροπολογία που κατέθεσε ο κ. Νάκος, που κινείται στο ίδιο μήκος κύματος και είναι ταυτόσημα αυτά που επιζητούμε. Θα σας παρακαλέσω, λοιπόν, κύριε Υπουργέ, να την υιοθετήσετε κι εσείς, προκειμένου και η Κυβέρνηση να δείξει το ενδιαφέρον της για ολόκληρο τον ελλαδικό χώρο. Και αυτή η πολιτική επιτέλους, της ανισόμετρης ανάπτυξης, πρέπει να πάρει ένα τέλος. Δεν αντέχεται πλέον άλλο αυτή η πολιτική της ανισόμετρης ανάπτυξης. Έχει συσσωρευθεί το 40% του ελληνικού πληθυσμού στο χώρο της Αττικής κι αν θα συνεχίσουμε με αυτούς τους ρυθμούς, θα αυξηθεί το πληθυσμιακό δυναμικό. Ήδη κάθε μέρα εγκαταλείπονται περιοχές σε όλο τον ελλαδικό χώρο. Πρέπει να αρχίσει η αντίστροφη μέτρηση στη θετική κατεύθυνση. 
Σε σχέση με το άρθρο 15 ναι μεν δίνει τη δυνατότητα στους Υπουργούς με ευελιξία να πάρουν κάποιες αποφάσεις αλλά το άρθρο αυτό αλλοιώνει, αν θέλετε, και την ουσία του ίδιου του πολιτεύματος και του ρόλου της νομοθετικής εξουσίας. Διότι εδώ ταυτίζεται η δυνατότητα που έχει η Κυβέρνηση ως εκτελεστική εξουσία με τη νομοθετική εξουσία. Εν πάση περιπτώσει, ακόμα κι αν θέλαμε να υιοθετήσουμε μια τέτοια άποψη επίλυσης κάποιων ζητημάτων, όπως αυτά αναφέρονται στο άρθρο 15, πάλι πρέπει να ληφθεί μέριμνα για όλη τη χώρα. Και σας επεσήμανα ότι θα πρέπει να διαγραφεί η φράση στο τέλος αυτής της παραγράφου του άρθρου 15 και συγκεκριμένα η φράση "...που παρουσιάζουν μεγάλες βιομηχανικές συγκεντρώσεις". Και αυτό γιατί διαφορετικά λαμβάνεται αποκλειστικά και μόνο μέριμνα για συγκεκριμένες πόλεις του ελλαδικού χώρου και αφήνουμε πάλι απ΄ έξω τον υπόλοιπο ελλαδικό χώρο.
Γι΄ αυτό λοιπόν, κύριε Υπουργέ, εκτιμώ ότι πρέπει να απαντήσετε στη δευτερολογία σας, για να ξεκαθαρίσω κι εγώ ποια θέση παίρνει η Κυβέρνηση και τι θα πράξω εγώ μάλιστα σαν Βουλευτής του Κυβερνώντος Κόμματος, που πιστεύω ότι πρέπει την άποψη αυτήν να την υιοθετήσετε -όχι γιατί την κάνω εγώ ως Βουλευτής του Κυβερνώντος Κόμματος- αλλά επειδή είναι μία πρόταση που υιοθετεί όλο το Ελληνικό Κοινοβούλιο και πρόκειται για τα συμφέροντα της χώρας και του ελληνικού λαού. 
Περιμένω με αγωνία την απάντησή σας, κύριε Υπουργέ, επί του συγκεκριμένου αυτού ζητήματος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Υφυπουργός Ανάπτυξης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα ξεκινήσω με αυτά που είπε τελευταία ο συνάδελφος κ. Μαγκούφης. Με πρωτοβουλία της Κυβέρνησης προβλέφθηκε το άρθρο 15, για να μπορέσουμε την πολιτική αυτή για την Αττική να την επεκτείνουμε και σε άλλες περιοχές.
Όμως, η εκπόνηση του νομοθετήματος ήταν περίπλοκη και αφορούσε το Νομό Αττικής. Επομένως, όταν θα μεταφέρουμε με προεδρικά διατάγματα κάποια τέτοια μέτρα σε άλλες περιοχές της χώρας, θα πρέπει να τα μελετήσουμε, θα πρέπει να προϋπάρξει μελέτη. Αυτό το είπαμε από την πρώτη μέρα. Δεν περιμέναμε τη Νέα Δημοκρατία να μας κάνει κάποιες υποδείξεις. Ήταν δική μας πρωτοβουλία, του Υπουργείου Ανάπτυξης. Και αυτό το νομοθέτημα που έχουμε σήμερα την τιμή εδώ όλοι να ψηφίζουμε είναι γνωστό στον Τύπο και στους φορείς από τις αρχές του έτους. Δεν φτιάχτηκε σήμερα. 
Πολύ σύντομα τώρα μερικές άλλες απαντήσεις. Κύριε Σαλαγκούδη, το πρόγραμμα Ε.Π.Α. δεν έχει καθυστερήσει. Είναι το πρώτο πρόγραμμα του Γ΄ Κοινοτικού Πλαισίου Στήριξης που υλοποιείται και ήδη έχουν προκηρυχθεί δράσεις που αντιστοιχούν στο 30% των χρηματοδοτήσεων. Αυτά τα γνωρίζετε. Σας τα είπα εκτενώς χθες. Εσείς όμως για λόγους εντυπωσιασμού τα επαναλαμβάνετε και σήμερα. Είναι και αυτή μια μορφή αντιπολίτευσης.
Επίσης στο ερώτημά σας γιατί στο Γ΄ Κοινοτικό Πλαίσιο Στήριξης στο πρόγραμμα Ε.Π.Α. προσδιορίζεται ότι το 50% των χρηματοδοτήσεων θα πηγαίνει σε δράσεις που αφορούν κέντρο και περιφέρεια και το άλλο 50% στην περιφέρεια, αυτό έγινε ακριβώς για να προστατεύσουμε τις επιχειρήσεις της περιφέρειας. Είναι γεγονός ότι ένα μεγάλο ποσοστό θα πάει στην περιφέρεια. Και όταν λέμε κέντρο δεν εννοούμε μόνο την Αθήνα, εννοούμε και τη Θεσσαλονίκη. 
Επειδή οι επιχειρήσεις της Αττικής και της Θεσσαλονίκης, των μεγάλων αστικών κέντρων, είναι πιο οργανωμένες, έχουν καλύτερη τεχνογνωσία, έχουν συμβούλους επιχειρηματικότητας και διαθέτουν πολλά επιχειρήματα για να καταθέσουν ανταγωνιστικές προτάσεις σε σχέση με επιχειρήσεις της περιφέρειας, όταν αυτές αξιολογούνται αξιοκρατικά έχουν προβάδισμα. Και γι΄ αυτό νομοθετήσαμε και είπαμε στις προδιαγραφές του Ε.Π.Α. ότι το 50% θα πηγαίνει κέντρο και περιφέρεια και το άλλο 50% θα πάει στην περιφέρεια υποχρεωτικά. Και απορώ που δεν το δεχόσαστε. Είπαμε δε ότι το 80% των δράσεων του Γ΄ Κοινοτικού Πλαισίου Στήριξης και του Ε.Π.Α. και γενικά του κυβερνητικού προγράμματος πηγαίνει στην περιφέρεια. Και αυτό το γνωρίζετε, δεν είναι κάτι που είναι καινοφανές. 
Να αναφέρω τώρα σε σχέση με την ανάπτυξη ορισμένα νούμερα. Όταν ομιλούν οι αριθμοί, οι άνθρωποι μπορούν να διδάσκονται από τους αριθμούς. Σήμερα η χώρα έχει ανάπτυξη 4% όταν εσείς στα τέσσερα χρόνια που κυβερνήσατε είχατε μηδέν και αρνητικούς ρυθμούς ανάπτυξης. Έχουμε σήμερα 7% βιομηχανική ανάπτυξη, όταν επί των ημερών σας ήταν αρνητικά τα μεγέθη. 
Λέτε ότι από το '99 προχώρησε η βιομηχανία. Μα, σαφώς διότι όταν αναλάβαμε το 1994 δεν ήταν εύκολο με μια διαταγή να πούμε να αναπτυχθούν οι βιομήχανοι, να αναπτυχθεί η ελληνική βιομηχανία. Χρειαζόταν κάποιος χρόνος προσαρμογής και να υπάρξει αξιοποίηση των ευκαιριών που παρουσίασε η ελληνική Κυβέρνηση, το σταθερό πολιτικό κλίμα, αλλά και οι επιλογές της Κυβέρνησής μας.
Εσείς είχατε ελλείμματα της τάξεως του 14%, του 16% και 18% όταν κυβερνούσατε, ενώ εμείς έχουμε πλεόνασμα. Και στη σημερινή κρίση βρήκατε την ευκαιρία να ψέξετε την Κυβέρνηση γιατί αντί για 5% που είχαμε προσδιορίσει επιτυγχάνουμε το 4% και μάλιστα σε μια πρωτοφανή κρίση, σε μια διεθνή ύφεση που εάν αυτή υπήρχε όταν κυβερνούσε η Νέα Δημοκρατία θα είχε καταρρεύσει η ελληνική οικονομία: Αντίθετα, εμείς προχωρούμε μπροστά στους στόχους που έχουμε χαράξει.
Ακόμη εμείς έχουμε ρυθμούς ανάπτυξης 4% και η Ευρωπαϊκή Ένωση έχει 2%. Έχουμε διπλάσιο. Και το κατά κεφαλήν εισόδημα το 1993 ήταν 57% του μέσου κοινοτικού όρου και σήμερα είναι 68%-70% του μέσου κοινοτικού όρου. Μέσα σε έξι χρόνια έχουμε μια αύξηση του μέσου Ακαθάριστου Εθνικού Προϊόντος κατά 10%.
Εγώ αναφέρω μόνο ενδεικτικά από τη διαδικασία της κοινοβουλευτικής εργασίας ένα στοιχείο για να αποδείξω ότι εμείς δεν στραγγαλίσαμε την περιφέρεια. Θα μπορούσα να μιλάω για ώρες για το ποιος στραγγάλισε την ελληνική περιφέρεια, ποιος την απερήμωσε και ποιος την καθήμαξε. Είμαι γέννημα θρέμμα της περιφέρειας και είναι τιμή μου αυτό. Γιατί είπατε ότι το Υπουργείο Ανάπτυξης προσέχει μόνο την Αθήνα και όχι την περιφέρεια.
Θα σας αναφέρω όμως ένα στοιχείο, το οποίο προέκυψε από την εξέλιξη των ομιλιών σας: Όλες οι πλευρές της Βουλής ζητήσατε τα μέτρα που παίρνουμε για την Αθήνα να τα εφαρμόσουμε και στις άλλες περιοχές της χώρας. Μάλιστα ήταν ιδιαίτερα οξύς ο λόγος σας όταν αναφερθήκατε σ΄ αυτό και ο λόγος του αγαπητού συναδέλφου, του κ. Μαγκούφη. Όταν θεσπίστηκε το προεδρικό διάταγμα 84/1984 στις αρχές της δεκαετίας του 1980 και ο νόμος 791 του 1978 για να προστατεύσει την Αττική από την εισροή των επιχειρήσεων και των δράσεων τότε, η ελληνική επαρχία ερημωνόταν. Κι ένας από τους λόγους που θεσπίστηκε το 84/1984 ήταν για να σταματήσει η εισροή επιχειρήσεων στην Αττική. 
Και μόνο ότι αναφέρετε αυτό το νομοθέτημα που είναι για την προστασία του περιβάλλοντος και τη βιώσιμη ανάπτυξη στην Αττική, θέλετε να υπάρχει η δυνατότητα επέκτασης και στην άλλη Ελλάδα, αποδεικνύει ότι εξίσου δυναμικά αναπτύσσεται και η ελληνική περιφέρεια. Αυτό αποδείξατε και η παγίδα του αντιπολιτευτικού μένους που σας διέπει σας οδήγησε σ' αυτό το φαινόμενο: Μόνοι σας να παραδεχθείτε ότι υπάρχει σαφής ανάπτυξη και εξέλιξη στην ελληνική περιφέρεια. Τίποτε άλλο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει για να δευτερολογήσει ο Κοινοβουλευτικός Εκπρόσωπος της Νέας Δημοκρατίας ο κ. Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, ο κ. Καλαφάτης έχει κάνει επιλεκτική μνημόνευση των κυβερνήσεων του ΠΑΣΟΚ. Έχει παραλείψει, όπως έχει την κατεύθυνση από τον Πρωθυπουργό και από τον προκάτοχο Υπουργό Εθνικής Οικονομίας και από το σημερινό Υπουργό Εθνικής Οικονομίας, όλη τη δεκαετία του 1980.
Είχα διαβάσει, και μου δόθηκε η ευκαιρία παρουσία του κ. Χριστοδουλάκη αποσπάσματα από το βιβλίο του. Και προς επίρρωση των όσων είπα μου έστειλε κι ένα δεύτερο βιβλίο, το οποίο χαρακτηριστικά, κύριε Καλαφάτη, θα σας συνιστούσα να διαβάσετε, ιδιαίτερα το δεύτερο που μου έστειλε, γιατί στο πρώτο έχει μόνο λίγα στοιχεία, είναι κι άλλοι μαζί συγγραφείς. Αλλά σ' αυτό είναι μόνο ο ίδιος, ο οποίος λέει ότι μέχρι το 1980 είχαμε υψηλούς ρυθμούς ανάπτυξης και η χώρα αναπτυσσόταν και συνέκλινε με τις αντίστοιχες χώρες της Ευρωπαϊκής Ένωσης. Από το 1980 και μετά με την πολιτική των τότε κυβερνήσεων η χώρα μας δυστυχώς βούλιαξε σ' ένα φαύλο κύκλο υπανάπτυξης. 
Με τέτοιους και χειρότερους όρους μιλάει για τη δεκαετία του 1980, την οποία χαρακτηρίζει και αυτός, όπως και ο κ. Παπαντωνίου τη χαρακτήρισε, όπως και ο κ. Σημίτης τη στηλίτευσε, τη χαμένη δεκαετία του 1980. Για μένα καταραμένη δεκαετία του 1980. Με τις οικονομικές εκείνες ανισορροπίες παραλάβαμε εμείς την Κυβέρνηση...
ΑΝΑΣΤΑΣΙΟΣ ΜΑΝΤΕΛΗΣ: Γιατί δεν πάτε και στη δεκαετία του 1970;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι διάλογο, κύριοι συνάδελφοι, μεταξύ σας. Κύριε Μαντέλη, σας παρακαλώ.
Μην απαντάτε, κύριε Σαλαγκούδη. Συνεχίστε την ομιλία σας.
ΓΕΩΡΓΙΟΣ ΣΑΛΑΓΚΟΥΔΗΣ: Είναι ευπρόσδεκτος και ο διάλογος. Βεβαίως καταλαβαίνω ότι δεν μπορεί να γίνει εδώ, αλλά θα πω στον κ. Μαντέλη ότι αυτά δεν τα λέω εγώ. Ο κ. Χριστοδουλάκης τα λέει, ο σημερινός Υπουργός Εθνικής Οικονομίας, ως καθηγητής με βιβλίο που μου έστειλε ο ίδιος λέγοντάς μου ότι συμφωνεί με τις απόψεις μου. Λέει ότι υψηλούς ρυθμούς ανάπτυξης στη χώρα μας είχαμε στη δεκαετία του 1970, που είπατε εσείς και πιο μπροστά μέχρι το 1980. Μετά, στη δεκαετία του 1980, η χώρα μας μπήκε στο φαύλο κύκλο της υπανάπτυξης. 
Έτσι ακριβώς αναφέρει. Κι αυτήν την τραγική οικονομική κατάσταση κληρονομήσαμε εμείς το 1989. Εξάλλου δεν είναι άγνωστο το γεγονός ότι δεν είχε η Οικουμενική Κυβέρνηση να πληρώσει μισθούς και συντάξεις και ότι ο τότε πρωθυπουργός, ο Κωνσταντίνος Μητσοτάκης, έκανε ένα μαραθώνιο για να δει όλους τους αρχηγούς των κρατών-μελών της Ευρωπαϊκής Ένωσης για να πάρουμε ένα δάνειο να λύσουμε το άμεσο οικονομικό πρόβλημα που μας είχε κληροδοτήσει αυτή ακριβώς η χαμένη δεκαετία, όπως την αποκαλεί η δική σας ηγεσία, καταραμένη δεκαετία, όπως την αποκαλώ εγώ.
Επιτέλους είκοσι χρόνια κυβερνάτε αυτόν τον τόπο. Πάψτε να λέτε γι΄ αυτό το ιντερμέντζο της Νέας Δημοκρατίας γιατί στο κάτω - κάτω της γραφής η Νέα Δημοκρατία εκείνα τα τρία χρόνια έβαλε τις βάσεις για τη σταθεροποίηση της οικονομίας και φυσικά αν μετά συνέχιζε μια φιλελεύθερη κυβέρνηση σήμερα θα ήμασταν πολύ πιο ψηλά. 
Όσον αφορά το κατά κεφαλήν εισόδημα, αν μετρήσετε τα μεγέθη αυτό που πετύχατε σε επτά χρόνια, στα τρία χρόνια ήταν η ίδια άνοδος. Λάβετε υπόψη σας όμως το γεγονός ότι εμείς είχαμε τους πακτωλούς του Β΄ Κοινοτικού Πλαισίου Στήριξης για να μπορέσετε να δημιουργήσετε ανάπτυξη, τους ίδιους που είχε η Ιρλανδία η οποία ξεκινώντας από το 1993 από χαμηλότερο κατά κεφαλήν εθνικό εισόδημα από το δικό μας έφθασε σήμερα στο 105% του μέσου κοινοτικού όρου κατά κεφαλήν εισοδήματος. 
Επομένως μη μας λέτε εμάς για την ανάπτυξη την οποία πετύχατε και δεν είναι ανάπτυξη που θα δημιουργεί οιονεί και συνεχή απασχόληση. Διότι δεν είναι ανάπτυξη επιχειρήσεων, δεν είναι ανάπτυξη αύξησης προϊόντων και υπηρεσιών, αλλά είναι ανάπτυξη η οποία σε ένα μεγάλο βαθμό προέρχεται από τις εισροές της Ευρωπαϊκής Ένωσης πηγαίνει στις κατασκευές και τις υποδομές που βεβαίως συμβάλλουν στη δημιουργία ανάπτυξης, αλλά δεν συμβάλλουν στη μόνιμη και διαρκή απασχόληση που είναι το ζητούμενο και γι' αυτό ακριβώς είμαστε η μοναδική χώρα στην Ευρώπη που έχουμε αυξητική τάση της ανεργίας. Η ανεργία σήμερα είναι το υπ΄ αριθμόν ένα πρόβλημα. 
Κύριε Υφυπουργέ, θα ήθελα και εγώ να συνηγορήσω στην τροπολογία που έχει καταθέσει ο κ. Νάκος. Δεν μιλάμε για όλο το νομοσχέδιο και για τις αρχές που θεσπίζει. Μιλάμε για τη συγκεκριμένη εκείνη περίπτωση όπου δίδονται κίνητρα για μετεγκατάσταση επιχειρήσεων οι οποίες λειτουργούν στη γενική κατοικία και είναι μέσης όχλησης και υψηλής όχλησης, να μπορούν να πηγαίνουν σε ΒΙΠΕ ΒΙΟΠΑ ΒΕΠΕ. Αυτό εμείς ζητάμε μόνο και όχι ολόκληρο το νομοσχέδιο όπως είναι να εφαρμοστεί και στις άλλες περιοχές. 
Γι΄ αυτές ακριβώς στο άρθρο 8 σας λέει η τροπολογία τι ακριβώς ζητάμε. Ζητάμε τα ίδια κίνητρα που δίδονται για τις επιχειρηματικές δραστηριότητες που μετεγκαθίστανται από τον ιστό της πόλης σε ΒΙΠΕ ΒΙΟΠΑ να ισχύσουν και για τις υπόλοιπες μεγάλες πόλεις της χώρας για να έχουμε μια δικαιοσύνη τουλάχιστον και δεν μπορούμε να δίνουμε μόνο τα κίνητρα στο Νομό Αττικής όπως πολύ σωστά σας είπε και ο κύριος συνάδελφος της Συμπολίτευσης και τελικά να δημιουργούμε αυτές τις ανισορροπίες όπως τη μόλυνση του περιβάλλοντος, τη δύσκολη ζωή και την πληθυσμιακή συγκέντρωση η οποία επιτείνει ακόμη περισσότερο τα περιβαλλοντικά προβλήματα. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, με την άδειά σας θα ήθελα να κάνω μια μικρή παρατήρηση που είναι αυτονόητη. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καταχρηστικώς κύριε Παναγιωτόπουλε, γιατί έχετε δευτερολογήσει.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Υπουργέ, στη διόρθωση που κάνατε με την αναδιατύπωση της παραγράφου 5 του άρθρου 11 -γιατί είναι σημαντικό αυτό- λέτε ότι πρέπει να υποβάλουν σχετική αίτηση εντός έτους από την ισχύ του νόμου. Ξέρετε πολύ καλά και το κάναμε και πριν σε άλλο άρθρο ότι δεν μπορούν ουσιαστικά να λειτουργήσουν αν δεν δημοσιευθούν ειδικές μελέτες, αν δεν υπάρξουν οι αντίστοιχες υπουργικές αποφάσεις κλπ. 
Μήπως θα πρέπει να πούμε, όπως το είπαμε και σε προηγούμενο άρθρο, αφότου δημοσιευτούν οι κλαδικές μελέτες και αφότου δημοσιευτούν και οι υπουργικές αποφάσεις; Τους λέτε να νομιμοποιηθούν...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παναγιωτόπουλε, δεν θα κάνουμε συζήτηση. Νόμιζα ότι θα κάνατε μια φραστική υπόδειξη.
Ορίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είχα απευθυνθεί κυρίως στη Νέα Δημοκρατία, και στο Κ.Κ.Ε. βέβαια, λέγοντας αν δέχονται στο άρθρο 25 η προθεσμία των εικοσιτεσσάρων μηνών να γίνει τριάντα μήνες.
ΝΙΚΟΛΑΟΣ ΓΚΑΤΖΗΣ: Εμείς το δεχόμαστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επομένως, στο άρθρο 25 η προθεσμία των εικοσιτεσσάρων μηνών θα γίνει τριάντα μηνών.
Εγώ δεν θα πω τίποτα άλλο. Ψηφίσαμε ένα καλό νομοσχέδιο σήμερα...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν το έχουμε ψηφίσει ακόμη, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κάνω μια επισήμανση μόνο: Είναι πολύ θετικό που ο αγαπητός συνάδελφος κ. Σαλαγκούδης μελετά Χριστοδουλάκη. Εγώ δεν τον έχω μελετήσει, αλλά έχω πάρει απευθείας μαθήματα επί ενάμιση χρόνο. Είμαι ευτυχής γι΄ αυτό. Και έχω πάρει μαθήματα και θεωρητικά και πρακτικά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 9 έως και 25. Θα γίνει η ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο 9 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 12 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 12 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 13 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 13 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 15 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 15 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 16 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 18 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 18 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 22 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 22 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 23 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 23 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 24 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 24 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 25, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 25 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση των τροπολογιών. Έχουν κατατεθεί τρεις υπουργικές τροπολογίες.
Πρώτη είναι η υπουργική τροπολογία με γενικό αριθμό 786 και ειδικό 48 "αύξηση του ανωτάτου ποσοστού 15% κατά το οποίο η ανώτατη τιμή του εύρους τιμών μπορεί να υπερβαίνει την κατώτατη, ορίζεται σε 20% στις περιπτώσεις διάθεσης μετοχών επιχειρήσεων με σύνολο ενεργητικού μεγαλύτερο των 600 εκατομμυρίων ευρώ.
Θέλετε, κύριε Υπουργέ, να πείτε κάτι;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, είναι προφανές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, νομίζω ότι δεν είναι τίποτα προφανές. Ο κύριος Υπουργός θα πρέπει να μας δώσει κάποιες πληροφορίες για το ποιες επιχειρήσεις, από τις δημόσιες τουλάχιστον ή απ' αυτές που απασχολούν την κοινή γνώμη των τελευταίο καιρό, ξεπερνούν αυτό το ενεργητικό, διότι αυτό δεν είναι προφανές. 
Όπως δεν είναι προφανές σε καμία περίπτωση γιατί ανάλογα με τις κυβερνητικές πρωτοβουλίες ή τις επιχειρηματικές -γιατί περί επιχειρήσεων πρόκειται εδώ- θα πρέπει εμείς να τροποποιούμε νόμους. 
Υπάρχει ένα προεδρικό διάταγμα το οποίο έχει τροποποιηθεί με νόμο και το οποίο λέει ότι με απόφαση της Επιτροπής Κεφαλαιαγοράς μπορεί να καθοριστεί η απόκλιση όταν διατίθενται τιμές στο χρηματιστήριο μεταξύ της κατώτατης και της ανώτατης τιμής αλλά ότι η απόκλιση δεν μπορεί να ξεπερνάει το 15%. Εάν η Κυβέρνηση θεωρεί ότι αυτό το 15% είναι περιοριστικό και θέλει να κάνει κάποια τροποποίηση, αυτή η τροποποίηση πρέπει να ισχύει για όλους.
Δεν καταλαβαίνω γιατί πρέπει να ισχύει για τους μεγάλους ή για τις δημόσιες επιχειρήσεις και να μην ισχύει για τους μικρούς. Θα έχουμε δύο μέτρα και σταθμά; Για παράδειγμα, θα έχουμε άλλους κανονισμούς στο πρωτάθλημα για τον Ολυμπιακό και άλλους για το Αιγάλεω; Δεν το καταλαβαίνω αυτό. Οι κανόνες δικαίου πρέπει να είναι κανόνες γενικής εφαρμογής. 
Εάν η Κυβέρνηση έχει κάποιο λόγο να αυξήσει την απόκλιση των τιμών, να έρθει να επιχειρηματολογήσει και να μας πει γιατί πρέπει να αλλάξουμε τον κανόνα δικαίου που ισχύει, ο οποίος λέει 15%. Εάν δεν έχει κάποιο λόγο και απλώς πιέζεται για να διευκολύνει μία συγχώνευση που μπορεί να έχει γίνει ή να είναι στα σκαριά, ή να διευκολύνει κάποια ιδιωτικοποίηση ή μετοχοποίηση -δεν ξέρω τι ακριβώς αφορά αυτή η συγκεκριμένη περίπτωση- πάλι θα πρέπει ό,τι θεσμοθετήσει να ισχύει για όλους. Δεν καταλαβαίνω γιατί πρέπει να κάνουμε εξαιρέσεις με ένα αυθαίρετο ποσό των 600 εκατομμυρίων ευρώ.
Γι΄ αυτόν το λόγο η Νέα Δημοκρατία θα καταψηφίσει αυτήν την τροπολογία, εκτός εάν μας πείσει η Κυβέρνηση, δηλαδή, την τροποποιήσει και το 20% που θέλει να θεσμοθετήσει, ισχύσει για όλους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να πείτε κάτι;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Απλώς θα πω ότι είναι προφανέστερο του προφανούς και περιγράφεται απόλυτα στο κείμενο της διάταξης, αλλά ο κ. Αλογοσκούφης προφανώς δεν θέλει την πορεία των ιδιωτικοποιήσεων, που επιταχύνεται. Αυτή η διάταξη δρα ως καταλύτης για να μετοχοποιηθούν εταιρείες του δημοσίου.
Επομένως, νομίζω ότι θα πρέπει....
(Θόρυβος από την πτέρυγα της Νέας Δημοκρατίας)
Εσείς δεν είστε αντίθετοι στο 20%. Είστε αντίθετοι στο ότι δεν πάει παντού. Από αυτό φαίνεται η έκδηλη αντιπολιτευτική σας προσπάθεια. Δεν λέτε ότι αυτό είναι σωστό. Λέτε γιατί δεν το κάνουμε παντού.
ΘΕΟΔΩΡΟΣ ΚΑΣΣΙΜΗΣ: Το κάνετε μόνο επιλεκτικά εκεί που θέλετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Μου προκαλεί κατάπληξη ο τρόπος με τον οποίο μιλάει ο κύριος Υφυπουργός. Εμείς του είπαμε κάτι αυταπόδεικτο: Όταν θεσπίζουμε κάτι εδώ, πρέπει να έχει γενική ισχύ, γιατί αυτοί είναι οι κανόνες δικαίου.
Έρχεσθε εδώ και μας μιλάτε για 600 εκατομμύρια ευρώ. Πώς το προσδιορίζετε αυτό; Γιατί να είναι 600 εκατομμύρια ευρώ; 'Εχετε υπόψη σας κάτι συγκεκριμένο; Πείτε μας ότι τα θέλετε για τη ΔΕΗ, για τη συγχώνευση ή για οτιδήποτε άλλο. Όμως, η υπόθεση είναι γιατί να υπάρχει αυτό για μια μόνο επιχείρηση. Το δίκαιο ζητάμε. Δεν είμαστε εναντίον των ιδιωτικοποιήσεων. Ίσα - ίσα είμαστε υπέρ των ιδιωτικοποιήσεων με βασική θέση. Το 20% τις μικρές επιχειρήσεις λίγο της αφορά, αλλά αφορά ενδεχομένως στις επιχειρήσεις που πλησιάζουν τα ποσά. Γιατί, λοιπόν, να είναι 600 εκατομμύρια ευρώ; Δεν μπορεί η κεφαλαιαγορά να λειτουργεί με άλλα μέτρα και σταθμά για κάποιες επιχειρήσεις και με άλλα μέτρα και σταθμά για κάποιες άλλες, όπως πολύ χαρακτηριστικά "ποδοσφαιρικά" σας το είπε ο κ. Αλογοσκούφης.
Επομένως, αυτό που ζητάμε εμείς είναι το δίκαιο και το σωστό και εσείς αρνείσθε το δίκαιο και το σωστό. Έρχεσθε πρόχειρα εδώ και νομοθετείτε και αύριο μπορεί να μας φέρετε μια άλλη τροπολογία που να λέει όχι 600 εκατομμύρια ευρώ, αλλά θα ισχύει και για τα 550 και για τα 450 εκατομμύρια ευρώ. Κάντε το επιτέλους γενικό, γιατί μόνο έτσι θωρακίζεται και το χρηματιστήριο, όταν υπάρχουν γενικοί κανόνες δικαίου που ισχύουν γι όλους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, είναι προφανές ότι εδώ δίνεται μια μάχη για το ποιος είναι υπέρ των ιδιωτικοποίησεων και το ποιος δεν είναι. Και οι δυο είσθε τα ίδια. Και οι δυο ξεπουλάτε. Η διαφορά είναι στην τιμή, αλλά το μεγάλο έγκλημα είναι ότι ξεπουλάτε το δημόσιο πλούτο για ένα κομμάτι ψωμί, που εμποδίζει, κατά την άποψή μας, την ανάπτυξη. Αυτός ο δημόσιος τομέας θα μπορούσε πραγματικά "να σύρει το χορό" μιας ανάπτυξης προς άλλη όμως κατεύθυνση και όχι προς αυτή που και οι δυο προσπαθείτε μέσα από τη νεοφιλελεύθερη πολιτική της Ευρωπαϊκής Ένωσης.
Εμείς για λόγους αρχής είμαστε εναντίον και δεν θα την ψηφίσουμε, κυρία Πρόεδρε, και γιατί διευκολύνει να γίνουν ιδιωτικοποιήσεις τέτοιου είδους και γιατί θεωρούμε ότι οι ιδιωτικοποιήσεις αυτές, όπως είπα και προηγουμένως, είναι η καταστροφή της ελληνικής οικονομίας. Είναι η καταστροφή για την ανάπτυξη της χώρας και είναι εις βάρος του ελληνικού λαού. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου "Αιθυλική αλκοόλη και αλκοολούχα προϊόντα".
Παραπέμπεται στην αρμόδια Διαρκή Επιτροπή.
Ο κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, θα ήθελα να κάνω με φιλική διάθεση μια επισήμανση προς το συνάδελφο του Κ.Κ.Ε. τον κ. Γκατζή. Ακούω να λέγεται από τους συναδέλφους του Κ.Κ.Ε. και όχι μόνον ότι ΠΑΣΟΚ και Νέα Δημοκρατία είναι το ίδιο. Όχι, κύριε Γκατζή. Δεν είμαστε το ίδιο. Εάν ξεπουλάνε μέλη της ηγετικής ομάδας του ΠΑΣΟΚ -πάντα το ξεχωρίζω- και όχι όλο το ΠΑΣΟΚ δεν συμβαίνει κάτι τέτοιο με τις κυβερνήσεις της Νέας Δημοκρατίας. Η οικονομία της αγοράς δεν είναι αυτοσκοπός. Εμείς πιστεύουμε ότι είναι κατάκτηση ότι είναι αναγκαία και όχι ικανή συνθήκη για ένα δικαιότερο και πιο παραγωγικό πλαίσιο ανθρώπινης κοινωνίας. 
Έχει αποδειχθεί όμως ότι η συσσώρευση κεφαλαίου γίνεται από τον επιχειρηματία. Αυτός παράγει τον πλούτο. Και έρχεται το κράτος με τη δημοσιονομική του πολιτική και ασκεί κοινωνική πολιτική. Γι' αυτό υπάρχουν τα αμορτισέρ της κοινωνικής πολιτικής που δεν τα βλέπετε στη νεοφιλελεύθερη λογική της ηγετικής ομάδας του κ. Σημίτη. Θα δείτε όμως κοινωνική πολιτική στην αυριανή κυβέρνηση του Κώστα Καραμανλή. Οικονομία της αγοράς για να υπηρετεί τον άνθρωπο και να συσσωρεύονται παραγωγικοί πόροι για να προχωρά μετά η διαδικασία αναδιανομής με μια σωστή οικονομική και κοινωνική πολιτική. 
ΝΙΚΟΛΑΟΣ ΓΚΑΤΖΗΣ: Κύριε συνάδελφε, είναι γνωστό ότι τον πλούτο τον παράγουν οι εργαζόμενοι.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Είναι συντελεστής, κύριε συνάδελφε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι προφανές ότι τα μέλη της σημερινής Κυβέρνησης ως νεοφώτιστοι στη λογική της μικτής οικονομίας δεν καταλαβαίνουν πώς λειτουργούν οι οικονομίες και οι κοινωνίες. Οι κοινωνίες πρέπει να λειτουργούν με κανόνες γενικής εφαρμογής. Σε καμία περίπτωση δεν νοείται να περιπτωσιολογούμε και να φωτογραφίζουμε συγκεκριμένες περιπτώσεις. Είναι ανάξια απαντήσεως αυτά που είπε ο κύριος Υφυπουργός. Όταν εμείς μιλούσαμε για ιδιωτικοποιήσεις και για τη σημασία τους στην οικονομία εκείνος περί άλλων ετύρβαζε. Δεν δεχόμαστε μαθήματα ούτε από τον κύριο Υφυπουργό ούτε από τους προϊσταμένους του.
Εδώ δεν θέτουμε ζήτημα ιδιωτικοποιήσεων. Ρωτάμε γιατί ισχύει διαφορετικός κανόνας για τους μεγάλους και διαφορετικός κανόνας για τους μικρούς. Για ποιο λόγο θέλετε το 20% για τους μεγάλους; Όποιο λόγο και να μας πείτε θα ισχύει και για τους μικρούς. Βέβαια έχουμε και το πρόβλημα ότι οι Υφυπουργοί έρχονται εδώ για να υπερασπιστούν νομοσχέδια χωρίς να έχουν τη δυνατότητα όμως να τα αλλάξουν διότι πρέπει να πάρουν την έγκριση από τους προϊσταμένους τους. Αυτό είναι ένα πρόβλημα δυσλειτουργίας της Κυβέρνησης που αφορά και τη Βουλή. Έχετε τη δυνατότητα, κύριε Υφυπουργέ, να αλλάξετε αυτά που σας είπε ο προϊστάμενός σας; Αν δεν την έχετε να κρατήσουμε τη διάταξη και να τη φέρετε σε ένα άλλο νομοσχέδιο και όχι να μιλάτε μ΄ αυτό τον προσβλητικό τρόπο στους Βουλευτές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, ο τρόπος με τον οποίο εκφράστηκε ο κ. Αλογοσκούφης υποτιμά πρώτα απ' όλα τον ίδιο και ακολούθως όλους εμάς και τη διαδικασία. Εγώ δεν υποτίμησα κανέναν. Είπα ότι με την αντιπολιτευτική σας προσπάθεια δεν μπαίνετε στην ουσία αλλά απλώς προσπαθείτε να δυναμιτίσετε την προσπάθεια της Κυβέρνησης να επιταχύνει...
ΓΕΩΡΓΙΟΣ ΑΛΟΓΟΣΚΟΥΦΗΣ: Εσείς τώρα μιλάτε επί της ουσίας;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Αλογοσκούφη μετά απ' αυτά που είπατε, προφανώς δεν μιλώ επί της ουσίας. Μιλώ επί της ουσίας όμως της δεύτερης τοποθέτησής σας και επί του ύφους που χρησιμοποιήσατε. Είπα ότι προσπαθείτε να τορπιλίσετε μια προσπάθεια που έχει ως στόχο να επιταχύνει την ιδιωτικοποίηση μεγάλων δημόσιων επιχειρήσεων. Δεν είπα ότι είστε εναντίον των ιδιωτικοποιήσεων. Όμως δεν θέλετε να γίνουν διότι ξέρετε ότι μ' αυτές θα έχει πολιτικό όφελος η Κυβέρνηση διότι θα έχουμε μεγαλύτερους ρυθμούς ανάπτυξης. Αυτό δεν είναι κάτι που το επιθυμείτε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τίθεται σε ψηφοφορία η τροπολογία με γενικό αριθμό 786 και με ειδικό αριθμό 48 τροπολογία των Υπουργών κυρίων Χριστοδουλάκη και Τσοχατζόπουλου.
Ερωτάται το Σώμα αν δέχεται την τροπολογία αυτή.
ΠΟΛΛΟΙ ΒΟΥΛΕΥΤΕΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η τροπολογία με γενικό αριθμό 786 και με ειδικό αριθμό 48, έγινε δεκτή κατά πλειοψηφία.
Προχωρούμε στην τροπολογία με γενικό αριθμό 787 και ειδικό 49 των Υπουργών κυρίων Σκανδαλίδη, Χριστοδουλάκη και Τσοχατζόπουλου "Ρύθμιση θεμάτων μισθοδοσίας υπαλλήλων που υπηρετούσαν στον ΕΟΤ και αποσπάστηκαν αυτοδικαίως στην περιφέρεια και δυνατότητα ανάθεσης προσωρινά της υποστήριξης του έργου μιας διεύθυνσης τουρισμού σε διεύθυνση τουρισμού άλλης περιφέρειας".
Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, όπως ξέρετε, δεν θα μπω επί της ουσίας, γιατί έχω μιλήσει κατ' ιδίαν με όλους και απ'ό,τι ξέρω είναι σύμφωνοι οι συνάδελφοι.
Θέλω μόνο να προστεθεί παράγραφος 3 στο άρθρο που αναφέρεται για τις Κυκλάδες. Υπάρχει ένα εξειδικευμένο πρόβλημα εκεί. Λέει η παράγραφος: "Ειδικά οι αρμοδιότητες που μεταβιβάζονται στη Διεύθυνση Τουρισμού της περιφέρειας Νοτίου Αιγαίου με χωρική αρμοδιότητα στις Κυκλάδες, αυτές μπορεί να αναθέτουν με απόφαση του Υπουργού Ανάπτυξης προσωρινά και για χρονικό διάστημα όχι μεγαλύτερο του ενός έτους στον Ελληνικό Οργανισμό Τουρισμού".
Είναι για την εξυπηρέτηση των Κυκλάδων. Υπάρχουν προβλήματα και έτσι, δίνουμε τη δυνατότητα να εξυπηρετηθούν στον τομέα του τουρισμού από τον ΕΟΤ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, αποτελεί ντροπή αυτή η τροπολογία της πορείας της Κυβέρνησης και ιδιαίτερα της προηγούμενης πολιτικής ηγεσίας, η οποία είναι υπεύθυνη για όσα συνέβησαν. 
Στείλανε τριακόσιους εξήντα τέσσερις υπαλλήλους του ΕΟΤ, στην προσπάθεια διαλύσεως του οργανισμού στην περιφέρεια, αλλά ουδείς σκέφτηκε να τους πληρώσει. Πώς θα πληρωθούν; Έχει 10 ο μήνας και είναι απλήρωτοι. Και θα πάει 15 ο μήνας ή 17 μέχρι να δημοσιευθεί ο νόμος και είναι απλήρωτοι. Το μόνο που τους ενδιέφερε ήταν πώς θα διαλύσουν τον ΕΟΤ και τίποτε άλλο. Το αν αυτό γίνεται με μετακινήσεις υποχρεωτικές των εργαζομένων, αδιαφόρησε η ευαίσθητη Κυβέρνηση και ο Υπουργός Εθνικής Οικονομίας.
Όσον αφορά για το δεύτερο, οι Κυκλάδες δεν είναι ιδιομορφία νησιωτική. Είναι το σιχτίρ το οποίο ελάβατε από τις Κυκλάδες που σας ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κασσίμη, παρακαλώ τις εκφράσεις να τις προσέχουμε περισσότερο.
ΘΕΟΔΩΡΟΣ ΚΑΣΣΙΜΗΣ: Συγγνώμη για την έκφραση. Την ανακαλώ.
Είναι από το σε οικτίρω, το αρχαιοελληνικό, το οποίο σημαίνει ότι σας λυπούμαι ως διοίκηση. Μας στείλατε ενενήντα κιβώτια με χαρτιά τα οποία δεν ξέρουμε τι θα τα κάνουμε, και ποιοι θα τα υλοποιήσουν. Σας τα έστειλαν πίσω.
Η δεύτερη παράγραφος ολόκληρη, ξέρετε ποια είναι; Λέτε, δεν υπάρχει υποδομή. Παιδεύεστε τρία χρόνια να διαλύσετε τον ΕΟΤ. Τους διαλύσατε. Τους στείλατε στην περιφέρεια, ούτε άδειες μπορούν να πάρουν, διότι η περιφέρεια δεν έχει υποδομές, ούτε προσωπικό, δεν έχει τίποτα. Σήμερα απ΄ όλη την Ελλάδα καθυβρίζουν την Κυβέρνηση και το Υπουργείο Ανάπτυξης γιατί δεν υπάρχει κανείς υπεύθυνος. Μια περίεργη αποκέντρωση, διάλυση, για άλλους λόγους. Για την περιουσία ήταν το παιχνίδι.
Πάντως εδώ, φέρνετε μια τροπολογία που το δεύτερο σκέλος, δεν θα βοηθήσει σε τίποτα απολύτως. Θα την ψηφίσουμε, γιατί είναι μέσα οι αποδοχές των εργαζομένων που δεν φταίνε σε τίποτα για την αναλγησία του πρώην Υπουργού Ανάπτυξης και σημερινού Υπουργού Εθνικής Οικονομίας. Εδώ προσωρινά πάτε να κάνετε ένα μπάλωμα, ώστε να λέει μια περιφέρεια δεν φταίω εγώ, τα έχω στείλει στην άλλη. Μαζέψτε τα πάλι, γιατί είναι ντροπή σε μια περίοδο που η χώρα μπορεί να στηριχθεί στον τουρισμό, να επιμένετε σ΄ αυτήν τη διάλυση όλης αυτής της τουριστικής βιομηχανίας. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, είναι υποχρέωση του κράτους, της Κυβέρνησης και ιδιαίτερα του Υπουργείου σας, οι εργαζόμενοι αυτοί και τη δουλειά τους να χάσουν -γι΄ αυτό κρούουν τον κώδωνα του κινδύνου- με τη διάλυση που έγινε του ΕΟΤ και την ιδιωτικοποίησή του. 
Δεν έγινε μόνο διάλυση, κύριε συνάδελφε. Η ιδιωτικοποίηση έφερε αυτά τα αποτελέσματα, όπως τα φέρνει ουσιαστικά σε κάθε επιχείρηση η οποία ιδιωτικοποιείται: απολύσεις προσωπικού, λιγότεροι μισθοί, συνέπειες για τους εργαζόμενους. Πολύ περισσότερο υπάρχουν συνέπειες στη βιομηχανία τουρισμού, που για την Ελλάδα είναι σημαντικός τομέας εσόδων.
Από την άποψη αυτή, λοιπόν, έχετε υποχρέωση να λύσετε αυτά τα προβλήματα. Εμείς δεν παίρνουμε μέρος σ΄ αυτήν τη διαδικασία για το πώς θα τους πληρώσετε, κύριε Υπουργέ. Είναι υποχρέωσή σας.
Εμείς ψηφίζουμε "παρών", για λόγους αρχής, γιατί δεν έπρεπε να ιδιωτικοποιηθεί ο Ε.Ο.Τ. Απεναντίας, έπρεπε να εκσυγχρονιστεί, να γίνει παραγωγικός, να μην αποτελεί καταφύγιο ρουσφετολογικό και κομματικό και έτσι να μπορέσει να αναπτύξει καλύτερα την παραγωγή του τουρισμού στη χώρα μας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υφυπουργός Ανάπτυξης, κ. Καλαφάτης, έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κυρία Πρόεδρε.
Απαξιώ να απαντήσω στο ύφος με το οποίο μίλησε ο συνάδελφος της Νέας Δημοκρατίας κ. Κασσίμης στη Βουλή σήμερα. 
Θα πω όμως ότι από το 1998 γίνεται μία προσπάθεια της ελληνικής Κυβέρνησης να αναδιαρθρώσει τις υπηρεσίες του Ε.Ο.Τ., ούτως ώστε το τουριστικό προϊόν και οι τουριστικές υπηρεσίες να μην εξυπηρετούνται από την Αθήνα, να αποκεντρωθούν περιφερειακά, εκεί όπου υπάρχει ανάγκη, να μπορέσει να γίνει πιο ευέλικτο το σχήμα της διοίκησης, της προβολής, της διαφήμισης, του τουριστικού σχεδιασμού και προγράμματος κεντρικά. Επίσης προσπαθούμε να γίνει Γενική Γραμματεία στο Υπουργείο Ανάπτυξης, η οποία θα παράγει την πολιτική τουρισμού στη χώρα μας.
Όλα αυτά προφανώς είχαν τη συνέπεια να μην προβλεφθεί η δυνατότητα να πληρωθούν οι εργαζόμενοι. 
Η προσπάθεια όμως αναδιάρθρωσης του Ε.Ο.Τ. με τα αποκεντρωμένα χαρακτηριστικά, με τον κεντρικό σχεδιασμό και με την ανεξαρτητοποίηση της αξιοποίησης της τουριστικής περιουσίας είναι κάτι το οποίο θα προωθήσει γενικά την τουριστική μας προσπάθεια στη χώρα. 
Αυτή είναι η προσπάθεια και γι' αυτό ακριβώς, επειδή όλοι λέτε ότι πρέπει να πληρωθούν και οι εργαζόμενοι, φέραμε αυτήν την τροπολογία.
Το να μηδενίζουμε όμως τα πάντα, να μιλάμε για αποκέντρωση, αλλά συγχρόνως, όταν γίνεται, να την κατηγορούμε και να την κατακεραυνώνουμε, αυτό είναι προφανής πολιτική αδυναμία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Παπαζώη έχει το λόγο.
ΕΛΙΣΑΒΕΤ ΠΑΠΑΖΩΗ: Θα ήθελα απλώς να κάνω μία διευκρίνιση, κύριε Υπουργέ.
Αναφερθήκατε στις Κυκλάδες και φαντάζομαι ότι, επειδή κάνετε μία αναφορά στο βόρειο Αιγαίο, δεν εννοείτε πως η Διεύθυνση Τουρισμού που θα εξυπηρετεί τις Κυκλάδες θα μεταφερθεί στο βόρειο Αιγαίο. Αυτό θα αφορά ελπίζω την Αττική και για ένα πολύ συγκεκριμένο και περιορισμένο χρονικό διάστημα. Διότι αλλιώς και η νησιωτικότητα θα πολλαπλασιαστεί και τα προβλήματα τα οποία ούτως ή άλλως είχαμε από την απουσία υπηρεσιών του Ε.Ο.Τ. 
Εδώ θα ήθελα να συνηγορήσω στην ανάγκη αποκέντρωσης που οδήγησε σε σχετική διάλυση, όπως αναφέρθηκε από τη Νέα Δημοκρατία, του Ε.Ο.Τ. Η ανάγκη της αποκέντρωσης είναι μεγάλη ιδιαίτερα για μια εξαιρετικά τουριστική και νησιωτική περιοχή, όπως είναι οι Κυκλάδες. Ελπίζω, όπως είπα, ότι δεν θα μεταφερθούν οι υπηρεσίες αυτές σε άλλη νησιωτική περιοχή, αλλά προσωρινά και μόνο στην Αττική.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κασσίμης έχει το λόγο για να δευτερολογήσει.
ΘΕΟΔΩΡΟΣ ΚΑΣΣΙΜΗΣ: Κυρία Πρόεδρε, μας είπε ο κύριος Υπουργός ότι τρία χρόνια ετοίμαζαν να κάνουν αυτό που κάνουν, αλλά στα τρία αυτά χρόνια ξέχασαν ότι πρέπει να πληρώνονται οι υπάλληλοι που θα πάνε στην περιφέρεια, ξέχασαν ότι δεν υπάρχουν υποδομές στην περιφέρεια. Το μόνο που κατάφεραν ξέρετε ποιο είναι; Πέρσι το Μάρτιο έκαναν διαγωνισμό για να βρουν διαφημιστή, να διαφημίσει την Ελλάδα τουριστικά, όταν η διαφήμιση ξεκινά το Δεκέμβριο και φυσικά τον βρήκαν με ανάθεση τον Απρίλιο. 
Αυτό μόνο πέτυχαν. Και αυτό που είπε η κα Παπαζώη θέλω να της πω ότι δεν είναι έτσι. Η μεταφορά αρμοδιότητας στην περιφέρεια είναι κάτι που το θέλουμε όλοι, αλλά αυτό δεν σημαίνει ότι πρέπει να έχουμε αποσυντονισμό. Δεν σημαίνει να κάνουμε δεκατρία κέντρα παραγωγής τουριστικής πολιτικής. Μένει η κεντρική υπηρεσία και αν θέλετε μεταφέρει αρμοδιότητες αποκεντρωμένες στην περιφέρεια. Τώρα έχουμε δεκατρείς περιφερειάρχες, δεκατρείς πολιτικές, δεκατρία ασυντόνιστα προγράμματα προβολής, δεκατρείς σπατάλες για να μην πάω παραπέρα.
Κάνω έκκληση: Μαζέψτε τα αυτά όσο είναι ακόμη καιρός. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κυρία Πρόεδρε. 
Προφανώς, γι' αυτό που είπε ο κ. Κασσίμης στην αρχή έχει δίκιο. Δεν ξέρω για ποιο λόγο ίσως από αβλεψία ή για οποιονδήποτε άλλο λόγο είχε προβλεφθεί μέσα στις διαδικασίες για να πληρωθούν οι άνθρωποι. Συνεπώς σε αυτό έχει δίκιο.
Δεν έχει όμως καθόλου δίκιο να λέει ότι καταστρέφονται οι υπηρεσίες του Ε.Ο.Τ. τώρα. Οι υπηρεσίες του Ε.Ο.Τ. στην περιφέρεια έτσι όπως ήταν, κύριε Κασσίμη, δεν λειτουργούσαν.
ΘΕΟΔΩΡΟΣ ΚΑΣΣΙΜΗΣ: Να τις φτιάξουμε. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν λειτουργούσαν και είναι ευθύνη δική σας. Τώρα θα λειτουργήσουν για να πρέπει να υπάρχει υπεύθυνος άνθρωπος να τις συντονίσει. Και δεν θα κάνει τουριστική πολιτική ο κάθε γενικός γραμματέας. Προφανώς σε ένα σχέδιο το οποίο χαράσσεται και συγκροτείται από το Υπουργείο θα κινείται. Αλλά πρέπει να υπάρχει ένας άνθρωπος, κυβερνητικός εκπρόσωπος να το πω έτσι που να φροντίζει να λειτουργεί αυτή η υπηρεσία και όχι να αυθαιρετεί. Γιατί τα παραδείγματα που έχουμε στην περιφέρεια ήταν ότι οι υπηρεσίες έτσι όπως λειτουργούσαν ήταν άνδρα ακολασίας και γινόντουσαν παρατράγουδα εκεί. Με προκαλέσατε γι΄ αυτό πήρα το λόγο να μιλήσω.
ΘΕΟΔΩΡΟΣ ΚΑΣΣΙΜΗΣ: Έφταιγε η διοίκησή σας. Είκοσι χρόνια δεν τα φτιάξατε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Κασσίμη, δεν έχουμε δεκατρία κέντρα πολιτικής, όπως σας είπα πριν, αλλά δεν το προσέξατε και δεν το έχετε προσέξει παρ΄ όλο που το γνωρίζετε. Απλώς για αντιπολιτευτικούς λόγους το κάνετε αυτό, διότι τέτοιες ερωτήσεις, επερωτήσεις αλλά και κατά την ψήφιση του νομοσχεδίου το 1998 έχουν εξηγηθεί παντοιοτρόπως. Εσείς όμως επιμένετε γιατί θέλετε να κάνετε αντιπολίτευση.
Σας είπα, λοιπόν, ότι δημιουργήσαμε γενική γραμματεία στο Υπουργείο Ανάπτυξης η οποία θα επεξεργάζεται και θα εκπονεί την τουριστική εθνική πολιτική. Η αποκέντρωση αρμοδιοτήτων είναι για να περνάει αυτή η πολιτική αποκεντρωμένα στις περιφέρειες, στους νομούς και στα νησιά. Και το ξέρετε αλλά το παραγνωρίζετε αυτό γιατί δεν θέλετε αυτό ...
ΘΕΟΔΩΡΟΣ ΚΑΣΣΙΜΗΣ: Σας τα στέλνουν πίσω όλα. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): ... να γίνει κτήμα των τουριστικών πρακτόρων, των τουριστικών επαγγελματιών, γιατί θέλετε να επικρατεί θολό τοπίο γύρω από τον τουρισμό, όπως και σε κάθε άλλη επιχειρηματική πράξη. Αυτός είναι ο στόχος σας. 
Επίσης, μιλήσατε για δεκατρία κέντρα τουριστικής προβολής. Ποιος σας το είπε; Και προηγουμένως είπα για άλλη μια φορά, ότι η επεξεργασία της τουριστικής προβολής γίνεται κεντρικά από τον Ελληνικό Οργανισμό Τουρισμού, από τον πρόεδρο και το διοικητικό του συμβούλιο. Αυτά τα γνωρίζετε. Από εκεί και πέρα τα περιφερειακά προγράμματα τουριστικής προβολής, είτε των νομών είτε των δήμων είτε μιας περιφέρειας βεβαίως είναι και στην αρμοδιότητα της εξειδικευμένης προβολής τουριστικού προϊόντος. Γιατί να την απαγορεύσουμε; Είστε ενάντια στην αποκέντρωση ...
ΘΕΟΔΩΡΟΣ ΚΑΣΣΙΜΗΣ: Αυτό εγώ το έχω νομοθετήσει. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Κασσίμη, είτε έχετε ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ και κύριε Κασσίμη, όχι διάλογο, σας παρακαλώ!
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Κασσίμη, διαστρεβλώνετε τα γεγονότα για να αποκομίσετε και να προσπορίσετε προσωρινό πολιτικό όφελος και κυρίως πολιτικές εντυπώσεις, οι οποίες όμως δεν θα μετατραπούν σε πολιτικό όφελος. Να είστε βέβαιος γι' αυτό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σαλαγκούδης έχει το λόγο για ένα λεπτό. 
Παρακαλώ να μην πυροδοτήσετε νέες εξάψεις! 
ΓΕΩΡΓΙΟΣ ΣΑΛΑΓΚΟΥΔΗΣ: Όχι, κυρία Πρόεδρε. Θα είμαι πολύ σύντομος και ήρεμος. 
Η υπόθεση είναι ότι αυτή η Κυβέρνηση δεν είχε τουριστική πολιτική, ούτε στρατηγική στην πολιτική με άμεσο αποτέλεσμα να υποβαθμιστεί το τουριστικό προϊόν της χώρας μας. Και είναι γεγονός ότι δεν διέθετε στρατηγική όχι μόνο εξαιτίας αυτού που ανέφερε ο κ. Κασσίμης ότι την προβολή μας πέρυσι την ξεκίνησαν τον Απρίλιο, αλλά και εξαιτίας του ότι την προηγούμενη χρονιά τη διαφημιστική προβολή δεν την πλήρωσαν καν και γι΄ αυτό δεν έρχονταν κανένας. Κράτος μπαταχτσή δείξαμε σε όλους τους ανθρώπους έξω. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εσείς δεν κάνατε τουριστική πολιτική. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν κάνατε γιατί δεν ερχόταν κανένας αφού δεν είχατε πληρώσει την προπροηγούμενη και φτάσαμε σήμερα στην τραγική κατάσταση να αντιμετωπίζουμε κρίση.
Και όλοι οι τουριστικοί φορείς μας λένε ότι υπομνήματα με διάφορες προτάσεις, εισηγήσεις και αιτήματα που σας έδωσαν από το 1994, σας ξαναδίνουν πάλι τα ίδια, όπως συμβαίνει και με άλλες επιχειρηματικές δραστηριότητες, όπως συνέβη και με τον Πρωθυπουργό. Όταν ήρθε στην Έκθεση της Θεσσαλονίκης ο Πρωθυπουργός και κάλεσε τους επιχειρηματικούς φορείς του είπαν ότι "σας δίνουμε το ίδιο υπόμνημα που σας δώσαμε και πέρσι και πρόπερσι και αντιπρόπερσι, κύριε Πρωθυπουργέ, γιατί ακριβώς δεν έχει γίνει τίποτα". Αυτά κάνετε στον τουρισμό, αποσπασματική η πολιτική σας. Επειδή δεν μπορείτε να κάνετε τίποτα ουσιαστικά στην πράξη, αρχίζετε να κάνετε τις αναδιαρθρώσεις και υποτίθεται την περιφερειακή πολιτική. Δεν βλέπετε όμως το έλλειμμα που έχετε στις υποδομές στην περιφέρεια, που αυτές έπρεπε πρώτα να δημιουργήσετε και μετά να κάνετε τις οποιεσδήποτε αναθεωρήσεις σχημάτων που αποπειραθήκατε και έρχεσθε με εμβαλωματικές τροπολογίες, όπως το συνηθίζετε κάθε φορά να μας φέρνετε και νέα πράγματα τα οποία ξεχάσατε, δεν τα είχατε προγραμματίσει, δεν τα είχατε οργανώσει καλά. Αλλά εδώ τώρα δεν οργανώσατε τις υποδομές στην περιφέρεια. Και χωρίς να οργανωθούν οι υποδομές στην περιφέρεια, μην περιμένετε να αυξήσουμε την τουριστική μας κίνηση, μην περιμένετε να αυξήσουμε τα έσοδα από αυτήν την τουριστική βιομηχανία, που είναι από τις πιο σημαντικότερες στη χώρα μας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 787 και ειδικό 49 των Υπουργών κυρίων Σκανδαλίδη, Χριστοδουλάκη και Τσοχατζόπουλου. 
Ερωτάται το Σώμα: Γίνεται δεκτή η τροπολογία, όπως τροποποιήθηκε απο τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΘΑΝΑΣΙΟΣ ΝΑΚΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Παρών.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς η τροπολογία με γενικό αριθμό 787 και ειδικό 49 έγινε δεκτή κατά πλειοψηφία όπως τροποποιήθηκε από τον κύριο Υπουργό. 
Εισερχόμαστε στη συζήτηση της τροπολογίας με γενικό αριθμό 788 και ειδικό 50 των Υπουργών κυρίων Τσοχατζόπουλου και Παπανδρέου για τη συμπλήρωση του άρθρου 23 του ΓΟΚ. 
Ο κ. Γκατζής έχει το λόγο. Επειδή δεν τον έβλεπα σε όλες τις άλλες, θα τον δω πρώτον τώρα. 
ΝΙΚΟΛΑΟΣ ΓΚΑΤΖΗΣ: Δεν πειράζει που κοιτάτε πάντα δεξιά, κυρία Πρόεδρε, ΠΑΣΟΚ και Νέα Δημοκρατία, εγώ χαριτολόγησα.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Αν διαβάσει κανείς έτσι προσεκτικά, θα πει ότι πάει να λύσει κάποιο πρόβλημα αυτή η τροπολογία. Όμως γίνεται μία παραποίηση ή αν θέλετε ένας παραμερισμός του ΓΟΚ. Υπάρχει ο ΓΟΚ. Γιατί δεν εφαρμόζεται ο ΓΟΚ; Ο ΓΟΚ προβλέπει και για τα αυθαίρετα, προβλέπει και τι πρόστιμα έχει, προβλέπει και πώς γίνεται η νομιμοποίηση της άδειας των αυθαιρέτων. Γι΄ αυτόν το λόγο δεν θα ψηφίσουμε αυτήν την τροπολογία. Επιμένουμε ότι πρέπει να ισχύσουν οι διατάξεις του ΓΟΚ και δεν μπορεί να υπάρχουν εξαιρέσεις μάλιστα σε μία εταιρεία η οποία νέμεται εδώ, όχι μόνο την εργατική δύναμη, αλλά και εισόδημα από τους εργαζόμενους όταν έχει τιμολόγια τα οποία είναι κάτω του κόστους συγκεκριμένα της ΔΕΗ. Πρόκειται για την ΠΕΣΙΝΕ, κύριοι Βουλευτές.
Για τους λόγους αυτούς, δεν θα ψηφίσουμε την τροπολογία και επιμένουμε να τηρήσετε τη διαδικασία που προβλέπει για κάθε Έλληνα πολίτη ο ΓΟΚ. Δεν μπορεί να σαρώνουμε παράγκες που είναι αυθαίρετες, δεν μπορεί να βάζουμε πρόστιμα γιατί έκαναν ένα βοηθητικό χώρο δίπλα και εδώ να έρθουμε να λύσουμε. Θα μου πείτε: "Μα, θα βάλουμε πρόστιμα". Ναι, αλλά το πρόστιμο θα το καθορίσετε εσείς. Λέτε ότι θα είναι από 200.000.000 μέχρι 900.000.000, 1.000.000.000 δραχμές. Και αν αυτό βγαίνει 3; Γιατί να πάτε στα 250.000.000 σε ένα συμβιβασμό ή στα 300.000.000. Να τηρηθεί επομένως ο ΓΟΚ. 
ΠΡΟΕΔΡΕΥΩΝ (Παναγιώτης Σγουρίδης): Θα ήθελα να σας πω ότι αυτές οι δύο τροπολογίες, όχι η πρώτη για το θέμα της αύξησης του ανώτατου ποσοστού, ήλθαν κατόπιν συμφωνίας των κομμάτων πλην του Κ.Κ.Ε. Διαφορετικά δεν θα κατέβαιναν αν σε ψηφοφορία. Σας το λέω για να έχετε υπόψη σας ότι κατόπιν πιέσεως των υπολοίπων τριών κομμάτων, με την επιφύλαξη τη δική σας...
ΝΙΚΟΛΑΟΣ ΓΚΑΤΖΗΣ: Εγώ δεν μίλησα για τα άλλα κόμματα. 
ΠΡΟΕΔΡΕΥΩΝ (Παναγιώτης Σγουρίδης): Απλώς σας το λέω γιατί κάπου θα λέμε ότι τροπολογεί η Βουλή. Δεν τροπολογεί η Βουλή. Η Βουλή κατόπιν συναινέσεως όλων των κομμάτων προχωράει σε κάποια πράγματα. 
Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, είπατε κάτι το οποίο δεν γνώριζα και δεν το γνωρίζω, ότι έχει γίνει συμφωνία των κομμάτων. Γι΄ αυτό όταν διάβασα την τροπολογία είχα κάποιες απορίες.
Είναι γνωστό ότι εμείς οι Βουλευτές της Συμπολίτευσης δείχνουμε μια πολύ μεγάλη ανεκτικότητα γιατί θέλουμε να στηρίξουμε το κυβερνητικό έργο. Και βέβαια αντιλαμβανόμαστε ότι ορισμένα πράγματα πρέπει να τηρούνται και πρέπει να γίνουν. Αλλά πρέπει να υπάρχουν κάποια εξωτερικά γνωρίσματα τα οποία δεν βλέπω εδώ σ' αυτήν την τροπολογία να υπάρχουν. Αν βέβαια υπάρχει συμφωνία των κομμάτων την οποία αγνοώ, να κάτσω στη θέση μου, αλλά αυτή η τροπολογία δεν είναι σχετική με το νομοσχέδιο. Λείπει από την έκθεση εκείνο το οποίο χάνει το κράτος, τα πρόστιμα τα οποία το κράτος μπορεί να επιβάλει. 
Τρίτον, δεν εξηγεί για ποιο λόγο μετά από σαράντα χρόνια ερχόμαστε να κάνουμε αυτήν τη νομιμοποίηση. Και τέταρτον αφού είναι οικοδομές που ανηγέρθησαν με υποχρεώσεις του νόμου, γιατί δεν αφήνουμε να λυθεί το πρόβλημα μεταξύ των ενδιαφερομένων και των υπηρεσιών; Και αν δεν το λύσουν, να πάνε στα δικαστήρια. Αλλά και πάλι αν υπάρχει μια συμφωνία αυτή να προχωρήσει, γιατί προφανώς είναι εκτός, τότε δεν μπορώ να πω τίποτε άλλο. Αγνοώ πάντως αυτήν τη συμφωνία των κομμάτων.
ΠΡΟΕΔΡΕΥΩΝ (Παναγιώτης Σγουρίδης): Δεν νομίζω ότι έχετε να πείτε κάτι κύριε Υπουργέ. Επί των αιτιάσεων του κ. Γκατζή, δεν ξέρω.
Κηρύσσεται περαιωμένη η συζήτηση επί της τροπολογίας με γενικό αριθμό 788 και ειδικό 50.
Ερωτάται το Σώμα: Γίνεται δεκτή η τροπολογία με γενικό αριθμό 788 και ειδικό 50; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 788 και γενικό 50, έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
Κύριε Υπουργέ, υπάρχουν αυτήν τη στιγμή ορισμένες εμπρόθεσμες τροπολογίες Βουλευτών. Θα κάνετε καμία από τις εμπρόθεσμες τροπολογίες των Βουλευτών δεκτή;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σύμφωνα όμως με τα ειωθώτα, αυτά τα οποία συνηθίζουμε εδώ στην Αίθουσα, οι τροπολογίες αυτές συζητιούνται, άσχετα αν έχουν οικονομικό κόστος και δεν τίθενται σε ψηφοφορία. Κανονικά βάσει του Συντάγματος και του Κανονισμού της Βουλής από τη στιγμή που έχουν οικονομικό κόστος, δεν τίθενται καν σε συζήτηση. Αλλά είθισται ατύπως να τη συζητούν οι συνάδελφοι για να τίθεται υπόψιν του Κοινοβουλίου τι ακριβώς γίνεται. 
Εισερχόμαστε στη συζήτηση της τροπολογίας με γενικό αριθμό 743 και ειδικό 43 κυρίου Πιπεργιά. Ο κ.Πιπεργιάς δεν είναι εδώ. 
Εισερχόμαστε στη συζήτηση της τροπολογίας με γενικό αριθμό 760 και ειδικό 44 του κ. Αθανάσιου Νάκου.
Ο κ. Νάκος έχει το λόγο για δύο λεπτά για να αναπτύξει την τροπολογία αυτή.
ΑΘΑΝΑΣΙΟΣ ΝΑΚΟΣ: Όλοι όσοι μίλησαν μέχρι τώρα, κύριε Πρόεδρε, θεώρησαν ότι η τροπολογία αυτή είναι δίκαιη και αφορά την περιφέρεια, εκτός από τον κύριο Υπουργός ο οποίος, μάλιστα, είπε και την εξής ανακρίβεια, ότι κίνητρα θα δοθούν με άλλο νομοσχέδιο. 
Εγώ δεν αναφέρομαι σε κίνητρα ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αναφερόμενος στον κ. Γκατζή.
ΑΘΑΝΑΣΙΟΣ ΝΑΚΟΣ: Να σας πω τι λέω εγώ. Ακούστε τι λέει η τροπολογία, δεν την καταλάβατε. Στο άρθρο 8 προστίθεται παράγραφος 5, η οποία λέει το εξής: "Τα προβλεπόμενα στην προηγούμενη παράγραφο 4...". Ποια είναι τα προβλεπόμενα στην προηγούμενη παράγραφο 4; Συνεχίζω "...σε περίπτωση υποχρεωτικής μετεγκατάστασης για λόγους πολεοδομικού ή χωροταξικού σχεδιασμού". Πρόκειται γι΄ αυτήν την περίπτωση.
Εγώ δεν είπα να το επεκτείνετε αυτό που δεν κάνατε και για την Αττική που θα έπρεπε να το κάνετε, να βάλετε κίνητρα και όταν δεν είναι υποχρεωτική η μετεγκατάσταση. Ξέρετε γιατί είναι υποχρεωτική η μετεγκατάσταση; Λειτουργούν στον ιστό της πόλης εργαστήρια. Δεν τους κλείνει βέβαια διότι, βρήκαν χρήση γης, δεν τολμάει κανείς να τους πετάξει στο δρόμο, αλλά όταν πάει να αναθεωρήσει την άδεια λειτουργίας ή να μεταβιβάσει το εργαστήριο αυτό στο παιδί του ή να αποβιώσει κάποιος, τότε δεν μπορεί να μεταβιβαστεί αυτή η δουλειά στα παιδιά του. 
Είναι ουσιαστικά υποχρεωτική η μετεγκατάσταση κύριε Υπουργέ, διότι δεν μπορεί να ανανεωθεί η άδεια λειτουργίας. Και λειτουργούν κινούμενοι στο όριο της νομιμότητας, γι΄ αυτές τις περιπτώσεις. Δεν είναι κίνητρα για όλη την Ελλάδα, βάλτε κίνητρα για όλη την Ελλάδα που θα έπρεπε να γίνει και θα έπρεπε να γίνει και για την Αττική για προαιρετική μετεγκατάσταση. 
Αναφέρομαι στην υποχρεωτική μετεγκατάσταση για λόγους χωροταξικού σχεδιασμού. Ήθελα να κάνω αυτή τη διευκρίνιση, αλλιώς τη θέση μου την είπα και κατά τη συζήτηση του συνόλου και κατά τη συζήτηση των άρθρων. Γι΄ αυτό επιμένω γι΄ αυτήν την τροπολογία. Λύνει πρόβλημα που υπάρχει όπως ήδη στην Αττική. Δεν είναι κάποιο άλλο επιπλέον κίνητρο.
ΠΡΟΕΔΡΕΥΩΝ (Παναγιώτης Σγουρίδης): Είναι σαφές ότι όταν είναι υποχρεωτική η μετεγκατάσταση, από τη στιγμή που δεν υπάρχει άδεια, τότε μπορεί να φύγει από εκεί που βρίσκεται. Αυτό λέτε εσείς.
ΑΘΑΝΑΣΙΟΣ ΝΑΚΟΣ: Να υπάρξει το κίνητρο που προβλέπεται για την Αττική για την υποχρεωτική μετεγκατάσταση και για τις μεγάλες πόλεις. 
ΠΡΟΕΔΡΕΥΩΝ (Παναγιώτης Σγουρίδης): Καλώς. Είναι κατανοητό αυτό που λέτε αλλά από εκεί και πέρα...
ΑΘΑΝΑΣΙΟΣ ΝΑΚΟΣ: Κι επειδή δεν θέλω να κουράζω, αναλύω στην εισηγητική έκθεση τα προβλήματα που δημιουργούνται.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ορίστε, κύριε Λέγκα. Επί της τροπολογίας αυτής θέλετε και σεις το λόγο;
ΝΙΚΟΛΑΟΣ ΛΕΓΚΑΣ: Ναι, επί της τροπολογίας.
Κύριε Πρόεδρε, πριν από λίγο άκουσα τον εισηγητή της Πλειοψηφίας να χρησιμοποιεί το επιχείρημα και να λέγει, θέλοντας να αποδείξει ότι η Νέα Δημοκρατία έχει αντιφατικό λόγο, ότι εφόσον το νομοσχέδιο αυτό δεν είναι καλό, δεν πρέπει να επεκταθεί, γιατί η Νέα Δημοκρατία προτείνει την επέκτασή τους και στις άλλες περιοχές; 
Κύριε Πρόεδρε, είναι γνωστές και δεδομένες οι συγκρούσεις των χρήσεων γης ανάμεσα στις βιομηχανικές και βιοτεχνικές μονάδες από τη μια και στις οικιστικές περιοχές από την άλλη, συγκρούσεις γης που δεν περιορίζονται μόνο στην Αττική αλλά και πέριξ των αστικών κέντρων της επικράτειας. Δεν είναι λίγα τα παραδείγματα που καταγράφουν τέτοιου είδους συγκρούσεις και οι οποίες οφείλονται κατά κύριο λόγο στις οικιστικές πιέσεις που έχουν ως αποτέλεσμα να ενθυλακώνουν βιομηχανικές και βιοτεχνικές μονάδες ή και να τις προσεγγίζουν.
Είναι γνωστό επίσης, κύριε Υπουργέ, ότι στην περιφέρεια λειτουργούν και ΒΕΠΕ και ΒΙΠΕ και ΒΙΟΠΑ ή μάλιστα πολλές από αυτές σχεδιάζονται τώρα. Είναι γνωστό ότι πολλές από αυτές δεν ανταποκρίνονται στο ρόλο τους, γιατί δεν υπάρχουν ακριβώς αυτά τα κίνητρα. Είναι μια ευκαιρία να δώσετε αυτά τα κίνητρα μετεγκατάστασης και για την περιφέρεια. Και μη μας αναγκάζετε να πούμε αυτό το κοινότοπο που ακούστηκε επανειλημμένως μέσα στην Αίθουσα, ότι "Ελλάδα δεν είναι μόνο η Αθήνα" και επιπλέον, από πάνω να μας καταγγέλλετε και για μικροεπαρχιωτισμό. Θα σας παρακαλούσαμε να δεχθείτε...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποιος σας το είπε αυτό; 
ΝΙΚΟΛΑΟΣ ΛΕΓΚΑΣ: Θα το ακούσουμε και αυτό...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα το ακούσετε. Δεν το ακούσατε.
ΠΡΟΕΔΡΕΥΩΝ (Παναγιώτης Σγουρίδης): Τουλάχιστον ο κ. Καλαφάτης είναι από τους πρώτους επαρχιώτες Βουλευτές.
ΝΙΚΟΛΑΟΣ ΛΕΓΚΑΣ: ...και κατά καιρούς το έχουμε ακούσει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εγώ είπα ότι είμαι από επαρχία, είμαι από την περιφέρεια και είμαι υπερήφανος που είμαι από την περιφέρεια...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καλαφάτη.
ΝΙΚΟΛΑΟΣ ΛΕΓΚΑΣ: Να το αποδείξετε και στην πράξη και όχι μόνο μέσα από επιχειρήματα ότι το 80% των πόρων θα οδεύσει στην περιφέρεια.
ΠΡΟΕΔΡΕΥΩΝ (Παναγιώτης Σγουρίδης): Κύριε Καλαφάτη, δεν θέλετε να πείτε κάτι επί της τροπολογίας. Εισερχόμαστε, λοιπόν, στη συζήτηση της δεύτερης τροπολογίας με γενικό αριθμό 762 και ειδικό 45 του κ. Μαντέλη.
Έχετε να πείτε κάτι επί της τροπολογίας αυτής κ. Μαντέλη;
ΑΝΑΣΤΑΣΙΟΣ ΜΑΝΤΕΛΗΣ: Μάλιστα, κύριε Πρόεδρε.
Επειδή, κύριε Πρόεδρε, είπατε προηγουμένως ότι φέρνουν βάρος στο δημόσιο οι τροπολογίες, θα ήθελα να επισημάνω ότι με την τροπολογία την οποία έχω καταθέσει γλιτώνει η ΔΕΗ ετησίως ένα παθητικό της τάξεως των εβδομήντα δισεκατομμυρίων δραχμών.
Η ΔΕΗ είναι υποχρεωμένη, για να καλύπτει την ενεργειακή ζήτηση στα νησιά που δεν είναι συνδεδεμένα με το ηλεκτρικό δίκτυο, να χρησιμοποιεί αυτόνομους σταθμούς παραγωγής με πετρέλαιο ή μαζούτ, με ένα τεράστιο κόστος το οποίο -και θα μου επιτρέψετε να αναφέρω κάποια νούμερα- στα Αντικύθηρα φτάνει τις 765 δραχμές η κιλοβατώρα και πουλιέται 22, στη Ζάκυνθο όταν τεθεί ο εφεδρικός αεριοστρόβιλος φτάνει τις 538 δραχμές η κιλοβατώρα, στα Χανιά τις 76 δραχμές η κιλοβατώρα. Και όλα αυτά αγοράζοντας βέβαια με συνάλλαγμα καύσιμο από τη Μέση Ανατολή.
Η χρήση των ανανεώσιμων πηγών ενέργειας έχει αποδείξει ότι δεν έχει πετύχει τη διείσδυση που χρειάζεται για κάποιους λόγους που αφορούν και την τεχνική εξέλιξη, αλλά και τη μη δυνατότητα αποθήκευσης.
Τα υβριδικά συστήματα παρέχουν τη δυνατότητα ακριβώς να παράγεται η ηλεκτρική ενέργεια, να συνδυάζεται με περισσότερες ανανεώσιμες πηγές, ενδεχόμενα και με συμβατικά και το κυριότερο, να αποθηκεύεται η ενέργεια και η καλύτερη μορφή αποθήκευσης είναι σε λιμνοδεξαμενές, οι οποίες ταυτόχρονα τροφοδοτούν τον υδροφόρο ορίζοντα των νησιών μας την εποχή της επερχόμενης απερήμωσης. 
Με τα υβριδικά συστήματα λύνεται το ζήτημα αυτό και μάλιστα με επιτυχία, Η ΔΕΗ πειραματικά εγκατέστησε τέτοιο σύστημα στην Κύθνο και είχε απόλυτη επιτυχία. Πέτυχε μεγάλο βαθμό διείσδυσης, πάνω από 20% αυτήν τη στιγμή, με κόστος επένδυσης μόνο διακόσια εκατομμύρια δραχμές, κύριε Υφυπουργέ, και έχει όφελος ετήσιο σε καύσιμα 65 εκατομμύρια δραχμές το χρόνο το μικρό νησάκι της Κύθνου. Και προχωρεί πειραματικά να το κάνει στη Γαύδο και στην Ικαρία χρησιμοποιώντας τη λιμνοδεξαμενή του ενός εκατομμυρίου κυβικών που έχει κάνει το Υπουργείο Γεωργίας στις Ράχες. 
Όλα αυτά όμως γίνονται μόνο πειραματικά. Γιατί; Γιατί ο νόμος περί παραγωγής ηλεκτρικής ενέργειας δεν προβλέπει θεσμοθετημένη δυνατότητα παραγωγής ηλεκτρικής ενέργειας από υβριδικά συστήματα. Έχει ξεχαστεί...
ΠΡΟΕΔΡΕΥΩΝ (Παναγιώτης Σγουρίδης): Από τι, κύριε Μαντέλη;
ΑΝΑΣΤΑΣΙΟΣ ΜΑΝΤΕΛΗΣ: Από υβριδικά συστήματα. Συνδυασμούς πολλών ανανεώσιμων πηγών ενέργειας με συμβατικούς ή μη συμβατικούς σταθμούς και τη δυνατότητα αποθήκευσης ενέργειας, που η αποθήκευση γίνεται κατά κανόνα μέσα στις δεξαμενές του νερού. Η αποθήκη της ενέργειας είναι τα φράγματά μας.
Λοιπόν, κύριε Υφυπουργέ, το πρόβλημα είναι σοβαρό, διότι η ΡΑΕ εκδίδει άδειες για παραγωγή ηλεκτρικής ενέργειας με το ν. 2773. Οποιοσδήποτε ζητήσει να επενδύσει σ΄ αυτόν τον τομέα -και η ΔΕΗ ακόμα αν θέλει να κάνει κανονική παραγωγή και όχι πειραματική- θα έχει πρόβλημα άδειας, γιατί δεν το προβλέπει ο ν. 2773. Και μ΄ αυτήν τη διάταξη ζητείται να προβλεφθεί παραγωγή από μια κατ' εξοχήν χρυσοφόρο πηγή, που είναι ταυτόχρονα καθαρή για το περιβάλλον. 
Γι' αυτό προτείνω να γίνει δεκτή αυτή η τροπολογία, κύριε Υφυπουργέ. Τη θεωρώ εξαιρετικά χρήσιμη και κοστολογείται μόνο το όφελος της ΔΕΗ από το παθητικό της 70 δισεκατομμύρια ετησίως. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, το λόγο για μια δήλωση.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
Θα ήθελα να κάνω μία δήλωση: Επειδή ετέθησαν και ζητήματα κατά τη διάρκεια της συζητήσεως του νομοσχεδίου που έχουν σχέση με την ενέργεια, είπα επανειλημμένως ότι δεν βάλαμε ζητήματα ενέργειας, επειδή επεξεργαζόμαστε αυτήν τη στιγμή στο Υπουργείο Ανάπτυξης ένα σχέδιο νόμου που αφορά την ενέργεια.
Οι απόψεις του κ. Μαντέλη, που είναι πάρα πολύ χρήσιμες, εύστοχες και ωφέλιμες για τον τόπο, θα ληφθούν υπόψη και προφανώς θα είναι ένα άρθρο στο νομοσχέδιο το οποίο ετοιμάζουμε. Και θα παρακαλούσα, αν είχε την καλοσύνη, να μου δώσει την τεκμηρίωση. 
ΠΡΟΕΔΡΕΥΩΝ (Παναγιώτης Σγουρίδης): Η τροπολογία, κύριε Υφυπουργέ, υπάρχει στα χέρια σας, αλλά απλώς να ληφθεί υπόψη και μπορεί να υπάρχει και συνεργασία. Και εγώ θεωρώ ότι είναι θετικό.
Οι Βουλευτές κύριοι Φλώρος και Διαμαντής δεν είναι εδώ για να αναπτύξουν την τροπολογία τους, όπως επίσης και οι Βουλευτές κύριοι Κατσιγιάννης και Κοντός. 
Κύριοι συνάδελφοι, εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Ανάπτυξης "Βιώσιμη ανάπτυξη Αττικής και άλλες διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.40΄, λύεται η συνεδρίαση για αύριο ημέρα Παρασκευή 9 Νοεμβρίου 2001 και ώρα 10.30΄, με αντικείμενο εργασιών του Σώματος κοινοβουλευτικό έλεγχο α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Μεταφορών και Επικοινωνιών.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 
 



