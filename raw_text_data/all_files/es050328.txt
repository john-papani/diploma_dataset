      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛΘ΄
      Δευτέρα 28 Μαρτίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Μ. Χαλκίδη, σελ.
      3. Ανακοινώνεται ότι τη συνεδρίαση παρακολουθούν μαθητές, από το 2ο Λύκειο Ιεράπετρας και φοιτητές από το Πάντειο Πανεπιστήμιο, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 29 Μαρτίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Αγροτικής Ανάπτυξης και Τροφίμων: 
      i) σχετικά με τον έλεγχο στο πρόγραμμα Μακροχρόνιας Παύσης Εκμετάλλευσης γεωργικών γαιών κλπ., σελ.
      ii) σχετικά με την πρόσφατη ανακοίνωση του Υπουργείου να περικόψει επιδοτούμενες εκτάσεις κλπ., σελ.
      β) Προς τον Υπουργό Απασχόλησης και Κοινωνικής Προστασίας σχετικά με την καθυστέρηση στην εγκατάσταση 2300 οικογενειών στο Ολυμπιακό Χωριό, σελ.
      γ) Προς τον Υπουργό Δικαιοσύνης σχετικά με τη δράση παρακρατικών κυκλωμάτων κλπ., σελ.
      δ) Προς τον Υπουργό Οικονομίας και Οικονομικών:
      i) σχετικά με τα κριτήρια του ύψους του ΑΕΠ για το Νομό Αρκαδίας κλπ., σελ.
      ii) σχετικά με την κατάργηση της εισφοράς της Εκκλησίας στον Προϋπολογισμό, σελ.
      ε) Προς τον Υπουργό Δημόσιας Διοίκησης και Αποκέντρωσης σχετικά με την απόδοση στο κοινό του πάρκου αναψυχής της παλιάς χωματερής Σχιστού κλπ., σελ.
      5) Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Πολιτισμού σχετικά με θέματα που αφορούν το Υπουργείο Πολιτισμού, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου: 
      Η Αναπληρωτής Υπουργός Πολιτισμού, οι Υπουργοί Εξωτερικών, Εθνικής Παιδείας και Θρησκευμάτων, Δικαισύνης, Οικονομίας και Οικονομικών και Δημόσιας Τάξης και ο Υφυπουργός Πολιτισμού κατέθεσαν σχέδιο νόμου: «Κύρωση της Σύμβασης Unidtroit για τα κλαπέντα ή παρανόμως εξαχθέντα πολιτιστικά αγαθά», σελ.
      2. Κατάθεση πρότασης νόμου:
      Ο Ανεξάρτητος Βουλευτής κ. Στέφανος Μάνος κατέθεσε πρόταση νόμου: «Περί καταργήσεως των ειδικών νομοθετικών και άλλων ρυθμίσεων που διέπουν τις σχέσεις εργαζομένων σε Ν.Π.Ι.Δ. στα οποία διατηρεί ιδιοκτησιακή ή άλλα δικαιώματα το δημόσιο και επέκταση της ισχύος των κανόνων της εργατικής νομοθεσίας επί των σχέσεων αυτών», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΡΕΤΤΟΣ Κ., σελ.
      ΓΙΑΚΟΥΜΑΤΟΣ Γ., σελ.
      ΔΡΑΓΑΣΑΚΗΣ Ι., σελ.
      ΚΟΝΤΟΣ Α., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΛΥΚΟΥΡΕΝΤΖΟΣ Α., σελ.
      ΝΑΚΟΣ Α., σελ.
      ΠΑΠΑΔΗΜΗΤΡΙΟΥ Ε., σελ.
      ΠΑΠΑΛΗΓΟΥΡΑΣ Α., σελ.
      ΠΑΤΣΙΛΙΝΑΚΟΣ Ι., σελ.
      ΡΕΓΚΟΥΖΑΣ Α., σελ.
      ΤΖΕΚΗΣ Α., σελ.
      ΦΩΛΙΑΣ Χ., σελ.
      Β. Επί της επερώτησης:
      ΑΗΔΟΝΗΣ Χ., σελ.
      ΔΗΜΑΡΑΣ Ι., σελ.
      ΔΙΑΜΑΝΤΙΔΗΣ Ι., σελ.
      ΔΡΑΓΑΣΑΚΗΣ Ι., σελ.
      ΛΟΒΕΡΔΟΣ Α., σελ.
      ΜΠΟΛΑΛΗΣ Μ., σελ.
      ΠΟΛΥΔΩΡΑΣ Β., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΑΤΟΥΛΗΣ Π., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟBOYΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛΘ΄
      Δευτέρα 28 Μαρτίου 2005
      ----------
      Αθήνα, σήμερα στις 28 Μαρτίου 2005, ημέρα Δευτέρα  και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ανδρέα Λυκουρέντζο, Βουλευτή Αρκαδίας, τα εξής:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Α΄ Θεσσαλονίκης και Περιφέρειας Αττικής κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κύριος ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία το Εργατοϋπαλληλικό Κέντρο Θεσσαλονίκης εκφράζει τη συμπαράστασή του στον αγώνα των συναδέλφων τους της Ομοσπονδίας και των Σωματείων των εμφιαλωμένων ποτών και ζητεί να σταματήσουν οι δικαστικές διώξεις των συνδικαλιστικών στελεχών και η ποινικοποίηση των αγώνων των εργαζομένων.
      2) Οι Βουλευτές Περιφέρειας Αττικής και Α΄ Θεσσαλονίκης κύριος ΑΘΑΝΑΣΙΟΣ ΛΕΒΕΝΤΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία το Σωματείο Εργαζομένων Νοσοκομείου «Παπαγεωργίου» Θεσσαλονίκης ζητεί να σταματήσει η ανισότητα  των εργαζομένων του.
      3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την ικανοποίηση αιτημάτων που απασχολούν τους Αγωνιστές της Αντίστασης.
      4) Οι Βουλευτές Β΄ Αθηνών και Ν. Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία ο Πανελλήνιος  Σύλλογος Διοικητικού Προσωπικού Λεωφορείων ζητεί την ικανοποίηση εργασιακών αιτημάτων του.
      5) Οι Βουλευτές Β΄ Αθηνών και Περιφέρειας Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία ο Διαπεριφερειακός Σύλλογος Εργαζομένων «Βοήθεια στο Σπίτι» Περιφερειών Δυτικής Ελλάδας και Πελοποννήσου ζητεί να ευρεθούν πόροι ώστε να εξασφαλιστεί η μόνιμη και σταθερή λειτουργία του προγράμματος.
      6) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Κρύας Βρύσης ζητεί την ίδρυση Κέντρου Εκπαίδευσης Επαγγελματιών Υποψηφίων Οδηγών στην Κρύα Βρύση Πέλλας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Αιμιλία Βάρδα ζητεί διευκρινίσεις που αφορούν μηνιαία ποσά σύνταξης του ΟΓΑ.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Δρακωνάκης ζητεί την ικανοποίηση συνταξιοδοτικού αιτήματος από το ΝΑΤ.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε αποστρατεύσεις στελεχών της στρατιωτικής διπλωματίας.
      10) Οι Βουλευτές Ν. Ηρακλείου και Β΄ Πειραιώς κύριοι ΒΑΣΙΛΕΙΟΣ ΚΕΓΚΕΡΟΓΛΟΥ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία Συνδικαλιστικοί Φορείς του  ΤΕΙ Κρήτης ζητούν την επίλυση οικονομικών και θεσμικών προβλημάτων των ΤΕΙ.
      11) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Ψυχιατρικό Νοσοκομείο Αττικής διαμαρτύρεται για τη διάταξη του άρθρου 12 του Σχεδίου με τίτλο «Εθνικό Σύστημα Υγείας» κ.λπ.
      12) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ένωση Αναπήρων και Θυμάτων Πολέμου Οπλιτών Νομού Ηρακλείου  διαμαρτύρεται για τη μεταφορά Υγειονομικών Υπηρεσιών.
      13) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Δίκτυο Ελλήνων Απόδημων Αιρετών Αυτοδιοίκησης της Ευρώπης ζητεί την ένταξη του έργου  της υδροδότησης των Ελληνικών Κοινοτήτων στις επαρχίες Φοινίκης και Μεσοποτάμου Αλβανίας στο Πρόγραμμα Αναπτυξιακής Συνεργασίας με την Αλβανία.
      14) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Δίκτυο Ελλήνων Απόδημων Αιρετών Αυτοδιοίκησης της Ευρώπης ζητεί τη χρηματοδότηση του κόστους της 3ης τακτικής Γενικής Συνέλευσής τους.
      15) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Πανελλήνια Ναυτική Ομοσπονδία ζητεί να μην επιτραπεί η πρόσληψη αλλοδαπών ναυτεργατών σαν  κατώτερο πλήρωμα.
      16) Οι Βουλευτές Β΄ Πειραιώς κύριοι ΓΡΗΓΟΡΗΣ ΝΙΩΤΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνιος  Ένωσις Συνταξιούχων Πλοιάρχων Εμπορικού Ναυτικού ζητεί τη μείωση της φορολογίας των συντάξεων των ναυτικών κ.λπ.
      17) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Ένωση Ποδοσφαιρικών Σωματείων Πειραιά ζητεί την καταβολή της επιχορήγησης στα ερασιτεχνικά ποδοσφαιρικά σωματεία του Πειραιά.
      18) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Φωκίδας ζητεί τη σύνταξη τεχνικής μελέτης για την αποκατάσταση της αρδευτικής σήραγγας στη θέση Πυλιγούρα Φωκίδας.
      19) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η κυρία Μαρία Μίχου, κάτοικος Δεσφίνας Φθιώτιδας, ζητεί την πρόσληψή της σε θέση μερικής απασχόλησης στο Δήμο Δεσφίνας.
      20) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Ευθύμιος Κοντογιάννης, κάτοικος Ερατεινής Φωκίδας, ζητεί την αναβάθμιση του Αστυνομικού Σταθμού Ερατεινής, σε Αστυνομικό Τμήμα.
      21) Οι Βουλευτές Β΄ Αθηνών και Ν. Αττικής κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία τα Σωματεία Συνταξιούχων Χίου ΙΚΑ – ΝΑΤ – ΤΕΒΕ ζητούν την ικανοποίηση οικονομικών υγειονομικών κ.λπ. αιτημάτων του κλάδου τους.
      22) Οι Βουλευτές Β΄ Αθηνών και Α΄ Θεσσαλονίκης κύριος ΙΩΑΝΝΗΣ ΔΡΑΓΑΣΑΚΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία ο Πρόεδρος του ΣΕΕΠ ΤΕΙ Κρήτης ζητεί την άμεση επίλυση των καθοριστικών για τη λειτουργία των ΤΕΙ οικονομικών και θεσμικών προβλημάτων που διακυβεύουν το μέλλον τους.
      23) Οι Βουλευτές Περιφέρειας Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά με την οποία το Εργατοϋπαλληλικό Κέντρο Ναυπακτίας και Δωρίδας ζητεί την ικανοποίηση εργασιακών, οικονομικών, ασφαλιστικών κ.λπ. αιτημάτων των μελών του.
      24) Οι Βουλευτές Β΄ Αθηνών και Περιφέρειας Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία το Σωματείο Εργατοτεχνιτών και Υπαλλήλων «ΡΟΔΑ» ζητεί την επιχορήγηση της Δημοτικής Επιχείρησης Ρόδου με την επωνυμία «ΡΟΔΑ» και τη δωρεάν χορήγηση λεωφορείων.
      25) Οι Βουλευτές Περιφέρειας Αττικής και Α΄ Θεσσαλονίκης κύριος ΑΘΑΝΑΣΙΟΣ ΛΕΒΕΝΤΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία το Εργατοϋπαλληλικό Κέντρο Θεσσαλονίκης ζητεί την ένταξη των εργαζομένων της ΕΛΛΕΝΙΤ στη ρύθμιση του άρθρου 7 του Ν. 2941/12-9-2001.
      26) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Πανελλήνια Ένωση Ναυτών Εμπορικού Ναυτικού ζητεί να μην επιτρέπεται η πρόσληψη αλλοδαπών ναυτεργατών σαν  κατώτερο πλήρωμα.
      27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Σωματεία και Σύλλογοι Νήσου Μήλου ζητούν την άμεση απομάκρυνση των λαθρομεταναστών από τη Νήσο Σύρο.
      28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ποσειδωνίας Νήσου Σύρου ζητεί τη μη  διάσπαση του Εφετείου Αιγαίου.
      29) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Συνεταιρισμών Θηραϊκών Προϊόντων ζητεί την τροποποίηση του αμπελουργικού μητρώου Θήρας – Θηρασιάς.
      30) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Περάματος Πειραιά ζητεί την άμεση απομάκρυνση των 150.000 τόνων λυμμάτων από την Ψυτάλλεια. 
      31) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Υπουργείου Εμπορικής Ναυτιλίας καταγγέλλει προσπάθειες επαγγελματικής απαξίωσης των πολιτικών εργαζομένων.
      32) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί την επανεξέταση της κατανομής των πόρων του προγράμματος «ΘΗΣΕΑΣ».
      33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ερμούπολης Σύρου ζητεί την επέκταση του διαδρόμου του αεροδρομίου Σύρου.
      33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού Κοίμησης της Θεοτόκου στον Αδάμαντα Μήλου ζητεί να τοποθετηθεί αρμόδιος υπάλληλος, ο οποίος θα έχει την ευθύνη των εργασιών συντήρησης του διατηρητέου καμπαναριού της εκκλησίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 4058/13-10-04 4077/13-10-04 και 4290/20-10-04 ερωτήσεις των Βουλευτών κυρίων Μάνου Φραγκιαδουλάκη, Μανόλη Στρατάκη και Βασιλείου Κεγκέρογλου δόθηκε με το υπ’ αριθμ. 755/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κύριοι Μ. Φραγκιαδουλάκης, Μ. Στρατάκης, Β. Κεγκέρογλου, σας πληροφορούμε τα εξής:
     Το ελαιόλαδο υπάγεται στην Κοινή Οργάνωση Αγοράς Καν. (ΕΟΚ) 136/66 του Συμβουλίου και συνεπώς τα διάφορα μέτρα για τη στήριξή του αποφασίζονται από τα όργανα της Κοινότητας (Συμβούλια Υπουργών, Διαχειριστικές Επιτροπές κλπ.).
     Σύμφωνα με το άρθρο 2α του καν. (ΕΚ) 1638/98 του Συμβουλίου από 1ης Νοεμβρίου «τα ελαιόδενδρα και οι αντίστοιχες εκτάσεις η ύπαρξη των οποίων δεν βεβαιώνεται από Σύστημα Γεωγραφικών Πληροφοριών, που θεσπίζεται σύμφωνα με το άρθρο 2 του παρόντος Κανονισμού, καθώς και οι ποσότητες ελαιολάδου που παράγονται εξ αυτών, δεν δίδουν δικαίω μα ενίσχυσης στην παραγωγή ελαιολάδου στο πλαίσιο της ισχύουσας κοινής οργάνωσης της αγοράς στον τομέα των λιπαρών ουσιών».
     Επίσης, σύμφωνα με τους Καν. (Ε.Κ.) 2261/84 και 2366/98 και την 403567/16-10-2001 Απόφαση των Υπουργών Εθνικής Οικονομίας και Γεωργίας «Συμπληρωματικά μέτρα για την εφαρμογή του Κοινοτικού Καθεστώτος ενίσχυσης στην παραγωγή ελαιολάδου», ορίζεται η διαδικασία καθορισμού των Ομοιογενών Ελαιοκομικών Ζωνών (ΟΕΖ) και των αποδόσεών τους.
     Σε εφαρμογή των. ανωτέρω Κανονισμών ο καθορισμός των Ομοιογενών Ελαιοκομικών Ζωνών (ΟΕΖ) και των αποδόσεών τους, πραγματοποιείται από επιτροπές που συγκροτούν με απόφασή τους οι Προϊστάμενοι των Δ/νσεων Αγροτικής Ανάπτυξης, με τη συμμετοχή όλων των τοπικών εμπλεκόμενων φορέων.
     Οι εν λόγω επιτροπές είναι πενταμελείς και αποτελούνται από τον Προϊστάμενο του Τμήματος Παρέμβασης και Εισοδηματικών Ενισχύσεων (ΠΕΕ) της Δ/νσης Αγροτικής Ανάπτυξης (Δ.Α.Α.) ως Πρόεδρο, ένα γεωπόνο της Δ.Α.Α., έναν εκπρόσωπο της Α.Υ.Μ.Ε.Ε..Ε του Ο.Π.Ε.Κ.Ε.Π.Ε., έναν υπάλληλο του Τμήματος ενίσχυσης στην παραγωγή της αντίστοιχης εκάστοτε Οργάνωσης Παραγωγών και έναν υπάλληλο του Τμήματος Ενίσχυσης της Ένωσης των Οργανώσεων Παραγωγών. Έργο των επιτροπών είναι η εισήγηση προς τη Δ/νση ΠΑΠ Δενδρ/κής του Υπουργείου Αγροτικής Ανάπτυξης και Τροφίμων των στοιχείων των Ο.Ε.Ζ., η τελική έγκριση των οποίων γίνεται με Απόφαση του Υπουργού Αγροτικής Ανάπτυξης και Τροφίμων. Για την εκτέλεση του έργου τους οι επιτροπές, στις οποίες συμμετέχουν όλοι οι εμπλεκόμενοι φορείς, προκειμένου να καθορίσουν τις αποδόσεις των ΟΕΖ, λαμβάνουν υπόψη όλες τις παραμέτρους (στοιχεία δένδρων και έκτασης Σ.Γ.Π. - ΕΤ, στοιχεία παραγωγής του Νομού, εδαφοκλιματικές συνθήκες, κ.λ.π.), ακολουθώντας τη διαδικασία που τους έχει ορισθεί από το Υπουργείο Αγροτικής Ανάπτυξης και Τροφίμων.
     Σύμφωνα με την 302158/11-10-2004 Απόφαση του Υπουργού Αγροτικής Ανάπτυξης και Τροφίμων «Καθορισμός αποδόσεων Ομοιογενών Ελαιοκομικών Ζωνών (ΟΕΖ) και των κριτηρίων για τον προσδιορισμό των αποδεκτών προς ενίσχυση ποσοτήτων ελαιολάδου περιόδου 2003/2004», ως κριτήριο για τον καθορισμό των αποδεκτών προς ενίσχυση ποσοτήτων ελαιολάδου για την περίοδο 2003-2004 ορίζονται οι αποδόσεις των Ομοιογενών Ελαιοκομικών Ζωνών επί τον συντελεστή 2,4.
     Δικαιούχοι ενίσχυσης στην παραγωγή ελαιολάδου είναι οι ελαιοκαλλιεργητές οι οποίοι εκμεταλλεύονται ελαιώνες, που βρίσκονται στην Ελληνική επικράτεια και έχουν καταθέσει Δήλωση Καλλιέργειας στο Σύστημα Γεωγραφικών Πληροφοριών στον Ελαιοκομικό Τομέα, σύμφωνα και με την υπ' αριθμ. 295530/5-10-2004 ΚΥΑ.
     Από το ψηφιακό αρχείο των αλφαριθμητικών στοιχείων των ελαιοπαραγωγών και το αντίστοιχο αρχείο του χαρτογραφικού υποβάθρου, προκύπτει ότι για το Νομό Ηρακλείου 71.161 ελαιοπαραγωγοί έχουν υποβάλλει δήλωση ελαιοκαλλιέργειας και έχουν δηλώσει 15.046.692 ελαιόδενδρα, από τα οποία καταμετρήθηκαν και ψηφιοποιήθηκαν στους ορθοφωτοχάρτες τα 14.107.231. Τα στοιχεία αυτά ενδεχομένως να αλλάξουν μετά και από την εξέταση των αιτήσεων τροποποίησης και νέας εγγραφής, οι οποίες έχουν υποβληθεί στη Δ/νση Διαχείρισης Μητρώων για την καλλιεργητική περίοδο 2003 - 2004 και θα επεξεργασθούν από ανάδοχο εταιρεία που θα προκύψει από τον σε εξέλιξη διαγωνισμό.
     Η διαφορά η οποία παρατηρείται τόσο στην καλλιεργήσιμη έκταση όσο και στον αριθμό των ελαιοδένδρων, ενδεχομένως οφείλεται σε παραγωγούς οι οποίοι δεν προσήλθαν να υποβάλλουν δήλωση ελαιοκαλλιέργειας. Οι ανωτέρω παραγωγοί μπορούν, στα πλαίσια της τήρησης και ενημέρωσης του Σ.Γ.Π. - ΕΤ., να κάνουν αίτηση νέας εγγραφής από 1-11-2004 έως και 30-11-2004, για την καλλιεργητική περίοδο 2004/2005.
     Ο Υφυπουργός
     Α. ΚΟΝΤΟΣ»
     2. Στην με αριθμό 4962/9-11-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 888/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 21426/15-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Γ. Μανιάτη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 4893/8-11-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 880/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Ε. Σχοιναράκη - Ηλιάκη, σας πληροφορούμε τα εξής:
     Στον Νομό Ηρακλείου η καλλιέργεια επιτραπέζιων σταφυλιών αφορά κυρίως τις ποικιλίες Σουλτανίνα και Ραζακί.
     Η ποικιλία Σoυλτανίνα είναι ταξινομημένη ως ποικιλία τριπλής χρήσης ήτοι : οινοποιήσιμη, επιτραπέζια και για παραγωγή σταφίδας, καταλαμβάνει δε έκταση περίπου 95.000 στρεμμάτων. Η ποικιλία Ραζακί είναι ταξινομημένη ως ποικιλία διπλής χρήσης, δηλαδή οινοποιήσιμη και επιτραπέζια.
     Από τα ανωτέρω στοιχεία προκύπτει ότι κυρίως η Σουλτανίνα καταλαμβάνει ένα σημαντικό ποσοστό στην όλη αμπελοκαλλιέργεια του Νομού και αποτελεί σημαντικό εισόδημα για τους αμπελουργούς.
     Οι τρόποι διάθεσης της Σουλτανίνας είναι:
     1. Η αποξήρανση με χορήγηση Κοινοτικής Ενίσχυσης ανά στρέμμα. Οι παραγωγοί δηλώνουν τα αμπελοτεμάχια με προορισμό την αποξήρανση, μέχρι 30/6 εκάστου έτους στις αντίστοιχες Δ/νσεις Αγροτικής Ανάπτυξης.
     2. Η κατανάλωση για επιτραπέζια χρήση στην εσωτερική και εξωτερική αγορά.
     3. Η οινοποίηση μέρους της παραγωγής, όπου όμως οι ποσότητες δεν είναι απεριόριστες (ΠΛΑΦΟΝ).
     Οι ταξινομημένες ως καθαρά επιτραπέζιες ποικιλίες, δηλαδή αμπελοτεμάχια με κωδικούς αποκλειστικά για επιτραπέζια χρήση, υπάγονται στο. καθεστώς της ΚΟΑ των οπωροκηπευτικών (επιτραπέζια σταφύλια) και δύνανται να ενισχύονται για ορισμένες δράσεις μέσω των σχεδίων βελτίωσης των παραγωγών.
     Στο Ν. Ηρακλείου εφέτος ο όγκος της παραγωγής ήταν αυξημένος σε σχέση με την περσινή περίοδο. Η ποιότητα των σταφυλιών κρίνεται ικανοποιητική με μία μικρή οψίμιση ως προς το χρόνο ωρίμανσης, με συνέπεια να μην υπάρχει προς διάθεση το προϊόν στις παραδοσιακές αγορές της Ευρώπης τη στιγμή της ζήτησης.
     Η μείωση του όγκου των εξαγωγών, λόγω της οψίμισης, καλύφθηκε στο χρονικό διάστημα που διέρευσε μέχρι σήμερα, με αποτέλεσμα στις 31-10-2004 να παρατηρείται αύξηση των εξαγωγών (18.000 τόνοι εξαγωγής έναντι 13.065 τόνων της αντίστοιχης περσινής περιόδου).
     Όσον αφορά τις τιμές του προϊόντος, παρουσιάζονται πράγματι μειωμένες έναντι της περσινής περιόδου, αλλά διαμορφώνονται ελεύθερα στα πλαίσια της προσφοράς και ζήτησης και κάθε εθνική παρέμβαση αντίκειται στο κοινοτικό καθεστώς.
     Η κυβέρνηση με σκοπό την απορρόφηση του προϊόντος και τη στήριξη του εισοδήματος των αμπελοκαλλιεργητών, μετά από αλλεπάλληλες συσκέψεις παρουσία Υπηρεσιακών παραγόντων και εκπροσώπων ολοκλήρου του κλάδου (εξαγωγέων, Συνεταιριστικών φορέων κ.τ.λ.) έλαβε τα εξής μέτρα:
     1. Εντατικοποίηση των ελέγχων από επιτροπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις σε σχέση με την τήρηση της υποχρέωσης των οινοποιών και των αμπελουργών να υποβάλλουν σύμφωνα με την ισχύουσα Κοινοτική νομοθεσία μέχρι 10/12 κάθε έτος δηλώσεις παραγωγής και συγκομιδή αντίστοιχα και την σύγκρισή τους με τα στοιχεία του Αμπελουργικού Μητρώου.
     2. Όσον αφορά τη διακίνηση των οινικών προϊόντων από χώρες της Ε.Ε. εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
     3. Εντείνονται. οι έλεγχοι στις πύλες εισόδου της χώρας κατά την εισαγωγή οινικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στη χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης εντείνονται οι έλεγχοι του προορισμού των εισαγόμενων από τρίτες χώρες επιτραπέζιων σταφυλιών ποικιλίας Σουλτανίνας για την εξασφάλιση της εγχώριας παραγωγής Σουλτανίνας. Ήδη έχουν αποτραπεί συγκεκριμένες εισαγωγές από άλλες χώρες.
     4. Εφαρμογή διατάξεων του Κοινοτικού κανονισμού που ψηφίστηκε πρόσφατα, που παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488 € ανά βαθμό και εκατόλιτρο).
     5. Ενεργοποιείται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 (απόσταξη κρίσης) του Καν. 1493/99 σε συνδυασμό με παράλληλη εθνική ενίσχυση. Η διαδικασία αυτή είναι όμως χρονοβόρος.
     6. Αύξηση της δυνατότητας κατανάλωσης σταφυλιών στην εσωτερική αγορά. Για τον σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κ.α.
     7. Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση ένταξη ίδρυσης ή εκσυγχρονισμού των μονάδων αυτών στις επενδύσεις του Γ΄ ΚΠΣ. Γενικότερη προώθηση προγραμμάτων μεταποιητικών βιομηχανιών του κλάδου μέσω του Γ΄ ΚΠΣ.
     8. Τέλος επανεξετάζεται, εκσυγχρονίζεται και κωδικοποιείται η σχετική εθνική νομοθεσία σύμφωνα με τις προτάσεις των φορέων και το Κοινοτικό δίκαιο. Εξέταση του καθορισμού των εκτάσεων των αμπελώνων που καλλιεργούνται με ποικιλίες διπλής ή τριπλής χρήσης.
     Ο Υφυπουργός
     Α. ΚΟΝΤΟΣ»
     4. Στην με αριθμό 5081/11-11-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 904/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
     Με το Π. Δ/γμα 311/2002 καταργήθηκε ο Εθνικός Οργανισμός Καπνού και η ακίνητη περιουσία του μεταβιβάστηκε στο Ελληνικό Δημόσιο (παρ. 9 του άρθρο 13 του ν. 3147/2003), με την αριθμ. 247417/27-8-2003 Απόφαση του Υπουργού Γεωργίας, που μεταγράφηκε νόμιμα στα οικεία Υποθηκοφυλάκεια.
     Με τις διατάξεις της παρ. 4 του άρθρου 4 του ν. 3147/2003, όπως αυτή προστέθηκε με την παρ. 12 του άρθρου 19 του ν. 3208/2003, ο Υπουργός Γεωργίας δύναται να παραχωρεί δωρεάν, κατά χρήση για ορισμένο χρονικό διάστημα, ακίνητα ιδιοκτησίας του Υπουργείου Γεωργίας, μεταξύ αυτc!)ν και την ακίνητη περιουσία του πρώην ΕΟΚ, προς το Δημόσιο, ΟΤΑ ή άλλα νομικά πρόσωπα δημοσίου ή ιδιωτικού δικαίου που εκπληρούν κοινωφελή σκοπό ή με αντάλλαγμα προς άλλα νομικά πρόσωπα, ύστερα από υποβολή σχετικού αιτήματος.
     Με την αριθμ. 5520 πε/25-2-2004 Απόφαση του Υπουργού Γεωργίας παραχωρήθηκε δωρεάν η χρήση ισόγειας αίθουσας πολυορόφου οικοδομής επιφανείας 700 τ.μ., που βρίσκεται στο Αγρίνιο Αιτωλοακαρνανίας, επί της οδού Μακρή 18 στο Πανεπιστήμιο Ιωαννίνων, με σκοπό την αποθήκευση του μηχανολογικού εξοπλισμού και του αρχειακού υλικού για την ίδρυση Μουσείου Καπνού.
     Προς το παρόν ούτε ο Δήμος Αγρινίου ούτε το ΙΚΑ έχουν υποβάλει αίτημα παραχώρησης κτηρίου ιδιοκτησίας του Υπουργείου Αγροτικής Ανάπτυξης και Τροφίμων στην περιοχή της Αιτωλοακαρνανίας, για τους αναφερόμενους στην ερώτηση σκοπούς, προκειμένου να εξεταστεί στα πλαίσια των ισχυουσών διατάξεων με την έκδοση σχετικής Υπουργικής Απόφασης.
     Ο Υφυπουργός
     Α. ΚΟΝΤΟΣ»
     5. Στην με αριθμό 4890/8-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 878/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθ. πρωτ. 21397/15-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων. Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 4478/26-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4649/11-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι στον προγραμματισμό που κάνει το Υπουργείου μας για την ενίσχυση του Πυροσβεστικού Σώματος περιλαμβάνεται και η πρόσληψη ικανού αριθμού πυροσβεστών, στις προθέσεις μας δε είναι η θεσμοθέτηση συστήματος εισαγωγής στις Σχολές του Σώματος σπουδαστών μέσω των γενικών εξετάσεων του Υπουργείου Εθνικής Παιδείας και Θρησκευμάτων. Για την κάλυψη μέρους των υπαρχουσών κενών οργανικών θέσεων των Πυροσβεστικών Υπηρεσιών και φυσικά αυτών της Κρήτης, προγραμματίζουμε την πρόσληψη πυροσβεστικών υπαλλήλων με αξιοκρατική επιλογή μέσω του ΑΣΕΠ.
      Πέραν αυτών, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, επαναπροσλήφθηκαν 5.500 εποχικοί υπάλληλοι από τους κυρωμένους πίνακες που καταρτίσθηκαν το παρελθόν έτος και ισχύουν για πέντε έτη.
      Σε ό, τι αφορά τη διάρκεια απασχόλησης του εποχικού πυροσβεστικού προσωπικού, σας πληροφορούμε ότι η σχετική, για την πρόσληψη του προσωπικού αυτού, διάταξη της παρ. 1 του άρθρου 1 του π.δ. 124/2003, δεν προβλέπει ρητώς τη λύση των συμβάσεων στο τέλος Οκτωβρίου, δηλαδή 5μηνη διάρκεια απασχόλησης, αλλά ορίζει ότι η διάρκεια αυτής δεν μπορεί να υπερβεί τους πέντε (5) μήνες ετησίως. Κατόπιν των ανωτέρω, το Αρχηγείο Πυροσβεστικού Σώματος, με βάση τον επιχειρησιακό σχεδιασμό πυροπροστασίας και αφού έλαβε υπόψη του το δείκτη επικινδυνότητας και τις καιρικές συνθήκες που επικρατούσαν το συγκεκριμένο χρονικό διάστημα, καθώς και τις πιστώσεις που είχαν εγκριθεί για το σκοπό αυτό, προέβη στη λύση της σχέσης εργασίας ιδιωτικού δικαίου ορισμένου χρόνου των πυροσβεστών εποχικής απασχόλησης την 16-10-2004.
      Για το θέμα της πυροπροστασίας της νήσου Κρήτης, σας πληροφορούμε ότι καλύπτεται σήμερα από 25 Πυροσβεστικές Υπηρεσίες, οι οποίες είναι κατάλληλα κατανεμημένες χωροταξικά, ανάλογα με τις πραγματικές ανάγκες πυροπροστασίας και τις ιδιαιτερότητες κάθε περιοχής. Περαιτέρω ενίσχυση του υλικοτεχνικού εξοπλισμού των Υπηρεσιών αυτών θα γίνει με την ολοκλήρωση των προμηθειών, στα πλαίσια των εξοπλιστικών προγραμμάτων, που βρίσκονται σε εξέλιξη αυτή τη χρονική περίοδο.
      Σχετικά με την πυρκαγιά που προκλήθηκε στην περιοχή χερσονήσου Ηρακλείου, την 17-10-2004, σας πληροφορούμε ότι η επέμβαση των αρμόδιων Υπηρεσιών μας ήταν άμεση και στην κατάσβεσή της έλαβαν μέρος 48 πυροσβεστικοί υπάλληλοι με 11 υδροφόρα πυροσβεστικά οχήματα και 4 οχήματα τις τοπικής αυτοδιοίκησης, ενώ για την εξακρίβωση των αιτίων της πυρκαγιάς αυτής διενεργείται προανάκριση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 4480/26-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4650/11-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι, από τις διατάξεις των άρθρων 1, 2 και 4 του ν. 456/76, προβλέπονται τα πυροτεχνικά είδη, που χαρακτηρίζονται ως βεγγαλικά και πυροτεχνήματα, καθώς επίσης και ότι η εισαγωγή, μεταφορά, εμπορία και κατοχή τους επιτρέπεται ύστερα από σχετικές άδειες που εκδίδουν οι αρμόδιες αστυνομικές Υπηρεσίες.
      Από τις διατάξεις του άρθρου 1 του π.δ. 293/77 καθορίζεται ότι η καύση βεγγαλικών επιτρέπεται μόνο για λόγους ψυχαγωγίας του κοινού κατά τις επίσημες τελετές, πανηγύρεις και εορτές, εξαιρουμένων των εορτών του Πάσχα, υπό την προϋπόθεση ότι αυτή θα γίνεται, σε σημεία εγγράφως καθοριζόμενα εκάστοτε υπό της κατά τόπο αρμόδιας Αστυνομικής Αρχής, από ειδικευμένο άτομο, με την ευθύνη του προσώπου που οργανώνει την καύση τους, στο όνομα του οποίου έχει εκδοθεί η σχετική άδεια αγοράς.
      Επίσης, από τις διατάξεις του άρθρου 2 κεφ. ΙΙΙ παρ. 1, εδ. στ΄ της υπ' αριθ.3009/2/23α από 31-8-1994 υπουργικής απόφασης, προβλέπεται βάσει ποιων προϋποθέσεων χορηγείται η άδεια αγοράς και καύσης βεγγαλικών και ειδικότερα ότι η καύση θα πραγματοποιηθεί από εξειδικευμένο άτομο που υποβάλλει υπεύθυνη δήλωση ότι διαθέτει τις απαιτούμενες τεχνικές γνώσεις και την ανάλογη πείρα για την ασφαλή καύση των βεγγαλικών, καθώς και ότι από την καύση αυτή δεν θα προκληθούν κίνδυνοι σε βάρος προσώπων ή πραγμάτων.
      Η αρμόδια Διεύθυνση του Αρχηγείου της Αστυνομίας έχει δώσει εντολές και οδηγίες προς τις υφιστάμενες Υπηρεσίες της σχετικά με την εφαρμογή της ανωτέρω νομοθεσίας και τους έχει τονίσει ότι αιτήματα για καύση βεγγαλικών πρέπει να εξετάζονται με ιδιαίτερη προσοχή και να χορηγούνται άδειες με φειδώ και εφόσον συντρέχουν απολύτως οι προϋποθέσεις που ορίζονται από τη νομοθεσία. Παράλληλα τους έχει επισημανθεί ότι, για τον προσδιορισμό του ακριβούς σημείου που θα επιλεγεί για την καύση των ανωτέρω ειδών και τα ληπτέα μέτρα, θα συνεργάζονται με τις κατά τόπους πυροσβεστικές Υπηρεσίες, οι υποδείξεις των οποίων πρέπει να λαμβάνονται σοβαρά υπόψη, για τη χορήγηση ή μη των ζητουμένων αδειών.
      Τέλος, σας πληροφορούμε ότι το θέμα αυτό απασχολεί το Υπουργείο μας και ήδη, σε συνεργασία με το Υπουργείο Ανάπτυξης, βρίσκεται σε εξέλιξη διαδικασία τροποποίησης του ισχύοντος νομοθετικού πλαισίου, προκειμένου να προσαρμοστεί αυτό στα νέα δεδομένα και να εναρμονιστεί με σχέδιο Κανονισμού, που προωθείται από την Ε.Ε. και αναμένεται να αναγνωρισθεί από τα κράτη-μέλη το προσεχές διάστημα, με υποχρεωτική τήρηση από αυτά.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 4410/22-10-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 7017/4/4648/11-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Νικολόπουλος, σας γνωρίζουμε ότι οι αρμόδιες Υπηρεσίες μας στην Πάτρα, κατά το τελευταίο διάστημα, έχουν εντείνει τις προσπάθειες τους για την αντιμετώπιση των κυκλοφοριακών προβλημάτων που προκαλούνται, κυρίως στο κέντρο της πόλης, από τις παράνομες σταθμεύσεις οχημάτων. Ενδεικτικά σημειώνεται ότι, κατά το χρονικό διάστημα από 1/9 έως 28-10-2004, βεβαιώθηκαν 7.023 παραβάσεις παρανόμων σταθμεύσεων και αφαιρέθηκαν 729 πινακίδες κυκλοφορίας σχημάτων.
      Σε ό,τι αφορά την αναδιάρθρωση-αναδιοργάνωση των περιφερειακών αστυνομικών Υπηρεσιών, σας πληροφορούμε ότι, με το 7008/1/13 από 3-6-2004 έγγραφο του Αρχηγού της Ελληνικής Αστυνομίας, Φ/Α του οποίου σας καταθέτουμε, συγκροτήθηκε Επιτροπή για τη μελέτη του όλου θέματος.
      Τέλος σας καταθέτουμε σε Φ/Α το 24698/οικ. από 22-9-2004 έγγραφο της ΔΕΣΕ Πατρών, προς το Τμήμα Τροχαίας Πατρών, που αφορά το θέμα της απόσβεσης των διαγραμμίσεων στην παλαιά είσοδο του νοσοκομείου «Άγιος Ανδρέας» της Πάτρας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4466/25-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 42364/ΔΕ-8853/12-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Μιχάλη Καρχιμάκη , σχετικά με την μελέτη του Φράγματος Λιθινών, σας γνωρίζουμε ότι στο Πρόγραμμα Δημοσίων Επενδύσεων 2004 εντάχθηκε μελέτη για το Φράγμα Λιθινών του Νομού Λασιθίου με προϋπολογισμό 170.000 Ευρώ και ισόποσες πιστώσεις, όπως και είχε ζητηθεί σε πρώτη φάση.
      Αίτημα για αύξηση του προϋπολογισμού της οριστικής μελέτης σε 800.000,00 Ευρώ το οποίο κατετέθη στις 6.10.2004, και όχι 900.000,00 Ευρώ όπως εσφαλμένα αναφέρεται, μπορεί να εξετασθεί στο επόμενο έτος.
      Ο Υφυπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 4450/25-10-04 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 2/59635/10-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αρ. 4450/25-10-2004 ερώτηση που κατατέθηκε στη Βουλή των Ελλήνων από τη Βουλευτή κ. Σχοιναράκη-Ηλιάκη Ευαγγελία, σας πληροφορούμε ότι στον εκτελούμενο προϋπολογισμό δεν είχε γίνει πρόβλεψη για τη χορήγηση επιδόματος θέρμανσης στα νοικοκυριά με χαμηλό εισόδημα.
      Ανεξαρτήτως τούτου, η κυβέρνηση παρακολουθεί τις εξελίξεις και στα πλαίσια των υφιστάμενων δημοσιονομικών συνθηκών θα παρέμβει, εφόσον κριθεί απαραίτητο, με μέτρα που θα ανακοινωθούν, για την αντιμετώπιση Ίων προβλημάτων που δημιουργούνται ιδιαίτερα στις ασθενέστερες τάξεις από την αύξηση της τιμής του πετρελαίου.
      Τέλος, σας πληροφορούμε ότι για τη στήριξη των ατόμων με αναπηρίες λειτουργούν ειδικά προγράμματα χρηματοδοτούμενα από τον κρατικό προϋπολογισμό, όπως εισοδηματικές ενισχύσεις (προνοιακά επιδόματα), παροχές από ΔΕΚΟ, προσλήψεις στο Δημόσιο, συνταξιοδοτικές παροχές κ.λπ., τα οποία παρακολουθούνται και θα προσαρμοσθούν, εφόσον κριθεί απαραίτητο.
      Ο Υφυπουργός
      Π. ΔΟΥΚΑΣ»
      11. Στην με αριθμό 4710/3-11-04 ερώτηση του Βουλευτή κ. Κων/νου Ζαχαράκη δόθηκε με το υπ’ αριθμ. Β13-843/22-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 4710/3-11-2004 ερώτηση, που κατέθεσε στη Βουλή των Ελλήνων ο Βουλευτής κ. Α. Κ. Ζαχαράκης, με θέμα «Πολίτες έρμαια των Ασφαλιστικών Εταιριών» και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε τα ακόλουθα:
      Το νομοθετικό πλαίσιο για την αποζημίωση ασφαλισμένων ή δικαιούχων ασφαλίσματος ορίζεται ιδίως από τα άρθρα 29 Ν.Δ. 400/70, όπως ισχύει και 6 Ν. 489/76, όπως ισχύει.
      Στην περίπτωση υποβολής καταγγελιών πολιτών στην αρμόδια Δ/νση της Γ.Γ Εμπορίου - Γ.Γ. Καταναλωτή του Υπουργείου Ανάπτυξης, ως εποπτικής αρχής των ασφαλιστικών επιχειρήσεων, για περιπτώσεις καθυστέρησης ή περικοπής του ποσού της αποζημίωσης, στην μεν περίπτωση καθυστέρησης καταβολής της αποζημίωσης έχουμε σαφή διάταξη του Ν. 489/76, όπως ισχύει (άρθρο 6 παρ. 6) την οποία και ενεργοποιούμε με αρκετά καλά αποτελέσματα, ενώ όσον αφορά την περίπτωση περικοπής του ποσού της αποζημίωσης, δεν έχουμε πάντοτε περιθώρια παρέμβασης, καθόσον ενίοτε τίθενται θέματα απόδειξης πραγματικών περιστατικών. Τις υποθέσεις αυτές αφού εξαντλήσουμε τα περιθώρια του φιλικού διακανονισμού, προτείνουμε να παραπεμφθούν στα δικαστήρια.
      Όσον αφορά τους πραγματογνώμονες σύμφωνα με τα οριζόμενα στο άρθρο 29 Ν.Δ. 400/70, όπως ισχύει αυτοί ορίζονται από την ασφαλιστική εταιρία και ευθύνονται ποινικά (α. 46 Ν.Δ. 400/70), σε περίπτωση που ψευδώς δηλώνουν ή εκτιμούν προς όφελος του ασφαλιστού ή του ζημιωθέντος ασφαλισμένου.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      12. Στην με αριθμό 4734/3-11-04 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. Β13-845/22-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 4734/03-11-2004 ερώτηση, που κατέθεσε στη Βουλή των Ελλήνων ο Βουλευτής κ. Γ. Κουτσούκος, σχετικά με τη λειτουργία Παραρτήματος του Επιμελητηρίου Ηλείας στην έδρα του Πρωτοδικείου Αμαλιάδας, σας γνωστοποιούμε ότι σύμφωνα με τις διατάξεις των άρθρων 1 παρ. 5 του Ν.2081/92 και 10 παρ. 6 του Ν.2741/99 η ίδρυση παραρτημάτων Επιμελητηρίων είναι στη διακριτική ευχέρεια των Επιμελητηρίων, τα οποία εξετάζουν όλους τους παράγοντες.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      13. Στην με αριθμό 4274/3-11-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 7299(ΠΛΟ)/23-11-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Αν. Σιδηρόπουλου με αρ. πρωτ. 4724/3-11-2004», σας διαβιβάζουμε το Π/426/456/15-11-2004 έγγραφο της Ελληνικής Επιτροπής Ατομικής Ενέργειας, με το οποίο δίδονται τα ζητούμενα στοιχεία.
      Ο Υπουργός
      ΔΗΜ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 4323/7-10-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 192/3-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι στο Πρωτοδικείο Πατρών προβλέπονται έξι (6) οργανικές θέσεις Προέδρων Πρωτοδικών και υπηρετούν έξι (6) Πρόεδροι Πρωτοδικών.
      Επίσης, προβλέπονται είκοσι μία (21) οργανικές θέσεις Πρωτοδικών-Παρέδρων στις οποίες υπηρετούν δεκαεπτά (17) Πρωτοδίκες - Πάρεδροι ενώ παράλληλα σημειώνεται ότι στην έδρα του Πρωτοδικείου Πατρών υπηρετεί με απόσπαση κι ένας Πρωτοδίκης από το Πρωτοδικείο Πειραιά.
      Επιπρόσθετα, επισημαίνεται ότι έχει χορηγηθεί άδεια εννέα μηνών για ανατροφή τέκνου σε τέσσερις (4) μητέρες δικαστικούς λειτουργούς, η ημερομηνία έναρξης της οποίας θα ορισθεί από τον Προϊστάμενο του Πρωτοδικείου Πατρών.
      Το Υπουργείο Δικαιοσύνης δεν πρόκειται να προβεί άμεσα σε περαιτέρω αύξηση οργανικών θέσεων δικαστικών λειτουργών στο Πρωτοδικείο Πατρών.
      Εν τούτοις, ουσιαστικές λύσεις στο πρόβλημα της αποτελεσματικότερης και ταχύτερης απονομής της Δικαιοσύνης αναμένονται σύντομα με την ολοκλήρωση του πορίσματος της Επιτροπής αναμένονται άμεσα με την ολοκλήρωση του πορίσματος της Ειδικής Νομοπαρασκευαστικής Επιτροπής με σκοπό τη Μελέτη και Εισήγηση Μέτρων για την Επιτάχυνση της Διαδικασίας ενώπιον των Πολιτικών και Ποινικών Δικαστηρίων.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      15. Στην με αριθμό 6350/30-12-2004 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 3093/19-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη, σχετικά με τις ελλείψεις που παρατηρούνται σε κέντρα διασκέδασης, θέατρα και κινηματογράφους, έπειτα από σχετικούς ελέγχους των αρμοδίων οργάνων, σας γνωρίζουμε κατά λόγο αρμοδιότητός μας, τα εξής:
     	Με βάση τις διατάξεις της παρ. 2-8 του άρθρου 25 του ΠΔ 410/95 (ΔΚΚ), κάθε δήμος, ως αδειοδοτούσα αρχή, είναι αρμόδιος για την (προσωρινή ή οριστική) σφράγιση των ανωτέρω επιχειρήσεων, μόλις διαπιστωθούν παραβάσεις που αναφέρονται στους όρους και συνθήκες λειτουργίας τους.
     Περαιτέρω, στο πλαίσιο του ελέγχου της εύρυθμης λειτουργίας τους, διενεργούνται τακτικές και έκτακτες επιθεωρήσεις από το Α΄/βάθμιο Συμβούλιο Επιθεώρησης Κινηματογράφων, το οποίο λειτουργεί στη διοικητική περιφέρεια κάθε δήμου, στον οποίο έχουν ιδρυθεί και λειτουργούν κινηματογράφοι, θέατρα και κέντρα διασκέδασης.
     Τέλος, σας γνωρίζουμε ότι το ζήτημα του ελέγχου, καθώς και των μέτρων που αφορούν στην αποτελεσματικότερη υλοποίηση των ισχυουσών ρυθμίσεων, θα εξετασθεί στο πλαίσιο της, ήδη σε εξέλιξη, πρωτοβουλίας του ΥΠΕΣΔΔΑ με τη σύσταση Ομάδας Διοίκησης Έργου και στόχο την επανεξέταση και αναμόρφωση όλου του θεσμικού πλαισίου που διέπει τη λειτουργία των καταστημάτων υγειονομικού ενδιαφέροντος.
     Ο Υφυπουργός
     Α. ΝΑΚΟΣ»
      16. Στην με αριθμό 6362/4-1-2005 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1041/ΙΗ/21-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ερώτηση με αριθμό 6362/4-1-2005 την οποία κατέθεσε ο Βουλευτής κ. Φ. Κουβέλης και η οποία αναφέρεται στα επαγγελματικά δικαιώματα των πτυχιούχων του Τμήματος Ανθοκομίας - Αρχιτεκτονικής Τοπίου των ΤΕΙ σας πληροφορούμε τα εξής:
     Η εκδίκαση της αίτησης του ΤΕΕ για την ακύρωση του Π.Δ. 318/94 που καθορίζει τα επαγγελματικά δικαιώματα των πτυχιούχων Πολιτικών Δομικών Έργων Πολιτικών Έργων Υποδομής και Τοπογραφίας των ΤΕΙ που εκκρεμούσε στο Συμβούλιο της Επικρατείας έγινε τον Ιούνιο του 2004 και το ΥΠΕΠΘ αναμένει την επίσημη ανακοίνωση της Ολομέλειας του Συμβουλίου της Επικρατείας, προκειμένου να ασχοληθεί και να εξετάσει το θέμα του καθορισμού των επαγγελματικών δικαιωμάτων των Πτυχιούχων ΤΕΙ, που αποτελεί και βασική προτεραιότητά του.
     Το ίδιο το Συμβούλιο της Επικρατείας άλλωστε, εν αναμονή της προαναφερθείσας απόφασης, αναβάλλει τη νομοθετική επεξεργασία όλων των σχεδίων Προεδρικών Διαταγμάτων που του έχουν υποβληθεί και αφορούν επαγγελματικά δικαιώματα Πτυχιούχων Τμημάτων Τ.Ε.Ι.
     Με βάση λοιπόν την αναμενόμενη απόφαση του Στ.Ε. και ύστερα από σχετική εισήγηση του Συμβουλίου Τριτοβάθμιας Τεχνολογικής Εκπαίδευσης το ΕΣΥΠ που θα λειτουργήσει άμεσα, θα προωθηθούν τα Προεδρικά Διατάγματα καθορισμού επαγγελματικών δικαιωμάτων των Τμημάτων των Τ.Ε.Ι., των οποίων εκκρεμεί η έκδοση.
   Ο Υφυπουργός
   ΣΠ. ΤΑΛΙΑΔΟΥΡΟΣ»
      17. Στην με αριθμό 6333/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 51441/ΔΕ-154/21-1-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του Βουλευτή κ. Μιχάλη Καρχιμάκη σχετικά με την χρηματοδότηση μελέτης βιολογικού καθαρισμού στο Δήμο Μακρύ Γιαλού, σας γνωρίζουμε ότι εφόσον υποβληθεί ολοκληρωμένη πρόταση για το έτος 2005 θα εξετασθεί στα πλαίσια των δυνατοτήτων του Προγράμματος Δημοσίών Επενδύσεων με βάση τη νέα εγκύκλιο οδηγιών που θα εκδοθεί σύντομα.
     Ο Υφυπουργός
     ΧΡΗΣΤΟΣ ΦΩΛΙΑΣ»
      18. Στην με αριθμό 6539/12-1-2005 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/409/24-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 6539/12.1.2005, που κατέθεσε στη Βουλή ο Βουλευτής κ. Στέλιος Ματζαπετάκης, αναφορικά με την λειτουργία των ΚΕΠ, θέτουμε υπόψη σας τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης, από τον Μάρτιο του έτους 2004, ξεκίνησε έναν αγώνα για την οργάνωση των ΚΕΠ, τα οποία είχαν στηθεί βιαστικά χωρίς τις κατάλληλες υποδομές και χωρίς να τηρηθούν πληθυσμιακά και χωροταξικά κριτήρια.
     Περαιτέρω, έχομε προβεί στις απαιτούμενες ενέργειες για τη διευθέτηση της ανώμαλης κατάστασης που παραλάβαμε σε σχέση με την ανάδοχο εταιρεία, η οποία παρέχει την τεχνική υποστήριξη της λειτουργίας των ΚΕΠ, δεδομένου ότι το σύστημα αυτό στηριζόταν σε προφορική συμφωνία της προηγούμενης πολιτικής ηγεσίας, χωρίς να υπογραφεί σχετική σύμβαση.
     Επίσης, με σειρά διατάξεων δώσαμε ΜΊση σε διάφορα θέματα που αφορούσαν τις συμβάσεις των απασχολουμένων, στα ΚΕΠ, όσο και σε θέματα απλούστευσης διαδικασιών.
     Οργανώσαμε Επιχειρησιακό Κέντρο στη Γενική Γραμματεία Δημόσιας Διοίκησης και Ηλεκτρονικής Διακυβέρνησης, απ' όπου ελέγχουμε καθημερινά την παραγωγική λειτουργία των ΚΕΠ, αλλά και των συμβασιούχων.
     Οργανώσαμε δύο (2) ημερίδες, μία στην Αθήνα και μία στη Λάρισα και προγραμματίζουμε όμοιες ημερίδες σε όλες τις έδρες των Περιφερειών της χώρας, με αντικείμενο την καλύτερη συνεργασία των δημοσίων υπηρεσιών με τα ΚΕΠ, καθώς και την προώθηση νέων διαδικασιών για την καλύτερη εξυπηρέτηση του Πολίτη.
     Με σειρά παρεμβάσεών μας προς όλες τις Υπηρεσίες, ζητήσαμε την λήψη μέτρων για την απλούστευση διαδικασιών και την πάταξη της γραφειοκρατίας.
     Ωστόσο, θα πρέπει να σημειώσουμε ότι, σύμφωνα με το νομοθετικό καθεστώς, τα ΚΕΠ αποτελούν οργανικές μονάδες των Δήμων και των Νομαρχιακών Αυτοδιοικήσεων και ως εκ τούτου η Κεντρική Διοίκηση δεν έχει τον αποτελεσματικό έλεγχο του προσωπικού τους.
     Η παρακολούθηση της λειτουργίας των ΚΕΠ από την πολιτική ηγεσία του Υπουργείου και την Ομάδα Διοίκησης Έργου των ΚΕΠ, είναι καθημερινή.
     Ήδη έχουμε ενεργοποιήσει και τους συνδέσμους των Περιφερειών για τον καλύτερο έλεγχο, τόσο της λειτουργίας των ΚΕΠ, όσο και ειδικότερα των απασχολουμένων σε αυτό.
     Τα αποτελέσματα, κατά τη διαδικασία παραλαβής των αιτήσεων των συνταξιούχων, για την επιστροφή των κρατήσεων υπέρ ΛΑΦΚΑ, ήταν εξαίρετα για τα ΚΕΠ, Μέσα σε διάστημα πέντε (4) εργασίμων ημερών και δύο ημιαργιών, τα ΚΕΠ παρέλαβαν μέχρι 31.12.2004, 229.714 αιτήσεις.
     Κατά τη διάρκεια του έτους 2004, ο αριθμός των πιστοποιημένων διαδικασιών που εκτελέσθηκαν από τα ΚΕΠ ανήλθε σε 1.643.313 έναντι 423.759 για το 2003. Ο δε αριθμός των πολιτών που εξυπηρετήθηκαν από τα ΚΕΠ, το 2004, ανήλθε σε 1.316.505, έναντι 356.872 για το έτος 2003.
     Αν ληφθούν υπόψη και οι μη πιστοποιημένες συναλλαγές (επικυρώσεις αντιγράφων, βεβαίωση γνησίου υπογραφής, διάθεση παραβόλων κ.λ.π.), τότε ο αριθμός είναι πολλαπλάσιος.
     Τέλος, όπως έχουμε κατ' επανάληψη τονίσει, οι συμβασιούχοι έργου των ΚΕΠ θα τύχουν, με το νέο νόμο που προωθεί η Κυβέρνηση, γενναίας μοριοδότησης κατά τρόπον ώστε με τη σύσταση θέσεων και την πρoκήρυξή τους, οι απασχολούμενοι σε αυτά να έχουν τις μεγαλύτερες πιθανότητες να καταλάβουν τις οργανικές θέσεις μονίμου προσωπικού.
     Παρά τη σημαντική πρόοδο από απόψεως παραγωγικότητας των ΚΕΠ, δεν εφησυχάζουμε. Οι προσπάθειές μας εντείνονται καθημερινά, ώστε να επιλύσουμε τα προβλήματα που παρουσιάζονται, να αυξήσουμε τις υποθέσεις που χειρίζονται τα ΚΕΠ και να βελτιώσουμε την ποιότητα των παρεχομένων υπηρεσιών, προς τον Πολίτη.
  Ο Υφυπουργός
  ΑΠΟΣΤΟΛΟΣ ΑΝΔΡΕΟΥΛΑΚΟΣ»
      19. Στην με αριθμό 6554/12-1-2005 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 3010/ΙΗ/21-1-2005 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6554/12-1-05 την οποία κατέθεσε ο Βουλευτής κ. Αθανάσιος Λεβέντης σχετικά με την αναγνώριση μεταπτυχιακών τίτλων σπουδών που χορηγούνται από Ιταλικά Πανεπιστήμια σας γνωρίζουμε τα ακόλουθα:
  	Όπως μας ενημέρωσε το ΔΙΚΑΤΣΑ, έχουν ήδη ζητηθεί διευκρινίσεις, με σχετικά έγγραφά του, από τα Πανεπιστήμια που φέρονται να συνεργάζονται (Universita degli studi dell΄ Aquila και Universita degli studi di Roma "La Sapienza"). Εξάλλου, μέσω των πιστοποιητικών, που υποβάλλουν οι ενδιαφερόμενοι και συμπληρωματικών στοιχείων,ελέγχεται ο τρόπος πραγματοποίησης των σπουδών τους.
  Ο Υφυπουργός
  ΣΠ. ΤΑΛΙΑΔΟΥΡΟΣ»
      20. Στην με αριθμό 6340/30-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1101/20-1-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 134/18-1-2005 έγγραφο του Ειδικού Γραμματέα του Γ΄ Κ.Π.Σ. σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      21. Στην με αριθμό 6326/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2713/21-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι το ΥΠ.ΕΣ.Δ.Δ.Α., προκειμένου να συμβάλει στην αποκατάσταση των ζημιών από την πρόσφατη κακοκαιρία χρηματοδότησε με την αρ. 65395/29-12-2004 απόφασή του το Δ. Μακρύ Γιαλού με το ποσό των 30.000€.
     Εφόσον, το Υπουργείο εξασφαλίσει και άλλες πιστώσεις για τον σκοπό αυτό, θα εξετάσει την περαιτέρω δυνατότητα χρηματοδότησης του Δήμου.
      Ο Υφυπουργός
      Α. ΝΑΚΟΣ»
      22. Στην με αριθμό 6336/28-12-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2724/19-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος, και μετά από σχετικά έγγραφα των Περιφέρειας Κρήτης και Ν.Α. Λασιθίου, σας πληροφορούμε τα εξής:
      1. Η μελέτη Ν.Ο.Α.Κ. τμήμα Ιεράπετρα - Φέρμα εκπονείται από την Ν.Α. Λασιθίου με βάση την από 6-10-2003 συναφθείσα σύμβαση. Ήδη έχει εκπονηθεί και εγκριθεί το 1° στάδιο της μελέτης, που αφορούσε την Αναγνωριστική Μελέτη των ισόπεδων κόμβων και τη Γεωτεχνική Μελέτη. Επίσης έχει εκπονηθεί και τελεί υπό έγκριση το 2° Στάδιο που αφορά την Οριστική Μελέτη παραλλήλων δρόμων και ισοπέδων κόμβων καθώς και τις Στατικές Μελέτες των τεχνικών έργων. Μετά την έγκριση του 2ου Σταδίου θα δοθεί εντολή για την εκπόνηση του τελευταίου Σταδίου με προθεσμία παράδοσης 3 μήνες από την εντολή.
      2. Οι μελέτες των τμημάτων Φέρμα - Κουτσουράς και Λιθίνες Πισκοκέφαλο - Σητεία εκπονούνται και επιβλέπονται από τη Δ/νση Δημ. Έργων της Περιφέρειας Κρήτης. Στα πλαίσια της από 26-4-2004 σύμβασης του παραπάνω έργου έχουν εκπονηθεί η τοπογραφική και κτηματολογική αποτύπωση της ζώνης της οδού καθώς και η Γεωλογική αναγνώριση του υπόψη Οδικού Άξονα. Μετά τον έλεγχο και έγκριση από την Περιφέρεια των παραπάνω μελετών θα εκπονηθεί η προμελέτη της οδού του θέματος και στην συνέχεια τα υπόλοιπα στάδια της μελέτης. Ο συνολικός χρόνος εκπόνησης της μελέτης του παραπάνω έργου είναι 12 μήνες μη συμπεριλαμβανομένων των ενδιαμέσων χρόνων ελέγχου της μελέτης εγκρίσεων, γνωμοδοτήσεων φορέων κλπ.
      Τέλος η κατασκευή των έργων, τμήμα Ιεράπετρα - Φέρμα θα προταθεί από την Ν.Α. Λασιθίου για ένταξη στο Δ' Κ.Π.Σ. εφόσον κατά το χρόνο ωρίμανσης γίνει προκήρυξη αντίστοιχων Μέτρων.
      Για τα έργα των τμημάτων Φέρμα Κουτσουράς και Λιθίνες Πlσκοκέφαλο - Σητεία θα προταθεί από την Περιφέρεια Κρήτης να ενταχθούν σε πρόγραμμα έργων χρηματοδότησης από Εθνικούς πόρους ή εφόσον είναι εφικτό, θα προταθεί να χρηματοδοτηθεί μέσω πιστώσεων του Δ΄ΚΠΣ.
      Ο Υφυπουργός
      ΑΘΑΝ. ΝΑΚΟΣ»
      23. Στην με αριθμό 4755/4-11-04 ερώτηση των Βουλευτών κυρίων Χρήστου Αηδόνη, Απόστολου Κατσιφάρα, Εμμανουήλ Όθωνα, Αντωνίας Αντωνίου, Αθανασίου Μωραΐτη, Βασιλείου Έξαρχου Αγγελικής Γκερέκου, Αικατερίνης Περλπέ – Σηφουνάκη, Ιωάννου Δριβελέγκα, Ευαγγέλου Παπαχρήστου και Μιχάλη Καρχιμάκη δόθηκε με το υπ’ αριθμ. Β13-847/25-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. ερώτηση 4755/04-11-04, την οποία κατέθεσαν στη Βουλή των Ελλήνων οι Βουλευτές κ.κ. Χ. Aηδόνης, Α. Κατσιφάρας, Ε. Όθωνας, Τ. Αντωνίου, Θ. Μωραϊτης, Β. Έξαρχος, Ά. Γκερέκου, Κ. Περλεπέ, Γ. Δριβελέγκας, Β. Παπαχρήστος και Μ. Καρχιμάκης, σχετικά με τη διασφάλιση του Κλάδου των αρτοποιών και την κατοχύρωση ενός ασφαλούς πλαισίου, το οποίο θα εξασφαλίζει ίσους όρους για την επιβίωση τους και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε τα ακόλουθα:
      Κατά το τελευταίο χρονικό διάστημα, το θέμα «ΒΑΚΕ OFF - ΘΕΡΜΕΣ ΓΩΝΙΕΣ», επικαιροποιήθηκε και στην εσωτερική μας αγορά, συνεπεία της χρήσης κατεψυγμένης και προψημένης ζύμης, ιδιαίτερα από Υπεραγορές (Σούπερ Μάρκετ κ.λ.π.) για την ταχεία παρασκευή άρτου και το αυτόματο ψήσιμό του. Από ότι είναι γνωστό επί του συγκεκριμένου θέματος από τη μια πλευρά εκδηλώθηκε εναντίωση από τον κλάδο των Βιοτεχνών Αρτοποιών, από την άλλη όμως ενεπλάκη η Ευρωπαϊκή Ένωση, η οποία στις 12 lουλίου 2004 απευθύνει αιτιολογημένη γνώμη του επιτρόπου κ. Frits Bolkestein για τα εμπόδια που υπάρχουν στην εμπορία και διακίνηση του «ΒΑΚΕ OFF» και καλεί την Ελληνική Δημοκρατία να λάβει όλα τα απαιτούμενα μέτρα προκειμένου να συμμορφωθεί με την αιτιολογημένη γνώμη της Επιτροπής.
      Προχωρήσαμε σε νομοπαρασκευαστική επιτροπή έτσι ώστε να διαμoρφωθεί ένα νόμος ρεαλιστικός και εφαρμόσιμoς που να μην κινδυνεύει να ακυρωθεί από αποφάσεις των Ευρωπαϊκών Δικαστηρίων.
      Στο πλαίσιο της απλοποίησης θεσμικών διαδικασιών προτιθέμεθα να εκσυγχρονίσουμε και να κωδικοποιήσουμε τη διάσπαρτη υπάρχουσα νομοθεσία, προκειμένου να εξυπηρετεί τον καταναλωτή, τους αρτοποιούς, τους διακινητές φρέσκου αλλά και διατηρημένου άρτου.
      Ο στόχος μας είναι η προστασία του αρτοποιού και του καταναλωτή και η ,δημιουργία ενός σταθερού θεσμικού πλαισίου, ώστε να αποφευχθούν αθέμιτες πρακτικές πώλησης.
      Για τα λοιπά θέματα αρμόδιο για απάντηση είναι το Υπουργείο Υγείας και Κοινωνικής Αλληλεγγύης στο οποίο και διαβιβάζεται η Ερώτηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      24. Στην με αριθμό 4115/14-10-04 ερώτηση του Βουλευτή κ. Ανέστη Αγγελή δόθηκε με το υπ’ αριθμ. Β-1396/5-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 4115/14-10-04 που κατέθεσε στη Βουλή ο Βουλευτής κ. Ανέστης Αγγελής και σύμφωνα με το με αριθμ. πρωτ. 77624/29-10-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1. Το τμήμα Σιάτιστα - Καστοριά είναι ενταγμένο στις μελέτες του Δυτικού Άξονα και ο ΟΣΕ έχει εξασφαλίσει χρηματοδότηση για το έτος 2004 από Εθνικούς Πόρους, για την έναρξη των μελετών αυτών.
      2. Λόγω του μεγάλου όγκου των προκηρύξεων των μελετών για τον Δυτικό Άξονα (59) καθώς και του μεγάλου αριθμού των εκδηλώσεων ενδιαφέροντος(περίπου 30 σε κάθε προκήρυξη) σημειώθηκε σημαντική καθυστέρηση στην αξιολόγηση των αντιστοίχων φακέλων των ενδιαφερομένων με αποτέλεσμα να μην είναι πλέον επικαιροποιημένα πολλά από τα υποβληθέντα στοιχεία. Με βασική λοιπόν προτεραιότητα τη τήρηση του χρονοδιαγράμματος κατασκευής του έργου του Δυτικού άξονα, προωθείται εισήγηση στο Δ.Σ. του ΟΣΕ για ομαδοποίηση των παραπάνω μελετών σε μεγαλύτερα συμβατικά αντικείμενα ανά γεωγραφική ενότητα ώστε να μειωθεί ο αριθμός των αρχικών συμβάσεων. Με αυτό τον. τρόπο θα μελετώνται όλα τα αντικείμενα (συγκοινωνιακά, τοπογραφικά, γεωτεχνικά κλπ) παράλληλα, από συμπράξεις γραφείων μελετών με κοινό εκπρόσωπο και η υπηρεσία θα έχει τη δυνατότητα να διαχειρίζεται και να ελέγχει καλύτερα τις μελέτες ώστε να είναι εφικτή η ολοκλήρωση τους εντός των προβλεπομένων χρονοδιαγραμμάτων.
      3. Η ιεράρχηση των προς προκήρυξη μελετών που προωθείται στο Δ.Σ. είναι:
      Καλαμπάκα - Κοζάνη (με επέκταση Σιάτιστα - Καστοριά)
      Πάτρα - Πύργος - Ολυμπία - Καλαμάτα
      Καλαμπάκα - Ιωάννινα - Ηγουμενίτσα
      Ιωάννινα- Αντίρριο
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     25. Στην με αριθμό 4333/20-10-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. ΤΚΕ/Φ2/23587/5-11-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4333/20-10-2004, που κατέθεσε στη ο Βουλευτής κ. Κων/νος Τσιπλάκης και αναφέρεται στο αίτημα αποφοίτων της Σχολής Κοινωνικής Διοίκησης - ειδικότητας Κοινωνικής Εργασίας- του Πανεπιστημίου Θράκης, για πρόβλεψη θέσεων της ειδικότητάς τους στις δημόσιες υπηρεσίες, σας γνωρίζουμε τα εξής:
      1. Το «Προσοντολόγιο» διέπει η αρχή ότι τα, κατά περίπτωση κλάδου ή ειδικότητας, απαιτούμενα προσόντα διορισμού συνδέονται με τους αντίστοιχους τίτλους σπουδών που παρέχει το εκπαιδευτικό σύστημα της χώρας μας κατά βαθμίδα εκπαίδευσης (ΠΕ, ΤΕ, ΔΕ, ΥΕ).
      2. Οι θέσεις του προσωπικού των δημοσίων υπηρεσιών και λοιπών φορέων του Δημόσιου Τομέα, η αριθμητική τους κατανομή κατά κατηγορία εκπαίδευσης (ΠΕ, ΤΕ, ΔΕ, ΥΕ), κλάδο ή ειδικότητα και τα απαιτούμενα προσόντα διορισμού καθορίζονται από τις κατά περίπτωση οργανικές διατάξεις, με πρωτοβουλία των ιδίων φορέων και με βάση τις ειδικότερες υπηρεσιακές τους ανάγκες.
      Παράλληλα, σας ενημερώνουμε ότι, με πρωτοβουλία της υπηρεσίας μας, όλες οι δημόσιες υπηρεσίες και λοιποί φορείς του Δημόσιου Τομέα έχουν λάβει γνώση των νέων ενημερωμένων πινάκων (βάσει στοιχείων έτους 2003), στους οποίους αναγράφονται αναλυτικά όλες οι ειδικότητες (τίτλοι σπουδών, κατευθύνσεις ή ειδικεύσεις) που παρέχει σήμερα το εκπαιδευτικό σύστημα της χώρας μας, κατά βαθμίδα εκπαίδευσης, προκειμένου να λαμβάνονται υπόψη κατά τον καθορισμό των απαιτούμενων προσόντων διορισμού και τη δημιουργία νέων κλάδων.
      Κατά συνέπεια η δημιουργία κλάδων και θέσεων συγκεκριμένων ειδικοτήτων αποτελεί θέμα του κάθε Φορέα του δημόσιου τομέα βάσει των αναγκών του.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
     26. Στην με αριθμό 4570/1-11-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Γεωργίου Ανωμερίτη, Κίμωνα Κουλούρη, Παναγιώτου Ρήγα, Αθανασίου Μωραΐτη και Χρήστου Αηδόνη, δόθηκε με το υπ’ αριθμ. Φ900α/4280/7538/11-11-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4570/01-11-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Γεώργιος Ανωμερίτης, Κίμων Κουλούρης, Παναγιώτης Ρήγας, Θανάσης Μωραΐτης και Χρήστος Αηδόνης, με θέμα την προμήθεια κρέατος στο ΚΕΠΑΛ, σας γνωρίζουμε τα ακόλουθα:
      Κατά την έκτακτη οικονομική επιθεώρηση που διενεργήθηκε στο ΚΕΠΑΛ διαπιστώθηκε επιπλέον εισαγωγή κρέατος το τρίμηνο Ιουνίου - Ιουλίου - Αυγούστου 2004.
      Προς τούτο διετάχθη και διενεργείται ΕΔΕ από Ανώτατο Αξιωματικό του Π.Ν, το πόρισμα της οποίας θα υποβληθεί το δεύτερο δεκαπενθήμερο του μηνός Νοεμβρίου 2004.
      Σε ότι αφορά το ερώτημα γιατί δεν έγινε καταλογισμός εντός 48 ωρών σας γνωρίζεται ότι σύμφωνα με το άρθρο 90 του Ν.Δ 721/1970 η διαδικασία αυτή αφορά σε έλλειμμα χρηματικού η οποία στην προκειμένη περίπτωση δεν υφίσταται ενώ σύμφωνα με την παράγραφο 5 του άρθρου 91 του Ν.Δ 721/1970, δεν δύναται να υπάρξει καταλογισμός για την ευθύνη οργάνων πριν την αποδοχή του πορίσματος της ΕΔΕ από τα αρμόδια όργανα.
      Από τα παραπάνω συμπεραίνεται ότι δεν υφίσταται καμία τάση συγκάλυψης του θέματος αλλά αντιθέτως θα καταλογιστούν ευθύνες όπου αναλογούν.
      Όλες οι προμήθειες στις Ένοπλες Δυνάμεις διενεργούνται πλέον με διαφάνεια και προσήλωση στην τήρηση της νομιμότητας, με σκοπό την καλύτερη διασφάλιση του Δημοσίου χρήματος.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
     27. Στην με αριθμό 4719/3-11-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Χρήστου Αηδόνη και Λεωνίδα Γρηγοράκη δόθηκε με το υπ’ αριθμ. Φ900α/4288/7554/11-11-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 4719/03-11-2004 Ερώτησης, που κατέθεσαν οι Βουλευτές κ.κ. Μιχάλης Καρχιμάκης Βασίλης Οικονόμου, Χρήστος Αηδόνης και Λεωνίδας Γρηγοράκος, με θέμα την αποστρατεία του Υποπλοιάρχου κ. Αρβανιταντώνη, σας γνωρίζουμε τα ακόλουθα:
      Η απόφαση απόλυσης από την ενέργεια των μονίμων εξ εφεδρείας στρατιωτικών, αποτελεί αρμοδιότητα του Ανώτατου Ναυτικού Συμβουλίου.
      Κάθε φορά που εξετάζεται περίπτωση απόλυσης, αυτή γίνεται στη βάση εφαρμογής διατάξεων που ισχύουν και καθορίζουν τα περί απόλυσης από την ενέργεια, μονίμων εξ εφεδρείας στρατιωτικών και ειδικότερα σύμφωνα με υφιστάμενη Γνωμάτευση ΣΑΓΕ.
      Η βασική παραδοχή που τηρείται όταν εξετάζεται περίπτωση απόλυσης ή μη, είναι κατά πόσον η Υπηρεσία δύναται να καλύψει τις ανάγκες της από τους ήδη υπηρετούντες εν ενεργεία στρατιωτικούς.
      Συνοψίζοντας τα παραπάνω σας γνωρίζουμε ότι η συγκεκριμένη απόφαση απόλυσης ελήφθη από το Ανώτατο Ναυτικό Συμβούλιο (ΑΝΣ), λαμβάνοντας υπόψη ότι εξέλιπαν οι λόγοι οι οποίοι είχαν συντελέσει στην ανάκλησή του στο πλαίσιο της ανάγκης μειώσεως του αριθμού των μονίμων στελεχών, εξαιτίας της συνεχώς μειούμενης οροφής του μονίμου προσωπικού του Π.Ν., σε συνδυασμό με την διαμορφούμενη νέα δομή, οργάνωση και αναδιάρθρωση του και αφορούσε συνoλικά δεκαοκτώ (18) Αξιωματικούς.
      Σχετικά με τον διανυθέντα χρόνο παραμονής του στην ενέργεια, ληφθεί υπόψη ότι ο εν λόγω Αξιωματικός είχε κατοχυρώσει πλήρη συντάξιμη υπηρεσία και δεν απαιτείτο η περαιτέρω παραμονή του, δεδομένης της ολοκλήρωσης του έργου για το οποίο ανεκλήθη.
      Στη αίτηση την όποία είχε υποβάλλει για την επαναφορά του ως μόνιμος εκ της εφεδρείας δεν γινόταν αναφορά σε σοβαρούς κοινωνικούς λόγους, παρά μόνο σε «αυξημένες οικονομικές - οικογενειακές ανάγκες» χωρίς να υποβάλλει έγγραφα στοιχεία που να πιστοποιούν αυτές.
      Κατά συνέπεια, η εν λόγω απόλυση έγινε με γνώμονα τις αρχές του μείζονος συμφέροντος της υπηρεσίας για την αποτελεσματική λειτουργία και εξυπηρέτηση της αποστολής της.
      Συμπληρωματικά αναφέρεται ότι η Διοίκηση δεν προέβη σε πράξη ανάκλησης στην ενέργεια εφέδρου, προς αντικατάσταση του απολυομένου.
      Όσον αφορά τα περί μίσους και έλλειψης ευαισθησίας, ας τα αναζητήσουν οι κ.κ συνάδελφοι σε προηγούμενες εποχές.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      28. Στην με αριθμό 4847/5-11-04 ερώτηση των Βουλευτών κυρίων Μιχάλη Καρχιμάκη, Λεωνίδα Γρηγοράκο, Μάρκου Μπόλαρη, Ευσταθίου Κουτμερίδη, Παναγιώτου Ρήγα, Χρήστου Αηδόνη, Θάνου Μωραΐτη, Αντωνίας Αντωνίου,Ιωάννου Παρασκευά, Παναγιώτου Αντωνακόπουλου, Δημητρίου Κουσελά, Πέτρου Κατσιλιέρη, Μανόλη Όθωνα, Μανόλη Σκουλάκη, Ανδρέα Φούρα, Απόστολου Κατσιφάρα, Βασιλείου Οικονόμου, Ευάγγελου Παπαχρήστου, Ροδούλας Ζήση, Αθανασίας Μερεντίδη, Αθανασίου Παπαγεωργίου, Χρύσας Αράπογλου, Βασιλείου Γερανίδη, Άγγελου Μανωλάκη, Αναστασίου Χωρέμη, Νικολάου Σαλαγιάννη, Μιχάλη Παντούλα Θεόδωρου Κολιοπάνου και Ιωάννου Μανιάτη δόθηκε με το υπ’ αριθμ. 2/61943/0022/19-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. 4847/5-11-04 ερώτησης, που κατατέθηκε στη Βουλή των Ελλήνων από τους βουλευτές κ.κ.. Μ.. Καρχιμάκη, Λ Γρηγοράκο, Μ. Μπόλαρη, Σ. Κουτμερίδη, Τ. Ρήγα, Χ. Αηδόνη, Θ. Μωραΐτη, Τ. Αντωνίου, Γ. Παρασκευά, Π. Αντωνακόπουλο, Δ. Κουσελά, Π. Κατσιλιέρη, Μ. Όθωνα, Μ. Σκουλάκη. Α. Φούρα, Α. Κατσιφάρα, Β. Οικονόμου, Β. Παπαχρήστο, Ρ. Ζήση, Σ. Μερεντίτη, Θ. Παπαγεωργίου, Χ. Αράπογλου, Β. Γερανίδη, Α. Μανωλάκη, Τ. Χωρέμη, Ν. Σαλαγιάννη, Μ. Παντούλα, Θ. Κολιοπάνο, Γ. Μανιάτη, σας πληροφορούμε τα εξής:
      Η μισθολογική εξομοίωση των κληρικών με τους δημοσίους υπαλλήλους έχει ήδη ολοκληρωθεί με την αριθμ. 2/73045/0022/2.1.2004 κ.υ.α. των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων (ΦΕΚ 17/Β/13.1.2004), με την οποία επεκτάθηκαν οι διατάξεις του ν. 3205/2003 στους διαβαθμισμένους κληρικούς. Εξάλλου, η τυχόν ένταξη των κληρικών απευθείας στο Μισθολόγιο των Δημοσίων Υπαλλήλων ή η επέκταση των διατάξεων του μισθολογίου με κοινή υπουργική απόφαση, όπως γίνεται μέχρι σήμερα, δεν διαφοροποιούν την διαβάθμιση των κληρικών.
      Πέραν των ανωτέρω, οποιαδήποτε άλλη μισθολογική παροχή χορηγηθεί στους δημοσίους υπαλλήλους στα πλαίσια της εισοδηματικής πολιτικής έτους 2005, θα επεκταθεί και στους διαβαθμισμένους κληρικούς.
      Ο Υφυπουργός
      ΠΕΤΡΟΣ ΔΟΥΚΑΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, θα ήθελα να ανακοινώσω στο Σώμα το Δελτίο αναφορών και ερωτήσεων της Τρίτης 29 Μαρτίου 2005.
      Α. ΑΝΑΦΟΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2752/30-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή αποχετευτικών δικτύων στο Δήμο Θραψανού. 
      Β. ΑΝΑΦΟΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 5361/19-11-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την στήριξη των αγροτών των Αρχανών Ηρακλείου Κρήτης. 
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Αναπληρωτής Υπουργός Πολιτισμού, οι Υπουργοί Εξωτερικών, Εθνικής Παιδείας και Θρησκευμάτων, Δικαιοσύνης, Οικονομίας και Οικονομικών και Δημόσιας Τάξης και ο Υφυπουργός Πολιτισμού κατέθεσαν σχέδιο νόμου: «Κύρωση της Σύμβασης Unidtroit για τα κλαπέντα ή παρανόμως εξαχθέντα πολιτιστικά αγαθά».
      Ο Ανεξάρτητος Βουλευτής κ. Στέφανος Μάνος κατέθεσε πρόταση νόμου «Περί καταργήσεως των ειδικών νομοθετικών και άλλων ρυθμίσεων που διέπουν τις σχέσεις εργαζομένων σε Ν.Π.Ι.Δ. στα οποία διατηρεί ιδιοκτησιακά ή άλλα δικαιώματα το δημόσιο και επέκταση της ισχύος των κανόνων της εργατικής νομοθεσίας επί των σχέσεων  αυτών».
      Παραπέμπονται στις αρμόδιες Διαρκείς Επιτροπές.
      Επίσης, θα ήθελα να ανακοινώσω στο Σώμα ότι ο Βουλευτής Ηλίας κ. Μιχαήλ Χαλκίδης ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 753/22-3-2005 επίκαιρη ερώτηση της Βουλευτού της Νέας Δημοκρατίας κ. Έλσας Παπαδημητρίου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο στο πρόγραμμα Μακροχρόνιας Παύσης Εκμετάλλευσης γεωργικών γαιών κλπ.
      Η επίκαιρη ερώτηση της κυρίας συναδέλφου έχει ως εξής:
      «Από το 1996 με σειρά απλών ερωτήσεων, επίκαιρων ερωτήσεων και παρεμβάσεων στα πλαίσια συζητούμενων σχεδίων νόμων και τελικά με επίκαιρη επερώτηση στις 5-7-2002 αναδείξαμε τα σκάνδαλα του προγράμματος της Μακροχρόνιας Παύσης Εκμετάλλευσης γεωργικών γαιών, την υφαρπαγή εκατοντάδων εκατομμυρίων δραχμών και την εμπλοκή παραγόντων της διοίκησης του Υπουργείου Γεωργίας, της αγοράς αλλά και των Υπηρεσιών της Επιτροπής της Ε.Ε. σε μια πρωτοφανή προσπάθεια καταστρατήγησης των κανονισμών και των νόμων. Αναγκάσαμε την τότε πολιτική ηγεσία  του Υπουργείου Γεωργίας να αναστείλει την «υλοποίηση» του προγράμματος (που αφορούσε μόνο σε εκροή πόρων!), να στείλει τους φακέλους στον εισαγγελέα και να διεκδικήσει την επιστροφή των εκταμιευθέντων. Ταυτόχρονα διετάχθησαν και έλεγχοι  από τον ΟLAF της Επιτροπής.
      Με έκπληξη είδα σε εβδομαδιαία εφημερίδα (ΚΟΝΤΡΑ, 5/3/2005, σελ. 9, «Δι’ ευχών των αγίων λαμογιών») ότι ελέγχομαι για την κομματικού πατριωτισμού σιωπή μου «τώρα που ο κ. Α. Κοντός ξαναζεσταίνει το σκάνδαλο των Οικοπάρκων».
      Ερωτάται ο κύριος Υπουργός
      1. Σε ποιο σημείο βρίσκεται σήμερα ο έλεγχος της υπόθεσης αυτής και  καταλογισμός ευθυνών;
      2. Ποια είναι η θέση της πολιτικής ηγεσίας της νέας Κυβέρνησης και με ποια μέτρα την ανέδειξε;»
     Ο κύριος Υφυπουργός έχει το λόγο για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριοι συνάδελφοι, το θέμα του Προγράμματος της Μακροχρόνιας Παύσης ή σκάνδαλο των οικοπάρκων, είναι θέμα το οποίο χρήζει ιδιαίτερης προσοχής, αφού έχει οδηγήσει σε αυτοκτονία ανώτερο υπάλληλο της Διεύθυνσης Αγροτικής Ανάπτυξης του Νομού Ιωαννίνων, έχει διασύρει τη χώρα μας στην Ευρωπαϊκή Ένωση –είχαμε ελέγχους της OLAF, είχαμε πόρισμα καταγγελτικό για τη χώρα- και απασχολεί στη χώρα μας τόσο το ΣΔΟΕ, όσο και τις εισαγγελικές αρχές. 
     Πρέπει να πούμε ότι πολλές περιπτώσεις κυρίως όπου εμπλέκονται εταιρείες και όχι αγρότες, αποτελούν σκάνδαλο. Ένα σκάνδαλο που βαρύνει εξ ολοκλήρου την προηγούμενη Κυβέρνηση. Ένα σκάνδαλο το οποίο είμαστε εμείς αποφασισμένοι και να αποκαλύψουμε και να ρίξουμε άπλετο φως, αλλά και να αποδοθούν περαιτέρω ευθύνες σε αυτούς που τους αναλογούν.
     Όμως, πρέπει να πούμε ότι στο Πρόγραμμα της Μακροχρόνιας Παύσης έχουν ενταχθεί και ομάδες αγροτών, οι οποίοι σταμάτησαν να καλλιεργούν τη γη τους προσβλέποντας στις ενισχύσεις του προγράμματος. Λόγω όμως του θορύβου που δημιουργήθηκε δεν εισέπραξαν εδώ και χρόνια τις ενισχύσεις του προγράμματος με αποτέλεσμα να βρίσκονται σε οικονομική εξαθλίωση.
     Μετά από τη διερεύνηση των προς ένταξη εκτάσεων, που έγινε με γνωμοδότηση του Νομικού Συμβουλίου του Κράτους, κατέστη υποχρεωτική η έκδοση τριών υπουργικών αποφάσεων στις 9.12.2004, βάσει των οποίων έχει συγκροτηθεί πενταμελής επιτροπή με επικεφαλής το νομικό σύμβουλο του Υπουργείου Αγροτικής Ανάπτυξης και Τροφίμων, ο οποίος έχει αρμοδιότητα στα θέματα της Ευρωπαϊκής Ένωσης, προκειμένου να μπορέσει το Υπουργείο Αγροτικής Ανάπτυξης και Τροφίμων να αποφασίσει ως προς την επιλεξιμότητα των δικαιούχων, δηλαδή, ποιοι θα συνεχίζουν την εφαρμογή του προγράμματος και ποιοι θα αποβληθούν, αλλά και να ικανοποιήσει τις δικαιωμένες απαιτήσεις της Ευρωπαϊκής Ένωσης για άμεση επίλυση του θέματος και συνέχιση των πληρωμών όσων δικαιούνται επιδοτήσεων.
     Η πενταμελής επιτροπή με βάση τη γνωμοδότηση του Νομικού Συμβουλίου του Κράτους και σε συνεργασία με τις κατά νομό τριμελείς τοπικές επιτροπές, εξετάζει τις εκτάσεις που έχουν ενταχθεί στο πρόγραμμα της Μακροχρόνιας Παύσης και δεν έχουν απενταχθεί και τους δικαιούχους των οποίων έχουν σταματήσει οι πληρωμές. Οι έλεγχοι που διεξάγει η επιτροπή δεν είναι διοικητικοί, είναι έλεγχοι επιτόπιοι. Πηγαίνουν, δηλαδή, στις περιοχές όπου υπάρχει πρόβλημα και κάνουν επιτόπιους ελέγχους. Για την έκδοση και του πορίσματός της θα συνεκτιμηθούν όλα τα αποτελέσματα των μέχρι σήμερα πραγματοποιηθέντων ελέγχων. 
     Η διαδικασία των ελέγχων αυτών ξεκίνησε στις αρχές του 2005 και θεωρούμε ότι εντός του 2005 θα έχει ολοκληρωθεί. Μετά το πέρας αυτό και σύμφωνα με τα πορίσματά της ο ΟΠΕΚΕΠΕ θα προβεί σε πληρωμές ή σε απεντάξεις. 
     Η επιτροπή έχει ήδη εξετάσει τους δικαιούχους του Νομού Λάρισας και αναμένονται τα αποτελέσματα, ενώ ήδη έχουν αρχίσει οι επιτόπιοι έλεγχοι για τις εκτάσεις που είναι ενταγμένες στους Νομούς Θεσσαλονίκης και Χαλκιδικής.
      Στόχος της πολιτικής ηγεσίας είναι η πληρωμή των εκτάσεων που θα παραμείνουν ενταγμένες στο μέτρο άλφα και ειδικότερα των εκτάσεων που ανήκουν σε αγρότες. Κάθε περίπτωση έχει τελείως διαφορετικά χαρακτηριστικά και κατά συνέπεια επιβάλλεται η εξέταση μιας προς μια των εκτάσεων που έχουν ενταχθεί στο πρόγραμμα «Μακροχρόνια Παύση». Όσες πληρούν τους όρους ένταξης στην ΚΥΑ. θα ενταχθούν ενώ όσες δεν τους τηρούν θα απενταχθούν. Πέραν αυτών όπου διαπιστωθεί ότι παρανόμως έχουν εισπραχθεί οι επιδοτήσεις θα επιστραφούν. Και όπου διαπιστωθούν περαιτέρω παρανομίες θα οδηγηθούν στον εισαγγελέα.
      ΠΡΟΕΔΡΕΥΩΝ (Ιωάννης Τραγάκης): Η κ. Παπαδημητρίου έχει το λόγο.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Χαίρομαι πολύ κύριε Υπουργέ, για την αποφασιστικότητα που δείχνετε για να αντιμετωπίσετε αυτό το όντως μεγάλο σκάνδαλο ακόμη και μακρύτερα από εκεί που τελικά το πήγε η ηγεσία της προηγούμενης κυβέρνησης. Πιστεύω ότι το χρωστάμε αυτό στον ελληνικό λαό που εμπιστεύτηκε σε μας για ένα καινούργιο ήθος και ύφος. Σε αυτό το περιεχόμενο πρέπει να απαντηθούν μαζί με όποια απόφασή σας σαφέστατα κάποιες ερωτήσεις.
      Δεν είναι θέμα επιλεξιμότητας μόνο των δικαιούχων. Είναι κατ’ αρχήν θέμα επιλεξιμότητας των εδαφών. Δεν είναι δυνατόν να ανεχθούμε εμείς σήμερα και όσοι από τη Βουλή αγωνιστήκαμε επί έξι χρόνια για να φανεί και να παταχθεί αυτό το σκάνδαλο ότι λειτουργούμε και εμείς με τη νοοτροπία των δασοκτημάτων. Το ελληνικό Σύνταγμα στο άρθρο 24 και  η ελληνική Βουλή με νόμους παλιούς και καινούργιους έχουν διαφορετική γνώμη απ’ αυτή των συντακτών γνωστών υπαλλήλων του Υπουργείου Γεωργίας. Έφυγαν μόνοι τους και κάποιοι βρίσκονται στο εξωτερικό. Αυτοί παρέσυραν τον Υπουργό στο να βαφτίζει τα δάση δασοκτήματα και δασολίβαδα. 
      Είδα την ανακοίνωσή σας και πρέπει να μας απαντήσετε. Για παράδειγμα «οι παραγωγοί» στην Πρινιά 1, 2, 3. Ο Νομάρχης κ. Κατσαρός είπε ότι πρόκειται για εκτάσεις αμιγώς γεωργικές που όμως μετά την πυρκαγιά –συμπληρώνω εγώ- είχαν κριθεί αναδασωτέες. Δεν μπορούμε να αρχίσουμε να τις σκεπτόμαστε πριν αρθεί το αναδασωτέο. Και η ίδια η απόφαση του Υπουργείου σας το λέει ότι πρέπει να κατατεθούν καινούργια τοπογραφικά και να υπάρξει έλεγχος αεροφωτογραφιών. Παρακαλώ να τηρηθούν όλα όσα προβλέπονται.
      Θέλω να σας ρωτήσω: Έχετε πόρισμα του ΣΔΟΕ Λάρισας; Έχετε ΟΛΑΦ τελικό; Οι εισαγγελείς Λάρισας έχουν τελειώσει με την παραγγελία που τους έδωσε ο κ. Ανδρεουλάκος; Οι περιοχές αυτές τις οποίες απεντάσσετε, και ορθώς ίσως, υπήρξαν διακατεχόμενες δασικές προηγουμένως; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Χαίρομαι που λέτε ότι κάνετε αυτοψίες και όχι έλεγχο στοιχείων επί χάρτου. Αν είσθε αποφασισμένος να πληρώσετε όλη την πενταετία σας ερωτώ, τα τρία χρόνια που ήταν σε αναστολή το πρόγραμμα, αυτοί συνέχισαν να το λειτουργούν καίτοι γνώριζαν ότι δεν πληρωνόντουσαν ή ότι δεν θα πληρωθούν όπως είχε τότε διαφανεί;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία Παπαδημητρίου.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, πρέπει να απαντηθεί η εφημερίδα και οι απορίες του ελληνικού λαού. 
      Αν έχετε ελέγξει το φάκελο θα δείτε ότι νοικιάζανε δήθεν τα κτήματα. Έδιναν ένα χιλιάρικο και εισέπρατταν οκτώμισι. Έδιναν και χαρτί που τους έλεγαν όλες αυτές οι εταιρείες δεν θα χρειαστεί ούτε τη βοσκή να σταματήσετε ούτε την υλοτομία να διακόψετε. Δηλαδή παίρνετε ένα χιλιάρικο χωρίς να κάνετε τίποτα και παίρνουμε εμείς οκτώ. Μετά γνωρίζω ότι στον Πρινιά είχαν κάνει αίτηση οι παραγωγοί-ιδιοκτήτες γεωργικών εκτάσεων η οποία απερρίφθη από το Υπουργείο Γεωργίας. 
      Χρειάστηκε να κάνουν σύμβαση –εταιρισμό- με εταιρεία, για να ενταχθεί τελικά. Δηλαδή τώρα εταιρεία θα εγκρίνετε;
      ΠΡΟΕΔΡΕΥΩΝ (Ιωάννης Τραγάκης): Ολοκληρώνετε, κυρία συνάδελφε. 
Έχουμε οκτώ επίκαιρες ερωτήσεις να συζητήσουμε σήμερα. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, θα έπρεπε να είναι επίκαιρη επερώτηση, αλλά τι να κάνουμε; 
      Θα αλλάξουν οι δικαιούχοι; Γίνεται αυτό; 
      ΠΡΟΕΔΡΕΥΩΝ (Ιωάννης Τραγάκης): Ωραία, κυρία συνάδελφε. Υποβάλατε τα ερωτήματά σας. 
	Ορίστε, κύριε Υφυπουργέ, έχετε το λόγο για δύο λεπτά. 
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όντως είναι ένα πολύ μεγάλο θέμα. Είναι ένα πολύ μεγάλο σκάνδαλο. Εκείνο, λοιπόν, που εμείς λέμε είναι ότι δεν πρόκειται να καλύψουμε κανέναν και τίποτα. Δεν πρόκειται να δεχτούμε μη επιλέξιμες εκτάσεις ως επιλέξιμες. Ρίχνουμε άπλετο φως στην υπόθεση. Είναι βέβαιο ότι βαπτίστηκαν «δάση» ως αγροί και βέβαια «δασικές εκτάσεις» ως αγροί.
      Έχουμε όλα τα πορίσματα τα οποία έχετε αναφέρει. Κάνουμε ελέγχους όχι με αεροφωτογραφίες ή με άλλα στοιχεία, αλλά κάνουμε επιτόπιους ελέγχους. Πηγαίνει, δηλαδή, η επιτροπή και διαπιστώνει αν όντως οι εκτάσεις που έχουν ενταχθεί στο πρόγραμμα είναι αγροί και όχι δασικές εκτάσεις. 
	Για τη συγκεκριμένη περίπτωση που αναφέρετε δεν μιλούμε για ένταξη εταιρείας, αλλά για μια ομάδα αγροτών, οι οποίοι έχουν έρθει πάνω από δέκα φορές στο Υπουργείο, βρίσκονται σε μία πολύ δύσκολη οικονομική θέση, επί σειρά ετών δεν έχουν εισπράξει επιδοτήσεις και επί σειρά ετών δεν έχουν καλλιεργήσει τους αγρούς, τα χωράφια τους. Βρίσκονται, δηλαδή, σε πολύ δύσκολη θέση και γι’ αυτό θα πρέπει να δούμε όλες τις διαστάσεις του θέματος. Εμείς εφαρμόζουμε κατά λέξη ό,τι λέει το πρόγραμμα και η κοινοτική νομοθεσία για το συγκεκριμένο θέμα. Δεν πρόκειται να παρεκκλίνουμε καθόλου από την κοινοτική νομοθεσία και να είστε σίγουροι ότι αυτοί οι οποίοι δημιούργησαν το σκάνδαλο, αυτοί οι οποίοι προσπάθησαν να φέρουν σε δύσκολη θέση τη χώρα θα οδηγηθούν στον εισαγγελέα. Όλες αυτές οι περιπτώσεις, αφού εξεταστούν μία-μία, θα πάρει η κάθε μια το δρόμο της. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
	Έχω την τιμή να γνωστοποιήσω προς το Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, εξήντα οκτώ μαθητές και μαθήτριες και τέσσερις συνοδοί καθηγητές του 2ου Λυκείου Ιεράπετρας.
	Η Βουλή τους καλωσορίζει. 
(Χειροκροτήματα από όλες τις πτέρυγες της Βουλής)
	Προχωρούμε στη με αριθμό 759/22-3-2005 δεύτερη επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Βρεττού προς τον Υπουργό Απασχόλησης και Κοινωνικής Προστασίας, σχετικά με την καθυστέρηση στην εγκατάσταση 2.300 οικογενειών στο Ολυμπιακό Χωριό. 
	Η επίκαιρη ερώτηση του κυρίου συναδέλφου έχει ως εξής:
	«Σε έρημη πόλη κινδυνεύει να μετατραπεί το Ολυμπιακό Χωριό, καθώς παρατηρείται ιδιαίτερη καθυστέρηση στην αναμόρφωση των κατοικιών, τη δημιουργία εμπορικών καταστημάτων, την οργάνωση των σχολικών κτηρίων και κυρίως την προκήρυξη από το Υπουργείο Παιδείας θέσεων εκπαιδευτικών για όλες τις βαθμίδες της εκπαίδευσης, αλλά και στην ονοματοθεσία των δρόμων και την αρίθμηση των σπιτιών. Αποτέλεσμα όλων αυτών είναι η μετάθεση της παράδοσης των κατοικιών σε 2.300 οικογένειες από το Σεπτέμβριο του τρέχοντος έτους το καλοκαίρι του 2006. 
	Επιπλέον, όσοι εγκατασταθούν κινδυνεύουν να ζήσουν σε συνθήκες «κοιμητηρίου», χωρίς πρόσβαση σε βασικές λειτουργίες της πόλης, όπως εμπορικά καταστήματα και χώροι συνάθροισης. 
	Σύμφωνα με όσα ισχυρίζεται η διοίκηση του Οργανισμού Εργατικής Κατοικίας, αν και τυπικά έχουν ξεκινήσει οι διαδικασίες ανακατασκευής των χώρων, ουσιαστικά ακόμα δεν έχουν μετακινηθεί ούτε τα βασικά αντικείμενα που χρησιμοποιούσαν οι αθλητές κατά τη διάρκεια των Ολυμπιακών Αγώνων. Η καθυστερημένη απόδοση του Χωριού στον ΟΕΚ από τον «ΑΘΗΝΑ 2004» είχε ως αποτέλεσμα να μην αρχίσουν έγκαιρα οι εργασίες μετατροπής των κατοικιών από δωμάτια αθλητών σε κανονικά σπίτια. Έτσι, είναι πλέον ορατό το ενδεχόμενο η παράδοση των κατοικιών να γίνει το καλοκαίρι του 2006. 
	Όπως έχει εξαγγείλει το Υπουργείο Απασχόλησης, η αποπεράτωση των κατοικιών υπολογίζεται στα τέλη Σεπτεμβρίου, ενώ η παράδοση στους δικαιούχους θα ξεκινήσει δύο μήνες μετά. Καθώς, όμως, θα έχει ξεκινήσει το σχολικό έτος, οι δικαιούχοι –η πλειοψηφία των οποίων έχουν παιδιά σχολικής ηλικίας- δεν θα μπορέσουν να εγκατασταθούν στο Χωριό πριν από το τέλος Ιουνίου του 2006. 
	Κατόπιν όλων των παραπάνω ερωτάται ο κύριος Υπουργός
	1. Αν θα προβεί στις κατάλληλες ενέργειες, προκειμένου να επισπευσθούν οι διαδικασίες εγκατάστασης των δικαιούχων στις κατοικίες του Ολυμπιακού Χωριού. 
	2. Αν θα επισπευσθούν οι διαδικασίες, προκειμένου να προχωρήσει άμεσα η δημιουργία όλων των βασικών λειτουργιών που θεωρούνται απαραίτητες σε μία πόλη τόσων χιλιάδων κατοίκων.»
	Ορίστε, κύριε Υφυπουργέ, έχετε το λόγο για τρία λεπτά.
	ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, χαιρετίζω την προσπάθεια και το ενδιαφέρον του Βουλευτή του ΠΑΣΟΚ κ. Βρεττού. Και τον προηγούμενο και αυτόν το μήνα κατέθεσε ερώτηση. Και τον επόμενο μήνα του εύχομαι να καταθέτει ερωτήσεις και να δείχνει το έμπρακτο ενδιαφέρον του για το Ολυμπιακό Χωριό. Θα πρέπει, όμως, να ξέρει ο κύριος συνάδελφος κάποια βασικά πράγματα:
	Πρώτον, αν έρθει η ευλογημένη μέρα, ας πάνε εκεί οι περίπου δέκα χιλιάδες δικαιούχοι να μείνουν. Τι λέτε εδώ για «κοιμητήρια» και «νεκροταφεία», κύριε συνάδελφε; Τι ευχή είναι αυτή, ενώ ακόμα δεν μπήκαν! Τι μεγάλες εκφράσεις είναι αυτές, όταν μιλάτε για «έρημη πόλη»! 
      Και το λέω αυτό, κύριε Βουλευτά, γιατί πρέπει να ξέρετε πολύ καλά ότι, πρώτον, αυτήν τη σύμβαση για την παράδοση με τις κοινοπραξίες των κατοικιών την έχει υπογράψει η Κυβέρνησή σας κι εσείς προσωπικά. Και ξέρετε καλύτερα εμού ότι αυτή η σύμβαση λήγει στις 30 Σεπτεμβρίου του 2005. Κι εμείς, κύριε Πρόεδρε, έχουμε δεσμευτεί ότι εντός του 2005, στα τέλη του 2005 θα είναι έτοιμες, για να κατοικηθούν οι εργατικές κατοικίες του Ολυμπιακού Χωριού. Άρα, τι άλλο θέλετε; Και πώς προβλέπετε εσείς για το 2006; Γιατί βγάζετε αυθαίρετα συμπεράσματα; Αυτό είναι το πρώτο.
      Δεύτερον, κύριε Βουλευτά, λέτε εδώ στην επίκαιρη ερώτηση ότι δεν έχουν μετακινηθεί ούτε τα βασικά αντικείμενα που χρησιμοποίησαν οι αθλητές κατά τη διάρκεια των Ολυμπιακών Αγώνων. Τουλάχιστον μένετε δίπλα. Είναι και η εκλογική σας περιφέρεια. Γιατί δεν περνάτε, κύριε Βρεττέ, να δείτε ότι δεν υπάρχει τίποτα του Ολυμπιακού Χωριού και έχουν παραδοθεί, έχει τελειώσει η παράδοση και λειτουργούν κανονικά οι εταιρείες; Μια βόλτα να κάνατε εκεί, δεν θα κάνατε τον κόπο να ταλαιπωρείστε μ’ αυτή την επίκαιρη ερώτηση. Θα βλέπατε ότι πράγματι η παράδοση των κατοικιών έχει ολοκληρωθεί από την «ΑΘΗΝΑ 2004».
      Και τώρα, βέβαια, κύριοι συνάδελφοι, μας λέτε για τα μαγαζιά. Και εδώ, πάλι στο σπίτι του κρεμασμένου μιλάτε για σκοινί και κάνετε και επίκαιρη ερώτηση μάλιστα! Όταν προκηρύξατε στο Ολυμπιακό Χωριό δύο χιλιάδες διακόσιες είκοσι εννέα κατοικίες, δεν είχατε κάνει όλες τις προβλέψεις, δεν κάνατε το διαγωνισμό για το εμπορικό κέντρο.
      Και ερχόμαστε εμείς τώρα και θα κάνουμε διεθνή διαγωνισμό. Αλλάξαμε την προκήρυξη που υπήρχε του ΥΠΕΧΩΔΕ με τον μαθηματικό τύπο –αυτό τον τύπο της διαπλοκής- και τον μετατρέψαμε στον ελάχιστο μειοδότη, για να μπορεί πραγματικά να δοθεί το έργο με διεθνή διαγωνισμό. Και είναι ένα έργο ενενήντα χιλιάδων τετραγωνικών μέτρων για εμπορικά κέντρα, αλλά και για υπερτοπική αγορά και το ξέρετε καλύτερα εμού.
      Όμως, για να μην τύχει και καθυστερήσει αυτό και πάνε οι κάτοικοι και δεν έχουν τα απαραίτητα, σας ενημερώνω ότι ο ΟΕΚ έχει ήδη χωροθετήσει τα απολύτως αναγκαία, για την εξυπηρέτηση των οικιστών, μικροκαταστήματα. Ήδη είκοσι δύο μαγαζιά των εξήντα τετραγωνικών μέτρων είναι έτοιμα και τα κατασκευάζουν οι κοινοπραξίες που εσείς επιλέξατε, για να είναι έτοιμα, ώστε να είναι λειτουργική η πόλη.
      Και τρίτον, κύριε συνάδελφε, μας εγκαλείτε για τα σχολεία. Για τα τρία σχολεία, κύριε Βρεττέ, και για το 1ο Δημοτικό Σχολείο έχει αρχίσει η μετασκευή και στις 12/04/2005 θα είναι έτοιμα και το 1ο και το 2ο Δημοτικό Σχολείο και το 1ο Γυμνάσιο. Μα, είναι κτήρια, δεν είναι κουκλόσπιτα. Να πάτε να τα δείτε.
      Και ερωτάτε για πράγματα αυταπόδεικτα και εγκαλείτε το Υπουργείο Απασχόλησης και Κοινωνικής Προστασίας για θέματα, τα οποία μπορούσαμε στο παρελθόν να θίξουμε και να ξύσουμε πληγές, για ολιγωρία και ανεπάρκειά σας, για εγκατάλειψη αυτών πραγματικά; Γιατί όταν κάνατε το διαγωνισμό, δεν δώσατε και τα μαγαζιά;
      Εν πάση περιπτώσει, κύριε Βρεττέ, να είστε σίγουρος ότι στις ημερομηνίες που έχουμε πει, με υπεράνθρωπες προσπάθειες που καταβάλλουμε, θα είναι όλα έτοιμα και δεν θα είναι «κοιμητήριο», όπως το αποκαλείτε, αλλά θα είναι πραγματικά μια όαση για τους πολίτες και τους κατοίκους του Ολυμπιακού Χωριού. Θα είναι μια υπερτοπική αγορά, θα είναι ένα θέρετρο, το οποίο πραγματικά θα κάνει πράξη την αποκέντρωση και μια πόλη-πιλότο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Κύριε Βρεττέ, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, θα ήθελα να πειστώ με αυτά που λέει ο κύριος Υπουργός, αλλά δεν πείθομαι. Και δεν πείθομαι, διότι πράγματι πριν από δύο μήνες έκανα μια επίκαιρη ερώτηση εδώ. Και η απάντηση που είχα πάρει ήταν ότι θα γίνει η κλήρωση των υπολοίπων σπιτιών, πριν λήξει ο Μάρτης. Μπορεί να το θυμάστε κι εσείς. Ο Μάρτης έληξε, κύριε Πρόεδρε, και η κλήρωση ανεβλήθη για αργότερα.
      Μάλιστα, ο κύριος Υπουργός τότε, στην επίκαιρη ερώτησή μου, είχε υπαινιχθεί ότι οι κάτοικοι του Μενιδίου θα έπαιρναν διακόσιες τριάντα κατοικίες. Απ’ ό,τι φαίνεται, δεν θα πάρουν διακόσιες τριάντα κατοικίες. Θα πάρουν λιγότερες, διότι σε ολόκληρο το ποσοστό θα συμπεριληφθούν και οι άνθρωποι που είχαν κληρωθεί στην προηγούμενη κλήρωση. Δηλαδή, δεν μου είπε και την αλήθεια ο κύριος Υπουργός τότε.
      Εγώ, κύριε Πρόεδρε, ρώτησα πότε θα γίνει η εγκατάσταση των κατοίκων και απ’ ό,τι κατάλαβα ο κύριος Υπουργός την εγκατάσταση την πάει για τέλος του χρόνου και όχι για τέλος Σεπτεμβρίου. Όμως, τέλος του χρόνου δεν γίνεται εγκατάσταση, διότι δεν μπορεί να πάει ο άλλος την οικογένειά του εκεί όταν ήδη το παιδί του έχει πάει σε ένα άλλο σχολείο. Συνεπώς, αν κατάλαβα καλά, μετατοπίζεται ο χρόνος εγκατάστασης για το επόμενο καλοκαίρι.
      Όταν μίλησα για τα σχολεία, δεν μίλησα κυρίως για την κατασκευή, μίλησα για την προκήρυξη θέσεων καθηγητών. Αυτά πρέπει να γίνουν από τώρα, ώστε να μπορούν να λειτουργήσουν τα σχολεία στον κατάλληλο χρόνο. 
      Επίσης, μου είπε ο κύριος Υπουργός να κάνω μία βόλτα. Επειδή μένω δίπλα, γι’ αυτό  κάνω την ερώτηση. Η παράδοση από την «ΑΘΗΝΑ 2004» έγινε καθυστερημένα στα χαρτιά. Ακόμα υπάρχουν πράγματα…
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Ούτε μία μπάλα ούτε μία βίδα. 
      ΚΩΝΣΤΑΝΤΙΝΟΣ ΒΡΕΤΤΟΣ:  Για να σας τα λέω, τα έχω ψάξει. 
      Κύριε Υπουργέ, καλό θα είναι, αντί να κάνω εγώ μία βόλτα, που την κάνω, κάντε μία βόλτα εσείς εκεί να δείτε τι συμβαίνει. Αντί να μου λέτε ότι τα ξέρετε -επειδή σας κάνω και την ερώτηση και επειδή εκτιμώ ότι εσείς ενδιαφέρεστε- πηγαίνετε και δείτε τα. 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Έχω πάει. 
      ΚΩΝΣΤΑΝΤΙΝΟΣ ΒΡΕΤΤΟΣ:  Δεν έκανα έτσι την ερώτηση, την έκανα μετά λόγου γνώσεως.
      Επαναλαμβάνω, κύριε Πρόεδρε, ότι, φοβούμαι, η απάντηση που μου έδωσε ο κύριος Υπουργός μάλλον μεταθέτει την εγκατάσταση των κατοίκων του Ολυμπιακού Χωριού για το καλοκαίρι του 2004 και όχι για το Σεπτέμβριο του 2005. Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Προφανώς, κύριε Βρεττέ, θέλετε να πείτε 2006, αλλά βρίσκεστε σε μία σύγχυση και είπατε 2004.  Στις 7.2.2005 καταθέσατε εδώ ερώτηση. Η κλήρωση έχει γίνει από τον Οκτώβριο του 2004. Τι σχέση έχει η κλήρωση με την ερώτηση που υποβάλλατε; 
      ΚΩΝΣΤΑΝΤΙΝΟΣ ΒΡΕΤΤΟΣ: Ξέρετε πολύ καλά ότι μιλάω για τα  εκατόν τριάντα σπίτια. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα πάρετε απάντηση και γι’ αυτό. 
      Το δεύτερο. Σας έπιασε τώρα ο πόνος για το σχολείο, για τα παιδιά που θα πάνε σχολείο! Όταν υπογράφατε τη σύμβαση, κύριε Βρεττέ, να λέγατε στην κοινοπραξία να παραδώσει νωρίτερα το έργο. Τι λέγατε;  Ότι την 30ή Σεπτεμβρίου, ως διά θαύματος -μόνο το ΠΑΣΟΚ κάνει θαύματα, η Νέα Δημοκρατία είναι σοβαρό κόμμα και υπεύθυνο- θα παραδώσουν οι κατασκευαστές το τεράστιο αυτό έργο και την άλλη μέρα –ω, του θαύματος το βράδυ, ούτε εν Καννά δεν γίνονται αυτά τα πράγματα, είναι σοβαρά αυτά που μου λέτε- …..
      ΚΩΝΣΤΑΝΤΙΝΟΣ ΒΡΕΤΤΟΣ: Δεν κατάλαβα γιατί να μην το παραδώσετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και αν ενδιαφερόσαστε για τους μαθητές, να κάνατε τη σύμβαση μέχρι τον Ιούνιο, όχι μέχρι  30  Σεπτεμβρίου. Τα σχολεία -σας πληροφορώ- λειτουργούν από τις 7 Σεπτεμβρίου. Και δεν φθάνει αυτό, θέλετε να προκηρύξουμε από τώρα τις θέσεις των καθηγητών. Αυτό είχατε μάθει. Προκηρύσσατε θέσεις, βάζατε ωρομίσθιους, τους πληρώνατε. Αυτό ήταν το μοντέλο της διακυβέρνησής σας, ένα μοντέλο που βασιζόταν στον αυτόματο πιλότο, σε θαυματοποιούς, γι’ αυτό φθάσαμε εκεί που φθάσαμε. Η σοβαρότητα δεν βλάπτει. Όταν για ένα τεράστιο έργο, όπως είναι το Ολυμπιακό Χωριό, λέει η σύμβαση που υπέγραψε το ΠΑΣΟΚ ότι θα παραδοθεί στις 30 Σεπτεμβρίου, θα είσαι σοβαρός να πεις μέχρι τέλος του χρόνου; Ποιος λέει αλήθεια και ποιος λέει ψέματα; Και εν πάση περιπτώσει, μη μας εγκαλείτε για αλήθεια γιατί μέσα στο ψέμα οδηγήσατε ένα λαό είκοσι χρόνια. Αρκετά, φθάνει πια! 
      Και στο Ολυμπιακό Χωριό -σας διαβεβαιώνω και σας προκαλώ δημόσια- δεν υπάρχει ούτε μία βίδα από το 2004. Έχω πάει επανειλημμένως. Μη λέτε, λοιπόν, πράγματα για να λέτε, για να γράφουν τα Αχαρναϊκά Νέα. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Τρίτη είναι η με αριθμό 763/22.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με την πρόσφατη ανακοίνωση του Υπουργείου να περικόψει επιδοτούμενες εκτάσεις βαμβακιού κλπ.
      Η επίκαιρη ερώτηση του κ. Τζέκη, έχει ως εξής:
      «Η πρόσφατη ανακοίνωση του Υπουργού Αγροτικής Ανάπτυξης και Τροφίμων που περικόπτει κατά 20% τις επιδοτούμενες εκτάσεις βαμβακιού των εργατοαγροτών με πρόσχημα ότι δεν είναι κατά κύριο επάγγελμα αγρότες δείχνει την πρόθεση της Κυβέρνησης να προσαρμόσει τη βαμβακοπαραγωγή της χώρας στα πλαίσια του αντιαγροτικού κανονισμού σε όφελος των μεγαλοαγροτών.
      Θα μπορούσε ο Υπουργός αν ήθελε να περιορίσει τη μείωση στους μη κατά κύριο επάγγελμα μεγαλοεισοδηματίες, να εξαιρέσει τους εργατοαγρότες που το ατομικό τους ετήσιο εξωγεωργικό εισόδημα είναι μικρότερο από 10.000 ευρώ. Δεν το κάνει όμως επειδή θέλει να επιταχύνει το ξεκλήρισμα των μικρομεσαίων αγροτών και τη συγκέντρωση της παραγωγής σε λίγους μεγαλοαγρότες-εισοδηματίες.
      Επειδή η ανακοίνωση αυτή είναι αντιλαϊκή και παράνομη ακόμα και με βάση τους κοινοτικούς κανονισμούς, ερωτάται ο κύριος Υπουργός τι μέτρα θα πάρει για να διασφαλίσει το εισόδημα των μικρομεσαίων βαμβακοπαραγωγών στην προσεχή καλλιεργητική περίοδο;».
      Ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, είναι γνωστό ότι είμαστε αναγκασμένοι να εφαρμόσουμε και για την εσοδεία 2005 στο βαμβάκι έναν πολύ κακό κανονισμό, έναν κανονισμό με τον οποίο το 2001 συμφώνησε η προηγούμενη κυβέρνηση, έναν κανονισμό βάσει του οποίου όσο αυξάνεται ο όγκος της παραγωγής –ιδιαίτερα από ένα σημείο και μετά- τόσο μειώνονται οι επιδοτήσεις και οι εισροές από την Ευρωπαϊκή Ένωση. 
      Επιδιώκουμε, λοιπόν, μέσα από μία συμφωνία με τους εκπροσώπους των βαμβακοπαραγωγών να διαμορφώσουμε έναν όγκο παραγωγής τέτοιον, ώστε να έχουμε τις μεγαλύτερες δυνατές εισροές από την Ευρωπαϊκή Ένωση. Παράλληλα επιδιώκουμε ο προγραμματισμός που γίνεται να αποκαταστήσει αδικίες οι οποίες έχουν γίνει τα προηγούμενα χρόνια με αποτέλεσμα κατά παρέκκλιση να καλλιεργηθούν επιπλέον εκτάσεις σε ορισμένους νομούς της χώρας. 
      Συγχρόνως επιδιώκουμε να στηριχθούν οι κατά κύριο επάγγελμα αγρότες και ιδιαίτερα οι μικροκαλλιεργητές. Είναι δε ιδιαίτερα σημαντικός ο δημοκρατικός τρόπος που λαμβάνονται οι αποφάσεις μας, αφού αυτές είναι αποτέλεσμα της συντριπτικής πλειοψηφίας των εκπροσώπων των βαμβακοπαραγωγικών περιοχών.
      Η πολιτική ηγεσία του Υπουργείου Αγροτικής Ανάπτυξης και Τροφίμων προκειμένου να εξετάσει την κατανομή και διαχείριση των δικαιωμάτων καλλιέργειας βαμβακιού για την περίοδο 2005 κάλεσε σε ευρεία σύσκεψη τους εκπροσώπους των τριτοβάθμιων συνεταιριστικών οργανώσεων της χώρας την ΠΑΣΕΓΕΣ, τη ΓΕΣΑΣΕ, τη ΣΥΔΑΣΕ, τη ΒΑΜΒΑΚΟΥΡΓΙΚΗ καθώς επίσης και τους εκπροσώπους τριάντα ενώσεων αγροτικών συνεταιρισμών όλων των βαμβακοπαραγωγών περιοχών της χώρας. 
      Στη διάρκεια αυτής της σύσκεψης αποφασίστηκε να ληφθεί ως βάση για την κατανομή των δικαιωμάτων της εσοδείας 2005 η παραγωγή του 2002, η οποία ελήφθη και ως βάση για την κατανομή των δικαιωμάτων του 2003 και αυτό για να αποκαταστήσουμε προηγούμενες αδικίες. Παράλληλα δε αποφασίστηκε να μειωθούν κατά 20% τα δικαιώματα αυτών που δεν ήταν κατά κύριο επάγγελμα αγρότες.
      Κύριο μέλημα της πολιτικής ηγεσίας του Υπουργείου Αγροτικής Ανάπτυξης και Τροφίμων, όσον αφορά τα δικαιώματα καλλιέργειας βαμβακιού, είναι η διαφύλαξη των δικαιωμάτων των κατά κύριο επάγγελμα αγροτών, δηλαδή αυτών οι οποίοι αντλούν το 50% και πιο πάνω του ατομικού εισοδήματός τους από γεωργικές δραστηριότητες. 
      Σε καμία περίπτωση δεν πρόκειται, όπως αναφέρετε, για μεγαλοαγρότες, αφού το 80% αυτών των παραγωγών κυμαίνεται κατά μέσο όρο σε πενήντα στρέμματα καλλιέργειας. Ο περιορισμός των δικαιωμάτων καλλιέργειας βαμβακιού την περίοδο 2005-2006 ουσιαστικά διασφαλίζει το εισόδημα των μικρομεσαίων παραγωγών. Αυτό συμφωνήθηκε στα πλαίσια προώθησης της κοινωνικής δικαιοσύνης. Οι μη κατά κύριο επάγγελμα αγρότες θα μπορέσουν να χρησιμοποιήσουν τη γη τους για άλλες καλλιέργειες.
      Θεωρούμε ότι έγινε μια πολύ σωστή και αντικειμενική κατανομή, ότι έγινε με απόλυτα δημοκρατικό τρόπο και ότι στηρίζονται τόσο οι κατά κύριο επάγγελμα αγρότες όσο και οι μικρομεσαίοι αγρότες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Τζέκη. Έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Να υπενθυμίσω στον κύριο Υπουργό ότι βεβαίως ήταν κακός ο κανονισμός του 2001 που υπέγραψε η κυβέρνηση του ΠΑΣΟΚ, αλλά για εμάς είναι εξίσου κακός και ο νέος κανονισμός που υπογράψατε εσείς ως Κυβέρνηση τον Ιούνιο του 2004 που αποσυνδέει την επιδότηση από την παραγωγή, δηλαδή, συνεχίζονται οι κανονισμοί στο συγκεκριμένο προϊόν, το βαμβάκι, του οποίου πραγματικά η Ευρωπαϊκή Ένωση θέλει να μειώσει ακόμα περισσότερο την παραγωγή.
      Για το συγκεκριμένο θέμα, κύριε Πρόεδρε, εμείς δεν υπερασπιζόμαστε τους ετεροεπαγγελματίες, αυτούς δηλαδή που έχουν μεγάλο εισόδημα εκτός του γεωργικού εισοδήματος. Ενδιαφερόμαστε για τους μικροπαραγωγούς που εξαιτίας αυτής της συγκεκριμένης πολιτικής όλα αυτά τα χρόνια βλέπουμε ότι το εισόδημά τους χρόνο με το χρόνο μειώνεται. Επομένως, για να μπορέσει να αντεπεξέλθει στα αυξημένα έξοδα και της παραγωγής αλλά και της οικογένειας αναγκάζεται για μερικούς μήνες να δουλεύει είτε ως εργάτης είτε να δουλεύει σε ένα μικρό ξενοδοχείο είτε να έχει και ένα μικρομάγαζο εκεί στο χωριό.
      Γι’ αυτούς ενδιαφερόμαστε και γι’ αυτό σας λέμε και μέσα στην ερώτησή μας να βάλετε ένα πλαφόν 10.000 ευρώ ως εισόδημα που θα είναι εκτός του γεωργικού εισοδήματος. Γιατί στην προκειμένη περίπτωση δεν μιλάτε μόνο για ετεροεπαγγελματίες, κύριε Πρόεδρε. Η Κυβέρνηση περιλαμβάνει σ’ αυτό και συνταξιούχους αγρότες. Αυτό σημαίνει ότι ένας συνταξιούχος των 200 ευρώ πρέπει να είναι ικανοποιημένος, άρα να μην εγκαλεί και επομένως να του περικόψουμε το 20% από την επιδοτούμενη ποσότητα του βαμβακιού γιατί αυτόν τον θεωρούμε ότι είναι πλούσιος.
      Επίσης, κύριε Πρόεδρε, ένα άλλο παράδειγμα είναι το εξής: Βγάζει το 20% από την επιδοτούμενη έκταση του βαμβακιού και την αγρότισσα που έχει τέσσερα και πέντε παιδιά γιατί η Κυβέρνηση κρίνει ότι το επίδομα που παίρνει είναι αυξημένο γι’ αυτό και περικόπτει την ποσόστωση. 
      Άρα, για ποια κοινωνική δικαιοσύνη μιλά η Κυβέρνηση; Κοινωνική αναλγησία στην προκειμένη περίπτωση είναι για εμάς το αποτέλεσμα και βέβαια κύριο στόχο έχει αυτό που λέμε, ότι δηλαδή εδώ συγκεντρώνεται η γη, συγκεντρώνεται η παραγωγή και επομένως το εισόδημα σε λίγα χέρια.
      Εσείς βέβαια, κύριε Υπουργέ, μπορεί να λέτε ότι τα βρήκατε με τους αγροτοσυνδικαλιστές και ιδίως αυτούς που πρόσκεινται στη Νέα Δημοκρατία και μπορεί έτσι, λοιπόν, ο κύριος Υπουργός να πάει μεθαύριο στο Κιλελέρ, αλλά να σας πληροφορήσουμε ότι το Κιλελέρ σηματοδοτεί αγώνες των κολίγων απέναντι στους τότε τσιφλικάδες και σηματοδοτεί και τώρα αγώνες της μικρομεσαίας αγροτιάς απέναντι στους σύγχρονους τσιφλικάδες που δημιουργεί η δική σας πολιτική και η πολιτική των προηγούμενων Κυβερνήσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΓΓΕΛΟΣ ΤΖΕΚΗΣ: Αυτό λέμε ως Κομμουνιστικό Κόμμα Ελλάδας. Πάρτε υπόψη την πρότασή μας για τα 10.000 ευρώ. Πραγματικά μπορούμε να το συζητήσουμε για να βάλουμε τέλος σ’ αυτό το υπαρκτό κοινωνικό πρόβλημα που θα έχει ως συνέπεια η απόφαση που πήρατε προχθές. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς εγώ διαφωνώ μ’ αυτό που ελέχθη προηγουμένως ότι και ο νέος κανονισμός είναι εξίσου καταστροφικός, διότι κατορθώσαμε παρά τις πιέσεις που υπήρχαν από πλευράς Ευρωπαϊκής Επιτροπής να διατηρήσουμε το πλαφόν των τριών εκατομμυρίων επτακοσίων χιλιάδων στρεμμάτων.
      Όσο για την αποσύνδεση που είπατε, στο βαμβάκι δεν έχουμε ολική αποσύνδεση, αλλά έχουμε μια σχέση 65-35. Θεωρώ ότι ήταν μια πολύ μεγάλη επιτυχία παρά τις πολύ μεγάλες πιέσεις που υπήρχαν, διότι όπως πολύ καλά γνωρίζετε υπάρχουν τρίτες χώρες εκτός Ευρωπαϊκής Ένωσης οι οποίες παράγουν πολύ μεγάλη ποσότητα βαμβακιού και οπωσδήποτε η Ευρωπαϊκή Ένωση κοιτάζοντας και αυτές τις χώρες ήθελε να περιορίσει την παραγωγή βάμβακος στην Ευρωπαϊκή Ένωση.
      Είπατε ότι εμείς ενδιαφερόμαστε για τους μεγαλοαγρότες, για τους τσιφλικάδες. Θέλω όμως να σας πω –και με αυτά που είπα στην πρωτολογία μου- ότι όταν λέμε για κατά κύριο επάγγελμα αγρότες, το 80% αυτών έχουν κατά μέσο όρο πενήντα στρέμματα. Άρα, τι εννοούμε; Εννοούμε ότι τσιφλικάς είναι ο αγρότης ο οποίος έχει πενήντα στρέμματα;
      ΑΓΓΕΛΟΣ ΤΖΕΚΗΣ: Ο μέσος όρος είναι πενήντα στρέμματα.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να σας πω και κάτι άλλο. Δική μας πολιτική είναι η στήριξη των κατά κύριο επάγγελμα αγροτών. Γι’ αυτό και προχωρούμε με πολύ γρήγορους ρυθμούς αυτό που υπάρχει και που είναι –θα έλεγα- ο πόθος των αγροτών, δηλαδή το Μητρώο των Αγροτών. 
      Παραλάβαμε ένα Μητρώο το οποίο ήταν σε υποτυπώδη κατάσταση. Προχωρούμε με πολύ γρήγορους ρυθμούς και το 2006 –και αυτό είναι πολύ σημαντικό- η χώρα θα έχει ένα ευέλικτο, ένα ευρωπαϊκό Μητρώο Αγροτών, έτσι ώστε να είμαστε σε θέση να παίρνουμε μέτρα για τους κατά κύριο επάγγελμα αγρότες. 
      ΑΓΓΕΛΟΣ ΤΖΕΚΗΣ: Στο Μητρώο Αγροτών περιλαμβάνονται και νομικά πρόσωπα, δηλαδή επιχειρήσεις!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πέρα απ’ αυτό, θέλω να σας πω ότι με την κοινή υπουργική απόφαση που υπεγράφη για το βαμβάκι υπάρχει η δυνατότητα σε αγρότες οι οποίοι θίγονται να κάνουν ενστάσεις. 
      ΑΓΓΕΛΟΣ ΤΖΕΚΗΣ: Μα, είναι παράνομο!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Με μεγάλη κοινωνική ευαισθησία, λοιπόν, εμείς θα εξετάσουμε τις ενστάσεις που θα γίνουν και ιδιαίτερα τις ενστάσεις που θα γίνουν από τους συνταξιούχους του ΟΓΑ οι οποίοι καλλιεργούν λίγα στρέμματα. Θα εξετάσουμε με μεγάλη κοινωνική ευαισθησία τις ενστάσεις των αγροτών οι οποίοι πραγματικά αντιμετωπίζουν μεγάλα προβλήματα λόγω χαμηλού εισοδήματος. 
      ΑΓΓΕΛΟΣ ΤΖΕΚΗΣ: Γιατί δεν το κάνετε; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Να είναι βέβαιοι οι αγρότες ότι αυτή η Κυβέρνηση φροντίζει τους κατά κύριο επάγγελμα αγρότες και κάνει τον καλύτερο δυνατό προγραμματισμό, ώστε για την εσοδεία που έχουμε να πετύχουμε τη μεγαλύτερη δυνατή εισροή για το βαμβάκι από την Ευρωπαϊκή Ένωση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Τέταρτη είναι η με αριθμό 750/22.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τους Υπουργούς Δικαιοσύνης και Δημοσίας Τάξης, σχετικά με τη δράση παρακρατικών κυκλωμάτων κλπ..
      Το ειδικότερο περιεχόμενο της ερώτησης του κυρίου συναδέλφου έχει ως εξής:
      «Όλα όσα αποκαλύπτονται τους τελευταίους μήνες παραπέμπουν σε πολυπλόκαμη δράση με τα χαρακτηριστικά και τη δομή οργανωμένης ομάδας διείσδυσης σε καίριους τομείς της Πολιτείας.
      Απόστρατοι και επίσκοποι, κληρικοί και πράκτορες, δικαστές και παραεκκλησιαστικές αδελφότητες, μυστικές υπηρεσίες και ιεράρχες, επιχειρηματίες και ανακριτές, στελέχη της ΕΥΠ και πολιτικά επιτελεία, συνταξιούχοι δημόσιοι λειτουργοί και εν ενεργεία θεσμικοί φορείς εμπλέκονται σε πρακτορικές αποστολές, εξωτερικής πολιτικής, εμπορικών συναλλαγών, διακίνησης ναρκωτικών και όπλων, ξεπλύματος χρήματος.
      Ερωτώνται οι κύριοι Υπουργοί:
      Θα αποφασίσει επιτέλους η Κυβέρνηση να αποδεχθεί τον κοινοβουλευτικό έλεγχο των επικίνδυνων δραστηριοτήτων στελεχών και υπηρεσιών της ΕΥΠ; 
      Θα υπάρξουν μέτρα και ποια για να σπάσει αυτή η σχέση μηχανισμών οργανωμένου εγκλήματος και κρατικών φορέων εντός της Αστυνομίας, της Δικαιοσύνης και διαφόρων άλλων Υπουργείων; 
      Πέραν των δικαστικών και διοικητικών ενεργειών της ηγεσίας του Α.Π., το Υπουργείο Δικαιοσύνης γνωρίζει την ύπαρξη εντός των δομών της Δικαιοσύνης μηχανισμών που προαναγγέλλουν τοποθετήσεις στην ηγεσία του Α.Π. και τη διοίκηση της Δικαιοσύνης, και τι πράττει προς εξουδετέρωσή τους; 
      Είναι ακριβές ότι ο μοναχός Νικόδημος Φαρμάκης, συνεργάτης και συνοδός των Βαβύλη, Τριανταφυλλάκη και του κ. Καλλίνικου της Χρυσοπηγής, διορίστηκε στο διοικητικό συμβούλιο της Εταιρείας Προστασίας Ανηλίκων και αν ναι, με εισήγηση ποιου και πότε;».
      Ο κύριος Υπουργός Δικαιοσύνης έχει το λόγο για τρία λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, το πρόβλημα της διαφθοράς έχει πολλές πτυχές και πολλές πράγματι ρίζες. Σήμερα, όμως, στη χώρα μας υπάρχει μία Κυβέρνηση η οποία αντιμετωπίζει τη διαφθορά στο δημόσιο βίο κατ’ απόλυτη προτεραιότητα, μεθοδικά και αποφασιστικά. Διαμορφώνουμε ένα αυστηρό νομικό πλαίσιο που διασφαλίζει τον αποτελεσματικό έλεγχο των απαξιωμένων, κατά τη διάρκεια των τελευταίων χρόνων, θεσμών, επιδεικνύουμε αταλάντευτη πολιτική βούληση σύγκρουσης με τη διαφθορά και καθίδρυσης διαφάνειας σε όλους τους τομείς του δημόσιου βίου. 
      Ρωτάτε, κύριε Πρόεδρε, τι μέτρα λαμβάνουμε για να περιορίσουμε τη διαφθορά στη δικαιοσύνη, αλλά και τις πιθανές διασυνδέσεις της με το οργανωμένο έγκλημα. Τον προηγούμενο μήνα η Κυβέρνηση της Νέας Δημοκρατίας με νομοθετική πρωτοβουλία του Υπουργείου Δικαιοσύνης έφερε στη Βουλή το ν. 3227/2005: «Μέτρα ενίσχυσης του εσωτερικού ελέγχου της Δικαιοσύνης» που ψηφίστηκε σχεδόν από το σύνολο των Βουλευτών.
      Ειδικότερα θέλω να θυμίσω ότι μεταξύ άλλων με τις διατάξεις του νόμου αυτού μετατρέπεται από πλημμέλημα σε κακούργημα η δωροδοκία δικαστή και ομοίως τιμωρείται και όποιος δωροδοκεί δικαστή. Διασφαλίζεται το αδιάβλητο των κληρώσεων για τις ποινικές συνθέσεις και αποκλείεται η αντικατάσταση δικαστή από πρόσωπο εκτός αυτών που έχουν κληρωθεί σε ανύποπτο χρόνο. Αν ζητηθεί προτίμηση της συζήτησης αυτή δίδεται με αιτιολογημένη πάντοτε πράξη του δικαστή. Ελέγχεται πειθαρχικά όποιος δικαστής καθυστερήσει την έκδοση αστικής υπόθεσης πέραν του οκταμήνου. Εισάγεται ο θεσμός του εφέτη επόπτη ανακριτών για να ελέγχει την εύρυθμη λειτουργία του ανακριτικού έργου. Ουσιαστικοποιείται και εντατικοποιείται το έργο της επιθεώρησης των δικαστικών λειτουργών. Υπάρχουν και άλλα μέτρα, τα οποία αυτήν τη στιγμή δεν έχω τον επαρκή χρόνο για να αναπτύξω, σημειώνω, όμως, ότι πιστεύω ακράδαντα ότι το πρώτο και το καθοριστικό, επιτρέψτε μου να πω, βήμα για την κάθαρση στη δικαιοσύνη συντελέστηκε παράλληλα με τα άλλα διοικητικά και πειθαρχικά μέτρα που η ίδια η δικαιοσύνη λαμβάνει.
      Τώρα όσον αφορά στην αναφορά σας σε ύπαρξη μηχανισμών εντός των δομών της δικαιοσύνης, που προαναγγέλλουν τοποθετήσεις στην ηγεσία του Αρείου Πάγου και τη διοίκηση της δικαιοσύνης, δηλώνω κατηγορηματικά ότι και αν στο παρελθόν υπήρχαν τέτοιοι μηχανισμοί, σήμερα πλέον δεν έχουν κανένα ελεύθερο πεδίο για δράση και άσκηση επιρροής. Δεν υπάρχει καμία τέτοια δυνατότητα από κανένα κύκλωμα ή παρακρατικό μηχανισμό. 
      Τέλος όσον αφορά στο θέμα Φαρμάκη, έχω να θέσω υπόψη του Σώματος ότι οι εταιρείες προστασίας ανηλίκων, συνολικά εξήντα τρεις τον αριθμό ανά την επικράτεια, είναι νομικά πρόσωπα δημοσίου δικαίου, διοικούνται από άμισθο –το καθένα- επταμελές διοικητικό συμβούλιο. Πρόεδρος ορίζεται δικαστικός ή εισαγγελικός λειτουργός και ένα από τα μέλη του συμβουλίου σύμφωνα με το άρθρο 13 του ν.2331/95 προβλέπεται να είναι εκπρόσωπος του δήμου ή της Εκκλησίας. 
      Πράγματι την 15η Σεπτεμβρίου του 2004 προτάθηκε και στη συνέχεια στις 14 Οκτωβρίου ορίστηκε ως μέλος του Διοικητικού Συμβουλίου της Εταιρείας Προστασίας Ανηλίκων Αθηνών ο Αρχιμανδρίτης Νικόδημος Φαρμάκης με εισήγηση του Εισαγγελέα Πρωτοδικών Παναγιώτη Αγγελόπουλου, Προέδρου του Συμβουλίου. 
      Συνομολογώ πράγματι, ατυχής η επιλογή. Σημειώνω όμως ότι κατά τον χρόνο του ορισμού του δεν βαρυνόταν με οποιαδήποτε ενοχοποιητική σκιά. Ακόμα να σημειώσω ότι αμέσως μετά από τη δημοσιοποίηση των στοιχείων και τη διατύπωση των σε βάρος του καταγγελιών, ο αρχιμανδρίτης παραιτήθηκε από το συμβούλιο της εταιρείας και η παραίτησή του, όπως είναι αυτονόητο, έγινε αμέσως δεκτή.
      Περισσότερα για τη πάταξη της διαφθοράς –τα μέτρα, δηλαδή, που έχουμε πάρει- θα μου επιτρέψετε να πω στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ορίστε, κύριε Πρόεδρε, έχετε το λόγο για δύο λεπτά.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, όσα μέχρι σήμερα έχουν ανακοινωθεί δεν επαρκούν. Δεν τα υποβαθμίζω, δεν τα υποτιμώ, αλλά δεν επαρκούν. Και θα σας έλεγα μην εφησυχάζετε και μην αδρανείτε.
      Υπάρχει παρακρατικό κύκλωμα. Γνωστές ξένες μυστικές υπηρεσίες έχουν διεισδύσει σε καίριους θεσμούς. Αγοράζουν και πουλάνε χαλκευμένα σενάρια και παίζουν επικίνδυνα παιχνίδια. Στα Ιεροσόλυμα, στην Ιταλία, στην Αλβανία, στον εκκλησιαστικό χώρο και στον οικονομικό τομέα χτυπήθηκαν καίρια εθνικά συμφέροντα, ξεπλύθηκε χρήμα, πουλήθηκαν κειμήλια, διακινήθηκαν ναρκωτικά, όπλα και πληροφορίες.
      Το κράτος δεν μπορεί να είναι τηλεθεατής και αναγνώστης, ούτε βεβαίως το θέμα του παρακρατικού κυκλώματος είναι υπόθεση επικοινωνιακής και διαφημιστικής εκστρατείας. Ποιος καθορίζει τις εθνικές αποστολές και την εξωτερική πολιτική; Οι Βαβύληδες είναι η τελευταία τρύπα του ζουρνά. Είναι πολιτική παράκρουση να γίνονται φίρμες και κεντρικά πρόσωπα κρύβοντας πίσω τους το πραγματικό πρόσωπο του παρακράτους και της διαπλοκής. 
      Υπάρχουν κυκλώματα, μηχανισμοί στη δικαιοσύνη που προαναγγέλλουν τις επικείμενες πολιτικές αποφάσεις, κύριε Υπουργέ, για την ηγεσία του Αρείου Πάγου. Όπως επίσης, στο εσωτερικό της ΕΥΠ και της Αστυνομίας γίνεται πόλεμος αλληλοεξόντωσης διαφόρων κέντρων. 
      Θα σας το πω ευθέως: Το «Γιοσάκειο και το Βαβύλειο άγος» δεν είναι σύμπτωμα συγκυρίας. Είναι πολιτικό το θέμα. Είναι υπόθεση δημοκρατίας. Διαλύστε με δημοκρατική νόμιμη διαδικασία τη «Χρυσοπηγή» και όλες τις παραθρησκευτικές οργανώσεις. Παρέχουν κάλυψη σε έκνομες δραστηριότητες παρακρατικών πλοκαμιών. Δώστε στη δημοσιότητα τους κληρικούς και ιεράρχες που οπλοφορούν. Είναι περίπου εβδομήντα τον αριθμό. Δημοσιοποιείστε και ελέγξτε κάθε δωρεά και ευεργέτημα προς εκκλησιαστικούς φορείς και κάθε παροχή από αυτούς προς τρίτους. 
      «Οι Φίλοι του Τζανείου», μία άλλη οργάνωση του κ. Καλλίνικου, τι ρόλο παίζει στον Πειραιά και ποια είναι η στελέχωση του διοικητικού της συμβουλίου; Βάλτε πολιτικό και κοινοβουλευτικό έλεγχο στις εσωτερικές υποθέσεις της ΕΥΠ και σε τομείς της Αστυνομίας, όπως τα ναρκωτικά και το οικονομικό έγκλημα.
      Να σας δώσω ένα παράδειγμα του πώς δουλεύουν διάφοροι μηχανισμοί; Για να με διασύρουν, μαζί με άλλα εμετικά, βρήκαν, την Κυριακή, δημοσιογραφική στέγη, σενάρια για δήθεν κυβερνητική ανατροπή που σχεδίαζα εγώ και άλλοι το 1996!! Σενάρια ύποπτα σκοτεινών υπηρεσιών, που στοχεύουν στο να δημιουργούν εμπάθειες και να μειώνουν τη σοβαρότητα πολιτικών ενεργειών. 
      Ποιος τα γράφει; Τα γράφει, εργολαβικά, η εφημερίδα που ανέλαβε την κατασυκοφάντησή μου και τα διακινεί δημοσιογράφος που, όταν αντιμετώπισε δημόσια εξουθενωτική κατηγορία, προσέτρεξε για να τον υπερασπιστούν ο μακαρίτης Δημήτρης Βρανόπουλος και εγώ. Εδώ φθάσαμε! 
      Αύριο θα γράφουν για εσάς, θα γράφουν για τον καθέναν, με το καινοφανές δόγμα ότι μπορούν να κυκλοφορούν ελεύθερα οι φήμες και οι συκοφαντίες, γιατί το βάρος της αποδείξεως το έχει ο συκοφαντούμενος και ο πληττόμενος!! Αυτό θα το πληρώσει η κοινωνία, θα το πληρώσει η δημοκρατία. Και δεν υπάρχει άλλη άμυνα στους πολίτες παρά να απευθυνθούμε στην Κυβέρνηση και στους πολιτικούς φορείς για να υπάρξουν αντιδράσεις. 
      Ξέρετε τι σημαίνει δημοσιογράφος, που αντιμετώπισε κατηγορία εξουθενωτική, να πλασάρει δημοσίευμα ότι το 1996 ετοιμαζόταν ανατροπή της κυβέρνησης Σημίτη από εμένα και άλλα στελέχη του ΠΑΣΟΚ; 
    Ξέρετε τι εμπάθειες δημιουργούνται και τι μίση; Ποιοι τα δημιουργούν; Αυτοί οι οποίοι εργολαβικά αναλαμβάνουν να διεκπεραιώνουν αυτές τις υποθέσεις. Πάρτε μέτρα.
    ΠΡΟΕΔΡΕΥΩΝ (Ιωάννης Τραγάκης): Ο Υπουργός Δικαιοσύνης έχει το λόγο.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Κωνσταντόπουλε, η προσπάθεια καταπολέμησης των φαινομένων της διαφθοράς έχει και συνέπεια και συνέχεια στο χώρο της δικαιοσύνης. 
    Συγκεκριμένα μετά από ενδελεχή σχετική μελέτη, θέλω να σας γνωρίσω ότι προτίθεμαι μέσα στις προσεχείς μέρες να παραγγείλω, όπως έχω δικαίωμα από το νόμο, την αναψηλάφηση ορισμένων σημαντικών πειθαρχικών υποθέσεων που σχετίζονται με φαινόμενα διαφθοράς δικαστικών λειτουργών και είχαν τεθεί στο αρχείο. 
    Επίσης ελέγχονται πια όλες οι δηλώσεις του πόθεν έσχες των δικαστικών λειτουργών, ενώ κατά τα προηγούμενα χρόνια ο έλεγχος ήταν πλημμελής. Ο έλεγχος, μάλιστα επεκτείνεται και στα δύο προηγούμενα χρόνια. 
    Ακόμα πρέπει να πω ότι στο Υπουργείο Δικαιοσύνης συστάθηκε και την προηγούμενη Δευτέρα συνεδρίασε για πρώτη φορά ειδική νομοπαρασκευαστική επιτροπή για την επεξεργασία και εισήγηση αναγκαίων νομοθετικών αλλαγών που αφορούν στον τρόπο διοίκησης των δικαστηρίων και την κατάσταση των δικαστικών λειτουργών. Στην επιτροπή αυτή συμμετέχουν ανώτατοι δικαστικοί, οι δικαστικές ενώσεις διακεκριμένοι νομικοί και πανεπιστημιακοί. Η επιτροπή επεξεργάζεται ορισμένα σύνθετα θέματα που δεν είναι άμοιρα της εμφάνισης των κρουσμάτων χαλάρωσης και διαφθοράς στη δικαιοσύνη, όπως το θέμα του συστήματος διοίκησης, τη διαδικασία των κρίσεων και των προαγωγών, τα κριτήρια και τις προϋποθέσεις των μεταθέσεων των δικαστικών λειτουργών. 
    Θέλω απερίφραστα να πω ότι, πράγματι, έχουν παρατηρηθεί τα προηγούμενα χρόνια ελεγκτικά κενά και ολιγωρία, περιπτώσεις που δεν επιδείχθηκε η δέουσα αυστηρότητα από πλευράς των ελεγκτικών οργάνων της δικαιοσύνης. Τα φαινόμενα αυτά δεν είμαστε διατεθειμένοι να επιτρέψουμε να επαναληφθούν. Στόχος μας είναι η θωράκιση και η ποιοτική αναβάθμιση της δικαιοσύνης μέσα από διάλογο και συνεργασία με όλους. 
    Και μια τελευταία παρατήρηση. Θέλω να ξεκαθαρίσω ότι στηρίζουμε απόλυτα την αρχή του αυτοδιοίκητου της δικαιοσύνης ως μία κατάκτηση που εμπεδώνει την ανεξαρτησία της. Στόχος μας είναι η αναβάθμιση του θεσμού και η διόρθωση όποιων αδυναμιών και δυσλειτουργιών έχουν παρουσιαστεί κατά τη διάρκεια των τελευταίων χρόνων.  Ο θεσμός του αυτοδιοίκητου θα βελτιωθεί κατά τρόπο ώστε να ενισχύει την ανεξάρτητη λειτουργία αλλά και την ποιότητα της απονεμόμενης δικαιοσύνης. 
    Αντιλαμβάνεσθε ότι γίνεται μία συστηματική προσπάθεια καταπολέμησης των κρουσμάτων της διαφθοράς όχι μόνο στον αμιγώς δικαστικό χώρο, αλλά προσπάθεια να παταχθούν και τα όποια άλλα κυκλώματα παραδικαστικά και άλλα. Καταδικάζουμε με τον εντονότερο τρόπο όποια προσπάθεια τέτοιων ή άλλων κυκλωμάτων να κατασυκοφαντήσουν και να σπιλώσουν προσωπικότητες του δημοσίου βίου.
    Η Κυβέρνηση έχει αποδείξει ότι διαθέτει την αδιαπραγμάτευτη βούληση που εγγυάται την αποκατάσταση της διαφάνειας σε όλους τους τομείς του δημόσιου βίου. 
    ΠΡΟΕΔΡΕΥΩΝ (Ιωάννης Τραγάκης): Εισερχόμαστε στο δεύτερο κύκλο επικαίρων ερωτήσεων. 
    Πρώτη είναι η με αριθμό 755/22-3-2005 επίκαιρη ερώτηση του Βουλευτή της Νέας Δημοκρατίας κ. Ανδρέα Λυκουρέντζου προς τον Υπουργό Οικονομίας και Οικονομικών, σχετικά με τα κριτήρια προσδιορισμού του ύψους του ΑΕΠ για το Νομό Αρκαδίας κλπ. 
     Η επίκαιρη ερώτηση του κυρίου συναδέλφου έχει ως εξής:
     «Σε συνέχεια του νέου αναπτυξιακού ν. 3299/2004 και για την υλοποίησή του εκδόθηκαν οι σχετικές υπουργικές αποφάσεις, μεταξύ των οποίων και αυτή περί της ενίσχυσης των μικρομεσαίων επιχειρήσεων, με πρόσθετη επιχορήγηση, σε ποσοστό 5%-15% αναλόγως με το ΑΕΠ εκάστου νομού της χώρας.
     Ο Νομός Αρκαδίας κατετάγη σύμφωνα με τα στοιχεία του 2001 στην κατηγορία των νομών με ΑΕΠ άνω του 65% του εθνικού μέσου όρου και συνεπώς τοποθετείται στους νομούς με τη μικρότερη δυνατή επιχορήγηση της τάξεως του 5%.
     Αυτή η κατάταξη προκύπτει από την προσμέτρηση του παραγόμενου πλούτου από τις μονάδες παραγωγής ηλεκτρικού ρεύματος στη Μεγαλόπολη. Παρά το γεγονός ότι πρόκειται στην ουσία για παραγωγή η οποία αφορά το συνολικό ΑΕΠ της χώρας, προσμετρούμενη στο νομό μας επηρεάζει το ΑΕΠ της Αρκαδίας και αλλοιώνει σημαντικά την πραγματική τιμή του παραγόμενου προϊόντος στο νομό μας, με άμεση συνέπεια την άδικη αξιολόγησή του από τις υπηρεσίες σας.
     Κατόπιν αυτών, σας ερωτώ πότε και σε ποιο επίπεδο αποφασίστηκαν τα κριτήρια με τα οποία προσδιορίστηκε το ύψος του ΑΕΠ Αρκαδίας του έτους 2001. Τα κριτήρια αυτά είναι δεσμευτικά για τις αποφάσεις της σημερινής Κυβέρνησης;
     Είναι εφικτή η έκδοση νέας υπουργικής απόφασης η οποία θα κατατάσσει το Νομό Αρκαδίας στην κατηγορία πρόσθετης επιχορήγησης σε ποσοστό 15%, λαμβανομένης υπόψη της προαναφερόμενης στρέβλωσης, με στόχο την ενίσχυση των κινήτρων για την προσέλκυση επενδύσεων στο νομό μας;»
     Ορίστε, κύριε Υπουργέ, έχετε το λόγο για τρία λεπτά.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
     Κύριε συνάδελφε, η Κυβέρνησή μας με το ν. 3299/2004 θέσπισε τα νέα κίνητρα του αναπτυξιακού νόμου ο οποίος τότε ψηφίστηκε. Εκείνο που αποφασίσαμε να κάνουμε είναι να εξαντλήσουμε τις δυνατότητες επιχορηγήσεων που μας παρέχει η Ευρωπαϊκή Ένωση και έτσι αποφασίσαμε να δώσουμε το μάξιμουμ δυνατό που ήταν επιπλέον έως και δεκαπέντε ποσοστιαίες μονάδες επιχορηγήσεως σε επενδύσεις, σε συνάρτηση όμως με το πού γίνονται αυτές οι επενδύσεις, αν ήταν, δηλαδή, σε ένα φτωχό νομό ή σε ένα λιγότερο φτωχό νομό.
     Για να μπορέσουμε να κατατάξουμε τους νομούς, ζητήσαμε από την Εθνική Στατιστική Υπηρεσία έναν πλήρη πίνακα, τον τελευταίο που θα μπορούσαμε να έχουμε, ο οποίος κατέτασσε τους νομούς με το κριτήριο του κατά κεφαλήν ακαθάριστου εγχωρίου προϊόντος σε μονάδες ισοδύναμης αγοραστικής δύναμης.
     Τα στοιχεία τα οποία μας έστειλε η ΕΣΥ αφορούσαν τα διαθέσιμα στοιχεία, τα τελευταία του έτους 2001, σαν ποσοστό πάλι σε κατά κεφαλήν ακαθάριστο εγχώριο προϊόν σε μονάδες ισοδύναμης αγοραστικής δύναμης, σαν ποσοστό του μέσου όρου των είκοσι πέντε χωρών μελών της Ευρωπαϊκής Ένωσης και αυτά τα οποία έχουν υπολογιστεί στην βάση των ετήσιων εθνικών στοιχείων που διαβιβάστηκαν στην Eurostat για τα εθνικά στοιχεία το Σεπτέμβριο 2003 και για τα περιφερειακά στοιχεία το Δεκέμβριο του 2003. 
     Με βάση αυτά, λοιπόν, είπαμε ότι σε νομούς που έχουν κατά κεφαλή ακαθάριστο εγχώριο προϊόν κάτω του 65%, θα μπορούν να ενισχύουν και τις επενδύσεις των μικρομεσαίων επιχειρήσεων και μόνο, με δεκαπέντε επιπλέον ποσοστιαίες μονάδες επιχορήγηση και σε άλλους νομούς που είναι πάνω από 65%, με 5% επιπλέον επιχορήγηση.
     Τότε ορίστηκαν αυτά τα στοιχεία και βάσει αυτών μπορέσαμε να κινηθούμε.
     Όσον αφορά τώρα τη δυνατότητα εξαιρέσεως της μονάδος της Μεγαλοπόλεως, η οποία προσθέτει δυσανάλογα ακαθάριστο εγχώριο προϊόν στο Νομό Αρκαδίας, θα έλεγα ότι είναι κάτι που δεν μπορούμε να το εξαιρέσουμε. Έχουμε αντίστοιχες περιπτώσεις στη Βοιωτία με τις επενδύσεις στη βιομηχανική περιοχή και αντίστοιχη περίπτωση στην Κοζάνη με κάποια άλλα εργοστάσια της ΔΕΗ, αλλά, δυστυχώς, δεν μπορούν αυτά να εξαιρεθούν και να μετρηθούν διαφορετικά. Άλλωστε, αυτά που μετράμε, τα μετράμε βάσει των κανόνων της Eurostat και όχι αυθαίρετα.
     Όσον αφορά δε το τρίτο σας ερώτημα εάν θα μπορούσε μια νέα υπουργική απόφαση να καθορίσει για την Αρκαδία το 15%, θα πω ότι λυπάμαι και μακάρι να μπορούσαμε. Αυτό δεν γίνεται, δεδομένου ότι η Αρκαδία βάσει των πινάκων και των στατιστικών στοιχείων, έχει 80,9% κατά κεφαλήν ακαθάριστο εγχώριο προϊόν και δεν θα μπορούσε να εξαιρεθεί από το ποσοστό του 5%, τη στιγμή που το 15% πηγαίνει στο κατά κεφαλήν ΑΕΠ 65% και κάτω.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ορίστε, κύριε Λυκουρέντζο, έχετε το λόγο για δύο λεπτά. 
     ΑΝΔΡΕΑΣ ΛΥΚΟΥΡΕΝΤΖΟΣ: Κύριε Υπουργέ, σας επαινέσαμε για τον αναπτυξιακό νόμο και τον υποδέχθη με επαίνους ολόκληρη η κοινότητα των επιμελητηρίων, των επενδυτών και των παραγωγικών φορέων. Και τον επαίνεσε, διότι μεταξύ των άλλων ήταν και η δυνατότητα της πρόσθετης επιχορήγησης του 5%-15%, διότι ενισχύει ουσιαστικά το επενδυτικό περιβάλλον κάθε περιοχής και το κάνει ελκυστικό.
    Ειδικότερα, για την πατρίδα μου αυτό έχει ιδιαίτερη σημασία. Είμαστε ένας νομός ο οποίος τα τελευταία χρόνια είναι πρώτος στη μείωση του πληθυσμού και αυτό συμβαίνει διότι εμφανίζει μεγάλη αύξηση της ανεργίας. Καταγράφεται επίσης απουσία επενδύσεων τα τελευταία χρόνια. Εμφανίζουμε απουσία υποδομών και στις υποδομές τις οποίες έχουμε, παρουσιάστηκαν ζημιές. Να είναι καλά η ώρα των ευρωεκλογών του ’99, διότι έγινε ο δρόμος Τρίπολη-Καλαμάτα, αλλά έγινε με τέτοιο τρόπο που τώρα ο κ. Σουφλιάς μας είπε ότι χρειάζονται ακόμη τεσσερισήμισι χρόνια για να επισκευαστεί και απαιτεί νέους και περισσότερους πόρους. 
    Είχαμε δεκαοκτώ επενδυτές οι οποίοι είχαν εκδηλώσει ενδιαφέρον να επενδύσουν στην Αρκαδία. Τώρα, μ’ αυτήν την εξέλιξη, αναρωτιέμαι πόσοι απ’ αυτούς θα επιμείνουν να επενδύσουν στο νομό μας. Είναι άδικο να προσμετράται ο πλούτος της Μεγαλοπόλεως σε μας, διότι αφορά το νότιο τμήμα της χώρας η παραγόμενη ενέργεια από τη ΔΕΗ. Δεν αφορά ένα νομό. Συν το γεγονός ότι χάριν της ύπαρξης των μονάδων αυτών, μόνο ένας δήμος της Αρκαδίας, αυτός της Μεγαλοπόλεως έχει το πλεονέκτημα της εντοποιότητας στις προσλήψεις των ανέργων στις μονάδες αυτές. Δηλαδή, φορτώνεται η Αρκαδία με οικονομικά βάρη από τη ΔΕΗ, όπως εξήγησα προηγουμένως, αλλά και περιβαλλοντικά όπως συμβαίνει σε όλες τις περιοχές του νομού. Παράλληλα έχουμε την μικροπολιτική του δημάρχου Μεγαλοπόλεως, με τον τρόπο με τον οποίο αξιοποιεί την εντοποιότητα. Επίσης, βιομηχανία ερωτήσεων από πρώην Υπουργούς οι οποίοι τώρα ανησύχησαν για το τι συμβαίνει στην Αρκαδία. Υπάρχουν δημοσιεύματα τα οποία αναφέρουν ότι η Κυβέρνηση της Νέας Δημοκρατίας τιμωρεί το νομό μου. Θεωρώ άδικο, να αξιολογείται κατ’ αυτόν τον τρόπο η κυβερνητική πολιτική στο Νομό Αρκαδίας. Ανελήφθησαν πρωτοβουλίες από τα επιμελητήρια και θα καταθέσω τις αποφάσεις της συνελεύσεως των τριάντα παραγωγικών φορέων μέσα στο νομό. Έχω υποχρέωση να επιμείνω για να εξηγηθεί και προς την Ευρωπαϊκή Ένωση το γεγονός ότι αλλοιώνονται τα πραγματικά στοιχεία. Δεν είναι αυτός ο πραγματικός πλούτος του νομού μου που εμφανίζεται απ’ αυτά τα στατιστικά στοιχεία. Και οι στατιστικές κάνουν λάθη. Δεν μπορεί να είναι πλουσιότερος νομός η Αρκαδία, της Μεσσηνίας ή της Λακωνίας. Είμαστε ένας νομός στον οποίο χρειαζόμαστε να δημιουργήσουμε ελκυστικό επενδυτικό περιβάλλον. Διαθέτουμε συγκριτικά γεωοικονομικά πλεονεκτήματα, διότι βρισκόμαστε στο κέντρο της Πελοποννήσου. Θέλουμε λοιπόν ανάπτυξη, ανταγωνιστικότητα, απασχόληση, κοινωνική συνοχή. Αυτός είναι ο στόχος όλων των εκπροσώπων των παραγωγικών φορέων της εκλογικής μου περιφέρειας και γι’ αυτό σας ζητούμε να κάνετε ό,τι είναι δυνατόν να αλλάξει αυτή η αξιολόγηση του νομού μας, την οποία θεωρώ άδικη. 
    Σας ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ορίστε, κύριε Υφυπουργέ, έχετε το λόγο για δύο λεπτά.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, αντιλαμβάνομαι απόλυτα το παράπονό σας και σας συγχαίρω για τον τρόπο με τον οποίο υποστηρίζετε τα δίκαια του τόπου σας. Εύχομαι όλοι το ίδιο να κάναμε για τους δικούς μας τόπους. Θέλω όμως να σας διαβεβαιώσω ότι όταν υπάρχουν κανόνες και κανονισμοί, είμαστε με δεμένα χέρια. Μακάρι να μπορούσαμε να είμαστε πιο αποτελεσματικοί στην υποστήριξη του Νομού Αρκαδίας τον οποίο, προσωπικά, ιδιαίτερα αγαπώ. 
    Αλλά εκείνο το οποίο θέλω να σας διαβεβαιώσω, είναι ότι και με τον καινούργιο νόμο ακόμη και με το στρεβλό αν θέλετε ποσοστό ΑΕΠ που παρουσιάζει η Αρκαδία, ήδη αυτή η Κυβέρνηση προικοδοτεί τις επενδύσεις στην Αρκαδία με επιπλέον πέντε μονάδες για τις μικρομεσαίες επιχειρήσεις σε σχέση με το παρελθόν. Το ότι κάποιοι θυμήθηκαν έστω και καθυστερημένα ότι είναι αδικημένες οι επενδύσεις στην Αρκαδία παραπέμψτε τους στο παρελθόν που ηρνούντο να αξιοποιήσουν τη δυνατότητα που μας έδινε η Κομισιόν, η Ευρωπαϊκή Ένωση, να χρηματοδοτήσουμε επενδύσεις με επιπλέον πέντε έως δεκαπέντε ποσοστιαίες μονάδες για μικρομεσαίες επιχειρήσεις. Ας φρόντιζαν έγκαιρα να το κάνουν εκείνοι. Εν πάση περιπτώσει εμείς το κάναμε έστω και έτσι. Πέντε τοις εκατό υψηλότερα κίνητρα θα έχουν οι επενδύσεις στο Νομό Αρκαδίας.
    Επίσης εκείνο που θέλω να σας πω είναι ότι η βάση της μονάδος της Μεγαλοπόλεως βρίσκεται στην Αρκαδία. Το προϊόν παρέχεται στην υπόλοιπη περιοχή, στην υπόλοιπη Ελλάδα θα πω και απολαμβάνει η υπόλοιπη Ελλάδα το προϊόν το οποίο παράγεται στην Αρκαδία. Από την άλλη μεριά, σε κάθε περιοχή που υπάρχει μια μονάδα παραγωγική, μια βιομηχανία που παράγει οποιοδήποτε προϊόν, είτε αυτό είναι μεταποιημένο τρόφιμο ή ο,τιδήποτε άλλο, διατίθεται το προϊόν σε όλη την Ελλάδα. Δεν είναι τοπικής καταναλώσεως. Σε τοπική κατανάλωση υπάρχουν μόνο τα προϊόντα τα οποία επιτοπίως παράγονται και καταναλώνονται. Ως εκ τούτου και φαντάζομαι ότι εκεί είναι που δικαιολογείται η eurostat, δεν μπορεί να περιορισθεί το Ακαθάριστο Εγχώριο Προϊόν ενός τόπου, μόνο στα επιτοπίως παραγόμενα και καταναλισκόμενα προϊόντα. Εκεί είναι η δυσκολία. Μακάρι να υπήρχε τρόπος να γίνουμε πιο ευχάριστοι και πιο αποτελεσματικοί.
      Αλλά από την άλλη μεριά, θέλω να σας διαβεβαιώσω ότι αυτήν την εποχή που έχουμε αποφασίσει να υποστηρίξουμε την περιφέρεια, πιστεύω ότι θα έχουμε τη δυνατότητα να υποστηρίξουμε και την Αρκαδία με περισσότερες υποδομές και με ανάπτυξη της τοπικής προίκας του τόσο όμορφου τόπου της Αρκαδίας, ο οποίος οφείλει, αξιοποιώντας τα δεδομένα που υπάρχουν να επενδύσει στα τοπικά του πλεονεκτήματα, στα τοπικά προϊόντα και στις τοπικές ομορφιές για να μπορέσει, πραγματικά, να αναδείξει και το δυναμισμό του πληθυσμού και τη δυναμική του νομού αυτού.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η με αριθμό 756/22-3-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την απρόσκοπτη λειτουργία του προγράμματος «Βοήθεια στο Σπίτι» διαγράφεται λόγω νομοθετικής ρύθμισης.
      Ακολουθεί η με αριθμό 764/22-3-2005 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Ιωάννη Πατσιλινάκου προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, σχετικά με την απόδοση στο κοινό του πάρκου αναψυχής της παλιάς χωματερής Σχιστού κλπ.
      Η επίκαιρη ερώτηση του κυρίου συναδέλφου έχει ως εξής:
      «Όπως είναι γνωστό ήδη προ τετραετίας έχει ολοκληρωθεί από τον Ενιαίο Σύνδεσμο Δήμων και Κοινοτήτων Νομού Αττικής (ΕΣΔΚΝΑ) η αποκατάσταση της παλιάς χωματερής Σχιστού, έκτασης περίπου εξακοσίων στρεμμάτων, η οποία μαζί με τον περιβάλλοντα φυσικό χώρο πρασίνου δημιουργεί έναν ενιαίο χώρο φυσικής αναψυχής έκτασης αρκετών χιλιάδων στρεμμάτων. Πρόκειται ουσιαστικά για το μοναδικό πάρκο αναψυχής (συνδυασμός φυσικού τοπίου και αποκατεστημένης χωματερής με χρήσεις ήπιας αναψυχής) των δήμων της περιοχής του Πειραιά και της Δυτικής Αθήνας.
      Παρ’ όλα αυτά, τέσσερα χρόνια μετά την ολοκλήρωση των έργων, ο χώρος αυτός μένει πρακτικά αναξιοποίητος για τους κατοίκους των πιο πάνω περιοχών, παρ’ ότι πληρώνονται κάθε χρόνο από τον ΕΣΔΚΝΑ σημαντικά ποσά για τη συντήρησή του, επειδή δεν έχει αποφασίσει η πολιτεία ακόμη για τη δημιουργία και τη χρηματοδότηση του φορέα διαχείρισης του συγκεκριμένου πάρκου (π.χ. Δήμος Περάματος – ΕΣΔΚΝΑ) και επίσης δεν έχει αποσαφηνισθεί ακόμη το ιδιοκτησιακό του καθεστώς, καθόσον ο χώρος διεκδικείται και από την Εκκλησία. Αποτέλεσμα όλων αυτών είναι να μην έχει αποδοθεί ακόμα ο ευρύτερος χώρος του πάρκου στους κατοίκους της περιοχής ως πόλος ημερήσιας αναψυχής. Συνεπεία αυτού τελεί ήδη υπό κατάληψη από δημότες του Περάματος.
      Μετά τα παραπάνω ερωτώνται οι κύριοι Υπουργοί:
      Τι μέτρα σκοπεύουν να πάρουν, ώστε η αποκατεστημένη σε πάρκο αναψυχής παλιά χωματερή Σχιστού να αποδοθεί ελεύθερη στους κατοίκους της ευρύτερης περιοχής;
      Πότε προτίθεται η Κυβέρνηση να αναλάβει πρωτοβουλία για τη σύσταση και χρηματοδότηση του φορέα διαχείρισης του πάρκου με κορμό το Δήμο Περάματος στα διοικητικά όρια του οποίου βρίσκεται ο χώρος και τη συμμετοχή του ΕΣΔΚΝΑ που διαθέτει την απαραίτητη τεχνογνωσία για τη μεταφροντίδα του πάρκου, εξασφαλίζοντας τη δημόσια διαχείρισή του και τη δωρεάν προσπέλαση των κατοίκων;»
      Ο κύριος Υφυπουργός έχει το λόγο για τρία λεπτά.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης):  Ευχαριστώ, κύριε Πρόεδρε.
      Πράγματι, η ερώτηση βάζει ένα μεγάλο θέμα γι’ αυτήν τη σημαντική περιοχή. Η χωματερή του Σχιστού δημιουργήθηκε το 1960 και έκλεισε το 1991, φθάνοντας στα όρια κορεσμού το 1985. Από τότε λειτουργεί πλέον ο ΧΥΤΑ της Δυτικής Αττικής που βρίσκεται στα Άνω Λιόσια. 
      Ο χώρος της παλιάς χωματερής Σχιστού αποκαταστάθηκε από τον ΕΣΔΚΝΑ και μετατράπηκε σε πάρκο ήπιας αναψυχής και πρασίνου, ονομάστηκε περιβαλλοντικό πάρκο Σχιστού. Εμπίπτει στη ζώνη προστασίας Α΄ του όρους Αιγάλεω που είναι ζώνη απόλυτης προστασίας και αποκατάστασης του φυσικού περιβάλλοντος και επιτρέπονται σ’ αυτό μόνο ελαφρές εγκαταστάσεις αναψυχής και αθλητισμού, μετά βέβαια από έγκριση από τον Οργανισμό Ρυθμιστικού Σχεδίου της Αθήνας.
      Το περιβαλλοντικό πάρκο Σχιστού καταλαμβάνει έκταση εξακοσίων στρεμμάτων, βρίσκεται εντός των διοικητικών ορίων του Δήμου Περάματος και ανήκει στην ιδιοκτησία της Εκκλησίας της Ελλάδος. Το έργο της ανάπλασης της παλιάς χωματερής με την κάλυψη με γεωσυνθετικά υλικά, φύτευση δένδρων, θάμνων και αναρριχητικών φυτών στοίχισε 6.000.000.000 δραχμές και συγχρηματοδοτήθηκε από την Ευρωπαϊκή Ένωση το έτος 1999. Πράγματι, δεν έχει αποδοθεί ακόμη προς χρήση των κατοίκων της περιοχής, παρ’ ότι από τότε έχουν περάσει έξι χρόνια. 
      Αυτό, κατά την άποψή μας, οφείλεται στο ότι ο ΕΣΔΚΝΑ, με τις γνωστές αμαρτίες που φέρει από το παρελθόν, δεν ανέλαβε την πρωτοβουλία να συστήσει το φορέα, όπως είχε υποχρέωση από το νόμο, μαζί με το Δήμο Περάματος και το Δήμο Κερατσινίου, ο οποίος επίσης είχε λόγο επί της περιοχής, παρ’ ότι δεν ανήκει στα διοικητικά του όρια.
      Αυτήν τη στιγμή το έργο δεν έχει παραληφθεί ακόμη από τον ΕΣΔΚΝΑ. Κατασκευάστηκε ό,τι κατασκευάστηκε με εργολάβο που το ΥΠΕΧΩΔΕ είχε αναδείξει, διότι έπρεπε να εκμεταλλεύεται ή να διαχειρίζεται το μεθάνιο που εξέπεμπαν τα στερεά απόβλητα τα οποία υπήρχαν.
     Σε κάθε περίπτωση φέτος, στις 31/12, τελειώνει η διαχείριση από τον ΕΣΔΚΝΑ.
     Κύριε συνάδελφε, υπάρχουν δύο λύσεις: Μπορεί να συσταθεί τώρα, επτά–οκτώ μήνες προ της εκπνοής της προθεσμίας για την οποία είναι υπεύθυνος ο ΕΣΔΚΝΑ, ένας φορέας, όπως προτείνει ο ΕΣΔΚΝΑ και ο οποίος προτίθεται να κάνει αυτήν τη διεργασία. Δηλαδή, μπορεί να γίνει ένας φορέας από τον ΕΣΔΚΝΑ, τον Δήμο Περάματος και το Δήμο Κερατσινίου, στον οποίο όμως αντιδρά ο Δήμος Περάματος, προτείνοντας και λέγοντας «ο γέγονε γένονε, θα περιμένω μέχρι 31/12/2005 για να εκπνεύσει η προθεσμία και μετά, αφού είναι στα διοικητικά μας όρια και δεν έχει κανένα λόγο ο ΕΣΔΚΝΑ να είναι στο φορέα, αφού το μεθάνιο τελείωσε και η εργολαβία θα έχει τελειώσει. Ισχυρίζεται επίσης ότι αφού ο Δήμος Κερατσινίου δεν έχει λόγο πλέον, διότι δεν είναι η έκταση στα διοικητικά του όρια, θα περιέλθει όλο σε χρήση δική μας». Μάλιστα, έχει υποβάλλει ένα σχέδιο για την αξιοποίηση, καλύπτοντας τα έξοδα συντήρησης και λειτουργίας από τα ενοίκια που θα πάρει από την εκμετάλλευση των χώρων που θα είναι προς εκμετάλλευση μέσα στο περιβαλλοντικό πάρκο του Σχιστού.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, επειδή βλέπω το συνάδελφο κ. Διαμαντίδη που πολιτεύεται στην ίδια περιφέρεια και επειδή έχω και εγώ την ίδια ευαισθησία, θα ήθελα να σας πω, αφού μου δίνεται η ευκαιρία και αν μου επιτρέπει ο κ. Πατσιλινάκος, ότι η πρόταση του Δήμου Περάματος είναι προς τη σωστή κατεύθυνση, αλλά θα μπορούσε να υλοποιηθεί και πριν από τη λήξη στις 31/12 που τελειώνει η συμφωνία με τον ΕΣΔΚΝΑ για την εκμετάλλευση του μεθανίου.
     Κύριε Πατσιλινάκο, έχετε το λόγο.
     ΙΩΑΝΝΗΣ ΠΑΤΣΙΛΙΝΑΚΟΣ: Κύριε Πρόεδρε, πιστεύω ότι είναι ένα πάρα πολύ σοβαρό θέμα, το οποίο όλες οι κυβερνήσεις έχουν περάσει «στα ψιλά». Δηλαδή, έχει αποφασιστεί εδώ και είκοσι δύο χρόνια ο κεντρικός σχεδιασμός για τρεις ΧΥΤΑ στην Αττική και επτά σταθμούς μεταφόρτωσης. Δυστυχώς η Αττική λειτουργεί με ένα ΧΥΤΑ και ένα σταθμό μεταφόρτωσης. Αν μπορούσαν να αναπλασθούν οι ΧΥΤΑ του Σχιστού, θα ήταν αυτοί που θα έδιναν το κίνητρο σε ορισμένες περιοχές να δεχθούν κάποιον ΧΥΤΑ, για να λυθεί κάπως το πρόβλημα και όχι μόνο στην Αττική, αλλά σε ολόκληρη την Ελλάδα. 
     Με αυτήν την αναξιοπιστία, λοιπόν, κανείς δε θα δεχθεί ποτέ στην περιοχή του να γίνει ΧΥΤΑ. Έτσι, από τη μία μεριά οι κυβερνήσεις σκέπτονται το πολιτικό κόστος και δεν προβαίνουν σε χωροθέτηση και από την άλλη έχουμε τους τοπικούς φορείς να αντιδρούν. 
     Εγώ πιστεύω ότι πρέπει να βρούμε μία κυβέρνηση, η οποία θα μπορεί να δώσει στους κατοίκους το έργο, το οποίο, τελικά, έγινε για τους εργολάβους. Μόνο ο εργολάβος κέρδισε και κανένας άλλος. Όταν κάνεις ανάπλαση της χωματερής, όταν δίνεις 6.000.000.000 και αυτή μένει έξι χρόνια κλειστή, τότε καταλαβαίνετε τι γίνεται. Έγινε μόνο για τον εργολάβο. 
     Επίσης μπορεί να πάρει κομμάτια από την εκκλησία. Διακατεχόμενα είναι αυτά, τα οποία δεν έχουν συμβόλαια. Έχει αποκτήσει τίτλους, χαρίζοντας κομμάτια στο Δήμο Περάματος, στο ναυτικό κλπ..
     Τρίτον, πρέπει να μπορέσει να πάρει κομμάτια από το Πολεμικό Ναυτικό. Εκεί μπορεί να γίνει ένα πάρκο πέντε χιλιάδες στρεμμάτων, το οποίο μπορεί να εξυπηρετήσει όλη τη Δυτική Αττική. Υπάρχουν εγκαταστάσεις και έχει πολλά πράγματα που επιτρέπουν την ημερήσια εκδρομή όλων των κατοίκων της Β΄ Περιφέρειας Πειραιά και της Δυτικής Αττικής. 
     Όλα αυτά είναι μέσα στα όρια του εφικτού, χωρίς να χρειάζονται χρήματα, αλλά την πολιτική βούληση κάποιος να τα βάλει με παγιωμένες καταστάσεις, οι οποίες, δυστυχώς, το μόνο που κάνουν είναι να εκμεταλλεύονται τις περιοχές μόνο για κάποιο υποτιθέμενο δικό τους συμφέρον.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υπουργός.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, εγώ θα συνυπογράψω αυτά που είπατε στην αρχή της τοποθέτησής σας, όσον αφορά την καθυστέρηση στη χωροθέτηση των ΧΥΤΑ και των σταθμών μεταφόρτωσης. 
     Επίσης έχω απαντήσει σε άλλη αντίστοιχη επίκαιρη ερώτηση ότι βρισκόμαστε σε πάρα πολύ καλό δρόμο. Έχουν εγκριθεί από το Ταμείο Συνοχής οι καινούριοι τρεις ΧΥΤΑ και άλλοι τρεις σταθμοί μεταφόρτωσης. Βρισκόμαστε σε καλό δρόμο, αλλά, όπως καταλαβαίνετε, όλες αυτές οι ισορροπίες είναι αρκετά ευαίσθητες. Πιστεύω ότι στο τέλος θα τα καταφέρουμε και μάλιστα πάρα πολύ σύντομα, δηλαδή μέσα στον επόμενο μήνα, θα γίνει η δημοπράτηση συγχρόνως όλων των έργων μαζί.
     Θέλω επίσης να σας πω ότι η Εκκλησία, η ιδιοκτησία της οποίας δεν αμφισβητείται από τους νομικούς, δέχεται την επί μακρό χρόνο παραχώρηση έναντι ενός πάρα πολύ μικρού, συμβολικού στην κυριολεξία τιμήματος, προκειμένου να μη χάσει τα θεωρητικά ή δεν ξέρω ποιου είδους δικαιώματα μπορεί να έχει επί της εκτάσεως. Η έκταση πράγματι ανήκει στο δήμο Περάματος. 
     ΙΩΑΝΝΗΣ ΠΑΤΣΙΛΙΝΑΚΟΣ: Είναι και το Υπουργείο Γεωργίας…
	ΠΡΟΕΔΡΕΥΩΝ (Ιωάννης Τραγάκης): Για τη συγκεκριμένη έκταση έχει δίκιο ο Υφυπουργός. Άλλο το δίπλα, το δίπλα είναι δίπλα. 
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η ερώτηση αφορά τη συγκεκριμένη έκταση όπου ήταν η παλιά χωματερή του Σχιστού. Εκεί, οι υπηρεσίες τουλάχιστον δεν μου είπαν ότι υπάρχει άλλη ιδιοκτησία. Η επέκταση αυτού του χώρου είναι άλλο θέμα. 
	Εδώ υπάρχει το εξής θέμα, το της συνεννόησης μεταξύ ΕΣΔΝΑ, Δήμου Κερατσινίου, του οποίου ο δήμαρχος είναι αντιπρόεδρος στον ΕΣΔΝΑ και δημάρχου Περάματος. Ο μεν του Περάματος λέει «πέρασαν τόσα χρόνια, να περιμένω οκτώ μήνες να αποβληθεί ο ΕΣΔΝΑ λόγω των συμβάσεων που υπάρχουν και μόνος μου να διαχειριστώ το πάρκο», οι άλλοι δε προσπαθούν να συμμετέχουν σε φορέα. 
      Εμείς βρήκαμε αυτήν την κατάσταση. Νομίζω ότι οποιαδήποτε επιτάχυνση μέχρι να ξεκαθαρίσει το θέμα πιθανόν να μην είχε πρακτική σημασία διότι αν αρχίζαμε σήμερα τη συζήτηση δημιουργίας ενός φορέα, όπως καταλαβαίνετε αυτό δεν τελειώνει σε λίγο χρόνο, ενώ σε οκτώ μήνες πλέον δεν μπορεί κανείς να αμφισβητήσει την κυριότητα. Αν περιέλθει…
	ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υφυπουργέ, αυτά γίνονται γιατί έγινε κατάληψη.
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δε γίνονται αυτά. Η σύμβαση ότι ο ΕΣΔΝΑ έχει τη διαχείριση μέχρι το 2005 δεν είναι τωρινή, είναι από το 1996. Είναι σχεδόν δέκα χρόνια. Άρα, λοιπόν, η κατάληψη, η οποία ήταν συμβολική και καλώς έγινε για να λήξει το θέμα, δεν μπορεί να ανατρέψει μία σύμβαση.
	Εκείνο που εμείς μπορούμε να κάνουμε ως Υπουργείο Εσωτερικών είναι να επιταχύνουμε πιθανόν τη διαδικασία απομάκρυνσης του ΕΣΔΝΑ, αλλά αυτό, όπως καταλαβαίνετε, δεν έχουμε τρόπο να το επιβάλουμε όταν προκύπτει από τη σύμβαση. Παραίνεση, έκκληση μπορούμε να κάνουμε και υπόσχομαι αυτό να το κάνουμε.
	ΠΡΟΕΔΡΕΥΩΝ (Ιωάννης Τραγάκης): Να το κάνετε, κύριε Υφυπουργέ, διότι η περιοχή αυτή αρκετά έχει τρωθεί ύστερα από τριάντα δύο χρόνια λειτουργίας της χωματερής εκεί. 
	ΙΩΑΝΝΗΣ ΔΙΑΜΑΝΤΙΔΗΣ: Πρέπει να τα βρουν οι δήμαρχοι.	
	ΠΡΟΕΔΡΕΥΩΝ (Ιωάννης Τραγάκης): Θα τα βρουν οι δήμαρχοι, έχει δίκιο ο κ. Διαμαντίδης.
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μακάρι, κι εμείς αυτό θέλουμε.
	ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα φοιτητές και φοιτήτριες και τρεις συνοδοί - καθηγητές από το Πάντειο Πανεπιστήμιο.
	Η Βουλή τους καλωσορίζει.
(Χειροκροτήματα από όλες τις πτέρυγες)
	Θα συζητηθεί η με αριθμό 762/22-3-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την κατάργηση της εισφοράς της εκκλησίας στον Προϋπολογισμό.
	Η επίκαιρη ερώτηση του κ. συναδέλφου έχει ως εξής:
	«Με το ν. 536 του 1945 θεσπίστηκε ότι για την κάλυψη της μισθοδοσίας των κληρικών από το Κράτος η Εκκλησία υποχρεούται να εισφέρει στον κρατικό προϋπολογισμό το 25% των ακαθάριστων εσόδων της (άρθρο 2 παρ. 2).
	Λίγο πριν τις εκλογές της 7ης Μαρτίου 2004 με το ν. 3220/04 (άρθρο 15) καταργήθηκε η υποχρέωση της Εκκλησίας για την ως άνω εισφορά.
	Επειδή η κατάργηση αυτή συνιστά μία ουσιώδη μονόπλευρη ανατροπή στις ως τώρα διαμορφωμένες οικονομικές σχέσεις Κράτους-Εκκλησίας,
	Επειδή η ενέργεια αυτή συνοδεύτηκε από τη θέσπιση και άλλων φοροαπαλλαγών υπέρ της Εκκλησίας (όπως η κατάργηση του φόρου για εισοδήματα από ακίνητα)
	Επειδή η απώλεια εσόδων που προκαλούν οι απαλλαγές αυτές εξ αντικειμένου επιφέρουν πρόσθετα φορολογικά βάρη στους Έλληνες φορολογούμενους.
	Επειδή η Νέα Δημοκρατία ως αξιωματική αντιπολίτευση είχε καταψηφίσει το συγκεκριμένο άρθρο που καταργούσε την εισφορά.
    Ερωτάται ο κύριος Υπουργός:
    α) Ποιοι λόγοι επέβαλαν την κατάργηση της προβλεπόμενης από το ν. 536/45 εισφοράς; Ποιος ωφελήθηκε τελικά από την κατάργηση αυτή; Ενισχύθηκαν τα οικονομικά των ναών και ιδιαίτερα των φτωχών περιοχών, ή απλά αυξήθηκαν οι εισφορές των ναών προς τις Μητροπόλεις;
      β) Αν προτίθεται η Κυβέρνηση να επαναφέρει σε ισχύ την καταργηθείσα εισφορά ή αν προτίθεται με άλλο τρόπο να εξασφαλίσει τη συνεισφορά της Εκκλησίας στον κρατικό προϋπολογισμό, ώστε να καλύπτονται έστω μερικώς τα έξοδα μισθοδοσίας, ιατροφαρμακευτικής περίθαλψης και συνταξιοδότησης των κληρικών.»
    Ο κύριος Υπουργός έχει το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, πράγματι με το άρθρο 2 του Α.Ν. 536/45 επεβλήθηκε αυτή η εισφορά από τα έσοδα των εκκλησιών για την ενίσχυση του κρατικού προϋπολογισμού και βέβαια με το άρθρο 5 του Α.Ν. 469/68 το 25% έγινε 35%. 
      Είναι γεγονός ότι λίγο πριν από τις τελευταίες εκλογές του 2004, με το ν. 3220 η προηγούμενη κυβέρνηση κατήργησε αυτήν τη διάταξη. Το σκεπτικό της κατάργησης  όπως προκύπτει από την εισηγητική έκθεση ήταν ότι επρόκειτο για έναν αναποτελεσματικό φόρο κατά κάποιο τρόπο και δεν λειτουργούσε. Η πραγματικότητα είναι κάπως έτσι, γιατί μεταβλήθηκε σε μια προαιρετική ουσιαστικά εισφορά που κάποιοι ιερείς προσήρχοντο στα δημόσια ταμεία και απέδιδαν και κάποιοι την είχαν ξεχάσει παντελώς. 
      Σύμφωνα πάντα με την εισηγητική έκθεση του ν. 3220 θεωρήθηκε ότι είναι ένας αναποτελεσματικός φόρος με μεγάλο οικονομικό κόστος στη λειτουργία του. 
      Η Νέα Δημοκρατία ως αντιπολίτευση τότε διαφωνούσε με την κατάργησή του. Ωστόσο, επειδή τα ερωτήματά σας είναι κατ’ αρχήν ποιοι λόγοι επέβαλαν την κατάργηση, σας το είπα. Ποιος ωφελήθηκε τελικά από αυτήν την κατάργηση, η Κυβέρνηση δεν είναι σε θέση να ξέρει ποιος ωφελήθηκε και υποθέτω ότι θα ωφελήθηκαν οι εκκλησίες. Αν οι εισφορές αυξήθηκαν προς τις μητροπόλεις, και αυτό δεν είναι σε θέση η Κυβέρνηση να το γνωρίζει.
      Όσον αφορά τις προθέσεις της Κυβέρνησης, εμείς θεωρούμε ότι αυτός ο νόμος χρειάζεται μια περισσότερο λεπτομερειακή μελέτη, για να γίνει στην εφαρμογή του αποτελεσματικότερος. Και η Κυβέρνηση υπό το κράτος των γεγονότων που υπάρχουν αυτήν τη στιγμή στην Εκκλησία, δεν θα επιθυμούσε να προχωρήσει σε άμεση αντιμετώπισή του, για να μη θεωρηθεί ότι συμπράττει στη δημιουργία περαιτέρω όξυνσης στις σχέσεις Κράτους-Εκκλησίας, αλλά κυρίως στα τεκταινόμενα στην Εκκλησία. 
      Με την έννοια αυτή, λοιπόν, επιφυλασσόμεθα για να αντιμετωπίσουμε το θέμα με ηρεμία, αλλά κυρίως με στόχο την αποτελεσματικότερη λειτουργία αυτής της συγκεκριμένης διάταξης.
      ΠΡΟΕΔΡΕΥΩΝ (Ιωάννης Τραγάκης): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Ευχαριστώ τον κύριο Υπουργό για την απάντησή του, η οποία εν πάση περιπτώσει αναγνωρίζει τα πραγματικά γεγονότα, όπως τα εξέθεσα και εγώ στην ερώτησή μου, εκτός από ένα σημείο που αφορούσε σκεπτικό της προηγούμενης κυβέρνησης ότι ο φόρος αυτός δεν ήταν αποτελεσματικός.
      Είμαι υποχρεωμένος, κύριε Υπουργέ, κατ’ αρχήν να κάνω μια διευκρίνιση. Όπως θα έχετε προσέξει, με τις ερωτήσεις που κάνουμε εδώ στη Βουλή, εμείς οι Βουλευτές του Συνασπισμού ούτε σκανδαλοθηρούμε ούτε σκανδαλολογούμε. Μας ενδιαφέρει να διερευνήσουμε κυρίως όχι τόσο τι γίνεται μέσα στην Εκκλησία, αλλά τις σχέσεις του Κράτους με την Εκκλησία. Οι θεσμικές υποχρεώσεις του Κράτους προς την Εκκλησία και οι θεσμικές υποχρεώσεις της Εκκλησίας προς το Κράτος είναι το θέμα μας. 
      Εδώ, λοιπόν, πρέπει να σας πω ότι η αναποτελεσματικότητα της εισφοράς έχει να κάνει με την φοροδιαφυγή, η οποία ήταν συστηματική. Και αυτό που λέω δεν είναι αυθαίρετο. Θα καταθέσω στα Πρακτικά απόφαση ενός μητροπολίτη η οποία δημοσιεύτηκε στο ΦΕΚ και εξηγεί ότι ετηρούντο διπλά βιβλία. Ετηρούντο διπλά βιβλία, γινόταν φοροδιαφυγή και γι’ αυτό τα έσοδα του κράτους από αυτήν την εισφορά  ήταν μικρά, ήταν γύρω στα 8 με 10.000.000 ευρώ το χρόνο, περίπου το 6% με 8% των δαπανών για την μισθοδοσία των κληρικών. 
     Εδώ, λοιπόν, υπάρχει ένα πολιτικό θέμα, στο οποίο πρέπει η Βουλή να συμφωνήσει. Θέλουμε ο προϋπολογισμός να πληρώνει τους μισθούς των κληρικών χωρίς η Εκκλησία να πληρώνει τίποτα; Αυτό μπορεί να συζητηθεί. Εάν όμως θέλουμε να υπάρχει μία αμοιβαιότητα συμφερόντων, τότε η εισφορά αυτή πρέπει να επανέλθει. Και δεν έχει καμία αιχμή, κύριε Υπουργέ, το να συζητάμε αυτό το θέμα ευθέως με το όλο κλίμα και την περιρρέουσα ατμόσφαιρα. Διότι αυτό που πλήττει την Εκκλησία είναι η διαφάνεια και όλα αυτά τα οποία ακούμε και βλέπουμε. Το δεύτερο το οποίο θα ήθελα να επισημάνω –να καταγγείλω να μου επιτραπεί να πω- είναι ότι κύριε Υπουργέ, ακόμα και σήμερα, δυστυχώς, ναοί και εκκλησίες διαπράττουν το αδίκημα της φοροδιαφυγής.
     Όπως γνωρίζετε  υπάρχει υποχρέωση το 7% των εσόδων να καταβάλλεται στο ΤΑΚΕ, το Ταμεία Ασφάλισης Κληρικών. Εκείνο λοιπόν που προκύπτει πάλι από εδώ, από μία απόφαση μητροπολίτη  -που δημοσιεύεται στο ΦΕΚ, παρακαλώ- είναι ότι ο μητροπολίτης δίνει οδηγίες στα συμβούλια να μην εμφανίζουν το σύνολο των εσόδων του παγκαριού. Τους λέει «μόνο το 10% να εμφανίζετε  και επ’ αυτών να υπολογίζετε την εισφορά για το ταμείο. Το υπόλοιπο 90% αυθαίρετα να το ονομάζετε «έκτακτα έσοδα» οπότε εκεί δεν υπάρχει εισφορά».
     Λυπάμαι πολύ που συμβαίνει αυτό το φαινόμενο από μητροπολίτη, να δίνει οδηγίες μέσα από το φύλλο της Εφημερίδας της Κυβερνήσεως, πόσα γίνονται κόλπα, κομπίνες και απάτες τελικά σε βάρος πια όχι του κράτους, αλλά σε βάρος του Ταμείου Ασφάλισης των Κληρικών.
     Επομένως τα προβλήματα είναι πολύ σοβαρά. Εγώ θα καταθέσω στα Πρακτικά της Βουλής, αν και είναι δημοσιευμένο στο ΦΕΚ, απόσπασμα από την απόφαση του Μητροπολίτη Καλαβρύτων, ο οποίος λέει για διπλά βιβλία, λέει για μυστικούς λογαριασμούς, δίνει οδηγίες ακόμη και σήμερα τι να κάνουν ώστε να μην καταβάλλονται οι αναγκαίες εισφορές στο ΤΑΚΕ. Και καλώ την Κυβέρνηση, η δέσμευση που ανέλαβε εδώ μέσα, ότι θα προχωρήσει σε έλεγχο, αυτή η δέσμευση να υλοποιηθεί, να υπάρξει μία αναλυτική υπουργική απόφαση, να βάλει σε τάξη όλο αυτό το σύστημα. Διότι αν υπάρχουν διπλά βιβλία, κύριε Υπουργέ, τι να ελέγξετε; 
     Πρέπει να αποσαφηνιστεί, λοιπόν, το πώς λειτουργούν τα οικονομικά της Εκκλησίας, τι βιβλία πρέπει να τηρούν, με τι κανόνες, τι πρέπει να εμφανίζουν και πώς. Αυτό θα διευκολύνει τον έλεγχο. Και εν πάση περιπτώσει ο έλεγχος πρέπει να απαντήσει και στο ερώτημα  το οποίο θέτω, δηλαδή κατά πόσον υπήρξαν φαινόμενα φοροδιαφυγής, κατά πόσον υπάρχουν φαινόμενα εισφοροδιαφυγής. Μπορεί το παράδειγμα που είπα να μην είναι γενικευμένο. Εγώ χρησιμοποιώ μία απόφαση του Μητροπολίτη Καλαβρύτων, δημοσιευμένη στο ΦΕΚ. Και από αυτήν την άποψη νομίζω ότι επειδή ακούω θα ανακοινωθούν και μέτρα φορολογικά που θα πλήξουν πάλι λαϊκές τάξεις, καλό είναι, κύριε Υπουργέ, εν΄ όψει αυτών των γεγονότων να επιταχύνετε και τις αποφάσεις σε ό,τι αφορά το θέμα που έθεσα με την ερώτησή μου. 
     Ευχαριστώ.
     (Στο σημείο αυτό ο Βουλευτής κ. Ι. Δραγασάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της  Βουλής).
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
     Ορίστε, κύριε Υφυπουργέ, έχετε το λόγο για δύο  λεπτά. 
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Δραγασάκη, σύμφωνα πάντα με την εισηγητική έκθεση του ν.3220, το δημοσιονομικό κόστος ανέρχεται περίπου σε 10.000.000 εκατ. Ευρώ. Δεν ξέρω αν είναι έτσι, αλλά όλα αυτά τα οποία είπατε έχουν μία βάση  αληθείας.  Και θα πρέπει να σας πω ότι η Κυβέρνηση αντιμετωπίζει όλα τα φυσικά και τα νομικά πρόσωπα απέναντι στους φορολογικούς νόμους με τον ίδιο ακριβώς τρόπο. 
     Αν πράγματι γίνεται η εισφοροδιαφυγή όπως τη χαρακτηρίσατε από τις Εκκλησίες, ασφαλώς είναι κατακριτέα πράξη και από την Κυβέρνηση. Όμως αυτήν την ώρα η διάταξη αυτή δεν ισχύει. Εγώ σας δήλωσα στην πρωτολογία ότι η Κυβέρνηση μελετά το θέμα. Δεν θέλει όμως αυτήν την ώρα να αντιμετωπίσει το ζήτημα για να μη θεωρηθεί ότι το παίρνει υπό το βάρος των όποιων εξελίξεων υπάρχουν αυτήν την στιγμή στην Εκκλησία και τίποτα περισσότερο. Θέλουμε να επανεξετάσουμε τη διάταξη, να την κάνουμε περισσότερο αποτελεσματική. Και όπως είπατε, σε καμιά περίπτωση δεν υιοθετούμε τα δεύτερα βιβλία όχι μόνο στην Εκκλησία, αλλά σε οποιοδήποτε, όπως σας είπα, νομικό ή φυσικό πρόσωπο. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων 
     ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 50/23/3.2.2005 επερώτηση των Βουλευτών του ΠΑΣΟΚ κ.κ. Μαρίας Δαμανάκη, Ιωάννη Διαμαντίδη, Μάρκου Μπόλαρη, Ελένης Κούρκουλα, Χρύσας Μανωλιά, Αγγελικής (Άντζελας) Γκερέκου, Μιχαήλ Παντούλα, Χρήστου Αηδόνη, Βασιλείου Έξαρχου, Ιωάννη Δημαρά, Κωνσταντίνου Σπηλιόπουλου, Ευαγγελίας Σχοιναράκη-Ηλιάκη, Αναστασίας (Συλβάνας) Ράπτη, Τηλέμαχου Χυτήρη, Θεοδώρας Τζάκρη, Δημητρίου Λιντζέρη, Ανδρέα Φούρα, Πέτρου Κατσιλιέρη, Αποστόλου Κατσιφάρα, Γεωργίου Λιάνη, Αθανασίου (Νάσου) Αλευρά, προς τον Υπουργό Πολιτισμού, σχετικά με θέματα που αφορούν το Υπουργείο  Πολιτισμού. 
     Επίσης από το Προεδρείο της Κοινοβουλευτικής Ομάδας του ΠΑΣΟΚ πήραμε επιστολή κατά την οποία ορίζει ως Κοινοβουλευτικό Εκπρόσωπο στη συγκεκριμένη επερώτηση το Βουλευτή κ. Λοβέρδο. 
     Το λόγο έχει ο πρώτος επερωτών κ. Ιωάννης Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Ο κύριος Υφυπουργός καθυστέρησε, αλλά εμείς θα δεχόμασταν και μια επιπλέον καθυστέρηση, για να ειδοποιείτο ο ίδιος ο Πρωθυπουργός, που είναι και Υπουργός Πολιτισμού, να ερχόταν από το Μαξίμου που είναι δύο βήματα από εδώ, κύριε Υπουργέ. 
      Κυρίες και κύριοι συνάδελφοι, σήμερα, σε μία περίοδο κρίσιμη για τη χώρα μας, με όλα αυτά που συμβαίνουν σε πολιτικό επίπεδο με την αδυναμία της Κυβέρνησης να διαχειριστεί τις τύχες της χώρας στην Ευρωπαϊκή ΄Ενωση, αλλά και με όλα αυτά που συμβαίνουν στο χώρο της Εκκλησίας που έχουν αφήσει άναυδο τον ελληνικό λαό, συζητούμε την επερώτηση προς τον Πρωθυπουργό και Υπουργό Πολιτισμού για όσα συμβαίνουν στο Υπουργείο Πολιτισμού. Και θα μπορούσε κανείς να ισχυριστεί ότι αυτή η επερώτηση είναι μια επερώτηση ρουτίνας, όπως γίνεται για όλα τα Υπουργεία. Δεν είναι όμως έτσι, γιατί στο Υπουργείο Πολιτισμού προΐσταται ο ίδιος Πρωθυπουργός της χώρας, ο οποίος κατ’ επανάληψη δήλωσε ότι ήθελε να ηγηθεί του Υπουργείου Πολιτισμού εν όψει των Ολυμπιακών Αγώνων της Αθήνας, αλλά και γιατί ήθελε να δείξει την ευαισθησία του για τα θέματα του πολιτισμού. Και αυτή η ευαισθησία άγγιξε και τους εργαζόμενους στο Υπουργείο Πολιτισμού, καθώς δήλωσε ότι θα είναι Πρωθυπουργός όλων των Ελλήνων. 
      Σήμερα όμως στο Υπουργείο Πολιτισμού συμβαίνουν πράγματα τραγικά με τις διώξεις των εργαζομένων εκεί, που προσβάλουν την ανθρώπινη αξιοπρέπεια. Και είναι τραγικά και για τη χώρα μας με την ανεκτίμητη αρχαιολογική και πολιτισμική κληρονομιά των προγόνων μας. Θα εξηγήσω αργότερα τι εννοώ αναφερόμενος στα «γαλάζια παιδιά». Και βεβαίως, δύο πράγματα μπορούν να συμβαίνουν: ΄Η ο κύριος Πρωθυπουργός κορόιδεψε τον ελληνικό λαό, όταν έλεγε ότι θα είναι Πρωθυπουργός όλων των Ελλήνων, ή οι υφιστάμενοί του στο Υπουργείο Πολιτισμού ακολουθούν την προσωπική τους πολιτική αγνοώντας τον, πράγμα που είναι ανεπίτρεπτο. Αν ισχύει το δεύτερο, αποδεικνύει την αδυναμία του να ελέγξει τους Υπουργούς του, πράγμα που σε τελευταία ανάλυση δείχνει την αδυναμία του να ελέγξει την ίδια του την Κυβέρνηση. Αν όμως ισχύει το πρώτο, κύριοι συνάδελφοι, τότε μιλάμε για ένα Πρωθυπουργό που το μόνο που τον απασχολούσε ήταν πώς θα γίνει Πρωθυπουργός και όχι πώς θα κυβερνήσει για το συμφέρον της χώρας μας. 
      Βεβαίως το Υπουργείο Πολιτισμού δεν είναι το μόνο Υπουργείο στο οποίο η Νέα Δημοκρατία προχώρησε σε πρακτικές επανίδρυσης του κράτους. Θα πρέπει να θυμίσω εδώ τι έγινε πρόσφατα στις κρίσεις στις Ένοπλες Δυνάμεις και στο Λιμενικό με την αποστρατεία δεκάδων άξιων στελεχών, για να προωθηθούν οι «ημέτεροι γαλάζιοι». Επίσης, θα πρέπει να θυμίσω τι έγινε με την εξαπάτηση των συμβασιούχων, όταν διακόσιες πενήντα χιλιάδες και πλέον συμβασιούχοι εργαζόμενοι εξαπατήθηκαν περιμένοντας τη μονιμοποίησή τους. Όμως, ο κ. Παυλόπουλος είχε άλλη λογική, άλλη άποψη και μόλις είκοσι χιλιάδες έως τριάντα χιλιάδες συμβασιούχοι μονιμοποιήθηκαν. Θα πρέπει επίσης να θυμίσω τι γίνεται με τους σχολικούς φύλακες των οποίων η σύμβαση λήγει στις 31 Μαρτίου. Πλήρης εξαπάτηση. Τώρα η Κυβέρνηση ισχυρίζεται ότι δεν έχει χρήματα. Θα θυμίσω τι έγινε στις εφορίες με τις αναξιοκρατικές τοποθετήσεις εφόρων και εποπτών. Θα πρέπει να θυμίσω την τοποθέτηση σε όλη την Ελλάδα ως προϊσταμένων γραφείων εκπαίδευσης των «γαλάζιων παιδιών». Θα πρέπει να θυμίσω το σάρωμα στα νοσοκομεία όλης της χώρας πάλι από τα «γαλάζια παιδιά». 
      Θα επανέλθω, όμως, κύριε Υπουργέ, στο Υπουργείο Πολιτισμού. Η Κυβέρνηση σε μία προσπάθεια να ελέγξει τις προσλήψεις του έκτακτου προσωπικού προωθώντας τα «γαλάζια παιδιά» προέβη στις ακόλουθες ενέργειες: Πρώτον, στον έλεγχο των προσλήψεων του εκτάκτου προσωπικού. Σε μία προσπάθεια απόλυτου ελέγχου των προσλήψεων του ωρομισθίου προσωπικού σε όλη τη χώρα η αναπληρωτής Υφυπουργός Πολιτισμού, κ. Φάνη Πετραλιά, και ο παριστάμενος Υπουργός κ. Τατούλης προέβησαν στις εξής ενέργειες. Με εγκύκλιό προς όλες τις υπηρεσίες του Υπουργείου Πολιτισμού που προβαίνουν σε προσλήψεις προσωπικού η κ. Πετραλιά ενεργοποιεί το μη αυτοτελές γραφείο μηχανογράφησης και διαχείρισης στοιχείων του ωρομισθίου και του με σχέση εργασίας ιδιωτικού δικαίου ορισμένου χρόνου προσωπικού το οποίο συστάθηκε με απόφαση της ιδίας τον Οκτώβριο του 2004.
      Δεύτερον, μία ημέρα μετά από το γραφείο σας, κύριε Υπουργέ, και με υπογραφή του διευθυντή του γραφείου σας του κ. Διονύση Αναγνωστόπουλου, πρώην επικεφαλής της ΔΑΚΕ στο Υπουργείο Παιδείας, εκδίδεται έγγραφο σύμφωνα με το οποίο συγκροτείται άτυπη επιτροπή στο Υπουργείο Πολιτισμού με έργο τη συγκέντρωση για έγκριση όλων των αιτημάτων των υπηρεσιών του Υπουργείου Πολιτισμού, την αξιοποίησή τους και την εν συνεχεία έγκαιρη έγκρισή τους.
      Και μόνο η λέξη «αξιοποίηση» μαρτυρεί τη βούληση του Υφυπουργού να αξιοποιήσει τα αιτήματα ως προς τι; Εδώ είναι το ερωτηματικό. Όλοι καταλαβαίνουμε ότι μάλλον θα προσλαμβάνοντο  τα «γαλάζια παιδιά».
      Η εν λόγω επιτροπή αποτελείται από τρεις υπηρεσιακούς παράγοντες γενικούς διευθυντές, τους δύο συμβούλους του Υπουργείου Πολιτισμού τον κ. Ιωάννη Ζουριό ειδικό σύμβουλο, ο οποίος μάλιστα ανήκει και στο επιτελείο του Μαξίμου και τον κ. Μελέτιο Τατούλη, δημόσιο υπάλληλο αποσπασμένο στο γραφείο του Υφυπουργού και που είναι εξάδελφός σας.
      Μετά από δημοσιεύματα στον Τύπο στα ΝΕΑ και στο ΕΘΝΟΣ, τα οποία καυτηριάζουν αυτή την σχέση, εκδίδεται στις 27.1.2005 το υπ’ αριθμ. 947 έγγραφο, με υπογραφή δική σας, το οποίο αντικαθιστά τη Γενική Διευθύντρια Διοικητικής Υποστήριξης την κ. Διονυσοπούλου με τον Διευθυντή Οικονομικών επειδή η κ. Διονυσοπούλου, προφανώς, δεν συμφωνούσε με πολλές επιλογές του κυρίου Υφυπουργού, και τον κ. Μελέτιο Τατούλη με μόνιμο διοικητικό υπάλληλο του Υπουργείου Πολιτισμού, ο οποίος υπηρετεί στο γραφείο του Γενικού Γραμματέα του Υπουργείου Πολιτισμού. 
      Από την ανωτέρω αλληλουχία των εγγράφων αποδεικνύεται, για άλλη μια φορά, το αλαλούμ που επικρατεί στο Υπουργείο Πολιτισμού, αλλά και η διαμάχη που υφίσταται ανάμεσα στα μέλη της πολυπληθούς πολιτικής ηγεσίας, γιατί ποτέ κύριοι συνάδελφοι, το Υπουργείο Πολιτισμού δεν είχε τόσο πολυάνθρωπη πολιτική ηγεσία.
      Επιπλέον και το βασικότερο, ο οποιοσδήποτε έλεγχος αυτών των προσλήψεων από την κεντρική διοίκηση είναι παράνομος, καθώς αυτή η αρμοδιότητα, σύμφωνα με το νόμο, ανήκει αποκλειστικά στους διευθυντές των Αρχαιολογικών Υπηρεσιών του Υπουργείου Πολιτισμού, διευθύνσεις αρχαιοτήτων, εφορίες αρχαιοτήτων ανά την Ελλάδα και τεχνικές υπηρεσίες. 
      Ο διευθυντής της κάθε υπηρεσίας από τις ανωτέρω, σύμφωνα με τις ανάγκες της υπηρεσίας και μέσα στα όρια των συγκεκριμένων για την υπηρεσία του πιστώσεων, μπορεί να προσλαμβάνει ωρομίσθιο προσωπικό σύμφωνα με το νόμο 1958/91 επί Υπουργίας του πρώην Πρωθυπουργού κ. Τζαννετάκη, Π.Δ. 99/92 και ιδίως του άρθρου 10, επί Υπουργίας της σημερινής Προέδρου κας Μπενάκη, κατ’ εξουσιοδότηση του νόμου 2025/92 πάλι επί Υπουργίας της κας Μπενάκη. Και η διαδικασία, κύριε Υφυπουργέ, συμπεριελήφθη στο νόμο Πεπονή τον 2190. Εμείς δηλαδή, δεν αλλάξαμε τίποτα από το υφιστάμενο νομοθετικό πλαίσιο που ήταν επί κυβερνήσεων Μητσοτάκη.
      Άρα, η προσπάθεια που γίνεται είναι προφανής. Ακόμη και αν δεχτούμε ότι με τη σύσταση του μη αυτοτελούς γραφείου μηχανοργάνωσης επιχειρείται η απλή καταγραφή των ωρομισθίων, η άτυπη επιτροπή του κυρίου Υφυπουργού έχει πολύ συγκεκριμένο λόγο ελέγχου των προσλήψεων.
      Τρίτον, σαρωτικές αλλαγές στους αρχιφύλακες επικεφαλής στη φύλαξη και λειτουργία των μουσείων και αρχαιολογικών χώρων. Με την υπ’ αριθμ. πρωτοκόλλου 97839/10507/3 Ιανουαρίου –και το σημειώνω αυτό κύριοι συνάδελφοι- 3 Ιανουαρίου 2005 απόφαση του Γενικού Γραμματέα του Υπουργείου Πολιτισμού κ. Ζαχόπουλου απομακρύνθηκαν από τα καθήκοντά τους όλοι ανεξαιρέτως οι αρχιφύλακες και αντικαταστάθηκαν από υπαλλήλους με σαφώς λιγότερα προσόντα, με μοναδικό κριτήριο την προτίμησή τους στο κυβερνών κόμμα. Ήλθε, δηλαδή, σε όλους αυτούς τους υπαλλήλους ένας πρωτοχρονιάτικος όμορφος μποναμάς. Έτσι, με «σεμνότητα» και «ταπεινότητα» αντικαταστάθηκαν όλοι οι αρχιφύλακες σε εκατόν είκοσι οκτώ μουσεία και αρχαιολογικούς χώρους της χώρας μας και στη θέση τους τοποθετήθηκαν διακόσια είκοσι έξι νέα πρόσωπα με τους αναπληρωτές τους.
    Με ποια κριτήρια έγινε αυτή η αλλαγή; Τη στιγμή που οι αντικατασταθέντες αρχιφύλακες είχαν τεράστια πείρα και ήταν αυτοί που ανταποκρίθηκαν απόλυτα στις υποχρεώσεις τους κατά τη διάρκεια των Ολυμπιακών Αγώνων της Αθήνας, ακόμα και με προσφορά εργασίας σε εθελοντική βάση, αποσπώντας το δημόσιο έπαινο της πολιτικής ηγεσίας του Υπουργείου Πολιτισμού. Υπάρχουν εισηγήσεις των προϊσταμένων των συγκεκριμένων υπηρεσιών από τις οποίες να προκύπτουν ότι δεν υπήρχε ομαλή και εύρυθμη λειτουργία των μουσείων και των αρχαιολογικών χώρων της περιοχής ευθύνης ενός εκάστου. Και γι’ αυτό χρειάστηκε να εκδοθεί απόφαση αποκατάστασης και μάλιστα εξαιρετικά επείγουσα. 
    Προκύπτει από τις εκθέσεις αξιολόγησης των αντικατασταθέντων αρχιφυλάκων ότι δεν είναι επαρκείς στην άσκηση των καθηκόντων τους και ότι οι αντικαταστάτες τους διαθέτουν περισσότερα προσόντα. Εγώ θα καταθέσω, κυρίες και κύριοι συνάδελφοι, έναν ενδεικτικό πίνακα αρχιφυλάκων που αντικαταστάθηκαν. Εκεί θα δούμε ότι υποβαθμίζονται υπάλληλοι με πρώτο βαθμό και στη θέση τους έρχονται άλλοι με λιγότερα χρόνια υπηρεσίας με Β΄ και Γ΄ βαθμό. Αντικαθίστανται υπάλληλοι με βαθμό Α΄ από υπαλλήλους με βαθμό Β΄, διορισθέντες, όμως, από τη Νέα Δημοκρατία κατά την περίοδο 1990-1993. Αντικαθίστανται υπάλληλοι με Α΄ βαθμό με υπαλλήλους χωρίς το τυπικό προσόν, δηλαδή το απολυτήριο της δευτεροβάθμιας εκπαίδευσης. Επίσης αντικαθίστανται έμπειροι υπάλληλοι στη φύλαξη και λειτουργία των μουσείων και αρχαιολογικών χώρων με υπαλλήλους ειδικής κατηγορίας, όπως ο κλάδος των νυχτοφυλάκων χωρίς απολύτως καμιά εμπειρία στην εξυπηρέτηση των επισκεπτών. Καταθέτω το σχετικό πίνακα. 
     (Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΒΥΡΩΝ ΠΟΛΥΔΩΡΑΣ: Πόσοι είναι στον πίνακα;
     ΙΩΑΝΝΗΣ ΔΙΑΜΑΝΤΙΔΗΣ: Θα διαβάσετε, κύριε συνάδελφε. Αρκετοί. Είπα και προηγουμένως ότι αντικαταστάθηκαν όλοι. Ενδεικτικός είναι ο πίνακας. Αν θέλετε υπάρχουν όλα τα στοιχεία, τα οποία αν χρειαστεί, θα τα καταθέσω. 
     Είναι, λοιπόν, προφανές, κύριες και κύριοι συνάδελφοι, ότι στην περίπτωση αυτή οι αντικαταστάσεις έγιναν για να τακτοποιηθούν, κύριε Υπουργέ, τα «δικά μας παιδιά». Είναι, λοιπόν, μια δέσμευσή σας. Μπορώ να πω ότι είστε συνεπείς στο κόμμα σας, αλλά δεν είστε συνεπείς σε αυτά που λέγατε προεκλογικά, ότι είστε μια Κυβέρνηση όλων των Ελλήνων. 
     Τρίτον: αντικατάσταση προέδρων επιστημονικών επιτροπών. Τα αρχαιολογικά έργα, κυρίες και κύριοι συνάδελφοι, τις πιστώσεις των οποίων διαχειρίζεται το ταμείο διαχείρισης πιστώσεων για την εκτέλεση αρχαιολογικών έργων στο Υπουργείο Πολιτισμού, εξ αιτίας της φύσης των παρεμβάσεων επί των μνημείων και της πολυπλοκότητάς τους διευθύνονται από πολύ-επιστημονικές επιτροπές αποτελούμενες αποκλειστικά από επιστήμονες καταξιωμένους στην διεθνή επιστημονική κοινότητα και, κυρίως, από επιστήμονες των οποίων η μακρά εμπειρία και ενασχόληση με τα συγκεκριμένα μνημεία και τους συγκεκριμένους αρχαιολογικούς χώρους, τους έχουν καταστήσει ειδικούς σ’ αυτά. 
     Εσείς προχωρήσατε, λοιπόν, σε κάποιες αλλαγές. Διαβάζω ενδεικτικά. Στην επιστημονική επιτροπή του έργου «Συντήρηση, στερέωση και ανάδειξη του ανακτόρου της Κνωσού και του αρχαιολογικού χώρου της Κνωσού» η πρόεδρος αρχαιολόγος Dr. Αλεξάνδρα Καρέτσου αντικαταστάθηκε από το συντηρητή Dr. Νικόλαο Μίνω. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν κατάλαβα, τι θέλετε να πείτε, κύριε συνάδελφε; 
     ΙΩΑΝΝΗΣ ΔΙΑΜΑΝΤΙΔΗΣ: Τίποτα δεν θέλω να πω. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Λέτε ότι ανήκει στη Νέα Δημοκρατία; 
     ΙΩΑΝΝΗΣ ΔΙΑΜΑΝΤΙΔΗΣ: Δεν λέω αυτό. Δεν με παρακολουθήσατε. Να μας πείτε, αν τα προσόντα τους είναι καλύτερα από των προηγουμένων. 
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε. 
     ΙΩΑΝΝΗΣ ΔΙΑΜΑΝΤΙΔΗΣ: Δεύτερον. Στην επιστημονική επιτροπή του έργου «Προστασία, αποκατάσταση, ανάδειξη του αρχαίου θεάτρου και των άλλων μνημείων του ιερού της Δωδώνης» ο καθηγητής κ. Κωνσταντίνος Ζάχος αντικαταστάθηκε από τον Dr. Αθανάσιο Νακάση. Ο κ. Ζάχος μελετά για περισσότερα από είκοσι χρόνια τα μνημεία της Ηπείρου, έχει πλήθος δημοσιευμάτων και εργασιών για το συγκεκριμένο αντικείμενο, το οποίο γνωρίζει άριστα. Αντίθετα, ποια η σχέση του κ. Νακάση με τη Δωδώνη; 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Είναι της Νέας Δημοκρατίας ο κ. Νακάσης; 
     ΙΩΑΝΝΗΣ ΔΙΑΜΑΝΤΙΔΗΣ: Περιμένετε. Θα ακούσετε, κύριε Υπουργέ. Επαναλαμβάνω, δεν είπα αυτό. 
     ΠΡΟΕΔΡΕΥΩΝ (Ιωάννης Τραγάκης): Κανένας δεν είναι απ’ αυτούς. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΙΩΑΝΝΗΣ ΔΙΑΜΑΝΤΙΔΗΣ: Θα μου δώσετε και εμένα, κύριε Πρόεδρε, λίγο χρόνο. Άλλωστε είμαστε και στην ίδια περιφέρεια, οπότε δικαιούμαι. 
     ΠΡΟΕΔΡΕΥΩΝ (Ιωάννης Τραγάκης): Επιζητείτε την εύνοια του Προεδρείου την οποία είχατε δεδομένη εκ των προτέρων.  
     ΙΩΑΝΝΗΣ ΔΙΑΜΑΝΤΙΔΗΣ: Το ξέρω. Γι’ αυτό το είπα. Ευχαριστώ, κύριε Πρόεδρε.
     ΒΥΡΩΝ ΠΟΛΥΔΩΡΑΣ: Είναι καλό επιχείρημα η Β΄ Πειραιώς. 
     ΙΩΑΝΝΗΣ ΔΙΑΜΑΝΤΙΔΗΣ: Τρίτον, στην επιστημονική επιτροπή του έργου στους Φιλίππους, κυρίες και κύριοι συνάδελφοι, η πρόεδρος αρχαιολόγος Dr. Χάιδω Κουκούλη-Χρυσανθάκη, επιστήμων με ογκώδες συγγραφικό έργο αντικαθίσταται από τον κ. Ζήση Μπόνια, προϊστάμενο της εφορίας.
    ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε συνάδελφε…
    ΙΩΑΝΝΗΣ ΔΙΑΜΑΝΤΙΔΗΣ: Κύριε Υφυπουργέ, βιάζεστε. Πάντα είστε βιαστικός, κύριε Τατούλη. Περιμένετε.
    Στην επιστημονική επιτροπή του έργου «Προστασία, Συντήρηση, Ανάδειξη του Αρχαιολογικού Χώρου της Ήλιδος» ο Πρόεδρος της Επιτροπής Dr. Λάζαρος Κολώνας Γενικός Διευθυντής Αρχαιοτήτων αντικαταστάθηκε από το Dr. Ανδρέα Κεραμίδα. 
    ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Παραιτήθηκε ο κ. Κολώνας. Μην κάνετε λάθη.
    ΙΩΑΝΝΗΣ ΔΙΑΜΑΝΤΙΔΗΣ: Θα τα πείτε. Με διακόπτετε κατ’ επανάληψη. Σας παρακαλώ.
    Κυρίες και κύριοι συνάδελφοι, στο Υπουργείο Πολιτισμού υπηρετούσαν τρεισήμισι χιλιάδες συμβασιούχοι. Απελύθησαν περίπου δυόμισι χιλιάδες. Οι υπόλοιποι παραμένουν με ασφαλιστικά μέτρα, λόγω της κάλυψης των παγίων και διαρκών αναγκών. Η σύμβαση πολλών από αυτών λήγει στις 31 Μαρτίου, σε λίγες ημέρες. Δεν ξέρουν τι μέλλει γενέσθαι, τι θα γίνουν.
    Η Νομική Υπηρεσία του Υπουργείου θέλει να κάνει τρίμηνες τις συμβάσεις, κύριε Υπουργέ, αντί για οκτάμηνες, με ό,τι αυτό συνεπάγεται. 
    Εδώ, λοιπόν, δημιουργείται ένα θέμα και μία ενδόμυχη σκέψη, ενδεχομένως, της Κυβέρνησης και ένα σχέδιο για ιδιωτική αστυνομία στη φύλαξη των αρχαιολογικών χώρων. Αυτή, όμως, η μη ανανέωση των συμβάσεων δημιουργεί προβλήματα στα μεγάλα μουσεία και στους αρχαιολογικούς χώρους.
    Ενδεικτικά αναφέρω, ότι στην Ακρόπολη υπάρχει ένα ασανσέρ το οποίο μπήκε λόγω των Ολυμπιακών Αγώνων, για τα ΑΜΕΑ. Σήμερα δεν υπάρχει ένας υπάλληλος για να μπορέσει να λειτουργήσει. Ο χώρος έχει βρωμίσει. Δεν υπάρχουν άνθρωποι για να καθαρίσουν το χώρο. Όλα αυτά δεν πρέπει το Υπουργείο Πολιτισμού να τα δει;
    Κυρίες και κύριοι συνάδελφοι, για να κλείσω, έχει γίνει πλέον κατανοητό σε όλους –και αυτό σε ένα χρονικό διάστημα μόλις ενός έτους- ότι η Κυβέρνηση της Νέας Δημοκρατίας εξαπάτησε τον ελληνικό λαό. Είναι η μοναδική κυβέρνηση που μέσα σε τόσο λίγο χρονικό διάστημα, που κυβερνάει, έκανε τόσα πολλά λάθη σε όλους τους τομείς. 
    Ο κύριος Πρωθυπουργός ως Υπουργός Πολιτισμού πρέπει να δηλώσει ξεκάθαρα: Συμφωνεί με όλα αυτά που γίνονται στο Υπουργείο; Συμφωνεί με αυτά που κάνουν οι υφιστάμενοί του και ο ισχυρός, όπως λέει, άνδρας, ο Γενικός Γραμματέας; Εάν δεν συμφωνεί, θα πρέπει να αλλάξει εδώ και τώρα την πολιτική ηγεσία. Εάν, όμως, δεν το κάνει, σημαίνει ότι όλα αυτά που γίνονται, είναι εν γνώσει του και, συνεπώς, με την έγκρισή του. Και η δήθεν ευαισθησία του για τον Πολιτισμό, εξαντλείται στην επανίδρυση του κράτους.
    Όπως και να’ χει, όμως, κύριε Υπουργέ, το ΠΑΣΟΚ παρακολουθεί από πολύ κοντά όλα αυτά που συμβαίνουν στο Υπουργείο Πολιτισμού, όπως παρακολουθεί και όλα αυτά που γίνονται σε όλους τους τομείς και στη λειτουργία της Κυβέρνησης και δηλώνει ότι όταν θα έρθει η ώρα –και θα έρθει πολύ πιο σύντομα η ώρα, κύριε Υπουργέ, να είστε βέβαιοι γι’ αυτό και να μην έχετε αυτήν την αλαζονεία (δεν μιλάω προσωπικά για εσάς, μιλάω για το κόμμα σας και την Κυβέρνηση) που σας διακρίνει- θα αποκαταστήσει την τάξη στο Υπουργείο Πολιτισμού, θα δικαιώσει όσους αδικήθηκαν και θα τιμωρήσει χωρίς κομματική εμπάθεια όλους εκείνους που προέβησαν σε άδικες και παράνομες πράξεις και ενέργειες.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα φοιτητές και φοιτήτριες και τρεις συνοδοί καθηγητές από το Πάντειο Πανεπιστήμιο.
    Η Βουλή τους καλωσορίζει και τους εύχεται καλές σπουδές.
    (Χειροκροτήματα από όλες τις πτέρυγες)
    Ο κ. Μπόλαρης έχει το λόγο.
    ΜΑΡΚΟΣ ΜΠΟΛΑΡΗΣ: Κύριε Πρόεδρε, αν καυχιέται για κάτι ο Έλληνας μέσα στην ιστορική διαδρομή του είναι, βέβαια, η συνεισφορά του στον Πολιτισμό, στην Παιδεία και στις Τέχνες. Και αν είναι κάτι για το οποίο καυχιέται σήμερα ο Έλληνας, ότι προσφέρει στην πορεία αυτή την οποία κάνει η Ευρωπαϊκή Ένωση προς την ενοποίηση, αν κάτι καταθέτει ο Έλληνας για να κεφαλοποιηθεί στην ευρωπαϊκή ταυτότητα, αυτό σίγουρα είναι το μεγάλο μερίδιο που έχει ο λαός αυτός στον Πολιτισμό, στις Τέχνες, στην Παιδεία και ιδιαίτερα στη Δημοκρατία.
    Έτσι, όταν πριν από ένα χρόνο ο νεοεκλεγείς τότε Πρωθυπουργός επέλεξε να είναι ταυτόχρονα και Υπουργός Πολιτισμού, η πρωτοβουλία του χαρακτηρίστηκε και επαινέθηκε σαν θετική από πολλούς. Δημιουργήθηκε η προσδοκία ότι ο Πρωθυπουργός με αυτή του την κίνηση ήθελε να σηματοδοτήσει πολλά για τον τομέα του Πολιτισμού, ότι θα έδινε μία μεγάλη ώθηση και άλλες προοπτικές για τον Πολιτισμό και για τους ανθρώπους του στην πατρίδα μας.
    Το διάστημα, όμως, που μεσολάβησε έκτοτε, το διάστημα του ενός χρόνου, νομίζω ότι ήταν αρκετό για να διαψευστούν οι ελπίδες που είχαν δημιουργηθεί. Έτσι, όσο και αν αναζητήσει κανείς σήμερα σ’ αυτό το χρόνο να δει την υψηλή πολιτική ή τη στρατηγική, η οποία θα έδινε το κάτι άλλο στο Υπουργείο Πολιτισμού, αυτό το κάτι άλλο, το οποίο είχε δημιουργήσει η ανάληψη του Υπουργείου από τον Πρωθυπουργό, δεν θα το βρει. Εκτός κι αν πιστέψει κανείς πως ο Πρωθυπουργός επεδίωκε αλλότριες δάφνες, τις δάφνες δηλαδή από την επιτυχημένη διεξαγωγή των Ολυμπιακών Αγώνων.
      Η σημερινή επερώτηση με θέμα «Κομματικοποίηση και κατάλυση της αξιοπιστίας στο Υπουργείο Πολιτισμού» έχει ιδιάζουσα σημασία. Νομίζω ότι έχει και επίκαιρη σημασία, γιατί αντί αυτών των κινήσεων υψηλής πολιτικής, κινήσεων στρατηγικής που αφορούσαν τον πολιτισμό, διαπιστώνουμε στο έτος που πέρασε άγνοια, έλλειψη ουσιαστικής πολιτικής που θα αφορούσε τον πολιτισμό. Μιλάμε για ανυπαρξία κυβερνητικού έργου στο Υπουργείο αυτό. Αντί για τις διακηρύξεις από πλευράς του Πρωθυπουργού και Υπουργού Πολιτισμού για την αξιοκρατία, τη διαφάνεια, την αποτελεσματικότητα, διαπιστώνουμε ένα φαινόμενο έντονης κομματικοποίησης στο Υπουργείο Πολιτισμού και μάλιστα σε όλα τα επίπεδα της ιεραρχίας: και στο επιστημονικό και στο επίπεδο του διοικητικού προσωπικού –αρχιφύλακες- αλλά και στο επίπεδο των συμβασιούχων και των ωρομισθίων υπαλλήλων.  
      Αντί για τις διακηρύξεις που ακούμε από όλα τα κυβερνητικά στελέχη για το προβάδισμα στην περιφέρεια, για την αποκέντρωση του κράτους, διαπιστώνουμε ότι με αποφάσεις των δύο Υφυπουργών, του κ. Τατούλη και της κ. Πετραλιά, δημιουργούνται αντίθετες ακριβώς ροπές. Και ενώ αποφάσεις για την πρόσληψη των ωρομισθίων και των συμβασιούχων με το νόμο –τα είπε προηγουμένως πολύ καλά ο Εισηγητής ο κ. Διαμαντίδης- ο οποίος φέρει την υπογραφή της κ. Μπενάκη έπρεπε και πρέπει να παίρνονται περιφερειακά από τον Έφορο Αρχαιοτήτων Σερρών, ο οποίος ξέρει ποιοι άνθρωποι δούλεψαν τα προηγούμενα χρόνια, ξέρει ποιοι άνθρωποι έχουν την εμπειρία πάνω στην ανασκαφή, στο βυζαντινό ή στο κλασικό μνημείο, αντίθετα έχουμε την ίδρυση γραφείων για συμβασιούχους στο κέντρο, τα οποία έχουν μία και μοναδική αποστολή: τον έλεγχο των προσλήψεων. Ενώ, λοιπόν, τις προκηρύξεις για την πρόσληψη ωρομισθίων και συμβασιούχων τις κάνουν περιφερειακά οι υπηρεσίες, δεν έχουν δικαίωμα να κάνουν τις προσλήψεις με βάση τα προσόντα και τα αντικειμενικά και αξιολογικά κριτήρια, τα οποία πρέπει να διέπουν τις προσλήψεις σε ένα τέτοιο ευαίσθητο Υπουργείο και για τόσο ευαίσθητα έργα. 
      Αναφερόμαστε, κύριε Πρόεδρε, στην αρχαιολογική, στην πολιτιστική κληρονομιά αυτού του τόπου. Κάποιοι θα πρέπει να συνεχίσουν τις παρεμβάσεις. Τι λέει εδώ, λοιπόν, η λογική, η οποία προέρχεται από το Υπουργείο Πολιτισμού, το οποίο πρέπει να χαρακτηρίζεται για το σεβασμό στην ποιότητα; Ποια είναι η λογική; «Εσείς θα κάνετε τις προκηρύξεις στην Καβάλα, στη Χαλκιδική, στις Σέρρες κι εμείς εδώ θα κάνουμε προσλήψεις». Με ποια κριτήρια; Φυσικά με κριτήρια κομματικά, με τη λογική δυστυχώς «των δικών μας παιδιών».
      Κύριε Πρόεδρε, κλείνω λέγοντας το εξής: Δεν έχω καμία αμφιβολία ότι ο Πρωθυπουργός και Υπουργός Πολιτισμού γνωρίζει αυτή τη στρατηγική. Οι συμβασιούχοι του Υπουργείου Πολιτισμού, οι αρχιφύλακες, έχουν διαμαρτυρηθεί εντόνως και με διαδηλώσεις στο δρόμο και με δημοσιεύματα, έτσι ώστε να του καταλογίζουν την ευθύνη για τη δράση των Υφυπουργών.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Αηδόνης έχει το λόγο για πέντε λεπτά.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κύριοι συνάδελφοι, βρισκόμαστε ένα χρόνο μετά. Έχει περάσει ένας χρόνος διακυβέρνησης από τη Νέα Δημοκρατία. Νομίζω ότι αν κανείς κοιτάξει και δει λίγο πίσω, θα μπορέσει να διακρίνει μερικά στοιχεία: 
      Πρώτα απ’ όλα, διακρίνει το στοιχείο που έχει να κάνει με τα πολιτικά ατοπήματα. Υπάρχουν οι πολιτικές γκάφες και υπάρχουν και συνειδητές επιλογές. Μέσα σ’ αυτό λοιπόν τον κυκεώνα εκείνα τα οποία ξεχωρίζουν είναι: το κομμάτι της απογραφής, όπου θα υπάρξουν –και υπάρχουν- τα γνωστά οικονομικά αποτελέσματα με πάνω απ’ όλα την οικονομική λιτότητα, την οποία θα υποστεί ο ελληνικός λαός για άλλα δύο χρόνια, είναι ο «Βασικός Μέτοχος», όπου υπάρχει ένας ιδιότυπος τεντιμποϊσμός εσωτερικής –δυστυχώς- κατανάλωσης, είναι το θέμα του ΛΑΦΚΑ, όπου εκεί διακρίνεται ο κ. Γούλας…
      ΠΡΟΕΔΡΕΥΩΝ (Ιωάννης Τραγάκης): Την έκφρασή σας προηγουμένως δεν την άκουσα. Δεν πιστεύω να εννοούσατε αυτό που άκουσα. Τι είπατε;
      ΧΡΗΣΤΟΣ ΑΗΔΟΝΗΣ: Για τον ΛΑΦΚΑ είπα.
      ΠΡΟΕΔΡΕΥΩΝ (Ιωάννης Τραγάκης): Α, γιατί νόμιζα ότι άκουσα κάτι άλλο. 
      ΧΡΗΣΤΟΣ ΑΗΔΟΝΗΣ: Όχι, κύριε Πρόεδρε, προς Θεού.
      Ξεχωρίζει, λοιπόν, το θέμα του ΛΑΦΚΑ, όπου πραγματικά εκεί υπάρχει και ο κ. Γούλας, ο οποίος προκάλεσε, δυστυχώς, με αυτήν την κίνηση μεγάλη αναγούλα σε μια σειρά από συνταξιούχους και δικαιούχους και ξεχωρίζει και το θέμα της κομματικοποίησης, όπου πραγματικά βλέπουμε μία πρωτοφανή επίθεση, η οποία δυστυχώς έχει σαν μόνο σκοπό το πώς θα ελέγξουμε το κράτος. 
      Σήμερα, λοιπόν, γίνεται μία βίαιη επιδρομή στο κράτος, όπου ο βασικός στόχος αυτής της Κυβέρνησης είναι να μπορέσει να πετύχει έναν τυφλό έλεγχο, ο οποίος, δυστυχώς, οδηγεί και στην αναξιοκρατία και στη φαυλότητα και στην υποτέλεια αλλά και στην εξάρτηση. Μπορεί, βέβαια, η έννοια του πολιτισμού να μην έχει καμία σχέση με όλα αυτά, ούτε με την αναξιοκρατία ούτε με την φαυλότητα ούτε με την υποτέλεια. Το Υπουργείο Πολιτισμού δυστυχώς και φυσικά η φυσική του ηγεσία, προσπαθώντας –φαίνεται- να εξάγει νέα στοιχεία πολιτισμού, δημιουργεί και νέους κανόνες διαπαιδαγώγησης. Εξάλλου, δεν θα διαφεύγει από τον κύριο Υπουργό αλλά και από τον προϊστάμενό του, τον κ. Καραμανλή, ότι μόνιμες κυριαρχίες διαμορφώνεις, όταν μπορείς να επιβάλλεις πολιτισμικά πρότυπα. 
      Άρα, λοιπόν, εκείνο το οποίο θα ήθελα να πω, επειδή αυτή η κοινωνία, αυτή η νέα κοινωνία, η οποία διαμορφώνεται σε αυτή τη νέα χιλιετία, δεν αντέχει αυτά τα πολιτισμικά πρότυπα, μια και υπάρχει και μια φιλολογία περί ανασχηματισμού, το πρώτο που, πιθανά, θα έπρεπε να κάνει ο κ. Καραμανλής είναι να ανασχηματίσει τον εαυτό του στο Υπουργείο Πολιτισμού, γιατί δεν αντέχει πια τόσο πολύ πολιτισμό αυτός ο τόπος. 
      Σε αυτό, λοιπόν, το πλαίσιο του νέου πολιτισμικού προτύπου φαίνεται ότι εντάσσονται και αυτές οι μεγάλες αποφάσεις που έχουν να κάνουν είτε με τους τρεισήμισι χιλιάδες συμβασιούχους -που κανείς πια δεν θα δει στον ήλιο μοίρα- είτε με το κομμάτι της αντικατάστασης των αρχιφυλάκων, καθώς επίσης και με την αντικατάσταση αυτών των επιστημονικών συνεργατών, για τους οποίους φυσικά δεν μπορεί να πει κανείς ότι δεν ήταν καθ’ όλα άξιοι. 
      Άρα, λοιπόν, αυτά τα στοιχεία είναι αυτά για τα οποία σήμερα, κύριε Υπουργέ, επερωτάσθε. Σε ό,τι αφορά το ένα κομμάτι που έχει να κάνει με τους αρχιφύλακες, θα ήθελα να πω ότι μέσα σε μία νύχτα άλλαξαν όλοι οι αρχιφύλακες όλων των αρχαιολογικών χώρων και μουσείων. Έγινε αυτό με τόσο πολύ μεγάλη χειρουργική προσοχή –θα έλεγα-, με τόσο πολύ μεγάλη υπευθυνότητα, σοβαρότητα και ευαισθησία, όπου μετά την αντικατάσταση δεν έμεινε ούτε ένας. Είχαμε εδώ και το πρωτόγνωρο στοιχείο να τοποθετείται, μέσα από αυτήν την μεγάλη κεκτημένη ταχύτητα που σας διακατείχε, ένας συνταξιούχος, όπου εδώ ευτυχώς δεν παρατηρήσαμε και το φοβερό εκείνο περιστατικό, όπου η Κυβέρνηση στην προσπάθειά της να αντικαταστήσει τα πάντα στο ΠεΣΥΠ Ανατολικής Μακεδονίας και Θράκης, δυστυχώς, τοποθέτησε και μία γυναίκα η οποία είχε πεθάνει. Ευτυχώς εδώ δεν είχαμε αυτό το περιστατικό. Τουλάχιστον ήταν μια μεγάλη επιτυχία. 
      Άρα, λοιπόν, εκείνο το οποίο θα ήθελα να πω είναι το εξής. Πώς είναι δυνατόν αυτή η Κυβέρνηση, η οποία μετά τους Ολυμπιακούς Αγώνες επιβεβαιώνει αυτούς τους ανθρώπους που διαχειρίστηκαν κατά την άποψή της με τον καλύτερο τρόπο την επισκεψιμότητα και τη διαφύλαξη των αρχαιολογικών μας χώρων, να έρχεται αμέσως μετά να τους αντικαθιστά; Είναι ικανοί ή είναι ανίκανοι; Εκείνο, λοιπόν, το οποίο μπορούμε να πούμε σήμερα είναι ότι, πραγματικά, υπάρχει ένα νέο πολιτισμικό πρότυπο, όπου, αν έχεις προσόντα, αντικαθίστασαι, γιατί μάλλον πρέπει να είσαι επικίνδυνος στο σύστημα.
      Υπήρξε μία απάντησή σας, κύριε Υπουργέ, σε σχέση με την ερώτηση που είχε κατατεθεί από Βουλευτές του ΠΑΣΟΚ, συγκεκριμένα από την κυρία Δαμανάκη. Εκεί, λοιπόν, είπατε ότι ορίστηκαν οι υπεύθυνοι φύλαξης και οι αναπληρωτές αυτών σε αρχαιολογικούς χώρους και μουσεία, μέχρις ότου διευθετηθεί το εκκρεμές ακόμη ζήτημα της τοποθέτησης προϊσταμένων των γραφείων φύλαξης, πληροφόρησης κλπ. από τα υπηρεσιακά συμβούλια και ότι, παράλληλα, προχωράτε και σε μία αιτιολόγηση που λέει ότι ένα από τα κριτήρια ορισμού υπαλλήλου φύλαξης ήταν και η εναλλαγή προσωπικού που βρίσκεται πολλά χρόνια στην ίδια θέση και είναι κοντά στο όριο συνταξιοδότησης. Λέτε, επομένως, ότι η αιτίαση, ότι η απόφαση αυτή έλαβε χώρα προς εξυπηρέτηση κομματικών και μικροκομματικών σκοπών, είναι αναληθής και αβάσιμη. 
      Πιστεύετε, κύριε Υπουργέ, ότι με αυτές τις απαντήσεις μπορείτε να μας πείσετε ή ότι με αυτές τις απαντήσεις μπορείτε να πείσετε τον ελληνικό λαό, αλλά και πολύ πιο πέρα μπορείτε να πείσετε αυτούς οι οποίοι θίχτηκαν από τις αποφάσεις σας;
      Πιστεύετε, δηλαδή, ότι αυτή η πρωτοφανής απόφαση την οποία εσείς λάβατε στο Υπουργείο σας, μπορεί να δώσει μια πειστική απάντηση σε αυτούς τους ανθρώπους, στους τρεισήμισι χιλιάδες ανθρώπους που σήμερα είναι στο δρόμο και στους τριακόσιους ανθρώπους, οι οποίοι αντικατασταθήκανε χωρίς να ξέρουν ποιος είναι ο λόγος; 
      Θα ήθελα να σας πω να συνεχίσετε, ως Κυβέρνηση, με αυτόν τον τρόπο. Είναι σίγουρο ότι μπροστά υπάρχει ο πολιτικός χρόνος και δυστυχώς για εσάς δεν θα ισχύσει ούτε η θεωρεία του ώριμου φρούτου. Θα πέσετε πριν καλά-καλά ωριμάσετε. 
      (Χειροκροτήματα από την πτέρυγα του ΠΑΣΟΚ )
       ΠΡΟΕΔΡΕΥΩΝ (Ιωάννης Τραγάκης): Από τον Πρόεδρο του Συνασπισμού της Ριζοσπαστικής Αριστεράς λάβαμε μια επιστολή στην οποία ορίζει ως Κοινοβουλευτικό Εκπρόσωπο για τη συγκεκριμένη επερώτηση τον Βουλευτή κ. Ιωάννη Δραγασάκη. 
      Ο συνάδελφος κ. Δημαράς έχει το λόγο.
      ΙΩΑΝΝΗΣ ΔΗΜΑΡΑΣ: Κύριε Πρόεδρε, κυρίες και κύριοι συνάδελφοι, είναι αλήθεια ότι ζούμε μία ζοφερή στιγμή σε σχέση με όσα διαδραματίζονται και αφορούν την πολιτική ζωή της χώρας, την κοινωνική ζωή και την πολιτιστική μας δραστηριότητα, συμπεριλαμβανομένων βέβαια και όλων όσων διαδραματίζονται στο χώρο που αφορά τη θρησκεία και το θρησκευτικό φρόνημα και την πίστη των Ελλήνων. 
      Μέσα σε όλα αυτά θα ήταν χρήσιμο να προσθέσουμε και κάτι άλλο, που έχει σχέση με τη δραστηριότητα της πολιτικής ζωής στο σύνολό της και που αφορά τον τρόπο με τον οποίο οι νεοέλληνες προσεγγίζουν και αξιολογούν την αξιοπιστία της δράσης και του λόγου της πολιτικής ζωής. 
      Επιτρέψτε μου, λοιπόν, να ξεκινήσω με την ελάχιστη των διαπιστώσεων, που είμαι βέβαιος ότι συμμερίζεστε και εσείς στο συγκεκριμένο θέμα που συζητούμε. Κάθε θέμα, δηλαδή, που αφορά την ελληνική κοινωνία προϋποθέτει την ειλικρίνεια όλων μας για να αντιμετωπιστεί. Και επέκεινα και την πολιτική βούληση αυτών οι οποίοι έχουν το χρέος, την υποχρέωση και το καθήκον να διεκπεραιώνουν όλα όσα τους έχει εμπιστευτεί ο ελληνικός λαός. 
      Εδώ, λοιπόν, υπάρχει ένα τεράστιο θέμα και αυτό έχει να κάνει, κυρίως, με όλα όσα προεκλογικά υποσχεθήκατε και αναγγείλατε στον ελληνικό λαό. Για να είμαι σαφής, ο Πρωθυπουργός κ. Καραμανλής στα πλαίσια της πολιτικής της σεμνότητας και της ταπεινότητας, όπως έχει διακηρύξει και το ξέρετε πάρα πολύ καλά –και εύχομαι να είναι έτσι τα πράγματα και να συνεχιστούν εάν τηρούνται- παραμονή της Πρωτοχρονιάς και με το χαρακτηριστικό ως εξαιρετικά κατεπείγον προς τους προϊσταμένους των περιφερειακών και ειδικών περιφερειακών υπηρεσιών του Υπουργείου Πολιτισμού, αποφάσισε την αντικατάσταση των διακοσίων είκοσι τριών αρχιφυλάκων στα μουσεία και στους αρχαιολογικούς χώρους της χώρας. 
      Όπως είχε ανακοινωθεί από την Κυβέρνηση, παλαιότερα οι αρχιφύλακες δεν θα άλλαζαν τουλάχιστον πριν από τους Ολυμπιακούς, λόγω της εμπειρίας τους. Τα ερωτήματα που τέθηκαν και τα οποία γνωρίζετε πάρα πολύ καλά, γιατί τα θέσαμε εμείς και σας απασχολούν ήταν και είναι: ποιες συγκεκριμένες υπηρεσίες και υπηρεσιακές ανάγκες αποφάσισαν και ποιες υπηρεσιακές ανάγκες εξυπηρετούν οι αποκαθηλώσεις των μέχρι τώρα αρχιφυλάκων; Εξειδικεύω την προσέγγισή μου, γιατί από τους συναδέλφους μου Βουλευτές του ΠΑΣΟΚ αναλύθηκαν πολλά και θα ακολουθήσει και άλλη ανάλυση και αναφορά σε θέματα τα οποία και ασφαλώς γνωρίζετε, αλλά έχοντας υποχρέωση και καθήκον θα τα θέσω και εγώ. 
      Η αντικατάσταση, λοιπόν, των υπαλλήλων στις θέσεις αρχιφυλάκων με συναδέλφους τους με λιγότερα προσόντα, ποια εύρυθμη λειτουργία, αλήθεια, εξυπηρετεί, ειδικά, σε μεγάλους χώρους και στα μουσεία της χώρας; 
      Υπάρχουν πολλά ερωτήματα τα οποία τέθηκαν και στο παρελθόν. Στην περίπτωση των αρχιφυλάκων αποδεικνύεται, ότι κάθε έννοια της αξιοκρατίας είναι παντελώς άγνωστη ή άνευ σημασίας για τη σημερινή ηγεσία του Υπουργείου Πολιτισμού, αφού μόνο έτσι εξηγείται η καταπάτηση και η ισοπέδωση κάθε έννοιας δικαίου και δημοσιοϋπαλληλικής ιεραρχίας τους. Και αυτό γιατί υποβαθμίζονται υπάλληλοι με βαθμό Α΄ και στη θέση τους ορίζονται άλλοι με λιγότερα χρόνια υπηρεσίας και με βαθμό Β΄ και Γ΄.
      Αλήθεια θα ήταν πολύ ενδιαφέρουσα η απάντηση του κυρίου Υπουργού ο οποίος παρακολουθεί την ανάπτυξη των επιχειρημάτων και των προβληματισμών μας. Αντικαθίστανται, λοιπόν, υπάλληλοι με βαθμό Α΄ από υπαλλήλους με βαθμό Β΄, διορισθέντες από τη Νέα Δημοκρατία κατά την περίοδο 1990-1993. Έχουμε αυτές τις πληροφορίες από υπαλλήλους, οι οποίοι εργάζονται στο Υπουργείο Πολιτισμού και αγωνιούν γι’ αυτά τα οποία πρόκειται να γίνουν ή που συμβαίνουν ήδη.
      Σ’ αυτή τη φάση θα κλείσω με μια παράκληση προς τον κύριο Υπουργό. Το βέβαιο είναι κύριε Υπουργέ, ότι από εμάς η νέα γενιά αναζητά ένα και μόνο, την αξιοκρατία. Χρέος και καθήκον μας είναι, τώρα, όσο ζούμε και έχουμε την αντίστοιχη ευθύνη και το αντίστοιχο καθήκον, να μπορέσουμε να εμπνεύσουμε τις νέες γενιές με αρχές και αξίες. Η ρήση των παλιών αγωνιστών είναι διαχρονική. «Αυτή η πατρίδα ανήκει σε όλους μας, είναι δική μας. Δεν ανήκει σε καμιά ιδεολογία και πολύ περισσότερο σε κανένα κόμμα».
      Ξέρω για τους αγώνες σας και θυμάμαι όλα όσα είχατε κάνει και πόσο αγωνιστικά είχατε φερθεί στις περιόδους των φοιτητικών αγώνων και των εξεγέρσεων. Περιμένουμε από εσάς την αντίστοιχη συμπεριφορά. Οι σημερινοί νέοι και αυριανοί ηγήτορες της πατρίδας ας μην καταλογίσουν σε όλους μας αδυναμία να ανταποκριθούμε στην απλούστερη αλλά και χρησιμότερη προσδοκία τους, δηλαδή στην αξιοκρατία. 
                       (Χειροκροτήματα από την πτέρυγα του ΠΑΣΟΚ).
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει η συνάδελφος κυρία Σχοιναράκη-Ηλιάκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εγώ κυρίες και κύριοι συνάδελφοι, δεν θα σταματήσω στο λόγο του κ. Καραμανλή γιατί, τελικά, η ιστορία έχει δείξει, ότι δεν κρατεί το λόγο του όπως λέμε εμείς στην Κρήτη. Αθετεί το λόγο του ή αν θέλετε λέει ότι δεν τα είπε έτσι, ότι τα είπε αλλιώς, όπως έγινε για παράδειγμα με τους συμβασιούχους και με τη συγκεκριμένη δήλωση στις 5 Μαρτίου 2004. Γι’ αυτό ακριβώς συμφωνώ με το συνάδελφο κ. Αηδόνη ότι αυτό θα πρέπει να ληφθεί υπόψη στον ανασχηματισμό. 
      Θα σταματήσω, λοιπόν, στα γραπτά που μένουν, αυτά που μοιράστηκαν προεκλογικά ως συμβόλαιο τιμής προς τον ελληνικό λαό, δηλαδή στο πρόγραμμα της Νέας Δημοκρατίας και στις σελίδες 111-112. Εκεί αναφέρεται ότι αποτελεί στόχο της Νέας Δημοκρατίας για τη Δημόσια Διοίκηση η αξιοκρατία, η αξιολόγηση και περισσότερα κίνητρα για το προσωπικό, η διαφάνεια και ο έλεγχος παντού ως βασική αρχή, που πρέπει να διέπει το σύνολο του δημόσιου βίου. Και συνεχίζει για τον πολιτισμό στη σελίδα 262 αναφέροντας ξεκάθαρα, ότι για τη Νέα Δημοκρατία ο πολιτισμός λειτουργεί ως όχημα για τη μετάβαση στον ανοικτό κόσμο. Ο πολιτισμός ενώνει, ανήκει σε όλους. Κρατικοί, κομματικοί διαχωρισμοί στον τομέα αυτόν είναι αδιανόητοι και αυτό γιατί η Νέα Δημοκρατία θέλει τους δημιουργούς ελεύθερους, αξιοπρεπείς, δημιουργικά αμφισβητίες.
      Αλήθεια το θέλει αυτό; Αυτό είναι το θέμα. Αποτελεί για τη Νέα Δημοκρατία πραγματικά, στόχο αυτό που διάβασα από το πρόγραμμά της προηγουμένως; Φοβάμαι ότι σε λίγο καιρό βλέποντας και εσείς, κύριε Υπουργέ, ότι οι προεκλογικές σας δεσμεύσεις και το πρόγραμμά σας σε σχέση με αυτό που υλοποιείται απέχουν πολύ, θα αρχίσετε να αφαιρείτε σελίδες, προκειμένου να το φθάσετε στα μέτρα του έργου που υλοποιείτε, έργου πολύ μικρού. Πολύ σωστά ειπώθηκε προηγουμένως, ότι σε πολύ μικρό χρονικό διάστημα μια κυβέρνηση έχει κάνει πάρα πολλά λάθη και πολύ λίγο έργο.
      Και από όσα οι συνάδελφοι ανέπτυξαν στις πρωτολογίες τους, δυστυχώς, φαίνεται ότι η κατάσταση, όσον αφορά την κομματικοποίηση του κράτους, είναι χειρότερη ακόμα και απ’ όσο και οι πιο κακοπροαίρετοι περίμεναν ότι θα είναι. Αντί τελικά, στο δημόσιο τομέα να κάνουμε βήματα μπροστά προς την κατεύθυνση της μεγαλύτερης αξιοκρατίας, κάνουμε, σαφώς, βήματα πίσω. Δείχνετε τελικά ως Κυβέρνηση, ότι δεν μπορείτε να ξεφύγετε από το παρελθόν της συντηρητικής παράταξης.
      Το κράτος, πλέον, της δεξιάς, έτσι όπως το έχει στη συνείδησή του ο ελληνικός λαός, είναι εδώ και πάλι, ορατό πλέον, στους πολίτες αυτής της χώρας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Προσωπικά, στα πλαίσια του κοινοβουλευτικού ελέγχου, έχω καταθέσει επανειλημμένα προς το Υπουργείο, σε σχέση με το περιεχόμενο της σημερινής επερώτησης αναφορικά με απολύσεις και νέες προσλήψεις στις θέσεις των απολυμένων, (έχω καταθέσει) ερωτήσεις να μου δοθούν οι πίνακες οι αξιολογικοί. Κύριε Υπουργέ, οι αξιολογικοί πίνακες στην ελληνική γλώσσα σημαίνουν η σειρά των υποψηφίων και τα προσόντα με βάση τα οποία επελέγησαν. Επί τρεις φορές δεν απαντήθηκε η ερώτηση και το μόνο που κατατέθηκε στο τέλος ήταν μία κατάσταση με ονόματα των υποψηφίων και όσων προσελήφθησαν χωρίς καμιά, μα καμιά αιτιολόγηση και αυτό δείχνει δύο πράγματα: ή δεν κατανοείτε το περιεχόμενο των ερωτήσεων, κύριε Υπουργέ, και αν συμβαίνει κάτι τέτοιο,  ζητείστε μας διευκρινίσεις, παρακαλώ, και είμαστε έτοιμοι να σας τις δώσουμε, προκειμένου να απαντήσετε σωστά για να ενημερωθεί πλέον μέσω της Βουλής ο ελληνικός λαός, ή εσκεμμένα το Υπουργείο δεν θέλει τη διαφάνεια και επιδιώκει να ενεργεί εν κρυπτώ, χωρίς να ενημερώνει την ελληνική Βουλή και μέσω αυτής τους Έλληνες πολίτες. Γι’ αυτό επερωτάται σήμερα η Κυβέρνηση.
      Σε ό,τι αφορά τις απολύσεις τρεισήμισι χιλιάδες είναι οι συμβασιούχοι στο Υπουργείο Πολιτισμού και σε αυτούς στηρίζεται κατά κύριο λόγο το σημαντικό έργο της ανάδειξης, αλλά και της διατήρησης των σημαντικών μνημείων, που οι παλαιότεροι μας άφησαν ως παρακαταθήκη. Από αυτούς, δυόμισι χιλιάδες έχουν απολυθεί και όσοι απομένουν, μένουν γιατί έκαναν προσφυγές και ασφαλιστικά μέτρα και με βάση αυτά μένουν. Στις θέσεις τους δεν έχουν προσληφθεί, κύριε Υπουργέ, κάποιοι άλλοι; Δηλαδή δεν συνεχίζεται το έργο άρα και η απορρόφηση των χρημάτων από το Γ΄ Κοινοτικό Πλαίσιο Στήριξης; Δηλαδή έχουν σταματήσει όλα τα έργα; Και αν στη θέση τους έχουν προσληφθεί άλλοι, για ποιους λόγους έγινε αυτό; Υπήρχαν άνθρωποι με δεκαετή εμπειρία πολλές φορές και πολύτιμη προϋπηρεσία, η οποία είναι αναγκαία να συνεχίσει με τον καλύτερο τρόπο το συγκεκριμένο έργο. 
      Θα αναφερθώ και στο έργο της Κνωσού, ένα ιδιαίτερο έργο όπου ασχολούνται σαράντα τέσσερις άνθρωποι. Το έργο δεν έχει τελειώσει και οι σαράντα τέσσερις συμβασιούχοι απολύονται στις 17 του μήνα. Τι θα γίνει με αυτούς; Στη θέση τους θα διορίσετε άλλους; Μα, έχει κριθεί ότι καλύπτουν πάγιες και διαρκείς ανάγκες από το υπηρεσιακό συμβούλιο. Το έργο δεν έχει ολοκληρωθεί. Τι θα γίνει, θα σταματήσει; Περιμένουμε μία απάντηση και αυτοί και ολόκληρη η ελληνική κοινωνία για να δούμε κατά πόσο υλοποιείται το προεδρικό διάταγμα 164, με το οποίο έχετε πολλαπλασιάσει προς όλες τις κατευθύνσεις, υλοποιεί την προεκλογική σας δέσμευση, αλλά τελικά στην πραγματικότητα, στη φάση εφαρμογής του, κάθε άλλο παρά ισχύει αυτό.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε ο κατάλογος των επερωτώντων Βουλευτών και το λόγο έχει τώρα ο Υπουργός Πολιτισμού κ. Τατούλης.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, θα ήθελα να συμφωνήσω με τη διατύπωση ότι ο χώρος του πολιτισμού είναι ένας χώρος, ο οποίος έχει ως βασική λογική την ανάδειξη κάποιων άλλων ιδιαίτερων στοιχείων και, μάλιστα, όταν συζητάμε για τον πολιτισμό και για τα προβλήματά του στην Αίθουσα του Ελληνικού Κοινοβουλίου.
      Αυτά κατά τη γνώμη μου έχουν να κάνουν με ορισμένες βασικές αρχές, και πρώτα και κύρια θα ήθελα να τονίσω ότι εκείνο που θα ήταν ενδιαφέρον αν πράγματι επιθυμούμε όλοι να βρούμε ένα κοινό τρόπο συνεννόησης και επαφής να έχουμε κάποιες βασικές αρχές.
      Η πρώτη βασική αρχή είναι να μπορούμε να συνεννοηθούμε για τι συζητάμε. Το δεύτερο είναι η πρόθεση. Το τρίτο είναι η ενημέρωση πάνω σε συγκεκριμένα προβλήματα.
      Θα ήθελα εξ αρχής, κύριε Πρόεδρε, να τονίσω ότι δυστυχώς χρησιμοποιήθηκε το Βήμα και χρησιμοποιήθηκε η δυνατότητα της διαδικασίας της επερώτησης, όχι για να συζητήσουμε για τα θέματα πολιτισμού  σε όλες του τις εκφάνσεις είτε στο επίπεδο της διαχείρίσης είτε στο επίπεδο της ουσιαστικής παρέμβασης, αλλά μόνο κυρίως για να βγουν κάποιες απόψεις οι οποίες θέλουν να λειτουργήσουν με έναν εντελώς διαφορετικό, αρνητικό τρόπο. Και τι εννοώ με αυτό; 
      Είπαν οι κύριοι συνάδελφοι, εξ αρχής τοποθετούμενοι, κάνοντας πάλι χρήση του γνωστού τρόπου με τον οποίο αντιμετωπίζουν τα προβλήματα και τις απόψεις τους, επικαλούμενοι τη δήθεν απουσία του κυρίου Πρωθυπουργού. Για πολλές φορές και για άλλη μία θα το ξεκαθαρίσουμε: Ο κύριος Πρωθυπουργός δεν ανέλαβε το Υπουργείο Πολιτισμού για λόγους συμβολικούς. Ο κύριος Πρωθυπουργός ανέλαβε το Υπουργείο Πολιτισμού γιατί πιστεύει ότι ο τρόπος λειτουργίας του Υπουργείου Πολιτισμού, αλλά και τα θέματα πολιτισμού αποτελούν προτεραιότητα της σημερινής κοινωνίας. Δεν είναι, λοιπόν, ένας απλός συμβολισμός, αλλά είναι μια πράξη ουσίας και αυτό δεν πρέπει να μας διαφεύγει. Γι’ αυτό και για όλα τα θέματα τα οποία το απασχολούν, το Υπουργείο Πολιτισμού έχει άποψη, έχει θέση, δίνει ακριβώς τις δικές του οδηγίες οι οποίες κοινοποιούνται.
      Το δεύτερο θέμα που θα ήθελα να σας θέσω είναι ότι, κύριοι συνάδελφοι, έχουμε αλλαγή κυβέρνησης στον τόπο μας. Η Νέα Δημοκρατία είναι Κυβέρνηση. Εσείς επερωτάτε νομίζοντας ότι κυβέρνηση είναι πάλι το ΠΑΣΟΚ. Δεν είναι έτσι, όμως, τα πράγματα. Και θα ήθελα να εξηγηθώ πάνω σ’ αυτό το θέμα τι εννοώ.
      Κύριοι συνάδελφοι, επειδή η πόλη της Ιεριχούς είναι πολύ μικρή πόλη και τη γνωρίζουμε πάρα πολύ καλά και ο ένας γνωρίζει πολύ καλά τον άλλον, θα ήθελα να πω ότι αυτά τα οποία εσείς ως επιχειρήματα θέσατε στη συζήτηση σήμερα, δεν ευσταθούν πουθενά. Δεν είναι έτσι τα πράγματα, είναι τελείως διαφορετικά. Και δεν θα πρέπει να ξεχνάει κανένας σ’ αυτή την Αίθουσα τις ημέρες των κυβερνήσεων του ΠΑΣΟΚ, πώς το ΠΑΣΟΚ κυβέρνησε όλα αυτά τα χρόνια, τι απόψεις, τι θέσεις, τι πολιτική είχε στο Υπουργείο Πολιτισμού. Θα σας θυμίσω λίγο, προσπαθώντας να ασκήσω τη μνήμη σας, το τι παρέλαβε η Νέα Δημοκρατία από το Υπουργείο Πολιτισμού. 
      Η Νέα Δημοκρατία, λοιπόν, στις 7 του Μάρτη με την πολιτική αλλαγή την οποία ο ελληνικός λαός ενέκρινε παρέλαβε την εξής κατάσταση: ένα Υπουργείο Πολιτισμού όπου είχε πέντε χιλιάδες περίπου μόνιμους υπαλλήλους και γύρω στις έξι χιλιάδες συμβασιούχους υπαλλήλους, υπάλληλοι οι οποίοι εργάζονταν και δέκα και έντεκα και δώδεκα χρόνια. Είχε, δηλαδή, ένα στρατό συμβασιούχων που η ίδια η πολιτική του τον είχε μετατρέψει σε μία κατάσταση ομηρίας για τους ευνόητους λόγους, για να είναι ισχυρή η πελατειακή πολιτική σχέση. Αυτό δεν είναι μια απλή διατύπωση αλλά είναι και πρόβλημα ουσίας. Φανταστείτε, λοιπόν, ότι όλα αυτά τα χρόνια οι συμβασιούχοι στο Υπουργείο Πολιτισμού ήταν η κρίσιμη μάζα, ήταν η μεγάλη μάζα για να διεκπεραιώνει και να υλοποιεί τις πολιτικές στο Υπουργείο Πολιτισμού. Να σας πω πώς ακριβώς γίνονταν οι επιλογές;  
      Ασφαλώς, οι επιλογές γίνονταν με σημειώματα των τοπικών επιτροπών και των κομματικών επιτροπών του ΠΑΣΟΚ. Άλλωστε, αυτό αποδεικνύεται, αν συμπερασματικά προσεγγίσουμε το πρόβλημα και αν δούμε στις εξίμισι χιλιάδες συμβασιούχους ποια ήταν η αντίστοιχη δύναμη των πολιτικών δυνάμεων. Δεν υπήρξε ποτέ καμία λογική αξιοκρατίας. Δεν υπήρξε ποτέ η θέσπιση ενός κανόνος για την πρόσληψη όλων αυτών των συμβασιούχων. Το μόνο κριτήριο που υπήρξε δυστυχώς, ήταν η κομματική σχέση με το ΠΑΣΟΚ. Ήταν η κομματική πελατειακή σχέση με το ΠΑΣΟΚ. Γι’ αυτό και ποτέ δεν επιχείρησε το ΠΑΣΟΚ να λύσει αυτό το μεγάλο πρόβλημα, το οποίο αποτέλεσε ένα μεγάλο βραχνά όχι μόνο για το Υπουργείο Πολιτισμού, αλλά για όλη τη δημόσια διοίκηση. 
      Το δεύτερο στοιχείο ήταν το ότι στο Υπουργείο Πολιτισμού δεν λειτουργούσε η ιεραρχία. Οι επιλογές και η ανάδειξη της ιεραρχίας σαφέστατα γινόταν με αυστηρά κομματικά κριτήρια. Και όχι μόνο, αλλά η αλλαγή προσώπων στην πολιτική ηγεσία είχε και την αντίστοιχη εξέλιξη. Ο κάθε Υπουργός έπαιρνε τους δικούς του οι οποίοι απομακρύνονταν, όταν γινόταν αλλαγή στην πολιτική ηγεσία. Αυτό είναι ένα σημείο το οποίο δεν θα πρέπει να σας διαφεύγει. 
      Παρ’ όλα αυτά, όμως, το Υπουργείο Πολιτισμού δεν είχε ένα σύστημα διοίκησης με σημείο αναφοράς την ιεραρχία. Πώς διοικούνταν το Υπουργείο Πολιτισμού; Μέσω μιας παρέας συμβούλων. Οι σύμβουλοι ασκούσαν και υλοποιούσαν την πολιτική στο Υπουργείο Πολιτισμού. 
      ΣΥΛΒΑΝΑ ΡΑΠΤΗ: Τώρα το κάνει ο Υπουργός. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Το τρίτο στοιχείο, κυρία Ράπτη, είναι το ότι στο Υπουργείο Πολιτισμού δεν υπήρχαν μηχανισμοί αξιολόγησης και αξιοκρατίας. Σε καμία διαβάθμιση του Υπουργείου Πολιτισμού δεν υπήρχε κάποιος αντίστοιχος μηχανισμός, ώστε και αξιολόγηση να γινόταν στο έργο και να υπάρχει και η αξιοκρατία. 
      Θα ήθελα, λοιπόν, να σας θυμίσω ότι όταν τον πρώτο καιρό έγινε αυτή η γνωστή ιστορία με το υποτιθέμενο έγγραφο της ΔΑΚΕ για τη διατήρηση κάποιων από τους ωρομισθίους σε αριθμό εξίμισι χιλιάδων συμβασιούχων η ΔΑΚΕ παρακαλούσε την πολιτική ηγεσία να συνεχίζουν να εργάζονται περίπου πενήντα άτομα. 
      ΑΝΔΡΕΑΣ ΛΟΒΕΡΔΟΣ: Εξήντα επτά είχατε πει και για μία μόνο διεύθυνση. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ όχι διακοπές, κύριε Λοβέρδο. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Στις εξίμισι χιλιάδες συμβασιούχους. Ακριβώς έτσι, όπως το λέω. Αυτό, λοιπόν, είναι ενδεικτικό της αξιοκρατίας και πώς την εννοείτε την αξιοκρατία. Άλλωστε, πριν από λίγο άκουσα τον εκλεκτό κύριο συνάδελφο -τον πρώτο επερωτώντα- ο οποίος άσκησε πλέον και απειλή λέγοντας ότι οσονούπω θα υπάρξει καινούργια πολιτική αλλαγή και εμείς θα αποκαταστήσουμε τους αδικηθέντες. 
      ΙΩΑΝΝΗΣ ΔΙΑΜΑΝΤΙΔΗΣ: Η κομματική εμπάθεια…
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κυρίες και κύριοι συνάδελφοι, το θέμα της δημοκρατίας και το θέμα της φύλαξης της δημοκρατίας είναι μια πολύ σοβαρή υπόθεση και θα πρέπει να είμαστε πάρα πολύ προσεκτικοί. Ιδιαίτερα δε, όταν συζητάμε σε θέματα πολιτισμού, όπως και εδώ, νομίζω ότι η όλη συζήτηση θα πρέπει ουσιαστικά να διαπνέεται και να εμπεριέχει μια εντελώς διαφορετική προσέγγιση. Θα πρέπει να είμαστε πάρα πολύ προσεκτικοί. 
      Θα ήθελα, κυρίες και κύριοι συνάδελφοι, να σας απαντήσω επί των ερωτημάτων που θέσατε με την επερώτηση που υποβάλατε. 
      Πρώτα και κύρια, μας εγκαλείτε, γιατί κάναμε άτυπο γραφείο, που μέσω της μηχανογράφησης θα παρακολουθεί τους συμβασιούχους που εργάζονται και απασχολούνται στο Υπουργείου Πολιτισμού. Ασφαλώς. Αυτή είναι ή δεν είναι η υποχρέωσή μας; Δεν είναι υποχρέωσή μας να γνωρίζουμε πόσοι συμβασιούχοι εργάζονται και απασχολούνται στο Υπουργείο Πολιτισμού;
      Γιατί το λέω αυτό; Γιατί όταν εμείς παραλάβαμε την Κυβέρνηση και την ηγεσία και την πολιτική ευθύνη στο Υπουργείο Πολιτισμού, δεν ξέραμε πόσοι συμβασιούχοι υπήρχαν, δεν ξέραμε πόσοι απ’ αυτούς εργάζονται, δεν ξέραμε σε ποιο χώρο και σε ποια υπηρεσία υπηρετούσαν. Ακόμα για μας είναι άγνωστο, περίπου χίλια άτομα σε ποια υπηρεσία είχαν απασχοληθεί. Δεν είναι, λοιπόν, ευθύνη μιας σωστής διοίκησης να ξέρει ακριβώς ποιοι υπάλληλοι εργάζονται; Αυτό κάνουμε.
      Μας εγκαλείτε γιατί κάναμε αυτή την άτυπη επιτροπή για τη συνέχιση των προσλήψεων του ωρομισθίου προσωπικού. Ασφαλώς είναι ευθύνη μας το να έχουμε αυτή την επιτροπή. Γιατί θα ήθελα να σας ενημερώσω, κυρίες και κύριοι συνάδελφοι, –και θα ήθελα να το ακούσετε προσεκτικά, γιατί εδώ πολλές ανακρίβειες ακούστηκαν και αντί οι φωνές να είναι από το δικό μας το χώρο, δυστυχώς είναι από το δικό σας το χώρο- ότι οι προσλήψεις των συμβασιούχων γίνονται σύμφωνα με το νόμο 1958/1991 και σύμφωνα με το προεδρικό διάταγμα 99/1992.
      Τις προσλήψεις, λοιπόν, δεν τις κάνουμε εμείς. Δεν τις κάνει η πολιτική ηγεσία τις προσλήψεις του έκτακτου προσωπικού. Τις προσλήψεις τις κάνουν οι επιτόπου εφορίες, έτσι όπως προβλέπει ο νόμος. Το άτυπο γραφείο, ουσιαστικά, εγκρίνει τον αριθμό των ατόμων στις προτάσεις που υποβάλλονται από τις εκάστοτε τοπικές εφορίες.
      Ασφαλώς και έτσι πρέπει να γίνεται. Γιατί πρέπει να υπάρχει ένας έλεγχος. Οι προσλήψεις δεν είναι ένας αόριστος αριθμός. Δεν είναι ένας αριθμός, που δεν έχει άμεση σχέση με την ικανότητα προγραμματισμού των ίδιων των υπηρεσιών. Ούτε θα πρέπει να γίνεται σύμφωνα με τις πελατειακές πολιτικές σχέσεις, έτσι όπως γινόταν μέχρι τώρα. Θα πρέπει όλα αυτά τα στοιχεία να αντικειμενικοποιηθούν, οι ανάγκες να έχουν αντικειμενικοποιηθεί και να είναι ενταγμένες σε ένα διαφορετικό προγραμματισμό.
      Αυτό ακριβώς κάνουμε, κυρίες και κύριοι συνάδελφοι. Επιμένω και θα ήθελα, εάν έχετε κάποια στοιχεία, να τα καταθέσετε στη Βουλή των Ελλήνων, για να μας πείτε ότι έγινε έστω και μία πρόσληψη έξω από τη διαδικασία που προβλέπει ο νόμος. Και ο νόμος προβλέπει ότι η διαδικασία προσλήψεων του ωρομισθίου προσωπικού γίνεται από τις τοπικές εφορίες.
      Άκουσα και ένα άλλο επιχείρημα. Θα ήθελα, κυρίες και κύριοι συνάδελφοι, να σας ενημερώσω ότι σήμερα περίπου τρεισήμισι χιλιάδες ωρομίσθιοι, δηλαδή σχεδόν οι μισοί, εργάζονται για να εξυπηρετήσουν τις ανάγκες του Υπουργείου Πολιτισμού. Η ένστασή σας, η αιτίασή σας ότι αντικαταστάθηκαν αυτοί και πήραμε καινούργιο προσωπικό δεν ευσταθεί καθόλου.
      Το 80% των υπαλλήλων που συνεχίζουν να προσλαμβάνονται με αυτή τη σχέση εργασίας, είναι άτομα που εργαζόντουσαν εδώ και πολλά χρόνια. Και είμαι σαφής και κατηγορηματικός σε αυτό που λέω. Γιατί η παραπληροφόρηση δεν αποτελεί τον καλύτερο δείκτη για την αξιολόγηση της δημοκρατίας και της συζήτησης.
     Είπατε και κάτι άλλο: «Γιατί συνεχίζεται αυτή η διαδικασία και τι γίνεται με αυτούς που έχουν θεμελιώσει δικαίωμα, σύμφωνα με το προεδρικό διάταγμα του κ. Παυλόπουλου».
     Κυρίες και κύριοι συνάδελφοι, η Κυβέρνηση της Νέας Δημοκρατίας είναι αυτή που ήρθε με συνέπεια να εφαρμόσει την προεκλογική της υπόσχεση. Και αυτό, όπως βλέπετε, δεν έχει κομματικά κριτήρια. 
     Ιδιαίτερα για σας θα ήθελα να είσαστε πάρα πολύ προσεκτικοί, όταν αναφέρεστε στον τομέα του Υπουργείου Πολιτισμού, όπου πριν λίγο καιρό και ο οργανισμός των υπαλλήλων εκεί, αλλά και οι διάφορες συνδικαλιστικές οργανώσεις τοποθετήθηκαν σαφέστατα δημόσια και είπαν ότι η ικανότητα και η δυνατότητα που έδωσε η σημερινή πολιτική ηγεσία, ώστε ευέλικτα τα υπηρεσιακά συμβούλια να δουν το θέμα της θεμελίωσης του δικαιώματος, αποτελούσαν, θα έλεγα, μια πολύ καλή προϋπόθεση από τη σημερινή πολιτική ηγεσία του Υπουργείου Πολιτισμού. Και αυτό δεν πρέπει να  διαφεύγει καθόλου από το μυαλό σας. Ακολουθούμε έτσι όπως πρέπει και έτσι όπως ορίζει ο νόμος την αλλαγή της εργασιακής σχέσης.
      Ήδη αυτή τη στιγμή περίπου τρεις χιλιάδες βιογραφικά βρίσκονται στο ΑΣΕΠ προκειμένου να ακολουθηθεί η διαδικασία, έτσι όπως προβλέπεται από το νόμο. Για όλους αυτούς δεν υπήρξε καμία κομματική συμπεριφορά. Ίσα-ίσα, για να μην υπάρχει πρόβλημα, αντιλαμβανόμενοι και το οικονομικό πρόβλημα που έχουν, κατά κανόνα είναι και αυτοί που συνεχίζουν να εργάζονται σήμερα στο Υπουργείο Πολιτισμού. 
     Έρχομαι τώρα στο δεύτερο θέμα, στο θέμα των αρχιφυλάκων. 
     Κυρίες και κύριοι συνάδελφοι, σας είπα προηγούμενα ότι πρέπει να είστε πολύ ενημερωμένοι όταν συζητάμε τέτοια θέματα. Θα ήθελα, λοιπόν, να σας πω δύο πράγματα. Δεν υπάρχει κανονισμός που να ορίζει τα κριτήρια για την επιλογή των αρχιφυλάκων. Η δική μας νομοθετική παρέμβαση στον καινούργιο οργανισμό που θα φέρουμε σε λίγες μέρες στη Βουλή των Ελλήνων έχει την αντίστοιχη πρόβλεψη, δημιουργεί κανόνες για το πώς πρέπει να γίνεται αυτή η διαδικασία επιλογής. 
     Όμως, επειδή βλέπω ότι έχετε ασθενή μνήμη, θα ήθελα να σας θυμίσω ότι στις 13 Απριλίου του 1993 η τότε κυβέρνηση της Νέας Δημοκρατίας έκανε τις κρίσεις της για τους αρχιφύλακες και όρισε, έτσι όπως προβλεπόταν, τους αρχιφύλακες για τους αρχαιολογικούς χώρους και για τα μουσεία. Το Νοέμβριο του 1993 είχαμε την πολιτική αλλαγή. Η δική σας κυβέρνηση στις 27 Γενάρη, μέσα σε ένα βράδυ, έκανε πλήρη αντικατάσταση όλων των αρχιφυλάκων. 
     Για να έχετε ενημέρωση και να σας ξαναφρεσκάρω λίγο τη μνήμη, καταθέτω τα σχετικά έγγραφα στα Πρακτικά της Βουλής.
     (Στο σημείο αυτό ο Υφυπουργός Πολιτισμού κ. Πέτρος Τατούλης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Θόρυβος από την πτέρυγα του ΠΑΣΟΚ)
     Νομίζω ότι σε αυτά τα θέματα δεν χρειάζεται ούτε αστειότης, ούτε ειρωνία. Είναι πολύ σοβαρά τα θέματα. 
     Το θέμα διαχείρισης και δημοκρατικής λειτουργίας είναι ένα πολύ σημαντικό θέμα. Επίσης και το θέμα της διατήρησης της αξιοκρατίας αποτελεί ένα μείζον πολιτικό θέμα που υπερασπίζεται η δεξιά, η δική μας  Κυβέρνηση, κ. Σχοιναράκη και όχι η προοδευτική δική σας κυβέρνηση, έτσι όπως προηγούμενα θέσατε.
     Θα ήθελα, λοιπόν, να πάμε στο τρίτο θέμα. Μας λέτε ότι εμείς αντικαταστήσαμε τις επιστημονικές επιτροπές του ταμείου διαχείρισης. Και εδώ κάνατε μεγάλο σφάλμα, κυρίες και κύριοι συνάδελφοι. Δεν αντικαταστήσαμε καμία απολύτως επιτροπή. Από τις επιστημονικές επιτροπές που λειτουργούν στο Υπουργείο Πολιτισμού, αντικαταστάθηκαν οι πρόεδροι των έξι επιτροπών. Να σας πω για ποιους λόγους; Από την επιστημονική επιτροπή της Ολυμπίας, από την επιστημονική επιτροπή της Ίλιδος, από την επιστημονική επιτροπή των Μυκηνών, αντικαταστάθηκαν γιατί παραιτήθηκε ο Πρόεδρος  κ. Κολώνας, γενικός διευθυντής του Υπουργείου Πολιτισμού, ο οποίος ασφαλώς και δεν είναι Νέα Δημοκρατία. 
    Και η αντικατάσταση που έγινε, έγινε στη βάση της αναγκαιότητας που υπήρξε. Στις υπόλοιπες τέσσερις: Στην επιστημονική επιτροπή του Επικούρειου Απόλλωνα η θέση του προέδρου είχε μείνει κενή. Καλύφθηκε από μία προσωπικότητα υπηρεσιακή. 
    Στην επιστημονική επιτροπή της Κνωσού η αντικατάσταση έγινε και ο αντικαταστάτης είναι ο διευθυντής συντήρησης του Υπουργείου Πολιτισμού γιατί έτσι κρίθηκε από τις ανάγκες του αναστηλωτικού και του έργου συντήρησης στην Κνωσό. 
    Η αντικατάσταση του προέδρου της Δωδώνης έγινε με αυστηρά επιστημονικά κριτήρια. Ο αντικαταστάτης του κ. Ζάχου είναι ο κ. Νακάσης έγκριτος επιστήμονας που για λόγους ειδικότητας επιλέχθηκε να είναι Πρόεδρος στην επιτροπή. 
    Για τις δύο υπόλοιπες επιτροπές θα ήθελα να σας πω ότι η αντικατάσταση που έγινε, έγινε αυστηρά από υπηρεσιακούς παράγοντες που συνεχίζουν και δραστηριοποιούνται στο Υπουργείο Πολιτισμού και δεν υπήρξε κανένα άλλο κριτήριο, γιατί για μας ο χώρος του πολιτισμού είναι ένας χώρος που ενώνει, γιατί για μας στο χώρο του πολιτισμού δεν υπάρχουν δικά μας και δικά σας παιδιά, γιατί για μας στο Υπουργείο Πολιτισμού  θα πρέπει να προαχθεί μία άλλη αντίληψη για την πολιτική και για τη Δημόσια Διοίκηση. Και αυτό το έχουμε αποδείξει εμπράκτως κυρίες και κύριοι συνάδελφοι. 
    Είμαστε ήδη ένα χρόνο στην Κυβέρνηση. Ξέρετε ποιες αλλαγές έχουμε κάνει; Να σας τις θυμίσω και αυτές. Έχουμε αντικαταστήσει δύο γενικούς διευθυντές. Ξέρετε για ποιο λόγο; Λόγω συνταξιοδότησης των προηγούμενων έπρεπε να συμπληρώσουμε τις θέσεις. Αυτός είναι ο δήθεν κομματισμός στο Υπουργείο Πολιτισμού! 
    Κυρίες και κύριοι συνάδελφοι, θα ήθελα τελειώνοντας να σας πω ότι ο χώρος του πολιτισμού θα πρέπει να είναι ένας χώρος που θα ενώνει όλους τους Έλληνες. Αλλά για να γίνει αυτό πραγματικότητα, θα πρέπει αυστηρά όλες οι πολιτικές δυνάμεις αυτού του τόπου να βρουν ένα τρόπο συνεννόησης. Από μας έχει γίνει η αρχή. Οφείλετε και σεις να ακολουθήσετε σε αυτή τη λογική, αν θέλετε πράγματι να είστε στη γραμμή ότι ο πολιτισμός ανήκει σε όλους τους Έλληνες πολίτες!
    Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑΣΟΚ κ. Ανδρέας Λοβέρδος έχει το λόγο. 
    ΑΝΔΡΕΑΣ ΛΟΒΕΡΔΟΣ: Κύριε Υπουργέ, θεωρείστε παρακαλώ δεδομένη και την εκτίμηση και τη συμπάθειά μου, αλλά μη λέτε, και με επιχειρήματα και με αποστροφές, ότι πρέπει ο πολιτισμός, με την ηγεσία του κυρίου Πρωθυπουργού και τη δική σας, να ενώνει τους Έλληνες, αφού πρώτα περάσει από την αναγκαία φάση του να τους χωρίσει. 
     Δεν είναι σωστά πράγματα αυτά. Ούτε είναι σωστό να ανακαλείτε στη μνήμη, γνωριζόντων και μη, πράγματα που έγιναν χρόνια πριν και από τα οποία μας χωρίζει όχι μόνο ο χρόνος, αλλά και άλλες πρακτικές. Πρακτικές, κύριε Υφυπουργέ –για να απαντήσω σ’ ένα ερώτημα που δεν ήθελα να πιάσω καθόλου, αλλά με την τοποθέτησή σας το θέσατε- που έφεραν την αποτίμηση του προς τα που πρόσκειται ένας άνθρωπος ο οποίος δουλεύει, βρε αδελφέ, ως συμβασιούχος, ως έκτακτος στο Υπουργείο Πολιτισμού και που δεν δικαιώνει –ευτυχώς- αυτά που είπατε για τις ημέρες της δικής μας διακυβέρνησης. 
     Δεν υπάρχει πιο αδιάψευστος μάρτυρας από τα ποσοστά στις συνδικαλιστικές εκλογές των εκτάκτων, κύριε Υφυπουργέ. Όχι μόνο δεν ισχύει αυτό που λέτε, αλλά όσοι ψήφισαν την παράταξη που πρόσκειται στη δική μας πολιτική δύναμη μειοψηφούν. Είναι 35% με 40% το ποσοστό τους. 
     Άρα, αυτά που είπατε δεν επαληθεύονται. Είναι μετέωρα. Και είμαι υποχρεωμένος να σας το πω, όχι για να σας πω ότι ψεύδεστε –προς Θεού!- αλλά για να σας τονίσω ότι υπάρχει μία αναλήθεια στους περί κομματισμού ισχυρισμούς σας σε ό,τι αφορά τη δική μας περίοδο. 
     Ακόμη, πέραν αυτών των ειδικών και απολύτως εγκύρων παραδειγμάτων μεσολάβησε, κύριε Υφυπουργέ, η ψήφιση του νέου Υπαλληλικού Κώδικα όπου εισήγαγε αντικειμενικά κριτήρια και καθόρισε αυτές τις θέσεις –που δυστυχώς ξανακάνατε έτσι- των γενικών διευθυντών και των διευθυντών ως βαθμούς. Και βάσει των άψογων διαδικασιών ή των κατά τεκμήριο νομίμων –προτιμώ το δεύτερο για να είμαι πιο έγκυρος- η σημερινή σας Προσωπάρχης, η Γενική Διευθύντρια Προσωπικού ήταν Διευθύντρια, κατά το βαθμό αυτής, στη δική μας περίοδο. 
     Άρα κρατήστε μικρό καλάθι, γιατί υπάρχουν στοιχεία, ένθεν κακείθεν, και η συζήτηση, κατά τη δική μου γνώμη, δεν έχει διέξοδο, αν την ακολουθούμε με αυτόν τον τρόπο. 
     Κύριε Υφυπουργέ, ανατρέχοντας στον κοινοβουλευτικό διάλογο του έτους που προηγήθηκε της συζήτησής μας, δυστυχώς για σας –για την Κυβέρνησή σας, όχι για σας προσωπικά- ό,τι συζητείται στο Κοινοβούλιο περί πολιτισμού αφορά θέματα διοίκησης, διοικητικού προσωπικού μάλιστα: Απολύσεις, παράνομες ή παράτυπες των εργαζομένων, συμπεριφορές αντεργατικές, παράτυπες τουλάχιστον προσλήψεις  κοκ.
     Αναρωτιέται ένας Έλληνας, μία Ελληνίδα ποια είναι η άποψή σας για τον πολιτισμό; Στα είκοσι πέντε λεπτά της ομιλίας σας –να μου συγχωρήσετε το συμπέρασμα- απόψεις για τον τρόπο που προσεγγίζετε τον πολιτισμό εμείς δεν ακούσαμε και σήμερα. Και σε επερώτηση πάλι για θέματα απολύσεων τρεισήμισι χιλιάδων συμβασιούχων τον περασμένο Οκτώβριο πάλι ο λόγος σας, ο απαντητικός, κινήθηκε στο πλαίσιο αυτό. 
     Αναρωτιέμαι: Υπάρχει, πέραν των κοινοτοπιών περί πολιτισμού που ενώνει, άποψη περί πολιτισμού; Κι αν ναι, πώς αυτή αποκτά σάρκα και οστά με συγκεκριμένες πολιτικές; Τι πιστεύετε για τον πολιτισμό που τόσο επαινείτε –με συγχωρείτε- στο πρόγραμμά σας με απλές κοινοτυπίες και κοινοτοπίες; Τι έχετε ως αντίληψη για τον πολιτισμό, βάσει της οποίας ασκείτε πολιτικές στο Υπουργείο Πολιτισμού; Τον αφυδατώνετε τον πολιτισμό μέσα από τα όσα κάνετε ως Κυβέρνηση σε αυτό το νευραλγικό τομέα. 
     Και εδώ δεν είναι ένας τυχαίος χώρος. Πέραν της σημασίας του, έχουμε και την πολύ υψηλή, από πλευράς συμβολισμού, ενέργεια να ηγείται του τομέα ο ίδιος ο Πρωθυπουργός. 
     Έτσι λοιπόν, κύριε Υφυπουργέ, τον Οκτώβριο εδώ ο κ. Χυτήρης, ο κ. Βενιζέλος και οι άλλοι συνάδελφοί μου σας έλεγαν τα ίδια πράγματα. Σας έλεγαν ότι με οργανωτίστικα θέματα ασχολείσθε. Σήμερα εσείς, όπως και τον Οκτώβριο, πάλι πάνω σε αυτή την οργανωτίστικη αντίληψη στέκεστε και πολιτεύεστε στον τομέα αυτό.
      Δεν μου λέτε, πέραν των μη ανανεώσεων των συμβάσεων αυτών των συμβασιούχων που κρατάτε σε ομηρία μη εργασίας εσείς –σας το είχε πει ο κ. Βενιζέλος τον Οκτώβριο, τουλάχιστον τα δικά μας σφάλματα τους είχαν σε ομηρία, αλλά τους είχαν σε ομηρία εργαζομένους παράλληλα, κύριε Υφυπουργέ- τι άλλο κάνατε για τον πολιτισμό, εκτός από το να κόψετε πόρους; 
      Ήταν οι δαπάνες που προϋπολογίστηκαν αυτές που θα θέλατε, κύριε Υφυπουργέ; Πάρτε θέση και απαντήστε με ειλικρίνεια. Γνωρίζετε ή όχι ότι μέσα από τη δραστική περικοπή δαπανών –όχι σπαταλών, αλλά αναπτυξιακών δαπανών- που έγινε στους Οργανισμούς Τοπικής Αυτοδιοίκησης, ο πρώτος που υπέστη τη ζημία, το πρώτο θύμα των αρχόντων της Τοπικής Αυτοδιοίκησης –που πρέπει να κάνουν και αυτοί πολιτικές, δεν έχουν δυνατότητες- ήταν ο πολιτισμός και ο αθλητισμός; Ρωτήστε να σας το πουν.
      Όχι, λοιπόν, αύξηση των λειτουργικών δαπανών για τον πολιτισμό. Όχι αύξηση των επιδοτήσεων σε διάφορους τομείς πολιτισμού και τέχνης. Περικοπές στο «ΕΠΤΑ» των Οργανισμών Τοπικής Αυτοδιοίκησης. 
      Τι κάνετε; Γιατί επαίρεστε; Επειδή κοινοτυπείτε στο πρόγραμμά σας προ των εκλογών του 2004; Τι είναι αυτό που με υπερηφάνεια μπορείτε να πείτε στους Έλληνες και τις Ελληνίδες Βουλευτές και δι’ ημών στον ελληνικό λαό; Κατά τη γνώμη μας, κύριε Υπουργέ, πέραν οργανωτίστικων θεμάτων, τίποτα –μα, τίποτα- περισσότερο. Και επειδή έχετε μία άποψη που έρχεται από τα φοιτητικά σας χρόνια και είναι συμπαθής, ότι δηλαδή ό,τι δημιουργεί ο λαός είναι πολιτισμός, θέλω να σας πω ότι αυτό το παλλαϊκό στοιχείο είναι δεκτό, γιατί όχι; Μα, εσείς ξέρετε καλύτερα μετά από ένα χρόνο θητείας εκεί, πως πολιτισμός χωρίς χρηματοδότηση, κύριε Υφυπουργέ, δεν μπορεί να ευσταθήσει, γιατί τότε οι άνθρωποι του χώρου μοιραία καταδικάζονται να είναι και να παραμένουν αγοραίοι.
      Ή θα δώσετε τη στήριξή σας ή μην περιμένετε, πέραν των αγοραίων, τίποτα περισσότερο. Να αναζητήσουμε, όμως, για την πληρότητα αυτών των κριτικών επιχειρημάτων, κάτι άλλο, μήπως, βρε αδελφέ, αξιοποιήσατε τη μεταολυμπιακή Ελλάδα. Ο συντονισμός σας με τον Υπουργό Τουρισμού θα ήταν ενδιαφέρων. Τίποτα. Έχετε μία χώρα γεμάτη έργα, γεμάτη μουσεία που με χαρά προφανώς –ήσασταν τυχεροί- εγκαινιάσατε. Μου δόθηκε η ευκαιρία ένα απ’ αυτά να το δω –και μάλιστα με πολλή προσοχή- και να το θαυμάσω, αλλά τώρα ούτε χρήματα ούτε αναπτυξιακές πολιτισμικές παρεμβάσεις. Τίποτα! Ούτε διασύνδεση των πολιτικών σας με το Υπουργείο Τουρισμού, ως οφείλατε. Ούτε καλά-καλά –ας το τολμήσω και ας ακούσω τον αντίλογό σας, έχω δευτερολογία- μ’ αυτό ακόμα το παρακλάδι σας, τη Γενική Γραμματεία που αφορά στον αθλητισμό, δεν βλέπουμε συντονισμό, πολιτική προοπτική, αναπτυξιακή προοπτική και πολιτικές.
      Καταντούμε να φθάνουμε στο επικίνδυνο συμπέρασμα ότι ό,τι αφορά τη μεταολυμπιακή Ελλάδα, για λόγους αδρανείας το έχετε πάει εκεί. Αφορά μία περίοδο της ελληνικής ιστορίας που οπωσδήποτε θα ήταν δύσκολη. Ε, μετά τους Ολυμπιακούς Αγώνες θα περνούσαμε μία δυσκολία. Η αδράνεια της Κυβέρνησης έχει κάνει αυτήν την περίοδο δύσκολη, αντί να αξιοποιηθούν όλα τα μεταολυμπιακά πλεονεκτήματα. Και αυτά τα πλεονεκτήματα, αφού απαξιώνονται και οι θεσμοί αλλά και τα ίδια τα έργα, θα καταστούν σιγά-σιγά –το απεύχομαι αυτό- πολιτικά μειονεκτήματα εκεί που γέμισε συμβολισμό –τουλάχιστον για τους φίλους σας- η τοποθέτηση του Πρωθυπουργού ως επικεφαλής της συγκεκριμένης δράσης.
      Τι αποδείξεις έχουμε για όλα αυτά εμείς της Αντιπολίτευσης; Κυρίες και κύριοι Βουλευτές, έχουμε τρεις κατηγορίες αποδείξεων. Έχετε ασκήσει νομοθετικό έργο μέχρι στιγμής κατ’ ουσίαν μόνο μία φορά, γιατί η νομοθετική σας πρωτοβουλία το Μάιο του 2004 στόχευε απλώς σε διευθέτηση θεμάτων Ολυμπιακών Αγώνων. 
      Έκτοτε, ήρθατε εδώ, κύριε Υπουργέ, μόνο για ένα ζήτημα που αφορά στον οργανισμό της Πάτρας ως Πολιτιστικής Πρωτεύουσας, κάτι που η κυβέρνηση του ΠΑΣΟΚ είχε επιτύχει. Τέσσερις κυρώσεις σχεδίων διεθνών συνθηκών σας έφεραν εδώ.
      Μα, αυτά είναι ρουτίνα κοινοβουλευτικού έργου, γιατί κυρώνουμε τις συνθήκες ως έχουν. Αφήστε δε που ούτε τις καταρτίσατε ως Κυβέρνηση, ούτε τις υπογράψατε.
      Κυρίες και κύριοι Βουλευτές, αυτό που θα πω τώρα κατά τη δική μου γνώμη είναι πιο σοβαρό. Γιατί μπορεί να πει στη συνέχεια ο κ. Πολύδωρας που γνωρίζει «από τον αριθμό των νομοθετημάτων κρίνει κανείς τι δουλειά έχουμε κάνει;» Ας το δεχθούμε αυτό το επιχείρημα, έχει δόση ουσίας.
      Για να δούμε, κυρίες και κύριοι Βουλευτές και κάτι ακόμα. Η Επιτροπή Μορφωτικών Υποθέσεων αυτής της Βουλής συνεδριάζει; Ενημερώνεται για τις πολιτικές σας; Την έχετε καταργήσει. Κατ’ ουσίαν, η Επιτροπή αυτή έχει καταργηθεί και από την Υπουργό Παιδείας που δεν την ενημερώνει. Ο Πρωθυπουργός αναφέρθηκε τον περασμένο Νοέμβριο από εδώ ότι θα διασυνδέσει δήθεν τον εθνικό διάλογο για την παιδεία με την Επιτροπή Μορφωτικών Υποθέσεων της Βουλής. Ουδέποτε λειτούργησε η Διαρκής αυτή Επιτροπή γι’ αυτό το θέμα.
      Αλλά και για τις πολιτικές σας στον τομέα του πολιτισμού έχετε ενημερώσει, κυρίες και κύριοι της Κυβέρνησης; Όχι, γιατί δεν έχετε κάτι να πείτε. Παιδεία και πολιτισμός, μορφωτικές υποθέσεις, τίποτα. Μηδέν. Μηδέν εις το πηλίκον από πλευράς πολιτικών ουσίας.
      Και ένα τρίτο επιχείρημα, κυρίες και κύριοι Βουλευτές, που επαληθεύει αυτού του είδους τη μέθοδο σκέψης. Ακούσατε τι έρχεται ως νομοθετική πρωτοβουλία από τους αρμόδιους Υπουργούς Πολιτισμού που ενσαρκώνει οπωσδήποτε πολιτικές; Ο οργανισμός του Υπουργείου Πολιτισμού. Και πάλι οργανωτικό θέμα, κορυφαίας σημασίας ενδεχομένως, αλλά και πάλι θέμα τέτοιο, για το οποίο - πρωτοφανές για τις μεταβολές που έχουν επέλθει στο πολιτικό μας σύστημα μετά τη δεκαετία του 1970- δεν έγινε διάλογος. 
      Μα, ούτε το Υπουργείο Παιδείας κάνει διάλογο, ούτε το Υπουργείο Εσωτερικών κάνει διάλογο. Φέρνουν τα σχέδια νόμου στη Βουλή και στη Διαρκή Επιτροπή. Σε ό,τι αφορά το Υπουργείο Παιδείας, το θυμάμαι σαν τώρα -Εσωτερικών παρακαλώ, γιατί εκεί είχε κολλήσει η τροποποίηση της κ. Γιαννάκου- η συζήτηση με τους εκπαιδευτικούς φορείς έγινε με τη παρουσία μας για πρώτη φορά. Παρομοίως πράξατε εσείς. Αυτές τις αντιφατικές συνδικαλιστικές ενώσεις -ως προς τον κοινό τους αγώνα εννοώ αντιφατικές- του Υπουργείου Πολιτισμού που είναι πολλές ως ενημερώνομαι, τις ενώσατε. Τις ένωσε η πολιτική σας να μη συζητάτε μαζί τους. Γιατί; Πότε έχει ξαναγίνει αυτό τα τελευταία χρόνια να ενημερώνονται οι ενδιαφερόμενοι είτε από τον Τύπο είτε από ένα σχεδίασμα που αφού έχει καταρτισθεί έχει μικρά περιθώρια να αλλάξει, που τους το δίνετε τελευταία στιγμή και ζητάτε γνώμη-άλλοθι ενός δημοκρατικού διαλόγου που δεν έχετε κάνει;
      Κύριε Υφυπουργέ, γνωρίζω από τη νομική μου κατάρτιση -όση έχω- αρκετά καλά το θέμα των συμβασιούχων. Σας άκουσα τι λέγατε τον Οκτώβριο, όταν είχατε ως Υπουργείο Πολιτισμού και πάλι κριτική από την πλευρά μας, με τη μορφή της επίκαιρης επερώτησης. Μιλήσατε για ομηρία. Ενημερώνομαι –και νομίζω ορθά- ότι οι συμβάσεις που υπογράφαμε ήταν οκτάμηνες. Εσείς έχετε ανθρώπους ομήρους χωρίς δουλειά και σε όσους κάνετε συμβάσεις τους κάνετε τρίμηνες συμβάσεις. Αληθεύουν αυτές οι πληροφορίες, κύριε Υπουργέ; Τι τακτική είναι αυτή που βλέπει τους ανθρώπους, στους οποίους είχατε προεκλογικά υποσχεθεί τα πάντα, με αυτόν τον τρόπο; Απαντήστε, παρακαλώ.
      Και κάτι άλλο. Επειδή έχω μπροστά μου μια εγκύκλιο της 21ης Ιανουαρίου του 2005, δηλαδή τώρα, η οποία ρύθμιζε την αρμοδιότητα μιας επιτροπής επί των προσλήψεων, θα ήθελα να ρωτήσω τι νόημα έχει αυτή η κεντρική άτυπη επιτροπή, όταν -όπως ωραία είπατε- τις προσλήψεις των εκτάκτων τις κάνουν οι περιφερειακοί προϊστάμενοι;. Τι νόημα έχει -όχι η μηχανογράφηση, θέλετε να ενημερωθείτε- αυτή η κεντρική επιτροπή,  η οποία κοιτάει τις γνώμες των προϊσταμένων που κατά την εγκύκλιο της Υπουργού, της κ. Πετραλιά, ενημερώνεται για τα αιτήματα, τα αξιοποιεί -ο όρος είναι της εγκυκλίου, δεν είναι δικός μου- και στη συνέχεια αποφαίνεται; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε ένα λεπτό.
      Και αφού δεν έχει αλλάξει το σύστημα που από το 1992 ο ν.1958 που αναφέρατε και το π.δ. 99/92 κατοχύρωσε αυτές τις διαδικασίες, επαναλήφθηκαν οι ρυθμίσεις στο νόμο Πεπονή και επιβίωσαν του νόμου Παυλόπουλου, πώς αυτή τη διαδικασία από περιφερειακή τη μεταφέρετε στο κέντρο; Δεν ευσταθούν οι αιτιάσεις ή αν θέλετε, οι ανησυχίες για να πάμε στο ηπιότερο, ότι κάπως τα μαγειρεύετε; Και τα κριτήρια δεν αφορούν τους Έλληνες πολίτες, αφορούν το κόμμα σας.
      Δεύτερον, σε ό,τι αφορά τους αρχιφύλακες, τους έχετε επαινέσει, ναι ή όχι, για το έργο τους κατά την περίοδο των Ολυμπιακών Αγώνων; Και αφού τους έχετε επαινέσει, γιατί τους διώχνετε και τους αντικαθιστάτε; 
      Ο κ. Διαμαντίδης σας μίλησε για τις συνέπειες, τουλάχιστον, στη φύλαξη της Ακροπόλεως. Από την κατάσταση, που κατέθεσε ο κύριος συνάδελφος, προκύπτει, κύριε Υφυπουργέ, ότι δεν σεβαστήκατε προσόντα, αλλάζοντας υπαλλήλους. Από υπαλλήλους Α΄ πήρατε υπαλλήλους απόφοιτους δημοτικού. Είναι, κατά τεκμήριο, ικανοί άνθρωποι, αφού τους προσέλαβε το δημόσιο και δεν έχω αντίρρηση, ούτε τους μέμφομαι ούτε είμαι εδώ ως διώκτης τους, όπως εσείς, αλλά αναρωτιέμαι «γιατί, βρε αδερφέ, τέτοια υποβάθμιση των προσόντων; Κερδίζει ο ελληνικός λαός, το ελληνικό κράτος;»
      (Στο σημείο αυτό κτυπάει ξανά το κουυδούνι λήξεως του χρόνου ομιλίας του κυρίου Βουλευτή)
      Φεύγω από το Βήμα αυτήν τη στιγμή, αναφερόμενος στους προέδρους των επιστημονικών επιτροπών που επιστατούν των αρχαιολογικών έργων και λέγοντας ότι πρόκειται για «έργα επί μνημείων». Η φράση, μου δημιουργεί σεβασμό. Είναι «έργα επί μνημείων». Τι με νοιάζει, αν ο άνθρωπος που προΐσταται –εγώ δεν ανέφερα ονόματα, αλλά εσείς το κάνατε- είναι εξαιρετικός αρχιτέκτονας; Ξέρει το αρχαίο θέατρο στη Δωδώνη, πάνω στο οποίο θα κάνει την επιστημονική του παρέμβαση;
      Εκτιμώ ότι είστε υποχρεωμένος ως Κυβέρνηση να έρθετε στη Διαρκή Επιτροπή και να πείτε ποια είναι η πολιτική σας άποψη εν σωτηρίω έτει 2005 για τον πολιτισμό και με ποιες πολιτικές θα την υποστηρίξετε. Οφείλετε να κάνετε κοινωνούς όλα τα μέλη της Εθνικής Αντιπροσωπείας για τις στοχεύσεις σας. Ταυτοχρόνως, οφείλετε αυτήν την απίστευτα οργανωτίστικη αντίληψη για τον πολιτισμό να την εγκαταλείψετε όσο γίνεται πιο γρήγορα. Κάνατε μπλε το κράτος, προχωρήστε επιτέλους σε πολιτικές.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο.
      Το λόγο έχει ο κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, η συζήτηση της επερώτησης των συναδέλφων του ΠΑΣΟΚ εξελίσσεται ομαλά. 
      ΙΩΑΝΝΗΣ ΔΙΑΜΑΝΤΙΔΗΣ: Είναι είδηση αυτό, κύριε Πολύδωρα;
      ΒΥΡΩΝ ΠΟΛΥΔΩΡΑΣ: Το σφάλμα έγκειται στη συγγραφή, στη σύνταξη...
      ΙΩΑΝΝΗΣ ΔΗΜΑΡΑΣ: Αφού εξελίσσεται ομαλά, ποιο είναι το σφάλμα;
      ΒΥΡΩΝ ΠΟΛΥΔΩΡΑΣ: Σας το λέω. Είναι στη συγγραφή, στη σύλληψη, δηλαδή στην προδικασία. 
      Κύριοι συνάδελφοι του ΠΑΣΟΚ, εσείς φθάσατε εδώ, για να υποστηρίξετε μία λάθος τροχιοδρομημένη επερώτηση. Αφού την είχατε λάθος τροχιοδρομήσει, μπορώ να σας πω ότι καλώς την υποστηρίξατε πάνω κάτω.
      Μάλιστα, προσχωρώ και στον αντιπολιτευτικό λόγο του κ. Λοβέρδου, για να σας ζητήσω, κύριε Υπουργέ, να προχωρήσετε στην ενημέρωση της Επιτροπής Μορφωτικών Υποθέσεων το ταχύτερο, διότι φαντάζομαι ότι αυτό είναι και μία δικαιολογημένη απαίτηση από εμάς τους κοινοβουλευτικούς, αλλά ταυτόχρονα είμαι βέβαιος ότι θα είναι και μία πολύτιμη ευκαιρία για εσάς, για να κάνετε τον απολογισμό σας και, όπως λέει, η αίτηση-απαίτηση του κ. Λοβέρδου, να αναπτύξετε και τις προοπτικές της πολιτικής σας στο Υπουργείο Πολιτισμού.
      Κατά τα λοιπά, η επερώτηση υπάγεται από την οντολογική υπόστασή της στον τομέα της διαχείρισης προσωπικού. Έτσι τιτλοφορείται και τρεις αιτιάσεις παρατίθενται και αναπτύσσονται. Η μία αφορά την υπηρεσία μηχανογράφησης του εκτάκτου προσωπικού, η άλλη αιτίαση έχει να κάνει με τους εκατόν είκοσι οκτώ μετακινηθέντες ή αντικατασταθέντες αρχιφύλακες και η τρίτη με τους ευάριθμους προέδρους των επιστημονικών επιτροπών, οι οποίοι αντικατεστάθησαν. Και για τις τρεις αιτιάσεις έδωσε πολύ πειστικές εξηγήσεις ο κ. Τατούλης. 
      Τώρα έρχομαι και στην εξήγηση γιατί ήταν λάθος τροχιοδρομημένη η επερώτηση. Αυτές οι αιτιάσεις αφορούν θέματα «χαμηλής» πολιτικής. 
      Πολύ θα με ενδιέφερε να δω τις υποδείξεις σας ή και τις εγκλίσεις σας για το πώς θα φυλάξουμε καλύτερα τους αρχαιολογικούς τόπους. Έβλεπα, παραδείγματος χάρη, αν δεν απατώμαι, χθες στην τηλεόραση ένα πρόβλημα φυλάξεως του υπαιθρίου νεκροταφείου στον αρχαιολογικό χώρο του Δίου ή της Πέλλας. Έχω κι εγώ σκέψεις από αγάπη για τον πολιτισμό, για τα μνημεία μας, για την ιστορημένη Ελλάδα, σκέψεις και προβληματισμούς για την κατάσταση αρχαιολογικών χώρων και μουσείων, αρχής γενομένης από τη μεγάλη Ολυμπία μέχρι την Γόρτυνα του Ηρακλείου ή την Κνωσό ή τη Δωδώνη –το αρχαίο θέατρο- ή το ναό του επικούρειου Απόλλωνος ή την κατάσταση στις αρχαιότητες της Φιγαλίας (ιδιοτελούς τάξεως). Θέλω να κάνετε συστηματικές τις ανασκαφές στη Φιγαλία. Το επιμένω, δεν εισακούομαι. Ύστερα έχουμε το πρόβλημα των βυζαντινών μνημείων. Μοναστήρια, βυζαντινά εκκλησάκια έχουν πρόβλημα συντήρησης. 
	Κυρίες και κύριοι συνάδελφοι, υπάρχουν γιοφύρια είτε στην Ήπειρο, είτε στο Μοριά και στη Ρούμελη, που είναι σήματα και δείγματα παραδοσιακού πολιτισμού και αυτά κινδυνεύουν, όπως είναι, παραδείγματος χάρη, το γεφύρι της Νέδας. 
      Η αποτελεσματικότητα στο χώρο του πολιτισμού, όπως σε κάθε χώρο, θα έχει τα δικά της χαρακτηριστικά. Ο ορισμός της αποτελεσματικότητας είναι πρώτον να έχουμε διατήρηση και ανάδειξη των μνημείων μας και δεύτερον η ανάδειξη να διασυνδεθεί με την παιδεία. 
      Εγώ θα σας το πω απλά. Είναι απαράδεκτο να μην ξέρει ένα παιδί από τη Λακωνία την ιστορία του Μυστρά, διότι δεν εμπίπτει, κυρία Συλβάνα Ράπτη, στα εκπαιδευτικά ενιαία ολοκληρωμένα προγράμματα μάθημα τοπικής ιστορίας. Έχουμε αυτό το ασφυκτικό «μονομπλόκ» των προτάσεων, τίποτα δε χωράει και δεν υπάρχει ευελιξία να διδαχθούν στη Β’ Πειραιώς ειδικότερα για τον τύμβο των Σαλαμινομάχων και πού βρισκόμαστε ή για τη Δωδώνη, το «αεί Ηπειρωτάν» ή για τη Μυτιλήνη. 
      Ακούστε αυτό που μου το δίδαξε η συνάδελφος κ. Καλογήρου από τη Μυτιλήνη. Τι υπάρχει εκεί σήμερα; Υπάρχει με αυτογνωσία διάκριση των χωριών μεταξύ αιολικών και ιωνικών χωριών στη Λέσβο. Δεν είναι ασύλληπτο; Είναι μία διάκριση που έχει ηλικία τουλάχιστον τριών χιλιάδων ετών, συνοδευόμενη με αυτοσυνειδησία, με αυτογνωσία.
	Αυτό που σας έκαμα ήταν μία παρένθεση στην υπόθεση της διασύνδεσης των μνημείων, των αρχαιοτήτων και του ιστορημένου τοπίου με την παιδεία, γι’ αυτό έχει ιδιαίτερη σημασία το νομοθέτημα που παραλείψατε να σημειώσετε, κύριε Λοβέρδο, στον απολογισμό του Υπουργείου Πολιτισμού, το νομοθέτημα για τον συντονισμό του Υπουργείου Παιδείας με το Υπουργείο Πολιτισμού. 
	Η ανάληψη του Υπουργείου Πολιτισμού από τον ίδιο τον Πρωθυπουργό έχει, όπως έχουμε δηλώσει πολλές φορές, συμβολικό και ουσιαστικό χαρακτήρα.
	ΑΝΔΡΕΑΣ ΛΟΒΕΡΔΟΣ: Είναι η κυβερνητική επιτροπή.
	ΒΥΡΩΝ ΠΟΛΥΔΩΡΑΣ: Είναι σήμα πολιτικής. 
      Θέλω να προχωρήσουμε τώρα στην παραδοχή ενός πολιτικού σημείου τεράστιας σημασίας. 
    Εμείς κάναμε τρεις καλές πράξεις και είδαμε την πολιτική αδιαφορία για την ποιότητα των πράξεών μας από πλευράς ΠΑΣΟΚ. Θα σας τις σημειώσω, είναι πολύ γνωστές. Είναι τα πανωτόκια, το ΛΑΦΚΑ και οι συμβασιούχοι. 
    Ένα «ευχαριστώ», ένα «σας συγχαίρω», χάθηκε; Τα πανωτόκια λέτε ότι είναι μόνο είκοσι χιλιάδες ενώ θα έπρεπε να εξυπηρετηθούν εξήντα χιλιάδες. Μα, ούτε και τις είκοσι χιλιάδες ενώ είχατε την ευκαιρία ως Κυβέρνηση, δεν εξυπηρετήσετε, δεν ανακουφίσατε. Το ΛΑΦΚΑ το κρατούσατε και μάλιστα το είχατε ως σχέδιο δράσεως να ισχύσει μέχρι το 2007. Εμείς το τακτοποιήσαμε ευεργετικά για τους ανθρώπους. Την υπόθεση των αναδρομικών την επέλυσε ο Πρωθυπουργός και αυτή αποτελεσματικά.
    Και ερχόμαστε στους συμβασιούχους. Τους συμβασιούχους, εμείς τους τακτοποιήσαμε με το προεδρικό διάταγμα και με το νόμο περί μοριοδότησης. Ένα «συγχαίρω», χάθηκε; Πώς επιστρατεύετε με τόση άνεση το περισσότερο, το πλειοδοτικό, ενώ είστε διάτρητοι, είστε κατηγορούμενοι; Στα τρία αυτά θέματα, μπορεί να χάσαμε εμείς επικοινωνιακά, γιατί δεν γίνονται αυτά ούτε κάθε είκοσι χρόνια. Δηλαδή να ευεργετήσεις έτσι ανθρώπους που ήσαν δυστυχισμένοι και σε ομηρία από την προηγούμενη κυβέρνηση. Και θέλω να ξέρετε ότι αυτοί οι συμβασιούχοι ήσαν δικά σας παιδιά, κατά το δη λεγόμενο που δεν το θέλουμε εμείς. Και εμείς προχωρούμε και για την ευθυδικία και γιατί δεσμευθήκαμε στην τακτοποίησή τους. 
    Πέστε «ευχαριστώ», πέστε «σας συγχαίρουμε», πέστε «καλώς πράττετε». Δεν είναι καλή η συζήτηση με το να λέτε «τίποτα δεν κάνετε». Ρωτήσατε τι συζητήσεις γίνονται με τον εσωτερικό διάλογο μεταξύ των Νεοδημοκρατών οι οποίοι μας λένε καθαρά ότι τρώγανε ψωμί με τα σημειώματα των Βουλευτών και των επιτροπών του ΠΑΣΟΚ ως έκτακτοι. Τώρα με μας, μονιμοποιούνται εσαεί. 
    Εμείς τιμωρημένοι τότε, τιμωρημένοι και τώρα. Αυτός είναι ο πολιτικός συλλογισμός. Δεν είναι μυστικό, κυρίες και κύριοι συνάδελφοι. Αυτά που λέω είναι πολιτική ουσία πάνω στη διαχείριση του προσωπικού. Και εγκαλείτε τώρα τον κ. Τατούλη γιατί δεν έκανε καλή διαχείριση του προσωπικού; Σας έδωσε πλήρεις εξηγήσεις. 
    Για μένα, όντως ο πολιτισμός είναι η βαριά βιομηχανία της Ελλάδος με δύο κατευθύνσεις, διασύνδεση με την παιδεία και δεύτερον, να υπαχθεί όλο το πολιτισμικό προϊόν, όλη αυτή η προίκα από τους προγόνους μας στον τουρισμό και στη συστηματική αξιοποίηση και εκμετάλλευση των δεδομένων. Και για την πολιτική συζήτηση, με τους εξήμισι χιλιάδες οι οποίοι τώρα θα τακτοποιηθούν, όπως λέει ο κ. Τατούλης, είναι πολύ σοβαρός αριθμός και φυσικά τους βλέπουμε με διάθεση συνεργασίας, με εμπιστοσύνη. Και την εμπειρία τους τη θεωρούμε ως ένα δεδομένο υπέρ του Υπουργείου Πολιτισμού. 
    Και όπως να το κάνει κανείς, κύριε Λοβέρδο, είμαστε μειοψηφία, παρά το γεγονός ότι βρήκατε το 35% που σας ψήφισαν οι φανατικοί και οι άλλοι, οι οποίοι προσκαίρως μπορεί να έκαναν ένα ελιγμό συνδικαλιστικής επιλογής, αλλά και πάλι το 35% αν το δεχθώ ως ειλικρινές –δεν έχω λόγους να μην το δεχθώ- είναι η πρώτη δύναμη στο Υπουργείο Πολιτισμού. Γιατί θα πρέπει να συνυπολογιστεί και το άλλο ποσοστό του ΚΚΕ και του Συνασπισμού, οπότε η Νέα Δημοκρατία θα βρεθεί και πάλι στη θέση της οικτράς μειοψηφίας, ενώ δεν είναι μειοψηφία στην κοινωνία. 
    Των πραγμάτων ούτως εχόντων ο πολιτισμός και το Υπουργείο Πολιτισμού είναι ένας τόπος μάθησης, διδασκαλίας, αυτογνωσίας και αυτοεκτίμησης, όπου μπορούμε να συναντηθούμε όλοι οι δυνάμενοι –και δίνανται πολλοί- να συνεισφέρουν. Και ύστερα, μαζί με τον μνημειακό τομέα να λειτουργήσουμε στην αξιοποίηση του έμψυχου δυναμικού των προσωπικοτήτων του πολιτισμού, του λαϊκού ή του επιστημονικού, που είναι εν ζωή, για το πώς μπορεί να αποδώσει περισσότερο σήμερα. Έχουμε λόγους να είμαστε υπερήφανοι για το δυναμικό του πολιτισμού που διαθέτει η χώρα μας και για εκείνο το έργο που μπορούν αυτοί οι άνθρωποι του θεάτρου, των εικαστικών, του χορού, του τραγουδιού, της μουσικής, να προσφέρουν περισσότερο.
	ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης. 
	ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, ακούγοντας αυτά που είπε τώρα ο κ. Πολύδωρας εγώ πρέπει να πω ότι νοιώθω πολύ προνομιούχος. Εμείς δεν διορίσαμε κανέναν στο Υπουργείο Πολιτισμού, κύριε Πολύδωρα και απ’ ότι ακούω έχουμε κάποιο ποσοστό εκεί, που σημαίνει ότι και χωρίς να κάνεις διορισμούς, ένας κόσμος μπορεί να εκτιμάει την πολιτική σου δράση. 
	Ο πολιτισμός πάντα μας εμπνέει να μιλάμε για γενικότερα θέματα πολύ σοβαρά. Και ακούστηκαν σκέψεις ενδιαφέρουσες από πολλούς ομιλητές. Εγώ όμως θα ήθελα να επιμείνω στο πυρήνα της επερώτησης των συναδέλφων του ΠΑΣΟΚ, στον πυρήνα του θέματος που θίγεται και το οποίο θέμα, όπως εμείς το αντιληφθήκαμε, είναι το εξής: Γίνονται προσλήψεις στο Υπουργείο Πολιτισμού σήμερα με κομματικά κριτήρια; Γίνονται αλλαγές με κριτήρια κομματικά; 
	Ο κύριος Υπουργός είπε, «φέρτε στοιχεία». Θα ήθελα να αρχίσω με αυτό λέγοντας το εξής: Κατανοώ ότι είναι σχήμα λόγου το «φέρτε στοιχεία». Εμείς δεν συμφωνούμε εδώ σε αυτήν την Αίθουσα να μιλάμε για πρόσωπα, για δημόσιους λειτουργούς. Που ξέρουμε τώρα εμείς ο Χ διευθυντής τι προσόντα έχει, τι προσφορά έχει, τι κύρος έχει στον περίγυρό του κλπ.. Το θέμα είναι να διασφαλίσουμε ότι υπάρχουν κανόνες, υπάρχουν διαδικασίες, που στο μέτρο του δυνατού εξασφαλίζουν συνθήκες που επιτρέπουν στους ανθρώπους να προσφέρουν αυτό που μπορούν να προσφέρουν. 
	Από την άποψη αυτή, κύριε Υπουργέ, πρέπει να πω ότι εγώ επικοινώνησα με κάποιους ανθρώπους που εμπιστεύομαι την κρίση τους. Τους ρώτησα ποιο είναι το κλίμα στο Υπουργείο Πολιτισμού και πρέπει να σας μεταφέρω ότι υπάρχει εντύπωση ότι υπάρχουν κομματικές λογικές και κομματικά κριτήρια. 
	Εάν η διατύπωση αυτή είναι λανθασμένη και πάλι συνιστά πρόβλημα, διότι το παν στα θέματα που συζητάμε ακριβώς είναι τι συνείδηση διαμορφώνεται σε ένα χώρο, κατά πόσον οι δρώντες σ’ αυτόν το χώρο εμπιστεύονται τις διαδικασίες και τους φορείς. Επομένως ξεκινούμε ότι υπάρχει πρόβλημα. Και γι’ αυτό ακριβώς θελήσαμε να κάνουμε αυτή την παρέμβαση απόψε. 
	Θέλω να πω αμέσως ότι θα ήταν και παράδοξο να μην υπάρχει πρόβλημα. Και εδώ πρέπει να είμαστε ειλικρινείς. Η συνείδηση των ανθρώπων διαμορφώνεται με βάση την ιστορία. Και εδώ η ιστορία του θέματος που συζητούμε είναι δεδομένη. Υπήρξαν εποχές βεβαίως μακρινές όπου οι προσλήψεις στο δημόσιο γινόταν με χαρτιά κοινωνικών φρονημάτων, με πιστοποιητικά. Εν συνεχεία περάσαμε σε μια εποχή όπου χαλάρωσε το σύστημα, αλλά δυστυχώς, παρέμειναν τα κομματικά κριτήρια. Προσωπικά ανήκω σε αυτούς που έζησαν την πολιτική αλλαγή που έγινε το ’81. Θυμάμαι τότε το ΠΑΣΟΚ, ως κυβέρνηση, να μιλάει για το κράτος της Δεξιάς, να μιλάει για την αδυναμία του να κυβερνήσει χωρίς δικά του στελέχη. Και ακολούθησε μια διαδικασία η οποία οδήγησε σε αυτό που η Νέα Δημοκρατία ονόμασε το «καθεστώς του ΠΑΣΟΚ».
	Εγώ προσωπικά θεωρώ ότι οι συνάδελφοι του ΠΑΣΟΚ θα μπορούσαν με μεγαλύτερο θάρρος, με μεγαλύτερο αέρα να αναγνωρίσουν τα προβλήματα που υπήρξαν στο παρελθόν, πολύ περισσότερο, επειδή θέλω να είμαι δίκαιος, πρέπει να πω ότι επί κυβερνήσεων ΠΑΣΟΚ ψηφίστηκε ο νόμος Πεπονή. Και εγώ επειδή διατηρώ, θέλω να πιστεύω, φιλικές σχέσεις με πολλούς Βουλευτές και από τα δυο κόμματα, θυμάμαι την ανακούφιση πολλών Βουλευτών του ΠΑΣΟΚ μετά την ψήφιση του νόμου Πεπονή, ότι επιτέλους απαλλάχθηκαν από μια ευθύνη την οποία τους καταλόγιζαν οι ψηφοφόροι τους ότι, εξ αιτίας της δικής τους ενέργειας ή μη ενέργειας, θα έβρισκαν ή δεν θα έβρισκαν δουλειά. 
      Όμως, υπήρξε το ιστορικό. Από το κράτος της Δεξιάς, όπως ονομάστηκε τότε, περάσαμε στο κράτος του ΠΑΣΟΚ. Και ακριβώς το πρόβλημα που πιστεύω ότι υπάρχει στην Κυβέρνηση σήμερα είναι η μεγάλη επιλογή που πρέπει να κάνει. Αν θέλει να συνεχίσει την ιστορία, μπορεί να τη συνεχίσει. Το αποτέλεσμα όμως θα είναι προβλέψιμο και δεδομένο. Το κλίμα που μετέφερα πριν πιστεύω ότι αντανακλά γεγονότα και περιστατικά, ενδεχομένως όμως αντανακλά και μια γενικότερη καχυποψία που υπάρχει, ότι ήρθαν αυτοί τώρα και θα κάνουν τα ίδια με τους δικούς τους.
      Γιατί σήμερα μια μεγάλη πολιτική επιλογή είναι πιο σημαντική απ’ ό,τι στο παρελθόν, όπως πιστεύουμε ότι είναι; Είναι, διότι οι βαθμοί ελευθερίας έχουν περιοριστεί. Η ανεργία πιέζει δραματικά και ένας κόσμος μπροστά στο αδιέξοδό του βλέπει ως μόνη διέξοδο το δημόσιο. Από την άλλη πλευρά, προσλήψεις δεν μπορούν να γίνουν. Ο κ. Αλογοσκούφης έχει ήδη δεσμευθεί στην Commission ότι, προκειμένου να τιθασευτούν τα ελλείμματα, οι προσλήψεις θα περιοριστούν και, ενδεχομένως, θα παγώσουν. Άρα, ο μόνος τρόπος που έχει μια κυβέρνηση και εν προκειμένω η σημερινή Κυβέρνηση να ικανοποιήσει αιτήματα προσλήψεων είναι να διώξει κάποιους, για να πάρει άλλους. Και επιτρέψτε, κύριε Υπουργέ, να πω ότι εγώ μιλάω όχι τόσο με βάση το ό,τι έχει συμβεί, αλλά με βάση το ό,τι φοβάμαι πως μπορεί να συμβεί, όχι μόνο στο δικό σας χώρο, αλλά και γενικότερα στη Δημόσια Διοίκηση.
      Θα ήθελα λοιπόν να διατυπώσω την άποψη ότι κατά τη γνώμη μου –για να μιλήσω με όρους πολιτικής, όπως «παίζετε»- πρέπει κανείς να σκεφθεί τα οφέλη και τα κόστη. Νομίζω, δηλαδή, ότι σε επίπεδο κύρους και αξιοπιστίας της Κυβέρνησης, σε επίπεδο ποιότητας της διοίκησης το κόστος θα είναι τεράστιο, αν επιχειρήσει κανείς να επαναλάβει σήμερα την ιστορία. Δεν υπάρχουν περιθώρια. Κάποιοι εποχικοί, κάποιοι έκτακτοι κλπ. Στον κορμό της Δημόσιας Διοίκησης δεν μπορούν να γίνουν πολλές προσλήψεις και πολλές αλλαγές.
      Από αυτήν την άποψη λοιπόν, εμείς θέλουμε να υπογραμμίσουμε το γεγονός ότι η Κυβέρνηση αυτή πρέπει να πάρει μια μεγάλη απόφαση. Και αν την έχει πάρει, να την επιβεβαιώσει, διότι οι πιέσεις που θα δεχθεί θα είναι ισχυρές, πρώτα απ’ όλα από την εκλογική της βάση, από κόσμο που είναι άνεργος ανεξάρτητα από κομματικό πιστεύω, δηλαδή, από πραγματικές κοινωνικές ανάγκες. Και η επιλογή αυτή πρέπει να είναι η εξής: Είτε θα πάμε σε μια επανάληψη της ιστορίας με τις ορατές συνέπειες είτε θα πάμε σε μια προσπάθεια να δημιουργηθεί διοίκηση αξιόπιστη, ικανή να υπηρετήσει τους σκοπούς για τους οποίους υπάρχει.
      Θέλω επίσης να τελειώσω με μια προσωπική παρατήρηση και διαπίστωση. Προσωπικά δεν πιστεύω ότι το ΠΑΣΟΚ έχασε, επειδή έκανε το νόμο Πεπονή. Ενδεχομένως, έχασε ή συνέβαλε στη φθορά του ΠΑΣΟΚ το γεγονός ότι άρχισε να παραβιάζει το νόμο Πεπονή. Θέλω, δηλαδή, μ’ αυτό να πω ότι και η κοινωνία σήμερα αντιλαμβάνεται, είναι ώριμη, καταλαβαίνει ότι δεν μπορεί το πρόβλημα της ανεργίας να λυθεί μ’ αυτόν τον τρόπο. 
      Και από αυτήν την άποψη, με τη σημερινή παρέμβαση εμείς δεν θέλαμε να κάνουμε μια καταγγελία ακόμη. Θα έχουμε την ευκαιρία να μιλήσουμε για τέτοια θέματα. Θέλαμε περισσότερο να επισημάνουμε την ευρύτερη διάσταση που έχει το θέμα που συζητούμε όχι μόνο για το Υπουργείο Πολιτισμού και γενικά για τη Δημόσια Διοίκηση, αλλά και για τη λειτουργία της δημοκρατίας και τη λειτουργία του πολιτικού συστήματος. Να πούμε ότι για εμάς δεν υπάρχουν «δικά μας» και «μη δικά μας» παιδιά. Για εμάς οι άνεργοι είναι όλοι δικά μας παιδιά και μακάρι να μπορούσαμε να βοηθήσουμε με τις προτάσεις μας και τις προσπάθειές μας να αμβλυνθεί το πρόβλημα της ανεργίας. Ακριβώς αυτές τις σκέψεις θέλαμε να καταθέσουμε με αφορμή την επερώτηση των συναδέλφων του ΠΑΣΟΚ. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Περνάμε στις δευτερολογίες, κύριοι συνάδελφοι. Το λόγο έχει ο πρώτος επερωτών κ. Διαμαντίδης.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, παρά το γεγονός ότι θα ήθελα να απαντήσω σ’ αυτά που είπε ο κύριος Υπουργός, είμαι υποχρεωμένος να ξεκινήσω απ’ αυτά που είπε ο κ. Πολύδωρας, ο οποίος περίμενε και ένα «ευχαριστώ» από την Αντιπολίτευση και αναφέρθηκε για τα πανωτόκια ή για τους συμβασιούχους, για το ΛΑΦΚΑ.
     Το θέμα δεν είναι αν θα πούμε εμείς ένα «ευχαριστώ» γι’ αυτά που κάνατε. Το θέμα είναι τι λένε όλοι αυτοί στους οποίους είχατε υποσχεθεί ότι θα λύσετε το θέμα των πανωτοκίων και δεν το κάνατε, όλες αυτοί οι διακόσιοι πενήντα χιλιάδες συμβασιούχοι που είχατε υποσχεθεί δια στόματος Πρωθυπουργού ότι θα τους τακτοποιήσετε μόλις γίνετε Κυβέρνηση και δεν το κάνατε με το νόμο του κ. Παυλόπουλου. Και βεβαίως, με αυτήν τη γελοιοποίηση, αν μου επιτραπεί η έκφραση –είναι ίσως λίγο βαριά- που υπέστη η Κυβέρνηση με το ΛΑΦΚΑ. Και αναγκάστηκε ο ίδιος ο Πρωθυπουργός να «αδειάσει» τους Υπουργούς του. 
     Άρα, λοιπόν, μη μας λέτε τώρα αυτά τα πράγματα. Είναι λίγο αστείο να συζητάμε γι’ αυτά τα πράγματα και να θέλετε γι’ αυτά να σας πούμε «ευχαριστώ». Ε, δεν θα σας το πούμε. Και δεν σας το λέει και η κοινωνία.
     Έρχομαι σε κάποια άλλα θέματα τώρα που ανέφερε ο κύριος Υπουργός. 
     Κατ’ αρχήν, κύριε Υπουργέ, προσπαθήσατε να γενικεύσετε μία επερώτηση που είχε συγκεκριμένο περιεχόμενο. Εμείς αναφερθήκαμε για την κομματικοποίηση, για τους διωγμούς μέσα στο Υπουργείο Πολιτισμού. Και εσείς μιλήσατε για το έργο σας ή θέλατε να σας κάνουμε επερώτηση και να αναφερθούμε στο έργο που κάνατε. Ποιο έργο; Πείτε μας ποιο έργο; Πότε ο Υπουργός Πολιτισμού και Πρωθυπουργός της χώρας, ο κ. Καραμανλής, συναντήθηκε με τους συνδικαλιστικούς φορείς και συζήτησε διάφορα θέματα; Πείτε μας, από το Μάρτιο του 2004 έως τις 13 Αυγούστου του 2004 εγκαινιάσατε δεκαεννέα μουσεία και αρχαιολογικούς χώρους. Είναι έργο δικό σας αυτό; Δεν είναι έργο της προηγούμενης κυβέρνησης; Τα βρήκατε έτοιμα. Πείτε μας για το νομοθετικό έργο που ετοιμάζετε, για το νέο οργανισμό, για το νέο αρχαιολογικό νόμο. Δεν τον ξέρουμε το νέο αρχαιολογικό νόμο. Για τον οργανισμό έχουν ξεσηκωθεί ήδη όλοι οι εργαζόμενοι, κύριε Υπουργέ, όλα τα σωματεία και έκαναν απεργία όπως ξέρετε στις 17 Μαρτίου. Ήδη ετοιμάζονται και νέες κινητοποιήσεις. Άρα, λοιπόν, μην μας προκαλείτε να μιλήσουμε για ένα έργο, το οποίο στον ένα χρόνο που είσαστε Κυβέρνηση, το μόνο που κάνατε ήταν ένα νομοσχέδιο για την Πολιτιστική Πρωτεύουσα την Πάτρα και ένα άλλο θέμα που έλυνε κάποιες τεχνικές λεπτομέρειες. Δεν είναι έργο ενός Υπουργείου τόσο σημαντικού όπως είναι το Υπουργείο Πολιτισμού και στο οποίο μάλιστα προΐσταται ο Πρωθυπουργός.
     Προχωράω. Μας είπατε ότι παρά τα όσα λέμε το ΠΑΣΟΚ είναι η πρώτη συνδικαλιστική δύναμη. Έχει πάρει 35% στο Υπουργείο Πολιτισμού. Εάν αυτό θεωρείτε ότι είναι τόσο τρομερό από τη στιγμή που στο Υπουργείο Πολιτισμού, όπως ισχυρίζεστε, το ΠΑΣΟΚ διόρισε χιλιάδες, ε, πώς είναι δυνατόν να υπάρχει εκεί κομματικοποίηση; Και βεβαίως, θα πρέπει να πω εδώ ότι ψεύδεστε. Θα μου επιτρέψετε να πω αυτή την έκφραση, ίσως δεν σας έχουν πληροφορήσει -με όλη την αγάπη που έχω στο πρόσωπό σας και το ξέρετε αυτό- όταν λέτε ότι δεν λειτουργούσε η ιεραρχία. Το είπατε αυτό. Λειτουργούσε αυστηρά και χωρίς παρεμβάσεις από την τότε πολιτική ηγεσία στα υπηρεσιακά συμβούλια. Πότε και ποιοι σύμβουλοι του Υπουργού παρενέβησαν και πού; Γίνεται αξιολόγηση όπως σε όλη τη Δημόσια Διοίκηση.
     Θα σας πω, λοιπόν, ότι η νυν γενική διευθύντρια διοικητικού που επελέγη στη θέση αυτή από τον Υφυπουργό, έγινε διευθύντρια επί ΠΑΣΟΚ. Θα πω επίσης ότι και η κ. Μιχαηλίδου έγινε Γενική Διευθύντρια επί ΠΑΣΟΚ όντας στέλεχος της Νέας Δημοκρατίας. Άρα, μη μας μιλάτε για παρεμβάσεις στην ιεραρχία. 
     Προχωρώ, για τους αρχιφύλακες. Σας κατέθεσα και σχετικό πίνακα. Για τους αρχιφύλακες, υπήρχε το πλαίσιο του Γραφείου Φύλαξης και Πληροφόρησης ήδη από το 2003, κύριε Υπουργέ. Γιατί δεν το εφάρμοσε; Μήπως γιατί δεν θα πέρναγαν οι επιλογές του; Απαντήστε. Είναι ερωτήματα στα οποία πρέπει να δοθεί απάντηση μέσα στη Βουλή. Δεν αφορούν εμάς σαν ΠΑΣΟΚ, δεν το κάνουμε για λόγους αντιπολιτευτικούς. Πρέπει να δώσετε απάντηση στους εργαζόμενους οι οποίοι αγωνιούν για το αύριο. Σε λίγες ημέρες εκατοντάδες, για να μην πω χιλιάδες απ’ αυτούς θα βρεθούν στο δρόμο. Τι θα κάνετε; 
     Τώρα για να γίνει η πρόσληψη του ωρομίσθιου προσωπικού περιμένει η υπηρεσία την έγκριση του Υπουργού. Είπατε ότι ο Υπουργός εγκρίνει τις θέσεις, τις ειδικότητες, τα άτομα. Πώς ξέρει, λοιπόν, η άτυπη επιτροπή αυτή που είπατε τις ανάγκες κάθε περιφερειακής υπηρεσίας; Υποθέτουμε ότι στον ΑΣΕΠ δεν υπάρχουν τα βιογραφικά, δεν καταθέτουν βιογραφικά και πιστοποιητικά κοινωνικών φρονημάτων. Αλλά τις εισηγήσεις του υπηρεσιακού συμβουλίου.
    Προφανώς, λοιπόν, γνώριζε το Υπουργείο Πολιτισμού πόσοι ήταν οι συμβασιούχοι και που υπηρετούσαν. Γιατί δεν έδωσε στοιχεία, λοιπόν, όταν του ζητήθηκαν κατ’ επανάληψη; Μια άτυπη επιτροπή πώς έχει μια τέτοια αποφασιστική αρμοδιότητα; 
    Πρέπει να πω επίσης, κύριε Πρόεδρε, ότι στο Υπουργείο Πολιτισμού υπηρετούν επτά χιλιάδες μόνιμοι υπάλληλοι και τρεισήμισι χιλιάδες συμβασιούχοι για πάγιες και διαρκείς ανάγκες -επί ΠΑΣΟΚ, όπως είπατε- και χίλιοι πεντακόσιοι εποχικοί με κριτήρια. Με το ΑΣΕΠ οι τελευταίοι.
    ΑΝΔΡΕΑΣ ΛΟΒΕΡΔΟΣ: Εποχικοί με κριτήρια ΑΣΕΠ.
    ΙΩΑΝΝΗΣ ΔΙΑΜΑΝΤΙΔΗΣ: Εποχικοί με κριτήρια. 
     Οι συμβασιούχοι αυτοί μπορεί, όπως είπατε, να ήταν όμηροι αλλά είχαν δουλειά. Και μπήκαν μέσω ΑΣΕΠ. Αν αμφισβητείτε το ΑΣΕΠ, αλλάξτε το. Και να σας πω και κάτι άλλο, κύριε Υπουργέ. Για όλα αυτά που λέτε, ρωτήστε και τους συναδέλφους της Νέας Δημοκρατίας, να δούμε τι λένε. Σας εγκαλούν συνέχεια ότι οι Υπουργοί μονόπλευρα διορίζουν γαλάζια παιδιά και αγνοούν τους Βουλευτές. Όχι μόνο σε εσάς αλλά σε όλη τη Δημόσια Διοίκηση. Σε όλους τους οργανισμούς και σε όλο τον κρατικό μηχανισμό. Δεν είναι έτσι; Δεν τα λέω εγώ. Τα διαβάζουμε στις εφημερίδες. Όλοι παρακολουθούμε τον Τύπο και βλέπουμε τι γίνεται.
    Τέλος, κύριε Πρόεδρε, ο κ. Υπουργός έκανε μια αναφορά σ’ αυτά που είπα για τις επιστημονικές επιτροπές. Εγώ δεν είπα ότι αυτές οι αντικαταστάσεις διευθυντών και προέδρων που έγιναν, έγιναν με κομματικά κριτήρια. Εγώ δεν ανέφερα αυτό και μπορεί να αναζητηθεί στα πρακτικά. Δεν είπα ότι αυτοί που αντικατέστησαν τους προηγούμενους ήταν στελέχη ή φίλα προσκείμενοι προς τη Νέα Δημοκρατία. Εγώ είπα ότι αυτοί που ήταν πρώτα είχαν τεράστια εμπειρία, είχαν τεράστια προσόντα και δεν βλέπω για ποιο λόγο θα έπρεπε να αντικατασταθούν. Κρατάω μια επιφύλαξη για τον κ. Κεραμιδά. Μπορεί να έχω εκεί λάθος. Αν έχω λάθος, δεν έχω πρόβλημα να το παραδεχθώ.  
    Για να κλείσω, κύριε Πρόεδρε, θα περίμενα από τον κ. Υπουργό να δώσει πειστικές απαντήσεις στο σκέλος -επαναλαμβάνω- και στο αντικείμενο της επερώτησης των Βουλευτών του ΠΑΣΟΚ. Και η επερώτηση του ΠΑΣΟΚ όπως όλοι γνωρίζουμε και όπως υπάρχει και στα Πρακτικά, λέει συγκεκριμένα πράγματα στον τίτλο. Θέμα: «Κομματικοποίηση και κατάλυση της αξιοκρατίας του Υπουργείου Πολιτισμού». Δεν είναι μια επερώτηση εφ’ όλης της ύλης. Εμείς θέλουμε και περιμένουμε και από τον Πρωθυπουργό, αν είναι δυνατόν -και νομίζω ότι θα πρέπει να το κάνει- και από εσάς και από την αναπληρώτρια Υπουργό, την κ. Πετραλιά, να έρθει στην Επιτροπή Μορφωτικών Υποθέσεων, να μας δώσει απαντήσεις σ’ όλα τα ερωτήματα, με μια άλλη άνεση χρόνου που θα έχουμε για να δούμε από εκεί και πέρα ποιο είναι το έργο το δικό σας στον ένα χρόνο ως Κυβέρνηση της Νέας Δημοκρατίας και ποιο ήταν το έργο του ΠΑΣΟΚ στα οκτώ χρόνια που κυβερνούσε. 
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Διαμαντίδη. 
     Ο κ. Μπόλαρης έχει το λόγο.
     ΜΑΡΚΟΣ ΜΠΟΛΑΡΗΣ: Κύριε Πρόεδρε, άκουσα εμβρόντητος τον Υπουργό να ομολογεί ότι αυτά τα οποία λέμε στην επερώτησή μας είναι αληθή. Το ομολόγησε με τη φράση ότι στο Υπουργείο λειτουργεί άτυπο γραφείο που είναι υπεύθυνο για τις προσλήψεις. Το άτυπο γραφείο που δεν προβλέπεται από το νόμο, που είναι παράτυπο, που είναι αντίθετο με τις διατάξεις του νόμου που ψήφισε και έχει την υπογραφή της κ. Μπενάκη, είναι η σαφής και η καλύτερη ομολογία, ότι στο Υπουργείο λειτουργεί γραφείο μη θεσμικά υφιστάμενο το οποίο μεθοδεύει αυτά τα οποία με την επερώτησή μας καταγγέλλουμε. Αυτά για τα οποία διαμαρτύρονται οι υπάλληλοι του Υπουργείου Πολιτισμού. Και οι μόνιμοι, οι αρχιφύλακες, για κομματική επέλαση και αλλαγές σε όλα τα επίπεδα, αλλά και οι συμβασιούχοι. 
     Έτσι ώστε, κύριε Πρόεδρε, πραγματικά να μην είμαστε καθόλου υπερήφανοι γιατί σ’ αυτήν την Αίθουσα αντί να έρθει ο Υπουργός του Πολιτισμού και να συζητήσει τα θέματα της αξιολόγησης, αναλωθήκαμε σε μια συζήτηση, την οποία μετέφερε και από του βήματος ο Κοινοβουλευτικός Εκπρόσωπος της Νέας Δημοκρατίας, ο κ. Πολύδωρας, λέγοντας ποιοι είναι δικοί σας, πόσοι είναι δικοί σας, τι ποσοστό έχετε εσείς και πόσους έχει η κακομοίρα η Νέα Δημοκρατία. Αυτό είναι το ζήτημα;
    Το ζήτημα ήταν να έρθει εδώ σήμερα ο αρμόδιος Υφυπουργός Πολιτισμού και να μας πει ότι έπραξε σαν Υπουργός αυτό το οποίο κατήγγειλε το 1994; Δεν κατάλαβε ότι έχει περάσει πολύ νερό στο ποτάμι από το 1994 μέχρι τώρα και ότι αυτά τα οποία λέει δεν τα δεχόμαστε ούτε εμείς, που είμαστε νέοι Βουλευτές, αλλά ούτε η νεολαία ούτε οι άνθρωποι, οι οποίοι ψήφισαν τη Νέα Δημοκρατία, γιατί πίστεψαν ότι ο Πρωθυπουργός εννοεί αυτά τα οποία υπόσχεται, εννοεί αυτά τα οποία λέει στον ελληνικό λαό;
    Θα ήθελα να κάνω δύο παρατηρήσεις ακόμα. 
    Κύριε Υπουργέ, η μία είναι ιστορικής σημασίας. Οι παροικούντες στην Ιερουσαλήμ είναι αυτοί στους οποίους θέλατε να αναφερθείτε. Αναφερθήκατε στους κατοίκους της Ιεριχούς στην αποστροφή σας.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Της Ιεριχούς είπα.
    ΜΑΡΚΟΣ ΜΠΟΛΑΡΗΣ: Ναι, της Ιεριχούς είπατε. Είναι οι παροικούντες στην Ιερουσαλήμ και όχι στην Ιεριχώ. 
    Θέλω, λοιπόν, να πω κλείνοντας πως αυτές τις ημέρες παρατηρούμε το εξής οξύμωρο: Ο μεν Πρωθυπουργός, σαν Υπουργός του Πολιτισμού, να λέει ότι υπάρχουν προβλήματα οικονομικής υφής. Και αυτά τα προβλήματα καλούνται να τα πληρώσουν οι συμβασιούχοι του Υπουργείου Πολιτισμού, οι οποίοι επειδή υπάρχουν οικονομικά και άλλα προβλήματα, δεν ξέρουν ούτε αν θα ανανεωθεί η σύμβασή τους ούτε αν θα είναι οκτάμηνη ή αν θα είναι τρίμηνη. Και την ίδια στιγμή ο Πρωθυπουργός, σε συνεργασία με τον Υπουργό Δημόσιας Τάξης, εξαγγέλλει την πρόσληψη οκτώμισι χιλιάδων αγροφυλάκων, έτσι ώστε στην ελληνική κοινωνία να μπαίνει το θέμα και να γίνονται συγκρίσεις. Τελικά, αντί στο Υπουργείο Πολιτισμού και των συμβασιούχων αρχαιοφυλάκων και συντηρητών επιλέγουμε να στήσουμε ένα μηχανισμό καταστολής άχρηστο και αχρείαστο για την κοινωνία, όπως είναι το Σώμα της Αγροφυλακής;
    Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπόλαρη.
    Ο κ. Αηδόνης έχει το λόγο.
    ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
    Κύριε Υπουργέ, άκουσα με πάρα πολύ προσοχή ιδιαίτερα το πρώτο κομμάτι της τοποθέτησής σας, που αφορούσε τα στοιχεία του πολιτισμού μιας χώρας που πραγματικά για να μπορέσει να σταθεί και να αντιμετωπίσει με αξιοπρέπεια –αν μου επιτραπεί η έκφραση- το μέλλον, πρέπει να διακρίνεται από αυτόν τον πολιτισμό.
    Ο πολιτισμός, λοιπόν, προσδιορίζεται και καταγράφεται πρώτα απ’ όλα από τον ίδιο το λαό. Είναι εκείνος που μέσα στην ιστορική διαδρομή πολλές φορές –τις περισσότερες- έχει και τον κύριο λόγο για τη διαμόρφωσή του. Υπάρχουν, όμως, και οι ευθύνες σε αυτούς που κυβερνούν. 
    Άρα, λοιπόν, εσείς σήμερα έχετε πάλι από την πλευρά σας μια καθαρά ιστορική ευθύνη για το περιεχόμενο του πολιτισμού, που θα αφορά τις μελλοντικές γενεές. 
    Θα ήθελα εδώ να θυμίσω δύο παραδείγματα -γιατί νομίζω ότι είναι πολύ σημαντικά για να βοηθήσουμε την κουβέντα- στο πώς δομήθηκε ο πολιτισμός της νεότερης Ελλάδας από το 1950 και μετά. 
    Υπήρχε μία απόφαση που είχε να κάνει με τη δόμηση. Θα μου πείτε, τι σχέση έχει η δόμηση με τον πολιτισμό. Αναγκάστηκαν, όμως, οι άνθρωποι να ζουν μέσα σε συγκεκριμένες συνθήκες, μέσα από τις οποίες διαμόρφωσαν και τις συνήθειές τους. Γιατί ο πολιτισμός κατά βάση έχει σχέση και με αυτό.
    Είδαμε, λοιπόν, μία Ελλάδα να ανοικοδομείται άναρχα, μ’ έναν τέτοιο τρόπο όπου πραγματικά διαμορφώθηκε αυτό που σήμερα λέμε «ο πολιτισμός των Νεοελλήνων», για τον οποίο φυσικά δεν μπορούμε να πούμε ότι τιμάται η χώρα μας. 
    Υπάρχει, λοιπόν, αμέσως μετά τη δεκαετία του 1980 μία φωτισμένη γυναίκα, η οποία αναλαμβάνει μεγάλες πρωτοβουλίες, που αφορούν το πώς επιτέλους θα μπορέσει να υπάρξει πολιτισμός σε αυτήν τη χώρα και τι σημαίνει. Και το κάνει πράξη μέσα από μία σειρά πολιτικές, όπου πραγματικά σήμερα, αν υπάρχει βάση για τον πολιτισμό αυτής της χώρας, οφείλεται στην πολιτική εκείνης της περιόδου. 
    Τι έκανε, λοιπόν, αυτή η κυβέρνηση όλα αυτά τα χρόνια; Τετρακόσιοι αρχαιολογικοί χώροι και εκατό μουσεία αναδείχθηκαν από αυτήν την πολιτική.  
    Σήμερα, λοιπόν, μπορούμε να πούμε: Μπορεί να μη διαμορφώσαμε νέες συνήθειες –και αυτό είναι το ζητούμενο- αλλά αν μη τι άλλο τουλάχιστον φροντίσαμε να προστατεύσουμε τη βασική πολιτιστική μας κληρονομιά. Και αυτό είναι το αποτέλεσμα μιας πολιτικής. 
    Άρα, λοιπόν, αυτό για το οποίο σας εγκάλεσε και ο Κοινοβουλευτικός μας Εκπρόσωπος είναι ότι εσείς δεν έχετε να ασχοληθείτε μόνο με αυτό που έχει να κάνει με το οργανωτικό κομμάτι μιας πολιτικής, αλλά επιτέλους πρέπει σε αυτήν την κοινωνία, αφού έχετε την ιστορική ευθύνη, να φέρετε και νέα στοιχεία πολιτισμού. 
    Θα ήθελα, για να μην είμαι αφηρημένος, να γίνω πολύ συγκεκριμένος. Επιτέλους υπάρχουν στοιχεία του νέου πολιτισμού. Δηλαδή πώς πρέπει να αναπτυχθεί μία νέα σύγχρονη πόλη για να διαμορφωθεί ένα νέο επίπεδο πολιτισμού; Αυτό είναι ένα ζητούμενο.
    Πότε θα τα δούμε επιτέλους σ’ αυτήν την πολιτική ζωή; Με τον τρόπο που λειτουργούν σήμερα οι επιτροπές; Όχι. 
      Εγώ προσωπικά νιώθω ότι μειώνομαι καθημερινά απ’ αυτόν τον τρόπο που λειτουργεί η συγκεκριμένη επιτροπή, για την οποία ποτέ πραγματικά μέχρι στιγμής δεν ζητήθηκε ο λόγος μου για συγκεκριμένα και πολύ σοβαρά πράγματα. Απλά καλούμαι κάθε φορά ως Βουλευτής, είτε Συμπολίτευσης είτε Αντιπολίτευσης, να επικυρώνω πολιτικές, που δεν έχουν καμία σχέση με την πραγματικότητα. Αυτό είναι το ζητούμενο σήμερα; 
      Κι επειδή τελείωσε ο χρόνος μου, κύριε Πρόεδρε -χαμογελάτε και σας ευχαριστώ γι’ αυτό- θα ήθελα να κλείσω…
      ΠΡΟΕΔΡΕΥΩΝ (Σωτήρης Χατζηγάκης): Υπέθεσα ότι τελειώσατε. 
      ΧΡΗΣΤΟΣ ΑΗΔΟΝΗΣ: Θα ήθελα να πω πολλά, κύριε Πρόεδρε, αλλά τελειώνω μ’ ένα και μόνο: 
      Υπήρξε μία δήλωσή σας, κύριε Υπουργέ, ότι δεν θα ζητήσετε περισσότερα χρήματα στον προϋπολογισμό του 2005 -και διορθώστε με γι’ αυτό- και ότι το κάνατε για να μάθει το Υπουργείο να δουλεύει με αυτά που έχει, με αποτέλεσμα, αν δεν κάνω λάθος, να υπάρχουν αναπορρόφητα 14.000.000 για πρώτη φορά στον τακτικό προϋπολογισμό τη χρονιά που μας πέρασε. 
      Άρα, λοιπόν, εκ των πραγμάτων, για να μπορέσει να γίνει πολιτισμός, χρειάζονται και πόροι. Γι’ αυτούς είσαστε εσείς υπεύθυνος. Νομίζω, λοιπόν, ότι πρέπει να αναθεωρήσετε αυτήν την πολιτική γιατί, μέχρι στιγμής, τουλάχιστον, δεν έφερε αποτέλεσμα, το οποίο -εμείς τουλάχιστον- να μπορούμε να το δούμε και να το αντιληφθούμε.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αηδόνη.
      Ο κ. Δημαράς έχει το λόγο.
      ΙΩΑΝΝΗΣ ΔΗΜΑΡΑΣ: Κύριε Πρόεδρε, παρά τα ευφυολογήματα, που ακούστηκαν πριν από λίγο από τον κ. Πολύδωρα, θα ήθελα να αναρωτηθώ -και να συμμεριστείτε αυτά τα ερωτήματα που με διακατέχουν- από την πρόσκληση και παραίνεση του κ. Πολύδωρα να πούμε «ευχαριστώ», ένα ελάχιστο «ευχαριστώ», στη Νέα Δημοκρατία, για τον τρόπο με τον οποίο αντιμετώπισε τρία κορυφαία ζητήματα: ΛΑΦΚΑ, πανωτόκια, συμβασιούχους. 
      Ας υποθέσουμε, κύριε Πρόεδρε, ότι εμείς είμαστε μίζεροι και κακεντρεχείς και δεν το κάνουμε. Αλήθεια, ο ελληνικός λαός τι λέει γι’ αυτά; Και οι μετρήσεις, έτσι τουλάχιστον, όπως έχουν καταγραφεί τον τελευταίο καιρό, δεν αποδεικνύουν της απορίας μου το αληθές και αξιόπιστο; 
      Επομένως με ευφυολογήματα δεν μπορεί να απαντηθεί το καίριο ερώτημα που έχουμε θέσει στην Κυβέρνηση και το οποίο είναι: Πώς και με ποια κριτήρια ο έμπειρος και εξειδικευμένος αντικαθίσταται από έναν άπειρο, ο οποίος δεν διαθέτει τα τυπικά προσόντα; Τα επιχειρήματα ακούστηκαν από όλους μας. Έχω όμως την εκτίμηση και τη βεβαιότητα –θα μου επιτρέψετε να πω- ότι δεν απαντήθηκαν και περιμένουμε στη δευτερολογία του κυρίου Υπουργού να απαντηθούν, να απαντηθεί αυτή η απορία δηλαδή. 
      Εν πάση περιπτώσει, όπως κι αν έχουν τα πράγματα, εκείνο το οποίο άκουσα και ειλικρινά μου γεννά μια δεύτερη απορία είναι ότι το ΠΑΣΟΚ δημιούργησε όμηρους συμβασιούχους. Ας το δεχθούμε και αυτό. Ελεύθερους, όμως, άνεργους, όπως έχει ήδη δημιουργηθεί το δεδομένο και είναι αυτή η πραγματικότητα, την οποία έχει καταφέρει η Νέα Δημοκρατία με τις επιλογές και την πολιτική της βούληση και δράση, δεν έχει κάνει. Και γι’ αυτό περιμένω επίσης να ακούσω μια ερμηνεία και μια εξήγηση από τον κύριο Υπουργό.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δημαρά.
      Το λόγο έχει η κ. Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Πριν μπω στο θέμα της επερώτησης, δεν μπορώ να μην πω δύο κουβέντες γι’ αυτό που είπε ο κ. Πολύδωρας, σε σχέση με το γεγονός ότι δεν διδάσκεται η τοπική ιστορία στα σχολειά και ότι γι’ αυτόν ακριβώς το λόγο τα παιδιά μας χάνουν απ’ αυτό. Προφανώς δεν γνωρίζει πολύ καλά –ίσως δεν έκανε απογραφή πάνω σ’ αυτό το σημείο η σημερινή Κυβέρνηση- ότι η προσέγγιση της γνώσης, μέσω και άλλων θεμάτων, η διαθεματικότητα, δηλαδή, ως πρόγραμμα και η ευέλικτη ζώνη, είναι προγράμματα που υλοποιούνταν κατά τη θητεία της προηγούμενης κυβέρνησης. Μέσα από αυτό μπορούσε να διδαχθεί και να διδάξει ο εκπαιδευτικός την τοπική ιστορία, αλλά και πολλά άλλα θέματα και να προσεγγίσει ό,τι δίδασκε με πολλούς και διάφορους τρόπους και μέσω άλλων μαθημάτων. Καταξιωμένα στην εκπαιδευτική κοινότητα, αλλά και στην κοινωνία, τα δύο αυτά προγράμματα τώρα βαλτώνουν. Σωστά ο κ. Λοβέρδος έθεσε το θέμα τού να κουβεντιάζονται όλα αυτά τα θέματα στην Επιτροπή Μορφωτικών Υποθέσεων.
      Εάν, κύριε Υπουργέ, μου ζητούσαν να αξιολογήσω την τοποθέτησή σας, ως παρέμβαση στην επερώτηση που κουβεντιάζουμε σήμερα, θα έβαζα το χαρακτηρισμό «εκτός θέματος».
     Είναι η πολλοστή φορά που η Κυβέρνηση, μέσω των Υπουργών της, τοποθετείται με «άλλα λόγια να αγαπιόμαστε», γιατί, κύριε Υπουργέ, εγώ ουδέποτε αναφέρθηκα –σ’ εμένα αναφερθήκατε κάποια στιγμή- στο θέμα των αρχιφυλάκων, γιατί δεν πρόλαβα στην πρωτολογία μου να πω κάτι τέτοιο. Αλλά, μια και το αναφέρατε, να θίξω αυτό το θέμα και να πω ότι εσείς ο ίδιος αναφέρετε σε απάντησή σας σε συναδέλφους μας -και λέγω ακριβώς αυτά που είπατε- ότι «η υπηρεσία, όπως προκύπτει από τα παραπάνω, υποχρεούται να λύσει το πρόβλημα της λειτουργίας και φύλαξης των υπηρεσιών της με βάση τον κρινόμενο από αυτήν ως πλέον αποτελεσματικό τρόπο». 
     Ας μην ξεχνάμε ότι λίγο πριν είχατε συγχαρεί όλους αυτούς τους ανθρώπους, γιατί με τον πλέον άριστο τρόπο αντιμετώπισαν όλα τα ζητήματα που προέκυψαν στη διάρκεια των Ολυμπιακών Αγώνων και έδωσαν την καλύτερη εικόνα για τη χώρα μας σε όλους τους ξένους επισκέπτες. Πότε είχατε δίκιο; Τότε ή όταν τους ξηλώνατε; Να πω επίσης ότι ένα από τα κριτήρια ορισμού με τα οποία τεκμηριώνεται η επιλογή των αρχιφυλάκων είναι η εναλλαγή προσωπικού που βρίσκεται πολλά χρόνια στην ίδια θέση και είναι κοντά στο όριο συνταξιοδότησης. Βεβαίως, στη μεγάλη φόρα που είχαν πάρει έβαλαν και συνταξιούχους υπαλλήλους του Υπουργείου Πολιτισμού.
     Αλλά, όμως, να αναφερθώ και σε κάτι άλλο. Είπε ο κύριος Υπουργός ότι η προηγούμενη πολιτική ηγεσία του Υπουργείου Πολιτισμού λειτουργούσε ως παρέα. Εγώ να το πιστέψω και αυτό και να πω ότι λειτουργούσε ως παρέα. Αλλά φαντάζομαι να συμφωνείτε, κύριε Υπουργέ, με το γεγονός ότι την ιστορία την γράφουν οι «παρέες», γιατί έχουν και συνοχή αυτές οι «παρέες». Ιδιαίτερα, λοιπόν, όταν έχουν συνοχή αυτές οι «παρέες» –και θα αιτιολογήσω για ποιο λόγο το λέω- είναι ιδιαίτερα σημαντικό.
     Διαμορφώσατε το άτυπο γραφείο, όπως το ονομάσατε, και η Αναπληρωτής Υπουργός Πολιτισμού το ονόμασε μη αυτοτελές γραφείο και, έτσι όπως δημοσιεύθηκε στην εφημερίδα της Κυβερνήσεως, γραφείο μηχανογράφησης, διαχείρισης στοιχείων ωρομίσθιου προσωπικού κλπ.. Η κυρία Αναπληρωτής Υπουργός για λόγους δεοντολογίας -και σωστά- το κοινοποίησε και σ’ εσάς. Αυτό, κύριε Πρόεδρε, έχει ημερομηνία 20 Γενάρη. Με ημερομηνία 21 Γενάρη και χωρίς να κοινοποιηθεί στην Αναπληρωτή Υπουργό ο διευθυντής του κυρίου Υφυπουργού δημιουργεί ένα άλλο γραφείο, αυτό το άτυπο γραφείο. Αν προσέξετε αυτά τα δύο έγγραφα μεταξύ τους -και το τονίζω αυτό, γιατί θα θεωρούσε ότι προφανώς το πολλαπλασίασε ο διευθυντής του Υφυπουργού και ο κύριος Υφυπουργός- και αν δείτε τα στοιχεία, τα οποία δίνονται ως ενημέρωση, τα τηλέφωνα, τα fax και τα e-mail για να στέλνονται τα στοιχεία, είναι εντελώς διαφορετικά μεταξύ τους, ως να είναι μία εντελώς διαφορετική υπηρεσία. 
     Αλήθεια, για ποιους λόγους, λοιπόν, δύο διαφορετικά γραφεία στο ίδιο Υπουργείο με «συνοχή» –εντός εισαγωγικών- ζητούν στοιχεία για τους ωρομίσθιους; Απογραφή και εδώ; Απογραφή τουλάχιστον με το σωστό τρόπο, με τον τρόπο της διατήρησής τους. Σαφώς να μάθετε -και νομίζω ότι το Υπουργείο και την προηγούμενη τετραετία γνώριζε ποιοι ήταν και πόσοι ήταν οι ωρομίσθιοι- αλλά δεν νομίζω, κύριε Υπουργέ, ότι ο εκσυγχρονισμός -γιατί είπατε ότι θέλετε να τα κρατήσετε μέσα στα κομπιούτερ σας- σημαίνει ότι για να λάβετε γνώση πλέον των δεδομένων πρέπει να απολύσετε το προηγούμενο προσωπικό και να προσλάβετε νέο, ίσως για να έχετε καλύτερη γνώση μετά από ένα face-control. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Σχοιναράκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εκτός αν η λήξη σύμβασης –και τελειώνω, κύριε Πρόεδρε, παρ’ ότι το έργο συνεχίζεται και προσλαμβάνεται νέο προσωπικό στη θέση του απολυομένου, δεν θεωρείται, δεν συνιστά -κατά τη δική σας έκφραση- κατ’ ουδένα λόγο απόλυση προσωπικού από τη θέση του.
     Ευχαριστώ.
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
     Κυρίες και κύριοι συνάδελφοι, ολοκληρώθηκε ο κύκλος των δευτερολογιών των συναδέλφων Βουλευτών του ΠΑΣΟΚ και το λόγο για να δευτερολογήσει έχει ο κύριος Υπουργός. 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, νομίζω ότι η πορεία της συζήτησης ανέδειξε το μεγάλο πρόβλημα. Αυτό κυρίως εντοπίστηκε, όμως, στον τρόπο με τον οποίο ο Κοινοβουλευτικός Εκπρόσωπος του ΠΑΣΟΚ προσπάθησε ουσιαστικά να διαμορφώσει το δικό του πλαίσιο παρέμβασης, όπου το ζητούμενο είναι το εξής: Υπήρξε ένα συγκεκριμένο πλαίσιο της επερώτησης. Το συγκεκριμένο πλαίσιο της επερώτησης βάζει συγκεκριμένα σημεία αναφοράς.
      Άλλωστε, όπως γνωρίζετε, κυρίες και κύριοι συνάδελφοι, εκείνο που έχει μεγάλη σημασία είναι η συνέπεια που πρέπει να έχουμε πάνω στον τρόπο που διεξάγονται αυτές οι συζητήσεις. 
      Η θεματολογία είχε προσδιοριστεί από το επίπεδο και από το πλαίσιο της επερώτησης. Η επερώτηση ήταν η κομματικοποίηση και η έλλειψη αξιοκρατίας στο Υπουργείο Πολιτισμού. Αυτό μας επερωτήσατε, κυρίες και κύριοι συνάδελφοι, και τίποτα παραπέρα. Εάν πράγματι πιστεύετε ότι αυτό είναι ήσσονος σημασίας θέμα, τότε γιατί –και μέσα στα δικά σας τα χέρια ήταν να πάρετε την αντίστοιχη πρωτοβουλία προκειμένου να διατυπώσετε μία εντελώς διαφορετική άποψη και προσέγγιση για τη συζήτηση- δεν μας επερωτήσατε για το τι κάνουμε σήμερα στο Υπουργείο Πολιτισμού ή για το ποιες είναι οι πολιτικές μας πάνω στο σύγχρονο πολιτισμό ή για το ποιες είναι οι πολιτικές μας στην πολιτιστική κληρονομιά ή για το ποιες είναι οι πολιτικές μας πάνω στα προβλήματα πολιτισμού, που σήμερα αντιμετωπίζει η ελληνική κοινωνία; 
      Στο δικό σας το χέρι είναι, κυρίες και κύριοι συνάδελφοι. Εσείς διαμορφώνετε το πλαίσιο της επερώτησης και εγώ οφείλω να πειθαρχήσω στον Κανονισμό της Βουλής. Και ο Κανονισμός της Βουλής είναι σαφής: Η συζήτηση γίνεται πάνω στη θεματολογία, την οποία οι επερωτώντες, διά της επερωτήσεώς τους, επιχειρούν να θέσουν προς συζήτηση. 
      Εδώ να τονίσω ότι εγώ πιστεύω πως η σημερινή συζήτηση ανέδειξε πάλι ένα άλλο πρόβλημα: Ότι οι συνάδελφοι επερωτώντες δεν έχουν ενδιαφέρον, δεν κινούνται από το ενδιαφέρον να αναδείξουν συγκεκριμένα προβλήματα, τα οποία θέτουν. Αλλά έρχονται μέσα από μία αόριστη επιχειρηματολογία να τονίσουν τη δική τους παρουσία. 
      Θα ήθελα ειλικρινώς να σας πω ότι με σαφήνεια απάντησα στα ερωτήματα, τα οποία έχετε θέσει. Και τα ερωτήματα είναι τρία. Το πρώτο ερώτημα είναι τι γίνεται με τους ωρομίσθιους και αν οι νέες προσλήψεις που γίνονται, γίνονται με κριτήρια αξιοκρατικά ή με κριτήρια κομματικά. Και σας απάντησα απλά ότι μακράν από μας κάποια τέτοια αντίληψη, μακράν από μας κάποια τέτοια λογική. 
      Το 80% των ωρομισθίων και των συμβασιούχων, που συνεχίζουν να προσφέρουν υπηρεσίες στο Υπουργείο Πολιτισμού, προέρχονται από αυτούς που δούλευαν και πριν το Μάρτιο του 2004. Και η ανανέωση των συμβάσεων γίνεται μέσα στα πλαίσια που προβλέπει ο νόμος. 
      Κύριοι συνάδελφοι, ο ν.1958/91 είναι ένας νόμος, ο οποίος προβλέπει το μέγιστο διάστημα για το οποίο μπορεί κάποιος να εργάζεται ως ωρομίσθιος με σύμβαση ορισμένου χρόνου στο δημόσιο. Και  αυτό υλοποιείται. Και αυτό το υλοποιούμε χωρίς κανένα κομματικό κριτήριο, γιατί αυτό είναι το ζητούμενο. 
      Το ζητούμενο για μας είναι να υπάρξει ένας σημαντικός προγραμματισμός, ένας προγραμματισμός, ο οποίος ουσιαστικά θα οδηγεί σε λύσεις των προβλημάτων που έχει το Υπουργείο Πολιτισμού και να μην είναι ένας προγραμματισμός, ο οποίος να λειτουργεί στη λογική του τυχαίου και στη λογική της εξυπηρέτησης της πελατειακής πολιτικής ανάγκης. 
      Αυτούς τους δύο στόχους εμείς υλοποιούμε με την πολιτική μας. Γι’ αυτό και σας είπα ότι ένα μεγάλο ποσοστό, και από αυτούς που συνεχίζουν σήμερα να εργάζονται, είναι μέσα στα πλαίσια όλων αυτών που έχουν θεμελιώσει δικαίωμα, σύμφωνα με το προεδρικό διάταγμα του κ. Παυλόπουλου. 
      Ίσως ξεχάσατε να παρατηρήσετε και την επισήμανση που σας έκανα, ότι με δική μου πρωτοβουλία οι οδηγίες που δόθηκαν στα υπηρεσιακά συμβούλια ήταν η επιλογή όλων αυτών, που έχουν θεμελιώσει το δικαίωμα, να γίνεται ακόμα και με την ύπαρξη κάποιας χαλαρότητας. Και αυτήν την πολιτική την επικρότησαν όλα τα σωματεία και όλες οι συνδικαλιστικές δομές στο Υπουργείο Πολιτισμού.
      Υπήρξε κάποιο κομματικό κριτήριο σε αυτήν την επιλογή; Όχι, βέβαια. Στόχος μας είναι να εξυπηρετήσουμε όσες περισσότερες ανάγκες μπορούμε και να ενσωματώσουμε στο Υπουργείο Πολιτισμού όσους μπορούμε περισσότερους από όσους μέχρι χθες προσέφεραν τις υπηρεσίες τους με τη συγκεκριμένη σχέση εργασίας, που η δική σας κυβέρνηση είχε επιλέξει. Εμείς ερχόμαστε και επιλύουμε αυτό το πρόβλημα. Δίνουμε προνόμιο σε αυτήν την κατάσταση για να είμαστε συνεπείς στην προεκλογική μας υπόσχεση, αλλά και γιατί δεν θέλουμε να συνεχιστεί αυτή η κατάσταση. Δεν θεωρούμε ότι μπορεί να αποτελεί ισχυρό στοιχείο της σημερινής Ελλάδας η διατήρηση ομήρων εργαζομένων υπαλλήλων. Επιλύουμε αυτό το πρόβλημα οριστικά. 
      Παραπονεθήκατε, γιατί δημιουργήθηκαν αυτά τα δύο γραφεία. Σας είπα ότι το ένα γραφείο δημιουργήθηκε στην Διεύθυνση Διοικητικής Υποστήριξης για να μάθουμε πόσοι συμβασιούχοι εργάζονται στο Υπουργείο Πολιτισμού. Αυτό δεν έγινε επί των ημερών σας. Για να μπορέσουμε να αντιμετωπίσουμε την κατάσταση που βρήκαμε στο Υπουργείο Πολιτισμού χρειάστηκαν έξι μήνες εξονυχιστικής έρευνας, για να δούμε πόσοι συμβασιούχοι και πού εργάζονταν. Εμείς δεν θέλουμε να παρουσιάζεται αυτή η κατάσταση στο Υπουργείο Πολιτισμού. 
      Το δεύτερο γραφείο δημιουργήθηκε μέσα στα πλαίσια της Γενικής Διεύθυνσης Αρχαιοτήτων. Πρόεδρος είναι ο Γενικός Διευθυντής Αρχαιοτήτων. Ασκεί αυστηρά επιτελικό ρόλο. Όλα τα αιτήματα των κεντρικών και των περιφερειακών υπηρεσιών πηγαίνουν σε αυτό το γραφείο. Το γραφείο με την καθοδήγηση του γενικού διευθυντή δίνει τη δυνατότητα και τον ακριβή αριθμό προκειμένου να προχωρήσουν οι προσλήψεις, οι οποίες γίνονται αυστηρά από τους κατά τόπους υπεύθυνους των περιφερειακών μας υπηρεσιών. Θέλω να κλείσει οριστικά αυτό το θέμα.
      Σας είπα, εάν έχετε κάποιο άλλο στοιχείο να το καταθέσετε στη Βουλή, όπως έκανα και εγώ προηγουμένως, που κατέθεσα όλα τα στοιχεία για το θέμα των αρχιφυλάκων. Το δεύτερο θέμα για το οποίο μας εγκαλείτε είναι το θέμα των αρχιφυλάκων. Σας είπα ότι για την επιλογή των αρχιφυλάκων, δυστυχώς, η κυβέρνησή σας για δέκα χρόνια δεν είχε την πρόνοια να δημιουργήσει ένα νομοθετικό πλαίσιο για να βάλει κανόνες στην επιλογή των αρχιφυλάκων. Εμείς στον καινούργιο οργανισμό επιχειρούμε αυτό το πράγμα και λύνουμε διά παντός το πρόβλημα της επιλογής των αρχιφυλάκων για τους αρχαιολογικούς χώρους και για τα αρχαιολογικά μουσεία. 
      Σας έφερα ένα παράδειγμα που δεν πρέπει να το αγνοείτε. Η μνήμη σας δεν πρέπει να είναι περιορισμένη. Σας είπα τι κάνατε εσείς το 1993. Μέσα σε τρεις μήνες αντικαταστήσατε όλους τους αρχιφύλακες. Μας εγκαλείτε τώρα ότι χρησιμοποιήσαμε κομματικά κριτήρια; Δείτε τους αρχιφύλακες και ελάτε να συζητήσουμε εάν έχετε κάποια στοιχεία, τα οποία θα προσδιορίζουν την κομματική τους ταυτότητα. Νομίζω ότι τελικά αυτό είναι το ζητούμενο. Εγκαλείτε το Υπουργείο Πολιτισμού γιατί δεν έκανε αυτό που έκαναν οι πολιτικές σας ηγεσίες τα προηγούμενα χρόνια. Σας είπα ξεκάθαρα ότι η φιλοσοφία της σημερινής πολιτικής ηγεσίας, αλλά και ο πολιτισμός της δεν το επιτρέπει αυτό. Χρησιμοποιήσαμε την ήδη υπάρχουσα ιεραρχία. Δεν έγινε καμία μεταβολή. 
      Αυτό δεν είναι κριτήριο για μία άλλη πολιτική προσέγγιση; Και επειδή σε αυτόν τον τόπο όλα τα πράγματα έχουν τη δική τους σύγκριση και συγκριτικός είναι ο τρόπος που κάνεις κριτική και εκτιμάς, θα σας έλεγα την κριτική την κάνατε εσείς, ενώ εμείς δεν κάναμε τίποτα απολύτως. Εμείς ουσιαστικά ομαλοποιήσαμε το σύστημα διοίκησης και αυτό είναι μία νέα κατάκτηση του Υπουργείου Πολιτισμού. Η διοικητική ιεραρχία του Υπουργείου Πολιτισμού ασκεί πλέον τα καθήκοντά της, μέσα στα πλαίσια των αρμοδιοτήτων της. 
      Ασφαλώς εδώ περιμένουμε την απάντηση του Κοινοβουλευτικού Εκπροσώπου στην άποψη που διατύπωσε συνάδελφός σας ότι η ιστορία γράφεται από τις παρέες. Θα ήθελα να μου πείτε δημόσια από αυτό το Βήμα, αν αυτό αποτελεί πολιτικό κριτήριο του ΠΑΣΟΚ. Το λέω, γιατί εδώ υπάρχει μία εντελώς πολιτική προσέγγιση, εμείς πιστεύουμε ότι η πολιτική ηγεσία δεν πρέπει, δεν μπορεί και δεν επιτρέπεται να παρεμβαίνει στη διοίκηση του Υπουργείου Πολιτισμού. 
      Και έρχομαι τώρα στο τρίτο θέμα. Μας επερωτάτε ότι αλλάξαμε τις επιστημονικές επιτροπές του ταμείου διαχείρισης. Σας είπα και θέλω να προσέξετε γιατί έγιναν έξι αλλαγές προέδρων. Οι δύο στην Τίρυνθα και στις Μυκήνες, επειδή παραιτήθηκε ο Πρόεδρος, ο κ. Κολώνας. Στον Επικούρειο Απόλλωνα, επειδή ήταν κενή η θέση. Στη Δωδώνη επειδή οι ανάγκες του μνημείου και της επεμβάσεως σε αυτό ήταν τέτοιες που απαιτούσαν αλλαγή, λόγω ειδικότητας. Στους Φιλίππους δεν κάναμε τίποτα άλλο, παρά ορίσαμε πρόεδρο ένα ενεργό μέλος της αρχαιολογικής υπηρεσίας, τον έφορα αρχαιοτήτων της περιοχής. Στην Κνωσό η αντικατάσταση έγινε με το διευθυντή συντήρησης του Υπουργείου Πολιτισμού. 
      Δεν θέλω να αναφερθώ στις πολιτικές ταυτότητες, είναι γνωστά τα προβλήματα. Κανένας δεν ανήκει στη Νέα Δημοκρατία και ποτέ δεν κοιτάξαμε κάτι τέτοιο, ούτε ήταν και το κριτήριό μας. Μας ενδιαφέρει ένα πράγμα, οι επιλογές μας να ανταποκρίνονται στις απαιτήσεις των προβλημάτων και των ζητημάτων, που προκύπτουν, γιατί αυτό είναι τελικά το ζητούμενο. Και επειδή σωστά τονίσατε ότι όλα αυτά γίνονται επί μνημείων, αυτήν την προσοχή την αναδεικνύουμε και την κάνουμε πολιτική μας ευαισθησία. Αυτό δεν πρέπει να σας διαφεύγει ούτε να περνά απαρατήρητο.
      Θα έλθω τώρα σε αυτό που τόνισε ο Κοινοβουλευτικός Εκπρόσωπος. Είπατε ότι η μόνη μας αναφορά έχει σχέση με τα οργανωτικά κριτήρια. Είναι στο χέρι σας αυτό. Καλέστε μας για να μιλήσουμε για απόψεις και προτάσεις πάνω σε θέματα πολιτισμού. Αν και νομίζω πως έχετε άδικο σε αυτό που είπατε προηγουμένως, γιατί η οργανωτική δομή ενός Υπουργείου είναι ένα σημαντικό εργαλείο για την άσκηση πολιτικής. Και επειδή η άποψή μας διαφέρει από τη δική σας, το νέο Υπουργείο Πολιτισμού δεν θα έχει καμία σχέση με το γραφειοκρατικό και αναποτελεσματικό Υπουργείο Πολιτισμού που παραλάβαμε. Το νέο Υπουργείο θα είναι ένα σημαντικό επιστημονικό εργαλείο, γιατί η στροφή είναι σαφέστατα επιστημονική, θα ενισχυθεί το επιστημονικό προσωπικό του και θα αξιοποιήσουμε όλες τις δυνατότητες που μας δίνει το προεδρικό διάταγμα του κ. Παυλόπουλου. 
      Θα αποκεντρώσουμε το Υπουργείο Πολιτισμού. Θα δημιουργηθούν οι καινούργιες πολιτιστικές περιφέρειες με πλήρως αποκεντρωμένες τις αρμοδιότητες για να μπορέσουμε πλέον να αντιληφθούμε σ’ αυτόν τον τόπο ποιος είναι ο συντηρητικός και ποιος είναι ο σύγχρονος, ποιος είναι ο φοβισμένος άνθρωπος, ποιος είναι ο φοβισμένος πολιτικός και ποιος είναι ο πολιτικός που βλέπει μπροστά.
      Θα ήθελα επίσης να σας ενημερώσω, διότι φαίνεται ότι ελλιπέστατα ενημερώνεστε από τον Τύπο, ότι ακολουθούν και μέχρι το τέλος του Ιουνίου θα έχουν έλθει νέα νομοσχέδια του Υπουργείου Πολιτισμού, όπου οι νομοθετικές μας παρεμβάσεις θα αλλάξουν τα πάντα στο χώρο του πολιτισμού. 
      Ως προς τη διαδικασία, την οποία τηρούμε, θα ήθελα επίσης να σας ενημερώσω ότι δεν είναι προϊόντα μιας παρέας, αλλά είναι προϊόν συζήτησης και ανοιχτού διαλόγου όλων των υπηρεσιακών παραγόντων και όλων των σημαντικών μορφών, που έχει ο τόπος μας, προκειμένου με μεγαλύτερη αντικειμενικότητα και μεγαλύτερη υπευθυνότητα να αντιμετωπίσουμε τα μελλούμενα στο χώρο του πολιτισμού. 
      Για άλλη μια φορά σας καλώ και σας λέω ότι, από τη στιγμή  που όλοι μας συμφωνούμε στο ζητούμενο ότι ο πολιτισμός είναι ένας χώρος που πρέπει να αναδείξει ένα μεγάλο βαθμό συναίνεσης και συνεννόησης, οφείλουμε να κινητοποιηθούμε και να ενεργοποιηθούμε προς αυτήν την κατεύθυνση. Γιατί το ίδιο το φυσικό αντικείμενο ανήκει σε όλους τους Έλληνες πολίτες. Γιατί όλα τα πολιτικά κόμματα, όλοι οι πολιτικοί χώροι δεν μπορούν να κάνουν τίποτε άλλο παρά συνεχώς και αδιαλείπτως να πιστοποιούν αυτήν τη βασική αρχή της δημοκρατίας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Υπουργέ.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, αυτό το τελευταίο που είπατε ότι δηλαδή αλλάζετε με τον οργανισμό που θα φέρετε στη Βουλή, και θα δούμε εν τοις πράγμασι τι εννοείτε, μπορεί να τον πιστέψει ένας Βουλευτής του ελληνικού Κοινοβουλίου;
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το έχουμε στείλει στο κόμμα σας. 
      ΑΝΔΡΕΑΣ ΛΟΒΕΡΔΟΣ: Θα το δούμε. Θα το φέρετε και στη Βουλή ασκώντας νομοθετική πρωτοβουλία. 
      Μπορούμε να εμπιστευτούμε μια προσέγγιση, η οποία το καλοκαίρι που μας πέρασε ανέτρεψε εκ θεμελίων προσπάθειες δεκαετιών για να σταθεροποιηθούν οι κανόνες του διοικητικού παιχνιδιού; Πώς μπορείτε να λέτε στην Εθνική Αντιπροσωπεία να σας εμπιστευτεί προσδοκώντας θετικά, όταν ήδη τους πρώτους μήνες της διακυβέρνησής σας δείξατε αποκλειστικώς κομματικό προσωπείο; Πώς μπορείτε να το λέτε αυτό; 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Πώς αποδεικνύετε το επιχείρημά σας; 
      ΑΝΔΡΕΑΣ ΛΟΒΕΡΔΟΣ: Έχετε για πρώτη φορά ίσως στη μεταπολεμική διοικητική μας ιστορία θέσει εκ ποδών όχι μόνο ένα σύστημα υπαλληλικού δικαίου που με πολύ κόπο είχε εκπονηθεί και εφαρμοστεί αλλά είκοσι δύο χιλιάδες ανθρώπους, τους προϊσταμένους των υπηρεσιών που κατείχαν βαθμούς και όχι απλές θέσεις και όλα τα μέλη των υπηρεσιακών συμβουλίων καθώς, κύριε Υφυπουργέ, και όλα τα μονοπρόσωπα ή συλλογικά όργανα της διοικήσεως. Έχουμε χρεία άλλων μαρτύρων; Και αν μου πείτε ότι αυτό είναι γενικό και θεμελιώνεται εν πάση περιπτώσει στο πραξικόπημα του θέρους, πραξικόπημα του Υπουργείου Εσωτερικών, δεν μου λέτε μήπως αυτά για τα οποία υποτίθεται πως δώσατε πλήρεις απαντήσεις, κατά την εκδοχή του Κοινοβουλευτικού Εκπροσώπου της Νέας Δημοκρατίας, απαντήσατε με κριτήριο πολιτικής λογικής; Διότι αν ναι, οφείλω εκ των πραγμάτων να πω ποια λογική θέλει, αγαπητέ κύριε Υφυπουργέ, από τη μια να συγχαίρετε εκατοντάδες αρχιφύλακες για τις υπηρεσίες που παρείχαν κατά τους Ολυμπιακούς Αγώνες -το είπα στην πρώτη μου τοποθέτηση και δεν απαντήσατε- και στη συνέχεια να τους απομακρύνετε από τη δουλειά τους φέρνοντας άλλους; Πώς θα απαντήσετε με κριτήριο την κοινή λογική γι’ αυτήν την αλλαγή;
      Είναι κομματικά τα κίνητρα και μ’ αυτόν τον τρόπο εξηγούμε λογικά την κίνησή σας ή έχω άδικο; Αν προσφέρουν καλώς τις υπηρεσίες τους, έπρεπε να παραμείνουν, αφού η κίνησή σας να τους αντικαταστήσετε αποδεικνύει ότι τους είχατε ανάγκη. Έχετε τις ανάγκες. Είναι καλοί αυτοί κατά την άσκηση των καθηκόντων τους. Το αναγνωρίζετε με τα συγχαρητήρια που τους δίνετε και μετά τους απολύετε, για να πάρετε άλλους. Έχω ανάγκη άλλους μάρτυρες; Η κοινή γνώμη και όσοι άνθρωποι παρακολουθούν τη συζήτησή μας χρειάζονται άλλες αποδείξεις για τη λογική σας; 
      Το πρώτο στοιχείο της επερώτησής μας είναι το εξής: Εφόσον ο ν. 1958, το προεδρικό διάταγμα 99 του 1992, ο νόμος Πεπονή και ο νόμος Παυλόπουλου, που δεν τα ανέτρεψε αυτά, εξακολουθούν να αναθέτουν τις αρμοδιότητες στους περιφερειακούς προϊσταμένους, τι χρειάζεστε αυτό το κεντρικό άτυπο γραφείο; Είπα προηγουμένως -και θα σας αναγνώσω και τώρα- ότι κατά την εγκύκλιο που κυκλοφόρησε στις 21 Ιανουαρίου του 2005 στο Υπουργείο σας αυτό το άτυπο κεντρικό όργανο -η άτυπη επιτροπή στο Υπουργείο Πολιτισμού- έχει έργο «τη συγκέντρωση για έγκριση όλων των αιτημάτων των υπηρεσιών του Υπουργείου Πολιτισμού, την αξιοποίησή τους» -αυτό το ουσιαστικό θέλει πολιτική ερμηνεία- «και την εν συνεχεία έγκαιρη έγκρισή τους». 
      Τι να αξιοποιήσετε, κύριε Υπουργέ; Αυτό είναι το λεξιλόγιο της εγκυκλίου σας.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Τα στοιχεία. 
      ΑΝΔΡΕΑΣ ΛΟΒΕΡΔΟΣ: Εφόσον οι αρμοδιότητες αυτές ασκούνται από τις περιφερειακές διευθύνσεις, τι έχετε ανάγκη εσείς στο κέντρο να αξιολογείτε και να αξιοποιείτε; Προφανώς τις κομματικές τους τοποθετήσεις. 
      Τρίτον, και επιμένω σε αυτό. Σας είπα -και μάλιστα ήμουν πολύ ευγενής, γιατί δεν μου αρέσει να αναφέρομαι σε πρόσωπα απ’ αυτήν τη θέση ισχύος του μείζονος δημοσίου Βήματος- ότι η «Δωδώνη» έχει ανάγκη προϊσταμένου, κύριε Υφυπουργέ, ο οποίος να ξέρει από θεατρικούς αρχαιολογικούς χώρους. Δεν έχει ανάγκη από έναν πολύ καλό, στην αρχιτεκτονική, επιστήμονα. Σας είπα για παρεμβάσεις επί μνημείων και για αρχαιολογικά έργα. Αυτά σημαίνουν ότι δεν είναι αρκετό να είσαι καλός επιστήμονας εν γένει. Πρέπει να έχεις και την εξειδίκευση του έργου, του οποίου καλείσαι να επιστατήσεις. 
      Γενίκευσα μ’ αυτό το παράδειγμα, αλλά εσείς θέλετε και έτερον. Αναφερθήκατε στην Κνωσό. Δεν έγινε αντικατάσταση εκεί στην αρχή τουλάχιστον; Πρέπει να αναφέρω ονόματα, για να είναι πλήρης ο συλλογισμός; Αρνούμαι να το κάνω. Τα έχω μπροστά μου. Έγινε αντικατάσταση. Όταν υπάρχει επιστημονικό έργο επί ευαίσθητων χώρων, οφείλω να καταθέσω πολιτική κριτική και αυτό κάνω, κύριε Υπουργέ. 
      Άρα εγκύκλιος για το αυτονόητο, για τους συμβασιούχους. Απολύσεις. Έχουν αναδειχθεί αυτά. Γίνονται απολύσεις των αρχιφυλάκων με κομματικά κριτήρια. Η κριτική στηρίζεται στην κοινή λογική. Δεν μπορεί να στηριχθεί πουθενά αλλού. Αν ο επιστήμων είναι καλός, αν έχει ευδόκιμη υπηρεσία στην επιστασία έργου επί μνημείων, γιατί να τον αλλάξεις; 
      Όλα αυτά συγκροτούν την ουσία του κοινοβουλευτικού μας ελέγχου. Κομματίσατε κράτος και συνοδεύουμε –γιατί δεν είμαστε «πρακτικιστές», αλλά πολιτικό κόμμα- με τη μείζονα τοποθέτησή μας. Ποιες πολιτικές ασκείτε; Μας λέτε να αναδειχθεί αυτό το θέμα μέσα από νομοθετική πρωτοβουλία δική μας, που θα ενεργοποιήσει την Επιτροπή Μορφωτικών Υποθέσεων; Όχι, κύριε Υφυπουργέ. Δεν είναι σωστό τέτοιο επιχείρημα. Είναι απολύτως λανθασμένο. Την επιτροπή αυτή πρέπει να τη χρησιμοποιείτε για να ενημερώσετε με τις πολιτικές σας, όχι μόνο όταν ασκείτε νομοθετική πρωτοβουλία, που δεν ασκείτε, αλλά θα ασκήσετε, πρώτον, με οργανωτικό ή «οργανωτικίστικο» τρόπο. 
      Ελπίζω ότι το περιεχόμενο, όταν θα κρίνουμε εκεί, να εμπεριέχει τις απόπειρες κάποιας τομής. Όμως, εν πάση περιπτώσει, είναι οργανωτικό θέμα. Για ποιες πολιτικές θα ερχόσασταν εκεί, κύριε Πρόεδρε και κύριε Υπουργέ, στην Επιτροπή Μορφωτικών Υποθέσεων να ενημερώσετε, αφού δεν έχετε;
      Η ένδεια της εκεί παρουσίας σας αναδεικνύει την ένδεια πολιτικών και διαψεύδει την ορθότητα του επιχειρήματος εκείνος, ο οποίος προσέρχεται στη Βουλή και δεν τη φοβάται και καταθέτει τις απόψεις του. Μια Κυβέρνηση αυτό πρέπει να κάνει. Δεν το έχετε πράξει, όμως, μέχρι στιγμής. Ελπίζω με τη δική μας κριτική και τις αιτιάσεις και την παραίνεση του Κοινοβουλευτικού Εκπροσώπου του δικού σας κόμματος να το κάνετε αυτό στις επόμενες εβδομάδες.
      Ακυρώσατε μια διαρκή επιτροπή, γιατί δεν υπάρχει έργο, για να την απασχολήσετε. Και δεν μπορείτε να συγκρίνετε την παρουσία σας με τη δική μας παρουσία, διότι εκεί θα δείτε πολιτικές. Εν προκειμένω, κύριε Υπουργέ, θα δείτε τετρακόσιους αρχαιολογικούς χώρους και εκατό μουσεία, που αναδείχθηκαν στη δεκαετία μας. Για να δούμε και για να ακούσουμε, πριν δούμε, τι είναι αυτό που εσείς σχεδιάζετε. Σας είπα και στην πρωτομιλία μου και το επαναλαμβάνω: Μέχρι στιγμής τίποτε.
      Και -αυτό είναι πολύ σημαντικό- κύριε Υπουργέ, επιτρέπεται να επιστρέφετε 14.000.000 ευρώ -σας το ανέδειξαν οι συνάδελφοι, ο κ. Αηδόνης έκανε τοποθέτηση- από τον τακτικό προϋπολογισμό του Υπουργείου σας, όταν πένονται οι υπηρεσίες σας και όταν οι εποπτευόμενοι φορείς από σας διαμαρτύρονται ότι δεν μπορούν να ασκήσουν πολιτικές;
      Λέτε εσείς πως είναι κοστοβόρο το Υπουργείο Πολιτισμού; Γιατί δεν το εξορθολογίζετε; Είναι οι χώροι της τέχνης, οι χώροι του πολιτισμού ικανοποιημένοι από τις χορηγίες, από τη θαλπωρή του κράτους απέναντι στη μη αγοραία καλλιτεχνική δραστηριότητα; Δεν έχετε τέτοια επιχειρήματα. Πώς –απορώ- τα επικαλεστήκατε;
      Και τέλος, επιτρέπεται να μην έχετε κάνει διάλογο με τους αρμόδιους φορείς και στο χώρο που προανέφερα και στο χώρο των εργαζομένων; Επιτρέπεται για τον οργανισμό σας –ανενημέρωτοι και για την πρακτική σας- να απεργούν όλοι οι φορείς του Υπουργείου σας στις 17 Μαρτίου; Επιτρέπεται και για την πρακτική σας να μη διαλέγεστε, μα, και για το σχεδίασμά σας να έχετε απέναντί σας όλους τους φορείς του Υπουργείου; Είναι δυνατόν να εμπιστευθούμε γνώμες δικές σας, αισιόδοξες, για όλα αυτά που αναφέρω; Νομίζω πως είναι πασιφανές πως όχι.
      Και τέλος, κύριε Πρόεδρε, για να κλείσω: Ο Κοινοβουλευτικός Εκπρόσωπος της Νέας Δημοκρατίας μάς κάλεσε να συγχαρούμε ορισμένα, έστω, θετικά. Αυτός ο τρόπος του ομιλείν, του σκέπτεσθαι και του πράττειν, προσωπικώς, μου αρέσει. Κάτι καλό όταν δεις, να το επαινέσεις. Τα παραδείγματά του, πλην μισού, ήταν όμως, ατυχή.
      Πρώτον, σε ό,τι αφορά την κατάργηση του ΛΑΦΚΑ, μια προγραμματική δήλωση του ΠΑΣΟΚ και της Νέας Δημοκρατίας, το ΠΑΣΟΚ, κύριε Πρόεδρε, ψήφισε την εισήγηση της Πλειοψηφίας τον περασμένο Ιούνιο για την κατάργηση του ΛΑΚΦΑ. Την τηλεοπτική, όμως, αποδοχή, εκ μέρους του αρμοδίου Υπουργού, της ανάληψης των βαρών των αναδρομικών, που στη συνέχεια εγκαταλείφθηκε, με τα τραγελαφικά που ζήσαμε το περασμένο δεκαπενθήμερο, δεν είναι δυνατόν να την επαινέσουμε. Πρέπει να τη στηλιτεύσουμε και για το δημαγωγικό της περιεχόμενο και για τη σαφή έλλειψη συντονισμού που απέδωσε.
      Δεύτερον, για ό,τι αφορά τους συμβασιούχους: Μα, είναι δυνατόν, είναι δυνατόν να ζητά κανείς συγχαρητήρια, όταν υπόσχεται διακόσιες πενήντα χιλιάδες τακτοποιήσεις και τελικώς ζήτημα είναι αν θα φτάσουμε στον αριθμό των τριάντα χιλιάδων μετά από χρονοβόρες διαδικασίες; Μα, είκοσι χιλιάδες συμβασιούχους είχε τακτοποιήσει και η περασμένη Κυβέρνηση το θέρος του 2000. Και είχα την τιμή να είμαι εισηγητής. Δεν δημαγώγησε ο κ. Σημίτης, τότε Πρωθυπουργός, στον προεκλογικό διάλογο, υποσχόμενος λαγούς με πετραχήλια.
      Σεις που υποσχεθήκατε, οφείλετε να διεκπεραιώσετε. Και μέχρι στιγμής έχετε διαδηλωτές, διαμαρτυρίες για μια πολιτική, η οποία όχι μόνο δεν έκανε κάτι κοντινό σε αυτά που υποσχέθηκε, αλλά τα διέψευσε απολύτως.
      Τέλος, κλείνω με αυτό: Κύριε Υπουργέ, για να γίνουμε απολύτως πρακτικοί, σας ρωτώ αν έχετε σκοπό να συνδιαλλαγείτε –όχι με βάση τον Κανονισμό της Βουλής, που μας επιτρέπει να σας φέρουμε στην επιτροπή για να σας υποβάλουμε ερωτήσεις, στις οποίες θα απαντήσετε- με την Αντιπολίτευση. Έχετε σκοπό να συζητήσετε τις πολιτικές σας;
    Έχετε σκοπό να μας πείτε τι σκέφτεστε να κάνετε και πώς συντονίζεστε με το Υπουργείο Παιδείας και το Υπουργείο Τουρισμού, έστω και με τη Γενική Γραμματεία Αθλητισμού για τα θέματα της αρμοδιότητάς σας; Και αν ναι, πότε; 
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 17 Μαρτίου 2005 και ερωτάται το Σώμα αν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Πέμπτης 17 Μαρτίου 2005 επικυρώθηκαν. 
    Ο κύριος Υφυπουργός έχει το λόγο. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, άκουσα τη δευτερολογία του Κοινοβουλευτικού Εκπροσώπου και μου δόθηκε η αίσθηση ότι αυτό που η συνείδησή του τον ελέγχει ως ανεπαρκή πολιτική προσέγγιση των προβλημάτων από το δικό του κόμμα, από τη δική του κυβέρνηση, προσπαθεί να το φέρει και να το περάσει σ’ έναν ιδεατό χώρο, κάνοντας κριτική βέβαια στη Νέα Δημοκρατία. Αντιλαμβάνομαι και αναλογίζομαι το επίπεδο αυτής της δισυπόστατης προσέγγισης, από τη μία μεριά της αδυναμίας και από την άλλη μεριά του ότι κάτι πρέπει να κάνουμε για να φανούμε. Αλλά εκεί είναι το μεγάλο ζητούμενο. Ένας διάλογος, κυρίες και κύριοι συνάδελφοι, είναι καθαρός και αποδοτικός, όταν είναι τίμιος και ειλικρινής, όταν εξαρχής θέτουμε ξεκάθαρα τα προβλήματα και ξεκάθαρες απόψεις και όχι όταν προσδιορίζεται με την ασάφεια που τον διακρίνει στις σφαίρες της ουτοπίας και του βερμπαλισμού. Εκεί πλέον είναι το ζητούμενο, εκεί πλέον δεν μπορεί να υπάρξει η πολιτική συνεννόηση. Και αυτό θέλω να πω. 
    ΑΝΔΡΕΑΣ ΛΟΒΕΡΔΟΣ: Διαπιστώσατε ότι δεν υπάρχει καμία συνεννόηση με την Αντιπολίτευση; 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού):  Αυτό θέλω να πω. 
    Μέχρι τώρα, λοιπόν, η δυνατότητα που σας παρέχει ο Κανονισμός της Βουλής αξιοποιήθηκε για να συζητάμε πράγματα, τα οποία εσείς χαρακτηρίζετε υποδεέστερα των πολιτιστικών πολιτικών. Αλλά αυτό γίνεται με δική σας ευθύνη, δεν γίνεται με ευθύνη της Κυβέρνησης και αυτό θα πρέπει να γίνει κατανοητό. Το ένα είναι αυτό. 
    Το δεύτερο. Υπάρχει μία διάθεση υπεκφυγής, να ξεφεύγετε από το πρόβλημα. Το πρόβλημα σαφέστατα το ορίζει ο Κανονισμός. Όταν συζητάμε μία επερώτηση, είναι σαφέστατα η ευθύνη όλων μας να είμαστε μέσα στα πλαίσια των προβλέψεων του Κανονισμού. Η Κυβέρνηση απαντά στον τρόπο που τίθενται τα προβλήματα, τα ερωτήματα και τα ζητήματα και όχι να γίνεται μία προσπάθεια υπεκφυγής, η οποία πολλές φορές δείχνει και έναν ερασιτεχνισμό. Και αυτό, νομίζω, ότι δεν βοηθάει στον ουσιαστικό διάλογο.
    Και επειδή νομίζω ότι ο καθένας έχει τη δική του ιστορία και η ιστορία όλων θα πρέπει να είναι σεβαστή, εγώ σας έθεσα ένα ερώτημα, στο οποίο εσείς δεν απαντήσατε. Έχετε την άποψη ότι το Υπουργείο Πολιτισμού σήμερα συμπεριφέρεται με κομματισμό; 
    ΑΝΔΡΕΑΣ ΛΟΒΕΡΔΟΣ: Απερίφραστα ναι.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού):  Εκεί είναι το μεγάλο σας λάθος, αυτό είναι η μεγάλη σας αυταπάτη, αυτό είναι η μεγάλη σας ουτοπία. Γιατί δεν έχετε καταλάβει πως έχουν αλλάξει τα πράγματα. 
    Επισήμως, κύριε Πρόεδρε, διαβεβαιώνω την ελληνική Βουλή ότι εδώ και ένα χρόνο, που η Νέα Δημοκρατία βρίσκεται στην Κυβέρνηση, δεν έχει γίνει καμία αλλαγή στη διοικητική ιεραρχία του Υπουργείου Πολιτισμού. Ας μας φέρει το ΠΑΣΟΚ μία αντίστοιχη πρακτική. 
    ΑΝΔΡΕΑΣ ΛΟΒΕΡΔΟΣ: Είκοσι δύο χιλιάδες προϊστάμενοι τέθηκαν εκ ποδών. Μα, τι λέει; Δεν το αντελήφθη; 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ακριβώς αυτό λέω, κύριε Πρόεδρε, ότι δεν υπάρχει σεβασμός του Κανονισμού της Βουλής και γίνεται μία αναφορά σε μία γενικότερη πολιτική. Έτσι, δεν μπορούμε, κύριε συνάδελφε, να διαμορφώσουμε το επίπεδο του διαλόγου και της συζήτησης. 
    ΑΝΔΡΕΑΣ ΛΟΒΕΡΔΟΣ:  Θέλετε να αναφερθούμε σε ονόματα; 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν μπορούμε, κύριε συνάδελφε, να διαμορφώσουμε το επίπεδο του διαλόγου. 
    ΑΝΔΡΕΑΣ ΛΟΒΕΡΔΟΣ:  Έγινε αναφορά σε ονόματα. 
    ΠΡΟΕΔΡΕΥΩΝ (Σωτήριος Χατζηγάκης): Κύριε Λοβέρδο, παρακαλώ! 
    ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Μιλάμε για το Υπουργείο Πολιτισμού και δεν αναφέρεσθε καθόλου στο Υπουργείο Πολιτισμού. 
    ΑΝΔΡΕΑΣ ΛΟΒΕΡΔΟΣ:  Κατέθεσε έγγραφο…
    ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, δεν είναι τρόπος αυτός. Σας παρακαλώ! 
    ΑΝΔΡΕΑΣ ΛΟΒΕΡΔΟΣ: Μη φωνάζετε, κάνουμε διάλογο.  
    ΠΡΟΕΔΡΕΥΩΝ (Σωτήρης Χατζηγάκης): Δεν κάνουμε διάλογο, διακόπτετε. Η Βουλή έχει Κανονισμό. Σας παρακαλώ πάρα πολύ!
    ΑΝΔΡΕΑΣ ΛΟΒΕΡΔΟΣ:  Εντάξει, μη φωνάζετε. 
    ΠΡΟΕΔΡΕΥΩΝ (Σωτήρης Χατζηγάκης): Φωνάζω, γιατί δεν ακούτε. 
    ΑΝΔΡΕΑΣ ΛΟΒΕΡΔΟΣ: Μιλάω με επιχειρήματα. 
    ΠΡΟΕΔΡΕΥΩΝ (Σωτήρης Χατζηγάκης): Με τη σειρά σας και με τον Κανονισμό. Σας παρακαλώ πολύ! 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, ο κύριος Κοινοβουλευτικός Εκπρόσωπος έθεσε ένα πρόβλημα, το οποίο όμως είναι μία διαφορετική πολιτική φιλοσοφία. Εμείς, έχω πει κατ’ επανάληψη, σεβόμαστε τα χρήματα του ελληνικού λαού. Δεν πρόκειται ποτέ στο χώρο του Υπουργείου Πολιτισμού να γίνει οτιδήποτε χωρίς να υπάρξει ο αντίστοιχος προγραμματισμός και η αντίστοιχη αξιολόγηση. Και σας είπα ότι και οι δύο επιτροπές δεν παρεμβαίνουν επί των προσλήψεων. Ουσιαστικά διαμορφώνουν τον αριθμό των αναγκών που έχει η κάθε υπηρεσία.
      ΑΝΔΡΕΑΣ ΛΟΒΕΡΔΟΣ: Οι δύο επιτροπές γι’ αυτό.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ασφαλώς αυτό.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Και θα τελειώσω με μία γενική παρατήρηση.
      Δεν κατάλαβα, κύριοι συνάδελφοι, είστε ικανοποιημένοι με το έργο που επιτελέσατε όλα αυτά τα χρόνια στο Υπουργείο Πολιτισμού; 
      ΑΝΔΡΕΑΣ ΛΟΒΕΡΔΟΣ: Είμαστε υπερήφανοι! 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Είστε ικανοποιημένοι και είστε υπερήφανοι για την κατάσταση που αφήσατε όλους τους χώρους του πολιτισμού το Μάρτιο του 2004; 
      ΑΝΔΡΕΑΣ ΛΟΒΕΡΔΟΣ: Τα είδε όλος ο κόσμος, κύριε Υπουργέ, που επισκέφθηκε την Αθήνα. Τα είδε η διεθνής κοινότητα. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Λοβέρδο. Δεν είναι δυνατόν!
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Εγώ θα έλεγα, κύριοι συνάδελφοι, να είστε πολύ προσεκτικοί γιατί αυτό που εξαρχής έχω διατυπώσει είναι ότι υπήρξε αναντιστοιχία των δαπανών και των έργων που εκτελέστηκαν. Και θεωρώ ότι αυτή η χαμένη δεκαετία για τη σύγχρονη ελληνική πολιτεία δεν πρέπει σε καμία περίπτωση να επαναληφθεί. Και βέβαια γι’ αυτό θα έχουν λόγο μόνο οι Έλληνες πολίτες! 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμ. 50/23/3-2-2005 επερώτησης Βουλευτών του ΠΑΣΟΚ προς τον Υπουργό Πολιτισμού, σχετικά με θέματα που αφορούν το Υπουργείο Πολιτισμού.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.49΄ λύεται η συνεδρίαση για αύριο ημέρα Τρίτη 29 Μαρτίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο: συζήτηση αναφορών και ερωτήσεων και β) νομοθετική εργασία: i) ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις»,
      ii) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του» και
      iii) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων – ρύθμιση θεμάτων του Υπουργείου Ανάπτυξης», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ



4
Συνεδρίαση 28-3-05             σελ.       

