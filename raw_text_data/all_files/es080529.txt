(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΝΑ΄
 Πέμπτη 29 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Κ. Σημίτη, Α. Χατζή και Γ. Ψαριανού, σελ.
3. Ανακοινώνεται ότι τη συνεδρίαση παρακολουθούν μαθητές από το 13?ο Δημοτικό Σχολείο Χαλκίδας, το Δημοτικό Σχολείο Κολυμβαρίου Κισσάμου Χανίων, το 5ο Δημοτικό Σχολείο Χανίων και το 92ο Δημοτικό Σχολείο Θεσσαλονίκης, σελ.
4. Επί Διαδικαστικού θέματος, σελ.
5. Αναφορά στην επέτειο της Άλωσης της Κωνσταντινούπολης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 30 Μαΐου 2008,  σελ.
4. Συζήτηση επικαίρων ερωτήσεων.
α) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση των Κυθήρων και των Αντικυθήρων με την Ηπειρωτική Ελλάδα κ.λπ., σελ.
β) Προς τον Υπουργό Πολιτισμού, i) σχετικά με την πλήρη απαξίωση σημαντικών μνημείων της χώρας μας, σελ.
ii) σχετικά με την επιχορήγηση του νέου κολυμβητηρίου Καβάλας, σελ.
iii) σχετικά με παράνομες χρηματοδοτήσεις της Ελληνικής Ομοσπονδίας Φίλων Πάλης (Ε.Ο.Φ.Π.) κ.λπ., σελ.  
γ) Προς τον Υπουργό Εσωτερικών, σχετικά με την επάνδρωση –στελέχωση- των Πυροσβεστικών Υπηρεσιών στα Δωδεκάνησα κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών.
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης: «Ενίσχυση του θεσμικού πλαισίου διασφάλισης του απορρήτου της τηλεφωνικής επικοινωνίας», σελ.
 β) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αύξηση συντάξεων του δημοσίου, εισοδηματική πολιτική έτους 2008 και άλλες διατάξεις», σελ.
2. Συζήτηση επί της αρχής και των άρθρων του σχεδίου νόμου του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις», σελ.
3. Ψήφιση επί του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Θέματα ειδικών επιδοτήσεων ανεργίας και άλλες διατάξεις», σελ.
4. Κατάθεση Σχεδίου Νόμου.
Οι Υπουργοί Οικονομίας και Οικονομικών, Ανάπτυξης, Απασχόλησης και Κοινωνικής Προστασίας και Μεταφορών και Επικοινωνιών, κατέθεσαν σχέδιο νόμου: «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της Deutsche Telekom AG», σελ.

ΟΜΙΛΗΤΕΣ
Α. Επί Διαδικαστικού θέματος:
ΒΟΡΙΔΗΣ Μ., σελ.
ΚΑΚΛΑΜΑΝΗΣ Α., σελ.
ΚΑΛΑΦΑΤΗΣ Σ., σελ.
ΚΟΥΤΣΟΥΚΟΣ Γ., σελ.
ΠΑΠΑΔΗΜΗΤΡΙΟΥ Ε., σελ.

Β. Επί των επικαίρων ερωτήσεων:
ΑΠΟΣΤΟΛΑΤΟΣ Β., σελ.
ΔΡΙΤΣΑΣ Θ., σελ.
ΙΩΑΝΝΙΔΗΣ Ι., σελ.
ΚΑΜΜΕΝΟΣ Π., σελ.
ΛΙΑΠΗΣ Μ., σελ.
ΣΑΚΟΡΑΦΑ Σ., σελ.
ΣΚΟΠΕΛΙΤΗΣ Σ., σελ.
ΤΙΜΟΣΙΔΗΣ Ι., σελ.
ΧΗΝΟΦΩΤΗΣ Π., σελ.

Γ. Επί του σχεδίου νόμου του Υπουργείου Ανάπτυξης:
ΑΓΟΡΑΣΤΟΣ Κ., σελ.
ΑΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΜΟΙΡΙΔΗΣ Ι., σελ.
ΑΝΤΩΝΙΟΥ Τ., σελ.
ΑΠΟΣΤΟΛΑΚΗ Μ., σελ.
ΒΕΛΟΠΟΥΛΟΣ Κ., σελ.
ΒΛΑΧΟΣ Γ., σελ.
ΒΟΛΟΥΔΑΚΗΣ Μ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΖΩΙΔΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΛΑΦΑΤΗΣ Σ., σελ.
ΚΑΤΣΙΦΑΡΑΣ Α., σελ.
ΚΟΝΤΟΓΙΑΝΝΗΣ Γ., σελ.
ΚΟΥΤΣΟΥΜΠΑΣ Α., σελ.
ΚΟΥΤΣΟΥΚΟΣ Ι., σελ.
ΛΑΦΑΖΑΝΗΣ Π., σελ.
ΜΑΡΚΟΠΟΥΛΟΣ Κ., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΠΑΠΟΥΤΣΗΣ Χ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΙΔΗΡΟΠΟΥΛΟΣ Α., σελ.
ΣΚΟΠΕΛΙΤΗΣ Σ., σελ.
ΣΚΡΑΦΝΑΚΗ Μ., σελ.
ΣΤΡΑΤΑΚΗΣ Ε., σελ.
ΤΣΙΡΩΝΗΣ Δ., σελ.
ΦΩΛΙΑΣ Χ., σελ.
     
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΝΑ΄
     Πέμπτη 29 Μαΐου 2008
     Αθήνα, σήμερα στις 29 Μαΐου 2008, ημέρα Πέμπτη και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Ανδρέα Κουτσούμπα, Βουλευτή Βοιωτίας, τα εξής:
     Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται σε αδυναμία της πυροσβεστικής υπηρεσίας Πύργου να υποστηρίξουν την 359 ΜΑΕΔΥ στο αεροδρόμιο Επιταλίου λόγω των υπαρχουσών ελλείψεων.
      2) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην τοποθέτηση από τη Δ.Ε.Η. υποσταθμού σε χώρο αναψυχής στο Γούμερο Ηλείας χωρίς άδεια από το δήμο.
      3) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας στο οποίο ζητείται η αποκατάσταση του προβλήματος αναμετάδοσης των τηλεοπτικών καναλιών στην Κριτσά του Νομού Λασιθίου.
      4) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στη μη χορήγηση κονδυλίων από το Υπουργείο Πολιτισμού  στο Νομό Ηλείας.
      5) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Δέσποινα Παπαδοπούλου, ζητεί την επίλυση εργασιακού της προβλήματος.
      6) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αντώνιος Χαλόπουλος, ζητεί την επίλυση συνταξιοδοτικού του προβλήματος.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται σε θέματα δημόσιας τάξης.
      8) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Οδυσσέας Κουδέρης, ζητεί την επίλυση ασφαλιστικού του προβλήματος.
      9) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ομασπονδία Δημοκρατικών Αγροτικών Συλλόγων Νομού Πέλλας, ζητεί την ηλεκτροδότηση κτηνοτροφικών εγκαταστάσεων του νομού.
      10) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Δημήτριος Τσαλμπούρης, αστυνομικός, ζητεί τη μείωση του επιτοκίου από δάνειο στεγαστικό που έλαβε  γιατί ο νομός του ανήκει στις παραμεθόριες περιοχές.
      11) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Αναστασία Καλένη, ζητεί την αναγνώριση του πτυχίου της από τον ΔΟΑΤΑΠ.
      12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Πέτρου Εμμανουήλ, ζητεί να ενημερωθεί για το διορισμό του στον Ο.Ε.Κ..
      13) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Νικόλαος Δουίτσης, ζητεί να του δοθεί άδεια ανέγερσης ακινήτου.
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ελένη- Χριστίνα Νικολάου, ζητεί να διοριστεί στη θέση του Αλεξάνδρου Μπόνου που δεν δέχθηκε το διορισμό του, ως επιλαχούσα.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Διονύσιος Μπάκας, ζητεί την ένταξη στον ΕΛΓΑ της ακαρπίας κερασιών στο αγρόκτημα του Δ.Δ. Αρχαγγέλου.
      16) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Πετλάκη Ακριβή, ζητεί να ενημερωθεί εάν καλύπτονται από δημόσιο ασφαλιστικό ταμείο τα έξοδα νοσηλείας του γιού της στο εξωτερικό.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Χαράλαμπος Παπαδόπουλος, ζητεί τη χορήγηση δανείου από τον Ο.Ε.Κ. για ανέγερση κατοικίας με μειωμένο επιτόκιο γιατί ο Νομός Πέλλας έχει χαρακτηριστεί παραμεθόριος και προβληματικός.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Τεληγερίδου Όλγα, ζητεί την αύξηση των μορίων που έλαβε σε διαγωνισμό του Α.Σ.Ε.Π..
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Παναγιώτης Πανούσης, ζητεί την ασφαλιστική τακτοποίηση των αξιωματικών του Λιμενικού Σώματος, που προέρχονται από πολυτεχνικές και ιατρικές σχολές.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Επιμελητήριο Πέλλας, ζητεί από τον Ε.Ο.Τ. την τροποποίηση  του προγράμματος διακοπών για τους συνταξιούχους των ταμείων του Ο.Α.Ε.Ε..
      21) Οι Βουλευτές, Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ και Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν δημοσίευμα εφημερίδας στο οποίο ζητείται η αποζημίωση των αγροτών του Νομού Ηλείας για τις ζημιές στο φυτικό κεφάλαιο, από τους παγετούς του Φεβρουαρίου.
      22) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η διοικούσα επιτροπή του Πανεπιστημίου Πελοποννήσου, ζητεί τη μονιμοποίηση των συμβασιούχων που εργάζονται στο εκπαιδευτικό αυτό ίδρυμα. 
      23) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Σύλλογος Εργαζομένων Ο.Τ.Α. Νομού Εύβοιας, ζητεί την άμεση τοποθέτηση γιατρών   στις υπηρεσίες του  ασφαλιστικού του ταμείου.
      24) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Σύλλογος Επαγγελματιών Ιδιοκτητών Επιβατηγών Αυτοκινήτων ΤΑΞΙ Ηρακλείου ζητεί την τροποποίηση νόμων σχετικών με την δημόσια χερσαία μεταφορά από επιβατηγά δημόσιας χρήσης ΤΑΞΙ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 9165/27-3-08 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 1477/2-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Kουτσούκος, σας πληροφορούμε τα εξής:
     Το Μέτρο 113 του Προγράμματος Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ» αφορά την Πρόωρη Συνταξιοδότηση γεωργών και γεωργικών εργατών.
     Υπάρχει μια αρχική πρόβλεψη να ενταχθούν δικαιούχοι γεωργοί με τις νέες προϋποθέσεις ένταξης όπως απαιτείται από το Άρθρο 23 του Καν. (ΕΚ) 1698/2005 για τη στήριξη της Αγροτικής Ανάπτυξης από το Ευρωπαϊκό Γεωργικό Ταμείο Αγροτικής Ανάπτυξης.
     Μεταξύ των υποχρεώσεων είναι ο διάδοχος γεωργός να εγκαθίσταται ως Νέος Γεωργός με επιχειρηματικό σχέδιο, σύμφωνα με τις προϋποθέσεις του Άρθρου 22 του προαναφερόμενου Καν. (ΕΚ) /2005 οι οποίες αναφέρονται στο Μέτρο 112 για την εγκατάσταση των Νέων Γεωργών.
     Το ύψος της ετήσιας Αποζημίωσης για τον δικαιούχο αποχωρούντα γεωργό έχει ορισθεί, σε ενδεχόμενη προκήρυξη του μέτρου, σε 5.000 ευρώ έναντι των 3.744 - 4.404 ευρώ/ετησίως της προηγούμενης Προγραμματικής Περιόδου.
     Είναι σαφές ότι πρώτη προτεραιότητα του Υπουργείου Αγροτικής Ανάπτυξης και Τροφίμων αποτελεί η Αγροτική Ανάπτυξη και όχι η εφαρμογή της Πρόωρης Συνταξιοδότησης από τις υπηρεσίες του.
     Ήδη για να κατανοηθούν καλύτερα τα μεγέθη, μόνο για την πληρωμή των ανειλημμένων υποχρεώσεων από το Γ ΚΠΣ, θα διατεθεί από Εθνικούς Πόρους το ποσό των 800 εκατομμυρίων ευρώ στο νέο Πρόγραμμα Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ».
     Ο Υπουργός
     Α. ΚΟΝΤΟΣ»
    2. Στην με αριθμό 9160/27-3-08 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 1476/2-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Κ. Κανελλoπούλου για τα θέματα της αρμοδιότητάς μας, σας πληροφορούμε τα εξής:
     Σε ότι αφορά την αποζημίωση των αυτοκινούμενων γεωργικών μηχανημάτων που καταστράφηκαν από τις μεγάλες πυρκαγιές του περασμένου Αυγούστου ειδικά στο Νομό Ηλείας, όπως μας ενημέρωσε η Υπηρεσία Εγγείων Βελτιώσεων της Νομαρχιακής Αυτοδιοίκησης Ηλείας, τα μηχανήματα τα οποία δηλώθηκαν στους κατά τόπους Δήμους ότι κάηκαν, έχουν αντικατασταθεί με καινούργια μετά από δωρεά του Ερυθρού Σταυρού.
     Αρμόδιοι για τη συλλογή των αιτήσεων καταστροφής των μηχανημάτων, όπως προαναφέρθηκε, ήταν οι κατά τόπους Δήμοι των Νομαρχιακών Αυτοδιοικήσεων που επλήγησαν. Οι κάτοχοι των καινούργιων μηχανημάτων απευθύνθηκαν στην Υπηρεσία Εγγείων Βελτιώσεων της Νομαρχίας προκειμένqn να εκδώσουν άδειες κυκλοφορίας για τα καινούργια μηχανήματα, αφού παρέδωσαν τις πινακίδες των κατεστραμένων.
     Οι ζημιές που προκλήθηκαν από τις πυρκαγιές του περασμένου καλοκαιριού σε αυτοκινούμενο γεωργικό εξοπλισμό (τρακτέρ, γεωργικοί ελκυστήρες, παρελκόμενα, ψεκαστικά μηχανήματα, σκαλιστήρια, σπαρτικές μηχανές κ.λπ.) του Νομού Ηλείας δεν ενισχύονται μέσα από τα προγράμματα κρατικών ενισχύσεων του ΕΛ.Γ.Α. διότι σύμφωνα με το Νόμο 489/1976 είναι υποχρεωτική η ασφάλιση αστικής ευθύνης των αυτοκινήτων. Ειδικότερα, σύμφωνα με το άρθρο 1 του προαναφερόμενου Νόμου, ως αυτοκίνητο θεωρείται «... και παν ρυμουλκούμενο όχημα συζευγμένο μετά του κυρίως αυτοκινήτου ή μη...»
     Επιπλέον, σύμφωνα με το άρθρο 4 του ίδιου Νόμου,« η κατά τα προηγούμενα άρθρα ασφάλισης συνάπτεται παρ' ασφαλισταίς... κατά το άρθρον 30 του Ν.Δ./τος 400/1970 περί ιδιωτικής επιχειρήσεως... ασφαλιστικαί εταρίαι ασκούσαι εν Ελλάδι επιχείρησιν ευθύνης εξ αυτοκινήτων...».
     Ο Υπουργός
     Α. ΚΟΝΤΟΣ»
      3. Στην με αριθμό 8757/18-3-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 1548/14-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της με αριθμό 8757/18.3.2008 ερώτησης, που κατέθεσε στη Βουλή των Ελλήνων ο Βουλευτής του ΛΑ.Ο.Σ. κ. Κ. Αϊβαλιώτης σχετικά με τις αρμοδιότητες των Υπουργείων Εξωτερικών και ΠΕ.ΧΩ.Δ.Ε. σας ενημερώνουμε ότι οι αρμοδιότητες αυτές καθορίζονται από τις κείμενες διατάξεις.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      4. Στην με αριθμό 9226/28-3-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. ΤΚΕ/Φ2/10788/17-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την με αριθμό πρωτ. 9226/28-3-08 ερώτηση, που κατέθεσε στη Βουλή ο Βουλευτής κ. Κ. Αϊβαλιώτης, με θέμα «Εκατομμύρια ευρώ για τα κρατικά αυτοκίνητα», σας πληροφορούμε τα εξής:
      Σύμφωνα με τις διατάξεις του άρθρου 3 του Π.Δ. 413/1998 (ΦΕΚ291/Α/1998) και του άρθρου 2 της ΚΥΑ 543/5543 (ΦΕΚ 376/Β/2000) τα αυτοκίνητα που εξυπηρετούν τις υπηρεσιακές ανάγκες των Υπουργών, Υφυπουργών, Γενικών Γραμματέων και λοιπών υπηρεσιακών παραγόντων παραχωρούνται από τον Ο.Δ.Δ.Υ. δωρεάν στην Υπηρεσία μας και εν συνεχεία διατίθενται στους ανωτέρω.
      Επίσης σας γνωρίζουμε ότι ο Υπουργός κ. Μεϊμαράκης δεν ζήτησε από την Υπηρεσία μας να αγορασθεί κάποιο άλλο όχημα. Από την Υπηρεσία μας διετέθη στον κ. Μεϊμαράκη ένα θωρακισμένο ΒMW 750, το οποίο αγοράσθηκε από το ελεύθερο εμπόριο το 1999 οπότε και εκδόθηκε η πρώτη άδεια κυκλοφορίας. Επισημαίνεται, ότι το ανωτέρω αυτοκίνητο δεν χρησιμοποιείται εξαιτίας μηχανικών βλαβών που παρουσιάζει λόγω παλαιότητας.
      Επίσης από κανέναν Υφυπουργό δεν απορρίφθηκε το VW PASSAT, δεδομένου ότι αυτό σε όσους διατέθηκε κατά καιρούς διατέθηκε για κάλυψη προσωρινών αναγκών.
      Ο Υφυπουργός
      ΧΡΗΣΤΟΣ ΖΩΗΣ»
      5. Στην με αριθμό 9380/31-3-2008 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. ΤΚΕ/Φ2/10786/17-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την με αριθμό πρωτ. 9380/31-3-08 ερώτηση, που κατέθεσε στη Βουλή ο Βουλευτής κ. Λευτέρης Αυγενάκης, με θέμα «Θύματα Εγκληματικών ή Τρομοκρατικών Ενεργειών κατά την Εκτέλεση των Καθηκόντων τους», με την οποία ζητεί τη λήψη μέτρων για σπουδαστές, οι οποίοι, κατά τη διάρκεια της πρακτικής άσκησής τους καθίστανται θύματα εγκληματικών ή τρομοκρατικών ενεργειών, σας πληροφορούμε τα εξής:
      Σύμφωνα με την παρ. 4 του άρθρου 12 του ν.3230/2004 (ΦΕΚ 44 Α΄/11.2.2004) «σύζυγος ή ένα τέκνο Ελλήνων πολιτών, οι οποίοι φονεύθηκαν συνεπεία τρομοκρατικής πράξης, είτε αυτή στρεφόταν εναντίον τους, είτε εναντίον άλλων, προσλαμβάνεται στο Δημόσιο και στα νομικά πρόσωπα της παρ.1 του άρθρου 14 του ν.2190/1994, όπως αυτή αντικαταστάθηκε με την παρ.1 του άρθρου 1 του ν.2527/1997, καθώς και στους φορείς της παρ.3 του άρθρου 1 του ν.2527/1997, καθ’ υπέρβαση του προβλεπόμενου από την προκήρυξη αριθμού θέσεων, εφόσον: α) επιτύχουν σε γραπτό διαγωνισμό ή β) καταταγούν σε πίνακα προτεραιότητας, σε σειρά πέραν του αριθμού των διοριστέων.
      Το κατά τα ανωτέρω δικαίωμα διορισμού παρέχεται και στα πρόσωπα τα οποία τραυματίστηκαν σοβαρώς, συνεπεία τρομοκρατικής πράξης.
      Στην περίπτωση που τα πρόσωπα του προηγούμενου εδαφίου δεν επιθυμούν ή λόγοι υγείας δεν τους επιτρέπουν να ασκήσουν το δικαίωμα διορισμού της παρούσας διάταξης, αυτό μεταβιβάζεται στο σύζυγο ή σε ένα τέκνο τους».
      Επισημαίνεται, ότι η εν λόγω διάταξη εφαρμόζεται σε όλους τους Έλληνες πολίτες αδιακρίτως επαγγέλματος ή εργασίας.
      Επιπλέον, με τη διάταξη του άρθρου 5 του ν. 3206/2003, παρέχεται το δικαίωμα σε Έλληνα πολίτη που καθίσταται ανάπηρος σε ποσοστό 50% από ενέργειες προσωπικού της Ελληνικής Αστυνομίας, του Λιμενικού ή Πυροσβεστικού Σώματος, κατά την ενάσκηση των καθηκόντων του, εφόσον δεν είναι δράστης εγκληματικών πράξεων, ή δεν προκάλεσε την επέμβαση, να διορίζεται σε προσωποπαγή θέση πολιτικού υπαλλήλου, στην Ελληνική Αστυνομία, το Υπουργείο Εμπορικής Ναυτιλίας, Αιγαίου και Νησιωτικής Πολιτικής ή το Πυροσβεστικό Σώμα, αναλόγως των προσόντων του.
      Επίσης, με τη διάταξη της παρ. 5 του άρθρου 55 του ν. 3585/2007, παρέχεται δικαίωμα σε ένα (1) τέκνο Ελλήνων πολιτών που έχασαν τη ζωή τους ή έχουν ανικανότητα σε ποσοστό τουλάχιστον 67% συνεπεία τρομοκρατικής πράξης να ενταχθεί στις ειδικές κατηγορίες του άρθρου 42 του ν. 1481/1984, για την εισαγωγή του στις σχολές της Αστυνομικής Ακαδημίας.
      Τα εν λόγω πρόσωπα που αναφέρονται στην ερώτηση έχουν τα ως άνω δικαιώματα (διορισμού ή υπαγωγής στις ειδικές κατηγορίες υποψηφίων για την εισαγωγή τους στις αστυνομικές σχολές), εφόσον πληρούνται οι νομικές και πραγματικές προϋποθέσεις που θέτουν οι διατάξεις αυτές. Στο σημείο αυτό πρέπει να σημειώσουμε, ότι η συνδρομή των προϋποθέσεων των ευεργετημάτων του νόμου διαπιστώνεται με ένορκη διοικητική εξέταση, η οποία διενεργείται από το φορέα προς τον οποίο υποβάλλεται η αίτηση πρόσληψης (άρθρο 5, παρ. 2 ν. 3206/2003).
      Ο Υφυπουργός
      ΧΡΗΣΤΟΣ ΖΩΗΣ»
      6 Στην με αριθμό 11147/30-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 10021/13396/145/26-5-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
        «Σε απάντηση της με αριθμ. 11147/30.4.08 ερώτησης, που κατατέθηκε στην Βουλή των Ελλήνων από τον Βουλευτή κ. Μανόλη Στρατάκη, σχετικά με τα σοβαρά προβλήματα κυκλοφοριακής σύνδεσης χώρων στάθμευσης στο νέο κτίριο του ΙΚΑ-ΕΤΑΜ στον Εσταυρωμένο Ηρακλείου, σας πληροφορούμε τα εξής, όπως μας γνώρισε η Διοίκηση του ΙΚΑ-ΕΤΑΜ:
   1. Τα ΙΚΑ-ΕΤΑΜ έχει μεριμνήσει εξ’ αρχής για τη διαμόρφωση των θέσεων στάθμευσης που προβλέπει η νόμιμη οικοδομική άδεια (δηλαδή 144 θέσεις) και μάλιστα, έχει δημιουργήσει και περισσότερες από αυτές (δηλαδή 151 θέσεις)
   2. Μετά τη χορήγηση βεβαίωσης περαίωσης εργασιών από την Πολεοδομία Ηρακλείου, την εν συνεχεία ηλεκτροδότηση του κτιρίου από τη ΔΕΗ, την ολοκλήρωση των λειτουργικών ελέγχων του ηλεκτρομηχανολογικού εξοπλισμού του κτιρίου σε πλήρες φορτίο, εξεδόθη από την Τεχνική Υπηρεσία του ΙΚΑ-ΕΤΑΜ την 14/5/08 η σχετική βεβαίωση περαίωσης εργασιών με ημερομηνία 23/4/08
   3. Η περιφέρεια Κρήτης, μέσω της Γενικής Διεύθυνσης Περιφερείας Κρήτης (Διεύθυνση Δημοσίων Έργων - Τμήμα Κυκλοφορίας) έχει την υποχρέωση και θα μεριμνήσει για την έκδοση των σχετικών αποφάσεων κυκλοφοριακής σύνδεσης του νέου κτιρίου με τους υπάρχοντες δρόμους. Προς τούτο το ΙΚΑ-ΕΤΑΜ έχει απευθυνθεί εγγράφως στην εν λόγω Γενική Διεύθυνση.
   Η Υπουργός
   ΦΑΝΗ ΠΑΛΛΗ-ΠΕΤΡΑΛΙΑ»
      7. Στις με αριθμό 10584/16-4-08 και 10603/16-4-08 ερωτήσεις του Βουλευτή κ. Βασιλείου Κεγκέρογλου δόθηκε με το υπ’ αριθμ. έγγραφο 863/864/2-6-08 από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση των ανωτέρω σχετικών ερωτήσεων οι οποίες μας κοινοποιήθηκαν από το ερωτώμενο Υπουργείο Εμπορικής Ναυτιλίας, Αιγαίου και Νησιωτικής Πολιτικής και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
        Α. Στο Επιχειρησιακό Πρόγραμμα «Οδικοί Άξονες, Λιμάνια, Αστική Ανάπτυξη» του Γ΄ Κ.Π.Σ. (2000-2006) έχουν ενταχθεί οι κατωτέρω μελέτες, που χωροθετούνται στο Νομό Ηρακλείου:
        1. «Μελέτη Ολοκλήρωσης Προβλήτα V (πρώην VI) - μελέτη σταθμού επιβατών κρουαζιερόπλοιων λιμένα Ηρακλείου ΕΠ-ΟΑΛΑΑ 2000-2006», προϋπολογισμού 1.544.870,52 ευρώ. Η μελέτη σύμφωνα με την απόφαση ένταξης αναμένεται να ολοκληρωθεί στις 31-12-2009, βρίσκεται στην διαδικασία δημοπράτησης και θα εκπονηθεί στα πλαίσια προετοιμασίας των έργων της Δ' Προγραμματικής Περιόδου (2007-2013).
        2. «Υποστήριξη μελέτης διερεύνησης ακτομηχανικής και χωροταξικής συμπεριφοράς νοτίων παραλίων Ν. Ηρακλείου, για την διαπίστωση προβλημάτων προσάμμωσης λιμενικών έργων και διάβρωσης ακτών, με σκοπό την επιλογή κατάλληλης θέσης για την δημιουργία νέου εμπορικού λιμένα», προϋπολογισμού 500.000 ευρώ. Η μελέτη σύμφωνα με την απόφαση ένταξης, αναμένεται να ολοκληρωθεί μέχρι την 31-12-2008 και βρίσκεται στην διαδικασία δημοπράτησης.
        Β. Από το Εθνικό Στρατηγικό Πλαίσιο Αναφοράς (ΕΣΠΑ) την Προγραμματική Περίοδο 2007-2013, προγραμματίζεται να χρηματοδοτηθεί το έργο «Ολοκλήρωση προβλήτα (πρώην VI) - Μελέτη Σταθμού Επιβατών (Προβλήτα Ι) και σταθμού κρουαζιερόπλοιων Λιμένα Ηρακλείου», η μελέτη του οποίου όπως προαναφέρθηκε χρηματοδοτείται ήδη από το ΕΠ-ΟΑΛΑΑ.
        Σε κάθε περίπτωση επισημαίνουμε ότι: η επιλογή των λιμένων που χρηματοδοτούνται από τα Επιχειρησιακά και Τομεακά Προγράμματα γίνεται μετά από σχετικές προτάσεις της Επιτροπής Σχεδιασμού και Ανάπτυξης Λιμένων (ΕΣΑΛ) του ΥΕΝ, η οποία είναι αρμόδια για την διαμόρφωση της στρατηγικής για τον σχεδιασμό και την ιεράρχηση των λιμενικών έργων.
        Ο Υφυπουργός
        Θ. ΞΑΝΘΟΠΟΥΛΟΣ»
	8. Στην με αριθμό 3775/3-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-85/25-1-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3775/3-1-2008 που κατέθεσε στη Βουλή ο Βουλευτής κ. Μανόλης Σοφ. Στρατάκης, θέτουμε υπόψη σας τα εξής:
      1. Σύμφωνα με το υπάρχον θεσμικό πλαίσιο (άρθρο 12 του ν. 3431/2006) , αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης η Ε.Ε.Τ.Τ., ως Εθνική Ρυθμιστική Αρχή στον τομέα των τηλεπικοινωνιών, έχει το αρχείο των αδειοδοτημένων κατασκευών κεραιών, όπου μπορούν να απευθυνθούν οι ενδιαφερόμενοι σε περίπτωση που αμφισβητείται η νομιμότητα της κεραιοεγκατάστασης.
      2. Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα, με τη σχετική ΚΥΑ 53571/3839/00 άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι κυρώσεις που προβλέπονται στην ως άνω σχετική Κ.Υ.Α.
      3. Σημειωτέον ότι ο Νόμος 3431/2006 καθορίζει ότι τα όρια ασφαλούς έκθεσης του Γενικού Πληθυσμού πρέπει να είναι κατά 30% πιο αυστηρά από αυτά που ορίζονται στην υπ' αρ. 1999/519/ΕΚ Σύσταση του Ευρωπαϊκού Συμβουλίου, ενώ πριν ήταν αυστηρότερα κατά 20% (10% περαιτέρω μείωση), και καθορίζει ότι μέχρι απόστασης 300 μέτρων το πολύ από χώρους συγκέντρωσης ευπαθών ομάδων (σχολεία, γηροκομεία κλπ) τα όρια ασφαλούς έκθεσης ορίζονται ακόμα πιο αυστηρά από την οικεία Σύσταση του Ευρωπαϊκού Συμβουλίου κατά 40% .
      4. Το νέο θεσμικό πλαίσιο έρχεται να συμπληρώσει το προγενέστερο θεσμικό πλαίσιο, θέτοντας ως απόλυτη προτεραιότητα την προφύλαξη της υγείας του κοινού από την ηλεκτρομαγνητική ακτινοβολία των κεραιών κινητής τηλεφωνίας .
      5. Τέλος, πληροφορούμε ότι η Ε.Ε.Τ.Τ. στο πλαίσιο των ως άνω αρμοδιοτήτων της απέστειλε το αριθμ.2872/Φ.506/16-1-2008 έγγραφο με συνημμένη κατάσταση αδειών κεραιών που έχουν εκδοθεί από την ΕΕΠ, επί της Λεωφόρου Καλοκαιρινού της πόλης του Ηρακλείου Κρήτης, επί των οποίων και η παρούσα Ερώτηση (επισυνάπτεται).
Ο Υπουργός
ΚΩΝΣΤΑΝΤΙΝΟΣ ΧΑΤΗΔΑΚΗΣ»
	Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
	9. Στην με αριθμό 3764/3-1-08 ερώτηση των Βουλευτών κ. Σοφίας Καλαντίδου και κ. Ιωάννη Ζιώγα δόθηκε με το υπ’ αριθμ. Β-122/25-1-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
	«Σε απάντηση της ερώτησης με αριθμό 3764/03-01-2008, που κατέθεσαν στη Βουλή οι Βουλευτές κ. Σοφία Καλαντίδου και κ. Γιάννης Ζιώγας, σας πληροφορούμε τα παρακάτω:
    1. Ως γνωστόν, με τις διατάξεις της υπ' αριθμ. Α-68587/5029/4-7-2003 (Β' 934'.) Κ.Υ.Α. «Μεταβολή περιοχής εκτέλεσης αστικής συγκοινωνίας από τον Ο.Α.Σ.Θ.» και με τους όρους της υπ' αριθμ. Α- Οικ. 46179/3494/4-8-2003 συμπληρωματικής οικονομικής συμφωνίας, η εκτέλεση και εκμετάλλευση της αστικής συγκοινωνίας στη ζώνη επέκτασης της αστικής περιοχής της Θεσσαλονίκης, έχει ανατεθεί στον Ο.Α.Σ.Θ.
    Η εξυπηρέτηση των Δήμων και των Δημοτικών διαμερισμάτων της Επαρχίας Λαγκαδά με τα αστικά λεωφορεία του Ο.Α.Σ.Θ. πραγματοποιείται από τον Σεπτέμβριο του έτους 2003 σύμφωνα με τον σχεδιασμό του Σ.Α.Σ.Θ. και τις ρυθμίσεις της από 4.8.2003 συμπληρωματικής οικονομικής συμφωνίας μεταξύ Ελληνικού Δημοσίου και Ο.Α.Σ.Θ.
      Για την εξυπηρέτηση των 15 Δήμων της επέκτασης της αστικής περιοχής του Ο.Α.Σ.Θ., που πραγματοποιήθηκε τον Σεπτέμβριο του 2003, ο Ο.Α.Σ.Θ. προμηθεύτηκε 48 καινουργή και αντιρρυπαντικής τεχνολογίας λεωφορεία, ίδρυσε και λειτουργεί 12 λεωφορειακές γραμμές, ενώ όσον αφορά τα κόμιστρα από 1 ή 0,60€ που είχαν ορισθεί το 2003, από τον Σεπτέμβριο του 2005 μειώθηκαν σε ενιαίο εισιτήριο 0,50€ και μάλιστα με δυνατότητα μετεπιβιβάσεων από και προς οποιαδήποτε λεωφορειακή γραμμή. Ως προς τα εκτελούμενα δρομολόγια από τον Ο.Α.Σ.Θ., αυτά είναι περίπου τριπλάσια από των, έως τον Αύγουστο του 2003, εκτελούμενων δρομολογίων από το ΚΤΕΛ Θεσσαλονίκης.
    Σε κάθε περίπτωση, η διαδικασία της τυχόν νέας μεταβολής της αστικής περιοχής του .Ο.Α.Σ.Θ., προκειμένου να ενταχθούν σ' αυτή και οι υπόλοιποι (9) Δήμοι της επαρχίας Λαγκαδά, άπτεται, πρώτιστα, των αρμοδιοτήτων του Συμβουλίου Αστικών Συγκοινωνιών Θεσσαλονίκης και απαιτείται εκπόνηση συγκοινωνιακής-οικονομοτεχνικής μελέτης, γνώμες Ο.Α.Σ.Θ. & Κ.Τ.Ε.Λ., εισήγηση Σ.Α.Σ.Θ. κλπ. κατά τα οριζόμενα στο άρθρο 5 του ν. 2963/2001 (Α' 268).
    2. Στην προαναφερόμενη απόφαση, όπως προέβλεπε η συγκοινωνιακή μελέτη του Σ.Α.Σ.Θ., δεν εντάχθηκαν στη νέα διευρυμένη αστική περιοχή δραστηριότητας του Ο.Α.Σ.Θ. οι περιοχές των (9) Δήμων περιοχής Λαγκαδά του Ν. Θεσσαλονίκης, οι οποίες θα συνέχιζαν να εξυπηρετούνται από το υπεραστικό Κ.Τ.Ε.Λ. Θεσσαλονίκης, όπως ακριβώς αυτό γινόταν μέχρι τότε.
    Η εποπτεία του υπεραστικού Κ.Τ.Ε.Λ. Θεσσαλονίκης ασκείται από τον οικείο Νομάρχη ο οποίος καθορίζει τα υποχρεωτικά δρομολόγια του φορέα στην περιοχή των υπόψη Δήμων της επαρχίας Λαγκαδά.
    3. Σε ό,τι αφορά τα κόμιστρα, σημειώνεται ότι, ο καθορισμός αυτών στον Ο.Α.Σ.Θ. και στα υπεραστικά Κ.Τ.Ε.Λ., γίνεται με εντελώς διαφορετικούς τρόπους και η εξομοίωση αυτών, δεν είναι εφικτή με τις ισχύουσες διατάξεις.
    Η άσκηση πολιτικής μειωμένου κομίστρου με ελκυστικές τιμές εισιτηρίων και καρτών, ήδη εφαρμόζεται τόσο από τον Ο.Α.Σ.Θ. όσο και από τα Κ.Τ.Ε.Λ.
    Ειδικότερα τα Κ.Τ.Ε.Λ., όπως προβλέπεται στην παρ. 8 του άρθρου 6 της υπ' αριθμ. 8-68134/5720/06/20-2-2007 απόφασης του υπουργού Μεταφορών και Επικοινωνιών, εκδίδουν, αντί εισιτηρίων, ειδικά μηνιαία δελτία μειωμένης τιμής τα οποία μπορούν να χρησιμοποιούν οι μαθητές και οι μετακινούμενοι καθημερινά άλλοι επιβάτες.
Ο Υπουργός
ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     10. Στην με αριθμό 3272/13-12-07 ερώτηση του Βουλευτή κ. Κυριάκου Βελόπουλου δόθηκε  με το υπ’ αριθμ. 159401/25-1-08 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3272/13-12-2007 ερώτηση που κατατέθηκε στη Βουλή από το Βουλευτή κ. Βελόπουλο με θέμα «το κόστος της δημόσιας υγείας», σας πληροφορούμε τα παρακάτω:
      Στρατηγικός στόχος του Υπουργείου Υγείας και Κοινωνικής Αλληλεγγύης είναι η ανάπτυξη του δημόσιου δικτύου Πρωτoβάθμιας Φροντίδας. Είναι η μεταρρύθμιση που αλλάζει το πρόσωπο και τη λειτουργία του ΕΣΥ.
      Θεσπίζουμε για πρώτη φορά ένα ολοκληρωμένο σύστημα Πρωτoβάθμιας Φροντίδας, το οποίο χαρακτηρίζεται από την ελεύθερη επιλογή γιατρού και την ισότητα των όρων πρόσβασης όλων των ασφαλισμένων σε αυτό.
      Ένα σύστημα που συμβάλλει στην αποσυμφόρηση των δημόσιων νοσοκομείων, στην παροχή υπηρεσιών πρώτης-φροντίδας σε εικοσιτετράωρη βάση και στην εφαρμογή για πρώτη φορά συγκροτημένης πολιτικής πρόληψης.
      Με τη χρήση των νέων τεχνολογιών και της κάρτας υγείας ενισχύουμε τη διαφάνεια, εξοικονομούμε πόρους, κάνουμε πιο λειτουργικό το σύστημα και βάζoυμε τέλος στην ταλαιπωρία των ασφαλισμένων με την απαλλαγή τους από τη διαδικασία της προέγκρισης για τις εξετάσεις και πετυχαίνουμε την παροχή ποιοτικότερων υπηρεσιών υγείας σε όλη την επικράτεια.
      Πρόταση του Υπουργείου μας είναι η Ευρωπαϊκή Κάρτα Ασφάλισης και Ασθένειας να ισχύει και στην Ελλάδα με μια μετατροπή από το πίσω μέρος, κάτι που συνάδει και με τη βoύληση της Ευρωπαϊκής Ένωσης, ώστε να χρησιμοποιείται από τους πολίτες μας. Έτσι εφαρμόζουμε στη χώρα μας το ίδιο σύστημα που ισχύει στον ενιαίο ευρωπαϊκό χώρο.
      Οι βασικoί πυλώνες του συστήματος στηρίζονται σε τρεις βασικές αρχές:
      1. Ελεύθερη επιλογή ιατρού (δημοσίου και ιδιωτικού τομέα).
      2. Απαλλαγή των πολιτών από γραφειοκρατικές διαδικασίες (κατάργηση προέγκρισης, πληρωμή διαμέσου κάρτας).
     3. Aναβάθμιση της ποιότητας παρεχομένων υπηρεσιών με πρόληψη και άμεση παρέμβαση, ώστε να αποσυμφορηθούν τα νοσοκομεία, ειδικότερα κατά τις εφημερίες.
      Το φάσμα της Πρωτοβάθμιας Φροντίδας Υγείας θα συνίσταται στην εξωνοσοκομειακή περίθαλψη, την προληπτική ιατρική, την επείγουσα ιατρική, την τηλεϊατρική, την ψυχική υγεία και κοινωνική φροντίδα.
      Ο Υπουργός
      Δ. ΑΒΡΑΜΟΠΟΥΛΟΣ»
     11. Στην με αριθμό 9582/3-4-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Φ21/143/ΑΣ 1100 δις/23-4-2008 έγγραφο από την Υπουργό Εξωτερικών η ακόλουθη απάντηση:
        «Η Ελλάδα, ως δημοκρατική χώρα, κατοχυρώνει στους πολίτες της το δικαίωμα να εκφράζονται ελεύθερα και βέβαια αυτό ισχύει και για τα στελέχη του «Ουράνιου Τόξου». Τούτο, όμως, δεν θα πρέπει να συγxέεται με ενέργειες και πράξεις που άπτονται άμεσα της εθνικής ασφάλειας και δημόσιας τάξεως της χώρας, για τις οποίες οι διατεταγμένες υπηρεσίες του κράτους έχουν εκ του νόμου υποχρέωση να παρέμβουν, όταν αυτό κριθεί σκόπιμο και αναγκαίο.
        Ως προς το δεύτερο ερώτημά σας, σας γνωρίζουμε ότι από την Υπηρεσία Διεθνούς Αναπτυξιακής Συνεργασίας (Υ.Δ.Α.Σ) του Υπουργείου Εξωτερικών δεν χρηματοδοτούνται Μ.Κ.Ο αλλά συγκεκριμένα προγράμματα που υποβάλλονται από Μ.ΚΟ για συγκεκριμένες δράσεις προς υλοποίηση.
        Μάλιστα, στο Μητρώο των Μη Κυβερνητικών Οργανώσεων το οποίο τηρείται από την ΥΔΑΣ/ΥΠ.ΕΞ. δεν υπάρχει εγγραφή ΜΚΟ με την επωνυμία «Ελληνικό Παρατηρητήριο των Συμφωνιών του Ελσίνκι», ή με την επωνυμία «Ουράνιο Τόξο».
        Σημειώνεται πάντως, ότι στο ως άνω Μητρώο είναι εγγεγραμμένη η ΜΚΟ «Εταιρεία Επικοινωνιακής και Πολιτικής Έρευνας» με Διαχειριστή τον κ. Π. Δημητρά, η οποία φέρεται να είναι διαχειρίστρια της ΜΚΟ «Ελληνικό Παρατηρητήριο των Συμφωνιών του Ελσίνκι».
        Στην εν λόγω ΜΚΟ ανατέθηκε από το Υπουργείο Εξωτερικών, δυνάμει της σύμβασης χρηματοδότησης ΑΝΑΠ 10-2004, η εκτέλεση προγράμματος δράσεων για την καταπολέμηση της εμπορίας αλλοδαπών γυναικών ως δράση καταπολέμησης παράνομης διακίνησης ανθρώπων. Ο ανάδοχος έλαβε, έναντι της υλοποίησης του προγράμματος, το ποσό των 30.000 Ευρώ.
        Σε κάθε περίπτωση πάντως, είναι αυτονόητο ότι οιεσδήποτε τυχόν εμφανιζόμενες απόψεις σε ιστοσελίδες των ΜΚΟ, δεν εκπροσωπούν καθ' οιοδήποτε τρόπο το ΥΠ.ΕΞ.
        Η Υπουργός
        ΝΤΟΡΑ ΜΠΑΚΟΓΙΑΝΝΗ»
     12. Στην με αριθμό 9361/31-3-2008 ερώτηση του Βουλευτή κ. Γεωργίου Παπαδημητρίου δόθηκε με το υπ’ αριθμ. Φ21/133/ΑΣ1055δις/23-4-2008 έγγραφο από την Υπουργό Εξωτερικών η ακόλουθη απάντηση:
        «Η νομοθετική κύρωση των διεθνών συμφωνιών, διμερών ή πολυμερών, είναι μία μακρά και αρκετά περίπλοκη διαδικασία, η οποία δεν ανάγεται στην πλήρη και αποκλειστική αρμοδιότητα του Υπουργείου Εξωτερικών. Πράγματι, στη διαδικασία αυτή καίρια είναι η εμπλοκή και άλλων Υπουργείων κατά το λόγο της αρμοδιότητάς τους, με βάση τη θεματική της Συμφωνίας, αλλά και άλλων θεσμικών παραγόντων των οποίων η εμπλοκή προβλέπεται από το ισχύον νομοθετικό καθεστώς.
        Συγκεκριμένα, η διαδικασία περιλαμβάνει τα εξής επί μέρους στάδια:
        1. Η υπό κύρωση Συμφωνία αποστέλλεται στη Μεταφραστική Υπηρεσία του ΥΠ.ΕΞ για μετάφραση, εφόσον δεν έχει υπογραφεί πρωτοτύπως στην ελληνική γλώσσα.
        2. Η μετάφραση ολοκληρώνεται και αποστέλλεται στο Γραφείο Διεθνών Συμβάσεων της Ειδικής Νομικής Υπηρεσίας σε χρονικό διάστημα ενός έως τριών μηνών.
        3. Στη συνέχεια, η εν λόγω Υπηρεσία ζητεί από τα καθ' ύλη αρμόδια Υπουργεία τη σύνταξη Αιτιολογικής και Ειδικής Έκθεσης κατά το Σύνταγμα. Σημειώνουμε ότι στο στάδιο αυτό, παρατηρούνται, συχνά, καθυστερήσεις, προκειμένου τα αρμόδιαΥπουργεία να επεξεργασθούν και να συντάξουν τις παραπάνω Εκθέσεις που συνοδεύουν το σχέδιο νόμου.
        4. Οι Εκθέσεις αυτές αποστέλλονται στη συνέχεια στο Γραφείο Διεθνών Συμβάσεων το οποίο και αναλαμβάνει, αφού συντάξει ή ελέγξει το σχέδιο νόμου, να προωθήσει περαιτέρω το πλήρες «σώμα» του σχεδίου νόμου στους συναρμόδιους προς υπογραφή Υπουργούς. Και κατά το στάδιο αυτό παρατηρούνται καθυστερήσεις, προφανώς λόγω των ακολουθούμενων χρονοβόρων διοικητικών διαδικασιών εντός των Υπουργείων. Εmπλέον, ο χρόνος τον οποίο χρειάζεται το Γενικό Λογιστήριο του Κράτους για να συντάξει την Έκθεσή του, κατά το άρθρο 75.1 του Συντάγματος, είναι κατά μέσον όρο τρεις μήνες.
        Συνεπώς, οι παρατηρούμενες καθυστερήσεις δεν οφείλονται σε αμέλεια της αρμόδιας Υπηρεσίας του Υπουργείου Εξωτερικών, ούτε βεβαίως του εκάστοτε Υπουργού Εξωτερικών, ο οποίος υπογράφει αμέσως, προκειμένου να προωθηθεί περαιτέρω η κυρωτική διαδικασία.
        Η Υπουργός
        ΝΤΟΡΑ ΜΠΑΚΟΓΙΑΝΝΗ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η τρίτη με αριθμό 981/26-5-2008 επίκαιρη ερώτηση δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Θεοδώρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση των Κυθήρων και των Αντικυθήρων με την ηπειρωτική Ελλάδα κ.λπ. 
      Η επίκαιρη ερώτηση του κυρίου συναδέλφου έχει ως εξής: 
      «Σύμφωνα με το ψήφισμα της πρόσφατης συγκέντρωσης των κατοίκων και των επαγγελματικών φορέων του Νησιού των Κυθήρων στις 10 Μαΐου  2008, με αποδέκτη τον κύριο Υπουργό Ε.Ν.Α.Ν.Π, κρίνεται ως επειγόντως αναγκαία η ανάληψη δράσης από την πλευρά του Υ.Ε.Ν.Α.Ν.Π για την άμεση ανταπόκριση στα δίκαια αιτήματα των κατοίκων και των φορέων του νησιού για τακτική, μόνιμη και λειτουργική ακτοπλοϊκή σύνδεση των Κυθήρων και των Αντικυθήρων με την ηπειρωτική Ελλάδα. Σημειωτέον ότι προηγήθηκε ταυτόσημου περιεχομένου ομόφωνη απόφαση του Δημοτικού Συμβουλίου Κυθήρων στις 5/5/2008.
      Τα Κύθηρα και τα Αντικύθηρα, χρόνια τώρα δικαίως ζητούν σταθερή και μόνιμη όλο το χρόνο διπλή ακτοπλοϊκή σύνδεση, αφ’ ενός μεν με τον Πειραιά με πλοίο ανάλογων προδιαγραφών, αφ’ ετέρου δε με τη Νεάπολη Βοιών και μ’ άλλα λιμάνια της νότιας Πελοποννήσου, με πλοίο μικρότερο και ευέλικτο χωρίς κλίνες πολλαπλών καθημερινών δρομολογίων. Αντ’ αυτών των  λογικών και αναγκαίων λύσεων, το Υπουργείο, μακράν της πραγματικότητας, επαναπροκήρυξε στις 24 Απριλίου 2008 νέο διαγωνισμό, για τη δρομολόγηση ενός μόνο επιδοτούμενου οχηματαγωγού! 
      Ερωτάται ο κύριος Υπουργός: 
      Πρώτον. Για ποιους λόγους επιμένει σε επιλογές, οι οποίες βρίσκονται σε προφανή αντίθεση με τις ανάγκες των κατοίκων των Κυθήρων και των Αντικυθήρων; 
      Δεύτερον. Προτίθεται να δεχθεί σε άμεση ακρόαση τους εκπροσώπους του νησιού  και να συνεργαστεί μαζί τους, για την εξεύρεση σταθερής και μόνιμης λύσης;». 
      Στην ερώτηση του κυρίου συναδέλφου θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής.
      Κύριε Υφυπουργέ, έχετε το λόγο. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε. 
      Κυρίες και κύριοι συνάδελφοι, έχοντας δέκα πέντε χρόνια σ’ αυτήν την Αίθουσα, προτιμώ να σας απαντήσω, όχι μέσω των εγγράφων των υπηρεσιακών παραγόντων, αλλά να θίξουμε το κέντρο του προβλήματος. Τι συμβαίνει αυτήν τη στιγμή στο θέμα των ακτοπλοϊκών συγκοινωνιών, ιδιαίτερα στη γραμμή Κυθήρων- Αντικυθήρων. 
      Κατ’ αρχάς, να ξεκαθαρίσω ότι τις αποφάσεις για τη διενέργεια του διαγωνισμού τις παίρνει το συμβούλιο ακτοπλοϊκών συγκοινωνιών, στο οποίο εκπροσωπείται η Τοπική Αυτοδιοίκηση, με εκπρόσωπο της Ε.Ν.Α.Ε. και συγκεκριμένα τον Νομάρχη Λέσβου τον κ. Βογιατζή, όπου όλοι οι δήμαρχοι, τα δημοτικά συμβούλια, οι νομάρχες, οι περιφερειάρχες, κάνουν τις εισηγήσεις τους και αυτές οι εισηγήσεις συνήθως γίνονται δεκτές και από το Υπουργείο –και στηρίζονται απόλυτα- και από τις ακτοπλοϊκές εταιρείες. 
      Στο θέμα των Κυθήρων- Αντικυθήρων, πράγματι, προχωρήσαμε σε διαγωνισμό με αυξημένα δρομολόγια και από τον Πειραιά και από το Γύθειο και από τη Νεάπολη Βοιών, προκειμένου να καταφέρουμε να έχουμε μια πιο ενισχυμένη ακτοπλοϊκή σύνδεση. 
      Σ’ αυτόν το διαγωνισμό, λοιπόν, διαχωρίσαμε τις γραμμές. Δώσαμε, δηλαδή, τη δυνατότητα να μπορέσει να πάρει άλλο πλοίο τη γραμμή από τον Πειραιά προς Κύθηρα και Αντικύθηρα και άλλο πλοίο από τη Νεάπολη και το Γύθειο προς τα Κύθηρα. Σ’ αυτόν το διαγωνισμό δεν ενεφανίσθη κανένας ενδιαφερόμενος ακτοπλόος, δηλαδή δεν είχαμε ενδιαφέρον από ακτοπλοϊκές εταιρείες να κτυπήσουν το συγκεκριμένο διαγωνισμό, με αποτέλεσμα να βγει άγονος. 
      Στη συνεδρίαση του Σ.Α.Σ., λοιπόν, με παρουσίαση της Τοπικής Αυτοδιοίκησης και χωρίς να υπάρχει καμμία πρόταση από τη μεριά του Δημοτικού Συμβουλίου των Κυθήρων, ενοποιήσαμε αυτές τις γραμμές, προκειμένου να υπάρξει ενδιαφέρον και να δοθεί η γραμμή σ’ ένα πλοίο, που θα το συμφέρει πλέον να κάνει το σύνολο αυτών των δρομολογίων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Υπήρχε ενδιαφέρον και κατατέθηκε μία πρόταση από το πλοίο «ΜΥΡΤΙΔΙΩΤΙΣΣΑ», που ανήκει στην εταιρεία «ΑΝΕΝ», για το σύνολο των ακτοπλοϊκών συνδέσεων με τον Πειραιά, τη Νεάπολη και το Γύθειο προς τα Κύθηρα και τα Αντικύθηρα. 
      Κατόπιν αυτού, επειδή δεν υπήρχαν κάποια συγκεκριμένα δικαιολογητικά, προχωρήσαμε σε ανάθεση δημόσιας υπηρεσίας στο συγκεκριμένο πλοίο, για να κάνει το σύνολο των γραμμών, που και αυτήν τη στιγμή έτσι γίνονται, ενισχυμένα μάλιστα, πέραν των αιτημάτων που είχαμε για τις συνδέσεις με ένα παραπάνω δρομολόγιο από τον Πειραιά. Αυτήν τη στιγμή εξυπηρετείται αυτή η γραμμή από το πλοίο «ΜΥΡΤΙΔΙΩΤΙΣΣΑ», που αντικαθιστάται μέχρι της 30 του μηνός, δηλαδή μέχρι αύριο από το πλοίο  «EXPRESS ΠΗΓΑΣΟΣ». 
      Έχουμε τώρα το αίτημα, το οποίο γίνεται από φορείς του νησιού, από εμπόρους και από το δήμο, προκειμένου να διασπαστούν τα δρομολόγια σε δύο. Να μπει, δηλαδή, μία γραμμή, η οποία θα κάνει το Πειραιά-Κύθηρα-Αντικύθηρα, Γύθειο-Κύθηρα κ.ο.κ., μ’ ένα άλλο πλοίο, το οποίο θα ενδιαφερθεί ξεχωριστά για τη γραμμή Νεάπολης-Κυθήρων. 
      Κατ’ αρχάς, αυτό δεν γίνεται αυτήν τη στιγμή, διότι ο διαγωνισμός ο οποίος έχει προκηρυχθεί βρίσκεται εν εξελίξει. Θα μπορούσε, όμως να γίνει, εάν κατατίθετο πρόταση από τη μεριά της Τοπικής Αυτοδιοικήσεως προς το Σ.Α.Σ. για την επόμενη συνεδρίασή του.
      Βέβαια, κύριε συνάδελφε, θέλω να σας ξεκαθαρίσω το εξής: Έχουμε τη ρητή διαβεβαίωση –και αυτή είναι η αλήθεια και πρέπει να λέγεται στην Αίθουσα- ότι εάν σπάσει η γραμμή και έχουμε δύο επιδοτούμενα δρομολόγια, η εταιρεία «ΑΝΕΝ», το πλοίο «ΜΥΡΤΙΔΙΩΤΙΣΣΑ», δεν συμφέρει να καταθέσει πρόταση μόνο για τη γραμμή Πειραιά-Κυθήρων-Αντικυθήρων, εάν δηλαδή φύγει το κομμάτι Νεάπολης-Κυθήρων. Εμείς, σαν Υπουργείο, θα μας συνέφερε, αν θέλετε, να διασπάσουμε τις γραμμές…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε σας παρακαλώ.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ολοκληρώνω, κυρία Πρόεδρε.
      Δεν μπορούμε, όμως, να διασφαλίσουμε ότι το χειμώνα θα υπάρχει σύνδεση με τον Πειραιά και τα Κύθηρα-Αντικύθηρα. Αυτή είναι η αλήθεια. Ας αποφασίσουμε μαζί, ας γίνει υπεύθυνη πρόταση από το Δήμο Κυθήρων, που είναι και μέτοχος της «ΑΝΕΝ», δηλαδή, του πλοίου «ΜΥΡΤΙΔΙΩΤΙΣΣΑ» και εμείς με μεγάλη ευχαρίστηση, θα στηρίξουμε αυτήν τη προσπάθεια, χωρίς όμως να αναλάβουμε και την ευθύνη να αφήσουμε τα Κύθηρα και τα Αντικύθηρα χωρίς βαπόρι το χειμώνα.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Δρίτσας έχει το λόγο για δύο λεπτά.
      ΘΕΟΔΩΡΟΣ ΔΡΙΤΣΑΣ:  Ευχαριστώ, κυρία Πρόεδρε.
      Κύριε Υπουργέ, είστε τέσσερα χρόνια Κυβέρνηση και δεν έχετε  οριοθετήσει ένα σχέδιο για την επίλυση αυτών των προβλημάτων, που και για τα Κύθηρα και Αντικύθηρα χρονίζουν, αλλά και για πολλά άλλα νησιά της χώρας μας. 
      Λυπάμαι, γιατί σας ζήτησαν –και αύριο ήταν προγραμματισμένη- μία καινούργια συνάντηση μαζί σας, για να συζητηθούν και να επιλυθούν αυτά τα συγκεκριμένα προβλήματα και τη ματαιώσατε και πάλι απ’ ό,τι πληροφορούμαι. Θα ερχόταν και ο μητροπολίτης. Σας το ζητά με μελετημένες προτάσεις το σύνολο της κοινωνίας των Κυθήρων και των Αντικυθήρων, ο μητροπολίτης, ομόφωνη απόφαση του δημοτικού συμβουλίου, όλοι οι φορείς, όλοι οι σύλλογοι και εν συνεχεία και από τη Νεάπολη και από την Ελαφόνησο. Εδώ, όμως, έχουμε εκατοντάδες οικογένειες των Κυθήρων να μειονεκτούν, έναντι μίας γνωστής οικογενείας, που δεν είναι από τα Κύθηρα και εκεί βρίσκεται το μπέρδεμα.
    Αυτήν τη στιγμή έχουμε τον «ΠΗΓΑΣΟ» που τελειώνει, όπως είπατε, αύριο. Η «ΜΥΡΤΙΔΙΩΤΙΣΣΑ» είναι προς επισκευή. Δεν έχουμε λύση από την 1η Ιουνίου. Και παρ’ όλα αυτά, έχουμε προχθές έγκριση από το Σ.Α.Σ. για ένα άλλο πλοίο, που μπορεί να δρομολογηθεί σε ελεύθερη δρομολόγηση στη γραμμή. Μας λέτε παρά ταύτα ότι η προκήρυξη ήταν άγονη. Μα ήταν άγονη επειδή δεν επιμένετε. 
    Το αίτημα είναι σαφές. Χρειάζεται η σύνδεση των Κυθήρων με την Πελοπόννησο, με τη Νεάπολη τρεις και τέσσερις φορές την ημέρα. Πέρα από την σύνδεση με τον Πειραιά, μόνο αυτή η σύνδεση μπορεί να εξασφαλίσει προγραμματισμένη ανάπτυξη του νησιού, ασφάλεια για τους ασθενείς και κάλυψη των αναγκών των χιλιάδων κατοίκων.
    Ξέρετε ότι το Πάσχα ακυρώθηκαν όλες οι κρατήσεις, γιατί δεν είχαν δρόμο επιστροφής οι επισκέπτες όταν θα επισκέπτοντο τα Κύθηρα. Το ίδιο γίνεται και τώρα δηλαδή δεν γίνονται κρατήσεις για την τουριστική περίοδο του καλοκαιριού, διότι  υπάρχει επισφάλεια για τα δρομολόγια. 
    Αυτά δεν μπορεί να ανατίθενται σε γραφειοκρατικές διαδικασίες. Είναι πολιτικά ζητήματα. Και εν πάση περιπτώσει, κύριε Υπουργέ, λάβετέ το και αυτό σοβαρά υπ΄ όψιν. Οι προκηρύξεις έτσι όπως διατυπώνονται, είναι λίγο φωτογραφικές και η αρχή ανταγωνισμού πρέπει οπωσδήποτε να παρέμβει.
    ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Εμπορικής Ναυτιλίας,  Αιγαίου και Νησιωτικής Πολιτικής κ. Καμμένος.
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Χαίρομαι, κύριε συνάδελφε, που εκθέσατε τις απόψεις του σεβασμιοτάτου μητροπολίτου και της ελεύθερης αγοράς. 
    Κατ’ αρχάς όσον αφορά τη συνάντηση θα σας πω ότι η συνάντηση ακυρώθηκε από τη μεριά της Τοπικής Αυτοδιοίκησης. Ευχαρίστως αύριο το πρωί οκτώ ή εννέα η ώρα, να δεχτώ και το μητροπολίτη και την Τοπική Αυτοδιοίκηση. Όμως, κύριε συνάδελφε, η Τοπική Αυτοδιοίκηση, θα πρέπει υπευθύνως να προτείνει μέσω του συμβουλίου ακτοπλοϊκών συγκοινωνιών την πρότασή της. Το να έρχεται να λέει στον Υπουργό, για να εξυπηρετήσει κάποια αιτήματα εμπόρων ότι, κύριε Υπουργέ, σπάστε το δρομολόγιο στα δύο και κάντε το διαγωνισμό χωρίς να το κάνει αυτό θεσμικά, όπως μπορεί μέσω του εκπροσώπου της στο Σ.Α.Σ., για να μη χαλάσει και τη σχέση της με την ακτοπλοϊκή εταιρεία «ΑΝΕΝ» και να μην αναλάβει και την ευθύνη ότι σε περίπτωση διαχωρισμού του διαγωνισμού δεν θα έχουμε πλοίο το χειμώνα, αυτό είναι μια πολιτική, την οποία δεν την αντιλαμβανόμαστε. Μακάρι να κάνει μια ξεκάθαρη πρόταση προς το Σ.Α.Σ. ο κύριος Δήμαρχος των Κυθήρων και το Δημοτικό Συμβούλιο, που ομοφώνως αποφάσισε, προς τον εκπρόσωπό του και να ζητήσει το διαχωρισμό, αναλαμβάνοντας και την ευθύνη για το τι θα γίνει την επόμενη μέρα. 
    Όσον αφορά το θέμα του «ΠΟΡΦΥΡΟΥΣΑ», εγκρίθηκε η δρομολόγησή του με ελεύθερη δρομολόγηση. Καμμία αντίρρηση δεν υπήρχε από το Υπουργείο. Από αύριο μπορεί να κάνει δρομολόγια. 
    ΘΕΟΔΩΡΟΣ ΔΡΙΤΣΑΣ: Κάντε το επιδοτούμενο. 
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Προσέξτε. Για να γίνει επιδοτούμενο, είναι σαν να μου λέτε να παρανομήσω.
    Κύριε συνάδελφε, για να επιδοτήσει μια γραμμή το κράτος, θα πρέπει να μην υπάρχει πλοίο, να μην υπάρχει ελεύθερη δρομολόγηση, εν συνεχεία να κάνουμε διαγωνισμό περί αποκλειστικής δρομολογήσεως, που πάλι να μην εμφανιστεί ενδιαφερόμενος και στην τρίτη των περιπτώσεων, να κάνουμε επιδοτούμενο δρομολόγιο. Μου ζητάτε τώρα όταν υπάρχει ελεύθερη δρομολόγηση, να πω στον ελληνικό λαό αυτό να το κάνουμε επιδοτούμενο;
    Πέραν αυτού, σας λέω, εμείς ευχαρίστως να διασπάσουμε το διαγωνισμό, αλλά ας αναλάβουν τις ευθύνες τους και ας το κάνουν θεσμικά και όχι μέσω παραστάσεως στο Υπουργείο. Όσον αφορά για την επίσκεψη, σας καλώ και σας, να βρίσκεσθε αύριο εκεί και να καταθέσει ο δήμαρχος επισήμως την πρότασή του προς το Σ.Α.Σ.. Όχι άλλα να λέμε στους πολίτες και άλλα στα θεσμικά όργανα που εκπροσωπούμεθα. 
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Επίκαιρες ερωτήσεις πρώτου κύκλου: 
    Κυρίες και κύριοι συνάδελφοι, καίτοι αμφιτρύων μιας πολύ σημαντικής διάσκεψης των Υπουργών Πολιτισμού της Ευρώπης και με ένα εξαιρετικά βαρύ πρόγραμμα, ο κ. Λιάπης Υπουργός Πολιτισμού δεν δήλωσε κώλυμα και είναι παρών, για να απαντήσει στην ερώτηση του κ. Αποστολάτου. Και παρακαλώ να προηγηθεί η συζήτηση της ερώτησης του κ. Αποστολάτου προκειμένου να διευκολυνθεί ο κύριος Υπουργός. 
    Πρόκειται για την τέταρτη με αριθμό 973/26.5.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Πολιτισμού, σχετικά με την λήψη μέτρων αποκατάστασης και ανάδειξης σημαντικών αρχαιολογικών μνημείων της χώρας μας, κ.λπ..
    Ειδικότερα η ερώτηση του κυρίου συναδέλφου έχει ως εξής:
    «Εν όψει ενός καλοκαιριού, που από τουριστικής άποψης αναμένεται να είναι ανταγωνιστικά στάσιμο και των Τούρκων να διαλαλούν την τουρκικότητα κλασικών ελληνικών αρχαιοτήτων με θρασείς διακηρύξεις, που βλέπουμε δημοσιευμένες στον ελληνικό Τύπο, επτά «αμαρτήματα» βαρύνουν το αρμόδιο Υπουργείο και δεν ταιριάζουν στο μεγαλείο του ελληνικού πολιτισμού.
      Πρόκειται για το Ναό του Επικούρειου Απόλλωνα, το Δημόσιο Σήμα, το Λύκειο του Αριστοτέλη, τον Αρχαιολογικό Χώρο του Ακρωτηρίου, το Τατόι και δύο μνημεία της Σαλαμίνας, το Σπήλαιο του Ευριπίδη και τη Μυκηναϊκή Ακρόπολη, που ενώ έχουν κηρυχθεί αρχαιολογικοί χώροι, συνεχίζουν να αντιμετωπίζουν την αδιαφορία του αρμόδιου Υπουργείου και να είναι δέσμια γραφειοκρατικών διαδικασιών και υποχρηματοδότησης. 
      Συνεπώς ερωτάται ο αρμόδιος Υπουργός:
      1. Για ποιο λόγο οι ανεκτίμητοι αυτοί θησαυροί του ελληνικού πολιτισμού, δεν τυγχάνουν της φροντίδας και αξιοποίησης που τους αρμόζει και τι μέτρα προτίθεται να λάβει, για την άμεση αποκατάσταση και ανάδειξή του καθενός τους ξεχωριστά;»
      Ο Υπουργός Πολιτισμού κ. Λιάπης έχει το λόγο. 
      ΜΙΧΑΗΛ ΛΙΑΠΗΣ (Υπουργός Πολιτισμού): Κύριε συνάδελφε, έχετε θέσει τόσα πολλά ζητήματα στην επίκαιρη ερώτησή σας, που θα ήθελα ολόκληρο το χρόνο μιας επερώτησης, για να απαντήσω. Προκαταρκτικά, όμως, θα ήθελα να σας πω και να σας διαβεβαιώσω ότι στο Υπουργείο Πολιτισμού, καταβάλλουμε κάθε δυνατή προσπάθεια για να διασφαλίσουμε  και να αναδείξουμε με τον καλύτερο τρόπο την πολιτιστική μας κληρονομιά. Μεριμνούμε προγραμματίζουμε και δρούμε στο πλαίσιο πάντοτε των δεδομένων, που μας επιβάλλει η γνωστή δημοσιονομική πολιτική. 
      Επιτρέψτε μου τώρα να αναφερθώ, όσο αναλυτικά μπορώ, στα ερωτήματα που βάλατε. Πρώτον, σχετικά με το Δημόσιο Σήμα, στο τέλος του έτους προβλέπεται να έχουν ολοκληρωθεί αφ’ ενός η κατασκευή του στεγάστρου προστασίας με δυνατότητα επέκτασής του, καθώς προβλέπεται η περαιτέρω κάλυψη ταφικών μνημείων και αφ΄ ετέρου, η ανάδειξη του χώρου με τη διαμόρφωση του φυσικού εδάφους, στο επίπεδο που βρισκόταν στην αρχαιότητα. Επίσης θα ολοκληρωθούν τα αποστραγγιστικά έργα, η περίφραξη και η τοποθέτηση πινακίδων ενημέρωσης του κοινού. 
      Δεύτερον, για το Σπήλαιο του Ευριπίδη, πρέπει κατ’ αρχάς να σας πω ότι οι υπηρεσίες του Υπουργείου Πολιτισμού, αναμένουν την κατάθεση μελέτης για την ανάδειξη αυτού του αρχαιολογικού χώρου από το Δήμο Σαλαμίνας. Αυτό προκειμένου να αξιολογηθεί και να εισαχθεί αργότερα στο Κεντρικό Αρχαιολογικό Συμβούλιο για τη σχετική έγκριση. Επίσης υπάρχει ήδη μια προμελέτη από τον αρχαιολόγο, ο οποίος έκανε την ανασκαφή, την οποία αναμένουμε να κατατεθεί στο Υπουργείο, για να δοθεί η σχετική έγκριση και ασφαλώς η χρηματοδότηση. Υπάρχει επικοινωνία και από τις δυο πλευρές, προκειμένου να γίνει η ανάδειξη του σπηλαίου και του Ιερού του Διονύσου. 
      Τρίτον, στα Κανάκια Σαλαμίνας, είναι σε εξέλιξη από το Πανεπιστήμιο Ιωαννίνων συστηματική ανασκαφή, η οποία έχει φέρει στο φως τη γνωστή Μυκηναϊκή Ακρόπολη. Το Υπουργείο Πολιτισμού σ’ αυτήν την ανασκαφή έχει μόνο εποπτικό ρόλο, καθώς τη μέριμνα για τη διαμόρφωση και την ανάδειξη του χώρου, έχει ο διευθύνων την ανασκαφή, δηλαδή το ίδιο το πανεπιστήμιο. 
      Τέταρτον, σχετικά με το Λύκειο του Αριστοτέλους, θα διαμορφωθεί και θα αναδειχθεί ο χώρος, ενώ θα υπάρξει και ειδική σηματοδότηση, με στόχο να είναι προσβάσιμος για το κοινό, σε συνδυασμό με τις εργασίας που ήδη εξελίσσονται στο παρακείμενο Βυζαντινό Μουσείο. 
      Πέμπτον, για το Ναό του Επικούρειου Απόλλωνα στις Βάσσες Φιγαλείας, ολοκληρώνεται τους επόμενους μήνες το έργο αποκατάστασης του βορείου τμήματός του και της ανάδειξης του ευρύτερου αρχαιολογικού χώρου συνολικά. Είναι ένα έργο προϋπολογισμού πάνω από 3.000.000 ευρώ. Μάλιστα μέσα στο καλοκαίρι, θα επανέλθουν στο μνημείο οι έξι βόρειοι κίονές του. Υπάρχει σημαντική πρόοδος στο έργο αποκατάστασης, για το οποίο σχεδιάζεται η επέκτασή του. Επιπρόσθετα, η Ζ΄ ΕΤΚΑ, έχει διενεργήσει και υλοποιεί ανασκαφικές εργασίες στην ευρύτερη περιοχή του Επικουρείου. Θέλουν έτσι να δημιουργούμε ένα δίκτυο οργανωμένων αρχαιολογικών χώρων, ενταγμένων κατά τον καλύτερο δυνατό τρόπο στο μοναδικό φυσικό περιβάλλον. 
      Έκτον, για το στέγαστρο στο Ακρωτήρι της Θήρας, γνωρίζετε ότι είναι ένα σύνθετο θέμα και γνωρίζετε την εμπλοκή, η οποία υπάρχει μέχρι σήμερα. 
      Κύριε Αποστολάτο, φορέας του έργου δεν είναι το Υπουργείο Πολιτισμού, είναι η αρχαιολογική εταιρεία η οποία βρίσκεται σε αδιέξοδο. Γι’ αυτό αναζητούμε λύσεις και πολύ πιθανόν στις επόμενες εβδομάδες να καταθέσω, γι’ αυτό το πολύπλοκο ζήτημα, σχετική τροπολογία. 
      Έβδομον, για το Τατόι υπάρχουν σε εξέλιξη εργασίες συντήρησης των κτηρίων, του ανακτόρου και των υπολοίπων, όπως επίσης εργασίες καταγραφής, τεκμηρίωσης, αρχικής συντήρησης των κινητών αντικειμένων, αρχαιότητες, πίνακες ζωγραφικής κ.λπ.. 
      Αυτήν μάλιστα την περίοδο, προετοιμάζεται ένα master plan με συγκεκριμένα χρονοδιαγράμματα και κόστη των εργασιών που πρέπει να γίνουν. Και αυτό για να ιεραρχηθούν και να εξευρεθούν οι απαραίτητες πηγές χρηματοδότησης. Ο τελικός μας στόχος, κύριε Αποστολάτο, είναι το κτήμα να αποδοθεί σε δημόσια χρήση. 
      Σ’ όλα, λοιπόν, τα θέματα που αναφέρατε υπάρχει εξέλιξη, ενεργός παρουσία και εποπτεία του Υπουργείου Πολιτισμού, με φροντίδα, ειδική μέριμνα, με χρήματα όπως μπορούμε να τα εξασφαλίσουμε, για να πετύχουμε το καλύτερο δυνατό αποτέλεσμα στην ανάδειξη αυτής της πολιτιστικής μας κληρονομιάς. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αποστολάτο, έχετε το λόγο. 
      ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κύριε Υπουργέ, κύριοι συνάδελφοι, ομολογώ ότι κανείς δεν μπορεί να σας πει τίποτα για την καλή σας πρόθεση, για το ότι κάνετε αυτό που λέτε, ότι από τους πόρους που έχετε δίνετε ό,τι μπορείτε. 
      Εδώ όμως μιλάμε για έναν πολιτισμό, για εμάς, για εσάς, για την Ελλάδα, για κάτι που είναι μοναδικό στον κόσμο και αντιλαμβάνεστε ότι στις επτά ερωτήσεις –για να μην σας φέρω επτά φορές το έκανα αυτό- είναι άδικο να εισπράττει κάποιος το «θα» από εσάς, για την εκτίμηση του έργου, που έχουμε όλοι προς αυτό που εκτελείτε. 
      Μου είπατε για το δημόσιο σύμπαν. Ξεκινάω από αυτό, το σημείο των επιφανών ανδρών των Αθηνών, πολιτικών και των πεσόντων των μαχών από τον Μαραθώνα μέχρι τη Σαλαμίνα. Είναι άδικο δυο μέτρα από εδώ, στου Ψυρρή, το θέατρο της Αλίκης Γεωργούλη, μετά από τόσα χρόνια, να είναι ακόμη έτσι και να σας έχουν πει «θα τελειώσει» σε κάποιους μήνες. Έχουμε το καλοκαίρι, αυτά καταστρέφονται. 
      Και έρχομαι απευθείας στο θέμα της Ρηγίλλης, απέναντι από τα γραφεία της Νέας Δημοκρατίας. Είναι πλέον οκτώ χρόνια, που αυτός ο χώρος δεν έχει καλυφθεί με το στέγαστρο. Τα νερά του Λυκαβηττού τον έχουν διαβρώσει. Αυτό που μας είπατε για το Βυζαντινό Μουσείο θα ήταν ένας εξαίρετος περίπατος του πρώτου ίσως πανεπιστημίου του κόσμου, του Γυμνασίου των Αθηνών, που μας έδωσε και τη σηματοδότηση της χαρτογραφίας μιας πόλης πολύ μεγαλύτερης, δημοκρατικής και αυτοκρατορικής σε μεγαλεία, παιδεία ομορφιά. Στις Βάσσες της Φιγαλείας από το ’70 ο Ναός του Επικουρείου Απόλλωνος, προσπαθεί να προστατευτεί στα χίλια εκατόν τριάντα μέτρα. 
      Κύριε Υπουργέ, καθυστερούμε. Η Σαντορίνη είναι ένα μέρος που το επισκέπτονται χιλιάδες άνθρωποι. Καταλαβαίνω το πολύπλοκο. Μου είπατε στη Σαλαμίνα για την αρχαιολογική εταιρεία του εδώ πανεπιστημίου και την ευθύνη που έχει το Πανεπιστήμιο Ιωαννίνων. Είστε όμως ο αρχηγός σ’ όλα αυτά και εγώ κάθε φορά σας καλώ να κάνετε την υπέρβασή σας, γιατί αν δεν μπορείτε εσείς, χαθήκαμε. 
      Τα μουσεία να ανοίξουν. Ο Υπουργός Τουριστικής Ανάπτυξης, μόλις χθες σας είπε να μην κλείνουν στις τρεις. Είναι άδικο να πηγαίνουν στην Κνωσό, στον Παρθενώνα, στο Αρχαιολογικό Μουσείο και να τους λένε «κλειστά». Σας παρακαλώ πολύ κάντε κάτι. Εγώ βάζω ένα «SOS». 
      Χθες ήταν η μέρα της καλής γειτονίας. Έχουμε τους γείτονες αυτούς, που όλη την Ελλάδα, την Ιωνία, το Γιουνάν που λένε, την παρουσιάζουν θρασύτατα, ανιστόρητα -όπως και οι άλλοι γείτονες- ως δικό τους πολιτιστικό επίτευγμα. 
      Σας ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Αποστολάτο. 
      Κύριε Υπουργέ, έχετε το λόγο. 
      ΜΙΧΑΛΗΣ ΛΙΑΠΗΣ (Υπουργός Πολιτισμού): Δυο κουβέντες μόνο, κυρία Πρόεδρε. 
      Εγώ θα δεχθώ, κύριε Αποστολάτο, ότι πολλές φορές τα πράγματα θα έπρεπε να κινηθούν ταχύτερα, όπως και εσείς θα δεχθείτε ότι η Ελλάδα είναι ένα μεγάλο εργοτάξιο από αρχαιολογικά ευρήματα. Όπου και αν σκάψουμε, θα βρούμε αρχαιολογικούς θησαυρούς. 
Άρα πρέπει το Υπουργείο Πολιτισμού, με τη γνωστή δημοσιονομική πολιτική, να βάλει ιεραρχήσεις. Ασφαλώς υπάρχει μεγάλη ευθύνη σ’ όλους μας, να πιέσουμε τα πράγματα. Και αυτή είναι η προσωπική μου ευθύνη και το κάνω. Δεν μπορούμε όμως σε μερικούς μήνες, σε μερικά χρόνια, σ’ ένα στενό δημοσιονομικό περιβάλλον να τα επιλύσουμε όλα. Τα ιεραρχούμε. Και όταν υπάρχουν καθυστερήσεις, προσπαθούμε να επισπεύσουμε λύσεις. Αυτό κάνουμε, με καλή πρόθεση και με τις γνωστές δυσκολίες. 
	Ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Θα συζητηθεί τώρα η πρώτη με αριθμό 983/26-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Τιμοσίδη προς τους Υπουργούς Εσωτερικών και Πολιτισμού, σχετικά με την επιχορήγηση του νέου κολυμβητηρίου Καβάλας, κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Το  Δημοτικό Συμβούλιο Καβάλας, σε συνεδρίασή του στις 21 Ιανουαρίου 2008, αποφάσισε ομόφωνα (Αρ. Αποφάσεως 57/2008) ότι αποδέχεται την παραχώρηση του νέου κολυμβητηρίου Καβάλας από το ελληνικό δημόσιο, με την προϋπόθεση ότι στην εκδοθησόμενη Κ.Υ.Α. θα περιλαμβάνεται ο όρος ότι το λειτουργικό κόστος του κολυμβητηρίου, θα αναληφθεί από το Υπουργείο Πολιτισμού.
      Το νέο, ολυμπιακών προδιαγραφών κολυμβητήριο της Καβάλας, που την κατασκευή του υλοποίησε η Νομαρχιακή Αυτοδιοίκηση Καβάλας με κόστος 7,63 εκατομμύρια ευρώ, παραμένει κλειστό. Απαραίτητη κρίνεται η οικονομική ενίσχυση του Δήμου Καβάλας, για να μπορέσει να σηκώσει το υψηλό κόστος έναρξης και λειτουργίας του κολυμβητηρίου.
      Ερωτώνται οι κύριοι κύριοι Υπουργοί:
      1. Είναι στις προθέσεις του Υπουργείου Εσωτερικών, Δημόσιας Διοίκησης και Αποκέντρωσης, να δοθεί στο Δήμο Καβάλας ειδική οικονομική ενίσχυση για να λειτουργήσει επιτέλους το νέο κολυμβητήριο;
      2. Είναι στις προθέσεις του Υπουργείου Πολιτισμού, να ενισχύσει το Δήμο Καβάλας από ειδικό λογαριασμό του Υπουργείου και να συμπεριλάβει στο σχεδιασμό των αθλητικών διοργανώσεων το νέο, ολυμπιακών προδιαγραφών κολυμβητήριο της Καβάλας;»
      Στην επίκαιρη ερώτηση του κυρίου συναδέλφου θα απαντήσει  ο Υφυπουργός Πολιτισμού κ. Ιωαννίδης.
      Κύριε Υφυπουργέ, έχετε το λόγο για τρία λεπτά.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Ευχαριστώ, κυρία Πρόεδρε. 
      Κύριε συνάδελφε, το νέο κλειστό κολυμβητήριο Καβάλας, κατασκευάστηκε από την Νομαρχιακή Αυτοδιοίκηση με αποκλειστική χρηματοδότηση από το Πρόγραμμα Δημοσίων Επενδύσεων της Γενικής Γραμματείας Αθλητισμού, με συνολικό ποσό ύψους 8.000.000 ευρώ, σε χώρο που ανήκει στο δήμο. Σημειωτέον ότι το έργο εντάχθηκε στο Πρόγραμμα Δημοσίων Επενδύσεων, στη ΣΑΕ 216 το 2002, ενώ ήδη στην πόλη της Καβάλας υπήρχε το ανοιχτό κολυμβητήριο και ήδη είχε ψηφιστεί ο ν. 2880/2001, όπου με το άρθρο 14 του νόμου αυτού -δικού σας νόμου- υποχρεωτικά, εκτός από ορισμένα ειδικής σημασίας γήπεδα, όλα αυτά μεταβιβάστηκαν στους δήμους, υπάγονται στην εποπτεία των δήμων, στη διοικητική περιφέρεια των οποίων λειτουργούν. Αυτό σημαίνει ότι οι δήμοι αναλαμβάνουν και τις δαπάνες λειτουργίας και συντήρησης αυτών των αθλητικών εγκαταστάσεων. 
      Η Γενική Γραμματεία Αθλητισμού δεν έχει αναλάβει καμμία υποχρέωση για την κάλυψη λειτουργικού κόστους κανενός από τα μεταβιβασθέντα γυμναστήρια, πολύ περισσότερο δε, δεν μπορεί να αναλάβει το κόστος λειτουργίας νέων αθλητικών εγκαταστάσεων, όπως του κολυμβητηρίου για το οποίο συζητάμε, το οποίο εξαρχής κατασκευάστηκε σαν αθλητική εγκατάσταση που ανήκει στην κυριότητα του δήμου. Άλλωστε επειδή το κόστος λειτουργίας είναι πράγματι πολύ υψηλό ετησίως δεν έχουμε έτσι κι αλλιώς τη δυνατότητα για την ανάληψη μιας τέτοιας δαπάνης -γιατί αν αναλαμβάναμε τέτοιες υποχρεώσεις σ’ όλα τα γήπεδα τα οποία υπάρχουν σ’ όλη την Ελλάδα, θα έπρεπε να έχουμε όλο τον προϋπολογισμό του κράτους. Εφόσον ο Δήμος Καβάλας δεν είναι σε θέση να αναλάβει το λειτουργικό κόστος για ένα τέτοιο έργο που το ζήτησε από την πολιτεία και το ζήτησε επειδή το απαιτούσε η τοπική κοινωνία, και είναι το καλύτερο κολυμβητήριο το οποίο υπάρχει σ’ όλη την Ελλάδα. Έχει χίλιες πεντακόσιες θέσεις καθήμενων, πρέπει να βρεθεί εναλλακτικός τρόπος για τη συντήρησή του. Επομένως όταν ζητούμε κάτι θα πρέπει να ξέρουμε και πώς θα το καλύψουμε. Εάν το αυτοκίνητο το οποίο θέλω είναι δέκα χιλιάδες κυβικά, θα πρέπει να σκεφθώ κι εάν έχω τα χρήματα για να βάζω βενζίνη. Δεν μπορούμε λοιπόν να ζητούμε και μετά, να μην μπορεί ο κόσμος  να μπει στο γήπεδο αυτό ή στο κολυμβητήριο και να έχουμε τον κόσμο εκτός των εγκαταστάσεων, τις οποίες εμείς ζητήσαμε και για τα οποία η πολιτεία ξόδεψε 8.000.000 ευρώ, τα οποία είναι από τον Έλληνα φορολογούμενο. 
      Κυρία Πρόεδρε, θα συνεχίσω στη δευτερολογία μου. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ κύριε Υπουργέ.
      Ορίστε κύριε Τιμοσίδη, έχετε το λόγο.
      ΜΙΧΑΗΛ ΤΙΜΟΣΙΔΗΣ: Ευχαριστώ κυρία Πρόεδρε.
      Κυρία Πρόεδρε, κύριοι Υπουργοί, κυρίες και κύριοι συνάδελφοι, η επίκαιρη ερώτηση που κατατέθηκε από την πλευρά μου, αναφέρεται σ’ ένα συγκεκριμένο αίτημα αναγνωρίζοντας και εγώ, όπως και εσείς, κύριε Υπουργέ, ότι είναι υποχρέωση της πολιτείας να ενισχύει τους αθλητές. Για παράδειγμα, στην Καβάλα, έχουμε, τουλάχιστον, δύο χιλιάδες αθλητές, που σήμερα αθλούνται, από την μικρότερη ηλικία ως τη μεγαλύτερη, αθλητές οι οποίοι τιμούν και την περιοχή της Καβάλας και τον Νομό της Καβάλας αλλά και τη χώρα μας γενικότερα. Γιατί έχουμε αθλητές, που συμμετείχαν και στην Ολυμπιάδα και σε παγκόσμια πρωταθλήματα και σε πανευρωπαϊκά και σε βαλκανικά. Πρέπει, λοιπόν, να δώσουμε στους αθλητές όσο το δυνατόν καλύτερες υποδομές, ώστε να μπορούν να αθληθούν και να τιμήσουν και τους εαυτούς τους αλλά και τη χώρα μας. 
      Έχει κατασκευαστεί, λοιπόν, το κολυμβητήριο, το οποίο ήταν αίτημα της καβαλιώτικης κοινωνίας. Ανέλαβε η Νομαρχιακή Αυτοδιοίκηση να το διεκπεραιώσει και το παρέδωσε στον δήμο, ο οποίος βεβαίως αναγνωρίζει ότι είναι ένα σημαντικό έργο αλλά αδυνατεί να ανταποκριθεί σ’ αυτήν τη δυνατότητα, διότι ήρθε έτσι ξαφνικά το έργο στη δική του κυριότητα. 
      Γι’ αυτό απευθύνουμε την ερώτηση και προς το Υπουργείο Εσωτερικών, που είναι το καθ’ ύλην αρμόδιο Υπουργείο, που έχει να κάνει με την Τοπική Αυτοδιοίκηση. Ζητούμε, λοιπόν, από το Υπουργείο Εσωτερικών να βοηθήσει οικονομικά τον δήμο, ώστε να μπορέσει να ξεκινήσει η λειτουργία. Αυτή είναι η σημερινή αναγκαιότητα, να ξεκινήσουμε τη λειτουργία. Και ξέρετε πολύ καλά ότι είναι δυσβάσταχτο το κόστος.
      Το δεύτερο που θέλω να πω κύριε Ιωαννίδη, είναι το εξής. Σας ρώτησα εάν είναι στους σχεδιασμούς του Υπουργείου, να τελούνται και στην Καβάλα τέτοιοι αθλητικοί αγώνες, ώστε να μπορέσει το κολυμβητήριο να αποκτήσει ζωή και να μην το βλέπουμε και να το καμαρώνουμε έτσι κλειστό σήμερα.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο για δύο λεπτά.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε συνάδελφε, οι αγώνες που θα γίνουν στην Καβάλα, είναι καθαρά θέμα της κολυμβητικής ομοσπονδίας. Υπάρχει αυτοδιοίκητο των ομοσπονδιών, όπως είναι γνωστό. Δεν μπορούμε να επεμβαίνουμε. Πολύ ευχαρίστως, εάν εξαρτάται από εμένα. Εγώ θέλω να γίνονται οι αγώνες στην περιφέρεια, να αναπτυχθεί η περιφέρεια. Αυτό όμως είναι θέμα της κολυμβητικής ομοσπονδίας. 
      Όσο για το κόστος λειτουργίας, σας απάντησα. Πρόκειται για ένα έργο το οποίο ζητήθηκε από τον δήμο σε χώρο του δήμου και κατασκευάστηκε από την Νομαρχιακή Αυτοδιοίκηση με χρηματοδότηση της Γενικής Γραμματείας Αθλητισμού για λογαριασμό του δήμου. Ο φορέας υλοποίησης είναι η νομαρχία. Το έργο λοιπόν θα το παραλάβει από τη Νομαρχία και όχι από εμάς. 
      Ξεκίνησε με 2.000.000 ευρώ από την κυβέρνηση του ΠΑ.ΣΟ.Κ. και έφτασε στα 8.000.000 ευρώ.
      ΜΙΧΑΗΛ ΤΙΜΟΣΙΔΗΣ: Καλώς έγινε. Το νταηλίκι δεν καταλαβαίνουμε.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Καλώς έγινε. Πρέπει όμως να ξέρουμε ένα πράγμα, ότι για να μπορούμε να ζητούμε οτιδήποτε, θα πρέπει να ξέρουμε τις δυνατότητές μας, εάν μπορούμε να το συντηρήσουμε. 
      Στη Γερμανία υπάρχουν κολυμβητήρια είκοσι πέντε μέτρων και είναι 70.000.000. Εάν τα παιδιά μπουν σ’ ένα γήπεδο είκοσι χιλιάδων θέσεων ή μπουν σε ένα γήπεδο πεντακοσίων θέσεων, τα ίδια παιδιά θα μπουν, την ίδια προπόνηση θα κάνουν. 
      Επομένως όταν αναλαμβάνουμε κάτι, θα πρέπει να ξέρουμε το κόστος. Όταν δίνουμε 200.000 ή 250.000 για να βγάζουμε εφημερίδα, όταν έχουμε 600.000 ή 700.000 το καλοκαίρι για πανηγυρικές εκδηλώσεις, είναι προτεραιότητα του δήμου. Επί υπουργίας Παυλόπουλου, έχουν τριπλασιαστεί τα έσοδα των δήμων και τετραπλασιαστεί των νομαρχιών. 
      Άρα, λοιπόν, αυτό το ζήτησαν, όταν τα έσοδα ήταν το 1/3.
      ΜΙΧΑΗΛ ΤΙΜΟΣΙΔΗΣ: Όχι ο δήμος, κύριε Υπουργέ! Γιατί αναφέρεστε στο δήμο;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Δεν κάνουμε διάλογο τώρα. Ακούστε! Μάθετε να ακούτε!
      Η Γενική Γραμματεία Αθλητισμού, λοιπόν, δεν μπορεί ποτέ να χρηματοδοτήσει γήπεδο, γιατί –επαναλαμβάνω- δεν είναι μόνο η Καβάλα. Είναι η Δράμα, είναι η Καστοριά, είναι το Κιλκίς, είναι η Καλαμάτα, είναι όλοι οι νομοί. Επομένως θα έπρεπε να κάνει διαχωρισμό; Δηλαδή, να μην είμαστε δίκαιοι και ισόνομοι; Τι ζητάτε, λοιπόν; Για να το καταλάβω!
      Πρέπει να βρει τρόπο ο δήμος να λειτουργήσει το γήπεδο. Επειδή από τις οριζόντιες δράσεις του Υπουργείου Εσωτερικών –που δεν είμαι υπεύθυνος να σας απαντήσω- παίρνει χρήματα για το ανοικτό κολυμβητήριο, νομίζει μονίμως πως ό,τι ζητήσει, η πολιτεία είναι υπεύθυνη! 
      Το κολυμβητήριο είναι στο οικόπεδό του δήμου. Έχει υποχρέωση στο λαό της Καβάλας και στο νομό να λειτουργήσει το γήπεδο. Γι’ αυτόν το λόγο, θα περικόψει από αλλού –που απλόχερα τα δίνει- για να λειτουργήσει το γήπεδο.
      Εμείς δεν υπάρχει ποτέ περίπτωση να επέμβουμε σε λειτουργικά έξοδα κανενός γηπέδου σε όλη την Ελλάδα, γιατί τέτοια αιτήματα έχουμε άλλα εκατό! 
      ΠΡΟΕΔΡΕΥΟΥΣΑ (Έλσα Παπαδημητρίου):  Ολοκληρώστε παρακαλώ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Επομένως, καταλαβαίνετε ότι το πρόγραμμά μας είναι όλα και όλα 30.000.000 ευρώ για τα έργα. 
      Εσείς, λοιπόν, ως Βουλευτής του Νομού Καβάλας –ασχέτως αν ανήκετε στην ίδια παράταξη ή όχι- θα πρέπει να πιέσετε να λειτουργήσει το κολυμβητήριο για το καλό του λαού της Καβάλας και των νέων. 
      Ευχαριστώ.
      ΜΙΧΑΗΛ ΤΙΜΟΣΙΔΗΣ: Αυτό κάνω, κύριε Υπουργέ!
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ.
      Κυρίες και κύριοι συνάδελφοι, η τρίτη με αριθμό 982/26.5.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την κατάργηση του θεσμού συλλογικών διαπραγματεύσεων ανάμεσα στην Ο.Τ.Ο.Ε. και τις τράπεζες κ.λπ. δεν συζητείται λόγω κωλύματος του Υπουργού και διαγράφεται. 
      Επίκαιρες ερωτήσεις δευτέρου κύκλου:
      Η δεύτερη με αριθμό 977/26.5.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη διασφάλιση των θέσεων εργασίας στο εργοστάσιο «Βοσινάκη» στην Πάτρα κ.λπ. δεν συζητείται λόγω κωλύματος του Υπουργού και διαγράφεται. 
      Η τέταρτη με αριθμό 972/26.5.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Εθνικής Παιδείας και Θρησκευμάτων, σχετικά με την άγνοια των Ελλήνων μαθητών για τις εθνικές μας επετείους κ.λπ. δεν συζητείται λόγω κωλύματος του Υπουργού και διαγράφεται. 
      Ερχόμεθα τώρα στην πρώτη με αριθμό 975/26.5.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ Σοφίας Σακοράφα προς τον Υπουργό Πολιτισμού –θα απαντήσει ο Υφυπουργός κ. Ιωαννίδης- σχετικά με παράνομες χρηματοδοτήσεις της Ελληνικής Ομοσπονδίας Φίλων Πάλης (Ε.Ο.Φ.Π.) κ.λπ..
      Ειδικότερα, η επίκαιρη ερώτηση της κυρίας συναδέλφου έχει ως εξής:
      «Η Ελληνική Ομοσπονδία Φίλων Πάλης είναι η ανώτατη οργάνωση των αθλητικών σωματείων για το άθλημα της πάλης και οι πόροι της, περιορίζονται κυρίως στην κρατική επιχορήγηση. Για να διασφαλιστεί η νόμιμη χρήση της επιχορήγησης, η Ελληνική Ομοσπονδία Φίλων Πάλης, είναι υποχρεωμένη να υποβάλει απολογισμό στη Γενική Γραμματεία Αθλητισμού (άρθρο 50 παράγροφος 5 του ν.2725/1999).
      Επειδή κατόπιν καταγγελιών διαφόρων Αθλητικών Σωματείων Πάλης μελών της Ελληνικής Ομοσπονδίας Φίλων Πάλης, αλλά και αναφοράς που περιήλθε στο Ελεγκτικό Συνέδριο διενεργήθηκε έλεγχος,
      Επειδή από τον έλεγχο που διενεργήθηκε στην Ελληνική Ομοσπονδία Φίλων Πάλης από το Ελεγκτικό Συνέδριο διαπιστώθηκε διασπάθιση του δημοσίου χρήματος για τα έτη 2003-2006,
      Επειδή η Γενική Γραμματεία Αθλητισμού ενέκρινε απολογισμό του 2003, 2004 και 2005, παρ’ ότι διαπιστώθηκαν υπερβάσεις σε επιμέρους Κ.Α.Ε. και ενώ καταψηφίστηκε από τη γενική συνέλευση ο απολογισμός του 2005, 
      Επειδή η Γενική Γραμματεία Αθλητισμού, ενώ καταψηφίστηκε από τη Γενική Συνέλευση της Ελληνικής Ομοσπονδίας Φίλων Πάλης ο προϋπολογισμός και ενώ δεν της υποβλήθηκε απολογισμός του 2006, όπως απαιτεί το άρθρο 51 του ν.2725/1999, προχώρησε σε τακτική και έκτακτη επιχορήγηση ύψους 2.255.000 ευρώ, 
      Επειδή παρ’ όλα όσα προαναφέρθησαν, το Ελεγκτικό Συνέδριο δεν έχει ακόμα συντάξει πόρισμα,
      Ερωτάται ο κύριος Υπουργός:
      1. Για ποιο λόγο το Ελεγκτικό Συνέδριο, δεν έχει μέχρι σήμερα επιληφθεί, όπως ο νόμος ορίζει;
      2. Γιατί συνεχίζονται οι παράνομες χρηματοδοτήσεις της Ελληνικής Ομοσπονδίας Φίλων Πάλης;
      3. Γιατί δεν αναζητήθηκαν ευθύνες από τους υπευθύνους της κατασπατάλησης των επιχορηγήσεων;»
      Κύριε Υπουργέ, έχετε το λόγο για τρία λεπτά. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κυρία Πρόεδρε.
      Κυρία συνάδελφε, κατ’ αρχάς, σ’ ό,τι αφορά την αναφορά που κάνετε στην ερώτησή σας, ότι κατόπιν ελέγχου του Ελεγκτικού Συνεδρίου, διαπιστώθηκε διασπάθιση δημοσίου χρήματος για τα έτη 2003-2006, αν και το Ελεγκτικό Συνέδριο δεν υπάγεται στην αρμοδιότητά μας, όπως προκύπτει από σχετική απόφαση του προέδρου του Ελεγκτικού Συνεδρίου, την οποία και μας γνωστοποίησε η Ομοσπονδία Πάλης, έχει παραταθεί έως τις 30-11-2008 η προθεσμία για την παράδοση της τελικής έκθεσης ελέγχου, που θα αφορά τα έτη 2002-2006.
      Κατά συνέπεια, από τη στιγμή που δεν υπάρχει επίσημο τελικό πόρισμα, εκτός αν το έχετε εσείς στα χέρια σας -και δεν μπορώ να καταλάβω που το βρήκατε- δεν μπορούμε ακόμη να μιλάμε για ευθύνες.
      Σε ό,τι αφορά το Ελεγκτικό Συμβούλιο, το οποίο υπάγεται στη Γενική Γραμματεία Αθλητισμού, δεν είναι αλήθεια ότι το Ελεγκτικό Συμβούλιο δεν έχει επέμβει στην Ομοσπονδία Πάλης. Με την υπ’ αριθμόν 41/13-6-2005 σχετική εντολή προς τους ελεγκτές του συμβουλίου, δόθηκε εντολή στο Ελεγκτικό Συμβούλιο, να προβεί στη διενέργεια λογιστικού και διαχειριστικού ελέγχου για τα έτη 2003, 2004 και 2005.
      Στο χρονικό διάστημα που μεσολάβησε, παρεμβλήθηκε κατεπείγουσα εισαγγελική παραγγελία για τους αγώνες πάλης, που διεξήχθησαν στα Κρέστενα Ηλείας το Σεπτέμβριο του 2003. Για το λόγο αυτό, το Ελεγκτικό Συμβούλιο επικεντρώθηκε στη διερεύνηση του θέματος αυτού. Το πόρισμα για τους αγώνες στα Κρέστενα ολοκληρώθηκε και απεστάλη στις 11 Ιουλίου 2007 στο Πταισματοδικείο Αθηνών, στα πλαίσια διενεργούμενης σχετικής προανάκρισης.
      Με βάση το πόρισμα του Ελεγκτικού Συμβουλίου και στα πλαίσια της παραπάνω προανάκρισης και σχετικής εντολής δικής μου, το Ελεγκτικό Συμβούλιο διενήργησε επιπρόσθετο έλεγχο και τις διαδικασίες επιχορήγησης είκοσι έξι αθλητικών σωματείων της Ομοσπονδίας Πάλης, που επιχορηγήθησαν από τη Γενική Γραμματεία το 2004.
      Όσον αφορά γενικότερα τη δραστηριοποίηση του Ελεγκτικού Συμβουλίου στα θέματα της Ομοσπονδίας Πάλης, σημειώνω ότι μετά την ανασυγκρότηση του Ελεγκτικού Συμβουλίου, λόγω συνταξιοδότησης ορισμένων εκ των μελών του, Κ.Υ.Α. του Υπουργού Οικονομίας και Οικονομικών και Υφυπουργού Πολιτισμού, η πρώτη εντολή που έδωσα, ήταν η ολοκλήρωση του ελέγχου για τα έτη 2003, 2004 και 2005 της Ομοσπονδίας Πάλης.
      Άρα, κυρία συνάδελφε, από τα παραπάνω προκύπτει ότι το Ελεγκτικό Συμβούλιο έχει παρέμβει, για να ελέγξει την κατάσταση που επικρατεί στην Ομοσπονδία Πάλης και η διαδικασία αυτή συνεχίζεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα συνεχίσω στη δευτερολογία μου, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κυρία Σακοράφα, έχετε το λόγο.
      ΣΟΦΙΑ ΣΑΚΟΡΑΦΑ: Ευχαριστώ, κυρία Πρόεδρε.
      Άκουσα με πολύ μεγάλη προσοχή τον κύριο Υπουργό. Θα ήθελα να του πω ότι θα μπορούσε ίσως και εκείνος να έχει στα χέρια του τις προεκθέσεις του Ελεγκτικού Συνεδρίου, οι οποίες έχουν κοινοποιηθεί εδώ και πάρα πολύ καιρό στην Ομοσπονδία της Πάλης και οι οποίες διατυπώνουν σοβαρές επιφυλάξεις και σοβαρές παρατυπίες, ως προς την ορθή διαχείριση του δημόσιου χρήματος από την Ομοσπονδία της Πάλης.
      Επιγραμματικά, θα αναφέρω διαχειριστικές παρατυπίες και παρανομίες. Κύριε Υπουργέ, με περιφρόνηση των σχετικών άρθρων του αθλητικού νόμου, τα οποία αποβλέπουν ακριβώς στη διασφάλιση της διαφάνειας και της χρηστής διαχείρισης, χρηματοδοτήσεις χωρίς υποβολή απολογισμών από τα σωματεία. Παρανομία πάνω σ’ αυτήν την παρανομία, είναι το γεγονός ότι η ομοσπονδία χρεώνει σε δικούς της Κ.Α.Ε. έξοδα των σωματείων για να τα καλύπτει. Θα αναφέρω, επίσης, πληρωμές χωρίς παραστατικά και χωρίς απόδοση λογαριασμού, πληρωμή δαπανών, που εγκρίνεται πολύ αργότερα από το διοικητικό συμβούλιο και το χειρότερο, αγωγές για δεδουλευμένα από πιστωτές, προπονητές, αθλητές κ.ο.κ. για αρκετές χιλιάδες ευρώ, με αποτέλεσμα και το διασυρμό του αθλήματος και την προσβολή των εργαζομένων, αλλά και την περαιτέρω επιβάρυνση με πρόστιμα και δικαστικά έξοδα. Να μην αναφέρω και τα χρεωστικά έξοδα απέναντι σε ασφαλιστικούς φορείς.
    Γι’ αυτό θα καταθέσω στα Πρακτικά τις τρεις προεκθέσεις του Ελεγκτικού Συνεδρίου. 
    Θα ήθελα επίσης, να πω ότι το Ελεγκτικό Συμβούλιο, αν και συστάθηκε από τη Γενική Γραμματεία, ως όφειλε βεβαίως, βάσει του νόμου και βεβαίως έχετε δώσει εσείς εντολή να γίνει αυτός ο έλεγχος, όπως αναφέρατε, το 2005, από τότε μέχρι σήμερα, δεν έχει γίνει απολύτως τίποτα και για τρία ολόκληρα χρόνια ασχολιόταν με την υπόθεση μόνο των αγώνων στα Κρέστενα. Θέλω να πω, λοιπόν, ότι ακόμα και από την πρόσφατη επανασύστασή τους στις 10 Απριλίου, δύο μήνες τώρα δηλαδή, δεν έχει εξετάσει και δεν έχει αποδώσει καμμία έκθεση από την πλευρά του. 
    Σε αυτήν την ερώτηση δεν παίρνω ποτέ απάντηση, κύριε Υπουργέ. Γιατί εδώ και τόσους μήνες είναι παγωμένη μία τόσο σοβαρή διαδικασία; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Μισό λεπτό, κυρία Πρόεδρε.
    Ως προς τις επιχορηγήσεις, από ό,τι φαίνεται, κύριε Υφυπουργέ, προσπαθείτε να μετατρέψετε τις ομοσπονδίες σε εφαλτήριο άσκησης κομματικής πολιτικής και σε βήμα ενίσχυσης των ημέτερων προσώπων. Σε αυτό το συμπέρασμα με οδηγούν, δυστυχώς, συγκεκριμένα γεγονότα. Λίγο μετά την καταψήφιση του απολογισμού του 2005, που γνωρίζετε πάρα πολύ καλά ότι όταν υπάρχει καταψήφιση απολογισμού δεν μπορούν να γίνουν επιχορηγήσεις και ενώ δεν είχε κατατεθεί προϋπολογισμός για το 2006, που σημαίνει ότι η διοίκηση της Πάλης έχει ήδη καταπέσει και προκηρύσσονται εκλογές, η Γενική Γραμματεία Αθλητισμού σ’ αυτό το μεσοδιάστημα, επιχορηγεί την Ομοσπονδία της Πάλης. Κάνει δηλαδή η Γενική Γραμματεία δωράκι σε μια έκπτωτη διοίκηση, έκτακτη επιχορήγηση ύψους 200.000 ευρώ, με πρόσχημα την κάλυψη οικονομικών εκκρεμοτήτων, ενώ ο στόχος ήταν η ενίσχυση της διοίκησης, με σαφή στόχο την επανεκλογή της. 
    Ευχαριστώ.
     (Στο σημείο αυτό η Βουλευτής κ. Σοφία Σακοράφα  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
    Ο κύριος Υπουργός έχει το λόγο.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όσον αφορά αυτά που θεωρείτε παράνομες χρηματοδοτήσεις της Ομοσπονδίας Πάλης δεν υπάρχουν. Για να μπορούμε να ομιλούμε, θα πρέπει να έχουμε την οριστική έκθεση από το Ελεγκτικό Συνέδριο. Η δικαιοσύνη λέει ότι όλοι είναι αθώοι μέχρι να αποδειχθεί ότι κάποιος είναι ένοχος. Εσείς, λοιπόν, το αλλάζετε αυτό και λέτε «όλοι είναι ένοχοι, μέχρι να αποδειχθεί ότι είναι αθώοι.
    ΣΟΦΙΑ ΣΑΚΟΡΑΦΑ: Ο νόμος είναι σαφής ως προς τις επιχορηγήσεις. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Πράγματι, λοιπόν, όπως είπα και στην πρωτολογία μου, διενεργείται έλεγχος από το Ελεγκτικό Συνέδριο, κατόπιν καταγγελίας ορισμένων σωματείων, εννέα στο σύνολο των εκατόν σαράντα ένα με δικαίωμα ψήφου, που ανήκουν στη δύναμη της Ομοσπονδίας Πάλης.
    ΣΟΦΙΑ ΣΑΚΟΡΑΦΑ: Δεν μπορείτε να επιχορηγείτε από τη στιγμή που υπάρχει καταψήφιση …
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Τα σωματεία αυτά, ούτως ή άλλως προσπάθησαν να ματαιώσουν και τη γενική συνέλευση της ομοσπονδίας στις 29-3-2008, πλην όμως απέτυχαν στη δικαστική τους διαμάχη με την ομοσπονδία.
    Όσον αφορά τις υπερβάσεις που διαπιστώθηκαν κατά την επεξεργασία των απολογισμών, αυτές αφορούσαν μικρά κονδύλια και γι’ αυτό το λόγο εγκρίθηκαν από τη Γενική Γραμματεία οι απολογισμοί.
    Όσον αφορά στην καταβολή επιχορηγήσεων τα έτη από 2003 που αναφέρατε μέχρι 2006, δηλαδή στα έτη που δεν υπήρχε εγκεκριμένος απολογισμός του προηγούμενου έτους, σημειώνουμε ότι δόθηκε έναντι ποσό, για τις άμεσες λειτουργικές δαπάνες της ομοσπονδίας. Σωστά έγινε, λοιπόν, αυτή η εκταμίευση, για να μπορέσει η ομοσπονδία στο κρίσιμο αυτό χρονικό διάστημα, να καλύψει τις λειτουργικές της δαπάνες.
    Αξιοσημείωτο, λοιπόν, είναι ότι αναφέρατε ότι το 2006, δόθηκε το ποσό των 200.000 ευρώ, αλλά δεν αναφέρατε ότι η δική σας κυβέρνηση το 2003 είχε δώσει το τριπλάσιο ποσό των 581.200 ευρώ. Αυτά για να μάθουμε ποιος κομματικοποιεί και ποιος δεν κομματικοποιεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Εμείς αντιμετωπίζουμε τις ομοσπονδίες κατά τον ίδιο τρόπο, άριστα, με συνεργασία, οπουδήποτε και αν ανήκουν. Άλλοι προσπάθησαν να κομματικοποιήσουν τις ομοσπονδίες.
    ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Υφυπουργέ.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Τελειώνω, κυρία Πρόεδρε. Το λέω επειδή μιλάμε για κομματισμό. Να μη μιλάνε, λοιπόν, κάποιοι για κομματισμό. 
    Όσο τώρα για το αν καταψηφίστηκε ο απολογισμός του 2005 και ο προϋπολογισμός του 2006 από τη γενική συνέλευση στις 23-3-2006 και εν τούτοις συνεχίζεται η χρηματοδότηση της ομοσπονδίας, απαντώ τα εξής με χρονολογική σειρά: 
    Πρώτον, στις 23-3-2006 καταψηφίστηκε ο απολογισμός του 2005 και ο προϋπολογισμός του 2006.
    Δεύτερον δύο μήνες μετά, στις 20-5-2006 έγινε εκλογή νέου … 
    ΣΟΦΙΑ ΣΑΚΟΡΑΦΑ: Δεν μου απαντήσατε. Γιατί τους επιχορηγήσατε;
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Να μάθετε να ακούτε, όπως σας ακούμε.
    ΣΟΦΙΑ ΣΑΚΟΡΑΦΑ: Σας ερώτησα συγκεκριμένα. Δεν μου απαντάτε γιατί τους επιχορηγείτε.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κάνετε ερώτηση και θα πρέπει να ακούτε και την απάντηση. Όταν θα μείνετε λίγο καιρό εδώ, θα μάθετε να σέβεστε τον ομιλούντα. 
      Έγινε λοιπόν η εκλογή του νέου…
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ πολύ,  ολοκληρώστε. Έχετε ξεπεράσει το χρόνο και οι δύο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Να απαντήσω ένα λεπτό στο ερώτημά της.
      Στις 20-5-2006 έγινε εκλογή νέου διοικητικού συμβουλίου στο διοικητικό αποτέλεσμα της καταψήφισης του προϋπολογισμού. Στις 8-3-2007, τρίτον, εγκρίθηκε ο απολογισμός του 2005, ο προϋπολογισμός του 2006, ο απολογισμός του 2006, καθώς και ο προϋπολογισμός του 2007. Τέταρτον, στις 29-3-2008 εγκρίθηκε ο απολογισμός του 2007 και ο προϋπολογισμός του 2008. 
      Άρα, η διαδικασία έγκρισης απολογισμών και προϋπολογισμών, προχωρά πλέον κανονικά. Μέχρι στιγμής δεν έχει ολοκληρωθεί ο έλεγχος του Ελεγκτικού Συνεδρίου και επομένως δεν μπορούμε επισήμως να μιλάμε για κατασπατάληση και διασπάθιση του δημοσίου χρήματος.
      Όταν στις 30-11-2008…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, με συγχωρείτε. Για ένα δίλεπτο, έχετε γραπτό κείμενο έξι λεπτών;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): …ολοκληρωθεί το πόρισμα του Ελεγκτικού Συνεδρίου, τότε από κει και πέρα θα προκύψουν ευθύνες και θα μπορούμε να μιλάμε. Εκεί όπου έχουμε ολοκληρωμένη έρευνα, στα Κρέστενα, το πόρισμα έχει ήδη διαβιβαστεί αρμοδίως για τον καταλογισμό των τυχόν ποινικών και διοικητικών ευθυνών και κυρώσεων.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. Αν θέλετε, καταθέσετε και ολοκληρωμένη την απάντησή σας στα Πρακτικά.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι, κυρία Πρόεδρε. Ολοκλήρωσα την απάντησή μου. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, θα ήθελα να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Δικαιοσύνης: «Ενίσχυση του θεσμικού πλαισίου διασφάλισης του απορρήτου της τηλεφωνικής επικοινωνίας».
      Επανερχόμαστε στις επίκαιρες ερωτήσεις πρώτου κύκλου και θα συζητηθεί η δεύτερη με αριθμό 978/26-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εσωτερικών, σχετικά με την επάνδρωση των πυροσβεστικών υπηρεσιών στα Δωδεκάνησα κ.λπ.
      Ειδικότερα, η επίκαιρη ερώτηση του κυρίου συναδέλφου έχει ως εξής:
      «Δραματική έκκληση απευθύνει η Ένωση Υπαλλήλων Πυροσβεστικού Σώματος Νήσου Ρόδου και Δωδεκανήσων, παρουσιάζοντας τα εκρηκτικά προβλήματα των αντίστοιχων πυροσβεστικών υπηρεσιών, τα οποία δημιουργούν μεγάλους κινδύνους για την ασφάλεια των κατοίκων, των δασών και του περιβάλλοντος γενικότερα, όπως και την ασφάλεια των επιβατών των αεροπορικών δρομολογίων.
       Είναι χαρακτηριστικό ότι στις πυροσβεστικές υπηρεσίες (ιδιαίτερα Ρόδου, Κω, Καρπάθου) υπάρχουν μεγάλα κενά σε προσωπικό, στα δε διεθνή αεροδρόμια της Ρόδου και της Κω, δημιουργούνται σοβαρότατοι κίνδυνοι για την ασφάλεια των επιβατών από τα κενά αυτά. Οι εργαζόμενοι κρούουν τον κώδωνα του κινδύνου και προειδοποιούν ότι θα καούν ζωντανοί οι επιβάτες από τυχόν αεροπορικό ατύχημα.
      Με την έναρξη της νέας τουριστικής περιόδου το πρόβλημα εκδηλώνεται σ’ όλη του τη διάσταση και η Κυβέρνηση αναλαμβάνει τεράστια ευθύνη, για την τυχόν συνέχιση της κατάστασης αυτής.
      Ερωτάται ο κύριος Υπουργός τι άμεσα μέτρα θα πάρει για την επαρκή επάνδρωση –στελέχωση- των πυροσβεστικών υπηρεσιών στα Δωδεκάνησα και ειδικότερα των αναφερομένων διεθνών αεροδρομίων, τον πλήρη εξοπλισμό τους και τη βελτίωση των συνθηκών στέγασης του προσωπικού των υπηρεσιών και του εξοπλισμού τους.»
      Στην επίκαιρη ερώτηση του κ. συναδέλφου θα απαντήσει ο Υφυπουργός Εσωτερικών κ. Χηνοφώτης.
      Κύριε Υπουργέ, έχετε το λόγο για τρία λεπτά.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
      Κυρίες και κύριοι συνάδελφοι, σ’ ό,τι αφορά τον ελάχιστο αριθμό οχημάτων που απαιτείται ανά κατηγορία αεροδρομίων –θα αναφερθώ στη συνέχεια στην κατηγορία των αεροδρομίων- εφαρμόζονται οι κανονισμοί του AEGEAU, καθώς επίσης και η απόφαση της Υπηρεσίας Πολιτικής Αεροπορίας, αναφορικά με τον κανονισμό πυρασφάλειας και διάσωσης αεροσκαφών.
      Ως προς τις κατηγορίες, τα διεθνή αεροδρόμια κατηγοριοποιούνται ανάλογα με τον αριθμό πτήσεων κατά περίοδο, (χειμερινή, θερινή, κ.λπ.).
      Τα αεροδρόμια της Κω και της Ρόδου, ανήκουν στην κατηγορία 8, το οποίο σημαίνει ότι θα πρέπει να υπάρχουν, αλλά και να επανδρώνονται παράλληλα με τρία πυροσβεστικά οχήματα για τη θερινή περίοδο. Κατά τη χειμερινή περίοδο, είναι στην κατηγορία 7, οπότε απαιτούνται δύο.
      Στην παρούσα χρονική περίοδο, το αεροδρόμιο Ρόδου, επανδρώνει δύο οχήματα τις ημέρες μειωμένης αεροπορικής κίνησης –Δευτέρα, Τρίτη και Παρασκευή- και τρία οχήματα τις υπόλοιπες ημέρες της εβδομάδας που η κίνηση είναι αυξημένη. Μιλάω πάντα με τα νυν δεδομένα. Το αεροδρόμιο της Κω, επανδρώνει δύο πυροσβεστικά οχήματα.
      Οι πυροσβεστικές υπηρεσίες των κρατικών αερολιμένων της Ρόδου και της Κω, έχουν στελεχωθεί με είκοσι επτά και είκοσι έξι υπαλλήλους αντίστοιχα. Προκειμένου να θεραπευθεί αυτή η κατάσταση, από 1ης Ιουνίου –μεθαύριο δηλαδή στην ουσία- και μέχρι την 5η Ιουνίου, θα ενισχυθούν τα αεροδρόμια της Ρόδου και της Κω αντίστοιχα, προκειμένου να μπορούν να επανδρώνονται συνεχώς και αδιαλείπτως τα τρία πυροσβεστικά οχήματα για τα οποία υπάρχει η υποχρέωση. Ως εκ τούτου, θα εξυπηρετούνται πλήρως και οι ανάγκες του AEGEAU, αλλά επίσης και οι ανάγκες της ουσιαστικής πυρασφάλειας, σύμφωνα με τα οριζόμενα και από το Αρχηγείο του Πυροσβεστικού Σώματος και την Υπηρεσία Πολιτικής Αεροπορίας.   
      Ως προς το δεύτερο σκέλος που θίγετε, δηλαδή το θέμα της στέγασης των πυροσβεστικών υπηρεσιών των αεροδρομίων χωρίς εξοπλισμό καθώς και τη συντήρηση και επισκευή των οχημάτων των αεροδρομίων, θα ήθελα να σας πω ότι ναι μεν υπάγονται στην αρμοδιότητα και ευθύνη της Υ.Π.Α., αλλά οπωσδήποτε σαν κρατικούς φορείς μας ενδιαφέρει άμεσα. 
      Όσον αφορά το αεροδρόμιο της Ρόδου, η Υ.Π.Α. μας διαβεβαιώνει ότι σταδιακά αποκαθιστά, επισκευάζει και ανασκευάζει τον πυροσβεστικό σταθμό. Όντως εκεί έχω διατάξει μία επιθεώρηση, προκειμένου σε συνεργασία με την Υπηρεσία Πολιτικής Αεροπορίας να εντατικοποιήσουμε τις προσπάθειες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όσον αφορά το αεροδρόμιο της Κω, ο πυροσβεστικός σταθμός της Κω αναφέρει με έγγραφό του ότι οι συνθήκες διαβίωσης όσο και οι κτηριακές υποδομές, βρίσκονται σε ικανοποιητική κατάσταση. Παρ’ όλα αυτά όμως, η ίδια επιθεώρηση θα συμβεί και εκεί. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Υπουργέ. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Και τελειώνω, λέγοντας ότι έχει συγκροτηθεί μία κοινή επιτροπή Πυροσβεστικού Σώματος και Υπηρεσίας Πολιτικής Αεροπορίας, προκειμένου να μελετήσουν όλα αυτά τα θέματα και να καθορίσουν τις τεχνικές και τις τυπικές λεπτομέρειες, προκειμένου από κοινού να προχωρούν στην επίλυση αυτών των θεμάτων. Όντως οι προτάσεις έχουν κατατεθεί και τώρα πλέον βρίσκονται στο στάδιο επεξεργασίας.
      Ευχαριστώ. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Άκουσα με προσοχή αυτά που είπε ο κ. Υπουργός και θέλω να πιστεύω ότι άμεσα θα καλυφθούν οι ανάγκες που υπάρχουν στον τομέα αυτό, που αφορά την ασφάλεια των επιβατών των αεροπορικών πτήσεων. 
      Τα προβλήματα δεν τα ανακαλύψαμε εμείς, κύριε Υπουργέ, αλλά τα θέτουν σε σχετικό έγγραφό τους οι εργαζόμενοι των αεροδρομίων. Όπως μας λένε –πιστεύω να έχετε και εσείς υπ΄ όψιν σας αυτό το έγγραφο- είναι δραματική η κατάσταση που επικρατεί. Τα κενά που υπάρχουν είναι μεγάλα και βέβαια, λένε ότι αν συμβεί κάτι –το οποίο όλοι απευχόμαστε- θα θρηνήσουμε ακόμα και ανθρώπινες ζωές. Γι’ αυτό, λοιπόν, επαναλαμβάνω ότι πρέπει να αντιμετωπιστούν και να λυθούν άμεσα τα προβλήματα.  
      Επίσης, θα πρέπει να αντιμετωπιστούν τα προβλήματα στη στέγαση, στα οποία αναφερθήκατε και εσείς. Αυτές δεν είναι κατοικίες. Θυμίζουν περισσότερο στάβλους. Θα πρέπει, λοιπόν, να λυθεί και να αντιμετωπιστεί και αυτό το πρόβλημα και να γίνουν ανθρώπινες οι συνθήκες διαβίωσης των μελών των πυροσβεστικών υπηρεσιών. 
      Όσον αφορά το γενικότερο θέμα, κύριε Υπουργέ, που έχει σχέση με την ασφάλεια των νησιών μας έναντι των πυρκαγιών, θέλω να πω και εδώ ότι τα προβλήματα είναι πάρα πολύ μεγάλα. Και έχει ιδιαίτερη σημασία, κύριε Υπουργέ, η αντιμετώπιση και η λύση των προβλημάτων των νησιών μας. Δεν λέω ότι δεν υπάρχουν προβλήματα στην υπόλοιπη Ελλάδα, αλλά θα πρέπει να προσέξουμε ιδιαίτερα τα νησιά μας. 
      Ήμουν στη Σάμο, όταν ξέσπασαν οι μεγάλες πυρκαγιές. Ήταν, λοιπόν, κοινή διαπίστωση, όλων ότι αν δεν υπήρχαν τα κενά στην πυροσβεστική υπηρεσία, αν ήταν καλά στελεχωμένη αυτή η υπηρεσία και αν υπήρχε ο ανάλογος μηχανολογικός εξοπλισμός κ.λπ., δεν θα είχαμε αυτήν την καταστροφή, που σημειώθηκε σ’ αυτό το όμορφο νησί. Υπάρχουν οι συγκεκριμένες δυσκολίες έγκαιρης προσέγγισης στα νησιά μας, σε σχέση με τα αστικά κέντρα. Γι’ αυτό, λοιπόν, υπάρχει ένας λόγος παραπάνω που συνηγορεί στο να καλυφθούν άμεσα αυτές οι ανάγκες. Επαναλαμβάνω, λοιπόν, ότι αυτό το θέμα, δεν αφορά μόνο τα νησιά της Δωδεκανήσου, αλλά γενικότερα τα νησιά του Αιγαίου. 
	Παρόμοια τα προβλήματα παντού. Προχθές ήμουν στην πυροσβεστική υπηρεσία του Νησιού μας, της Μυτιλήνης. Ίδια προβλήματα υπάρχουν από πλευράς κενών και σε στελεχικό δυναμικό και σε μηχανικά μέσα. Επιμένω σε αυτό. 
      Ακούσατε τι είπαμε, κύριε Υπουργέ. Παρακολουθούμε από κοντά το θέμα. Θέλουμε να λυθεί. Θέλουμε να αντιμετωπιστούν τα προβλήματα και να προσφέρουμε την ανάλογη ασφάλεια στον τομέα αυτό στους κατοίκους των νησιών μας. 
	Ευχαριστώ. 
	ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός κ. Χηνοφώτης. 
    	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Σας ευχαριστώ, κύριε Πρόεδρε. 
    	Κύριε Σκοπελίτη, ως προς το θέμα της ενίσχυσης της ασφάλειας των αεροδρομίων από πλευράς πυρόσβεσης, θα ισχύσει αυτό το οποίο σας είπα από την 1η Ιουνίου, δηλαδή η ενίσχυση, προκειμένου να επανδρώνονται πλήρως τα απαιτούμενα πυροσβεστικά οχήματα, τα οποία είναι τρία τον αριθμό, για τα αεροδρόμια κατηγορίας 8. 
    Ως προς τα κενά τα οποία είπατε για το Πυροσβεστικό Σώμα, όντως υπάρχουν κενά. Υπάρχουν ελλείψεις σε ανθρώπινο δυναμικό. Θέλω μόνο να σας υπενθυμίσω –και προς ενημέρωση όλου του ακροατηρίου- ότι από τις 25 Μαΐου 1998, όταν έγινε η αλλαγή των αρμοδιοτήτων από τη Δασική Υπηρεσία στο Πυροσβεστικό Σώμα, για πρώτη φορά το 2001 προσελήφθησαν επτακόσια εξήντα πέντε άτομα και έκτοτε πέρυσι εξακόσια εβδομήντα άτομα. Ολοκληρώθηκε ο διαγωνισμός για χίλια διακόσια εξήντα άτομα και επτακόσια είκοσι άτομα, από τη Δευτέρα 2 Ιουνίου μπαίνουν στις πυροσβεστικές ακαδημίες, προκειμένου να προετοιμαστούν επιχειρησιακά και να μπορούν να συνδράμουν στην κατάσβεση των πυρκαγιών. 
    Μια και θίξατε και τα κενά, αυτό το οποίο μελετούμε και στο οποίο βαδίζουμε σε συνεργασία με το Υπουργείο Οικονομικών, είναι κάθε χρόνο να προσλαμβάνονται εξακόσια άτομα, προκειμένου να εξασφαλίσουμε και τη συνέχεια της εμπειρίας, αλλά και την κάλυψη των κενών που δημιουργούνται λόγω αποστρατειών. 
    Σας ευχαριστώ. 
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    Θέλω να κάνω γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα μία μαθήτριες και μαθητές και τρεις συνοδοί-δάσκαλοι από το 13ο Δημοτικό Σχολείο της Χαλκίδας. 
    Τους καλωσορίζουμε στη Βουλή των Ελλήνων. 
    (Χειροκροτήματα από όλες τις πτέρυγες της Βουλής)
    Τους ευχόμαστε καλή πρόοδο και τα παιδιά να είναι καλότυχα! 
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: 
    «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις».
    Η Διάσκεψη των Προέδρων αποφάσισε στη συνεδρίασή της, της 21.5.2008, τη συζήτηση του νομοσχεδίου σε μία συνεδρίαση. 
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Κύριε Πρόεδρε, μπορώ να πάρω το λόγο;
    ΠΡΟΕΔΡΟΣ (Δημήτριος Σιούφας): Ορίστε, κύριε Υπουργέ. 
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ πολύ, κύριε Πρόεδρε. 
    Σύμφωνα με τη συζήτηση που έγινε στην επιτροπή, κατετέθησαν διάφορες προτάσεις, αξιολογήθηκαν, κάποιες –αρκετές εξ αυτών- υιοθετούνται. Έτσι, έχω ένα κείμενο με τις βελτιώσεις στο σχέδιο νόμου, βάσει των προτάσεων που έγιναν στη Διαρκή Επιτροπή Παραγωγής και Εμπορίου. 
    Επίσης έχω μια τροποποίηση στο άρθρο 15, που αφορά κάτι που φέρνουμε ως επείγον. Αφορά τις ισχύουσες εμπορικές μισθώσεις ακινήτων, που βρίσκονται στη Βαρβάκειο Αγορά. Πρόκειται για μια διαβούλευση που κατέληξε σε συμφωνία μεταξύ του Υπουργείου Ανάπτυξης, των εχόντων επιχειρήσεις στη Βαρβάκειο Αγορά και του Δήμου Αθηναίων. Παρακαλώ, κύριε Πρόεδρε, να γίνει αποδεκτή η τροποποίηση. 
    ΠΡΟΕΔΡΟΣ (Δημήτριος Σιούφας): Κύριε Υπουργέ, να καταθέσετε και τα δύο κείμενα, ώστε να διανεμηθούν και να τα μελετήσουν οι συνάδελφοι. Άλλωστε ο Κοινοβουλευτικός Εκπρόσωπος του ΠΑ.ΣΟ.Κ., γνωρίζει πολύ καλά και τα θέματα του Δήμου Αθηναίων και της κεντρικής αγοράς. Νομίζω η ρύθμιση που κάνετε είναι προς τη σωστή κατεύθυνση. 
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Ορίστε, κύριε Πρόεδρε.
    (Στο σημείο αυτό ο Υπουργός Ανάπτυξης κ. Χρήστος Φώλιας                         καταθέτει για τα Πρακτικά τις προαναφερθείσες βελτιώσεις και τροποποιήσεις, οι οποίες έχουν ως εξής: 
    (Να μπουν οι σελ.  56-58)
    ΠΡΟΕΔΡΟΣ (Δημήτριος Σιούφας): Παρακαλώ, το λόγο να λάβει ο εισηγητής της Πλειοψηφίας κ. Κωνσταντίνος Αγοραστός. 
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, η λειτουργία της αγοράς είναι ένα μείζον οικονομικό και κοινωνικό ζήτημα. Είναι ένα ζήτημα διαχρονικό και πολυσύνθετο. Γι’ αυτό και είμαστε οι τελευταίοι που θα υποστήριζαν ότι δεν υπάρχουν προβλήματα. Είμαστε οι τελευταίοι που υποστηρίζουν ότι όλα πάνε καλά και δεν χρειάζεται να κάνουμε απολύτως τίποτα, πως είναι αρκετό να παρακολουθούμε ρητορικά ακίνητοι τις εξελίξεις στην αγορά. Ανήκουμε σ’ αυτούς που αναλαμβάνουν ευθύνες και όχι σ’ αυτούς που αρκούνται να είναι θεατές, σχολιαστές τις πραγματικότητας. Η κριτική και τα σχόλια είναι πάντα εύκολα. Το δύσκολο είναι να δώσεις τη μάχη με προτάσεις και να την κερδίσεις. Το δύσκολο είναι να εφαρμόσεις τις προτάσεις σου. Το δύσκολο είναι να μπορέσεις να πείσεις τους ανθρώπους να εφαρμόσουν τις προτάσεις σου.
     Εμείς δίνουμε αυτή τη μάχη με σοβαρότητα, με επιμονή, με υπομονή και αποφασιστικότητα. Και τη δίνουμε κάτω από εξαιρετικά αντίξοες διεθνείς συνθήκες. Πρωτοφανείς διεθνείς συνθήκες. Η τιμή του πετρελαίου, από 26 δολάρια το βαρέλι το 2004, ανήλθαν σε 133 περίπου δολάρια το βαρέλι σήμερα και νομίζω ότι αυτό δημιουργεί μεγάλο πρόβλημα. Την ίδια στιγμή, τα παγκόσμια αποθέματα σε σιτάρι βρίσκονται στο χαμηλότερο επίπεδο των τελευταίων τριάντα χρόνων, εξαιτίας των σοβαρών προβλημάτων που προκαλούν οι καιρικές συνθήκες στις παραγωγές χώρες, η έκρηξη της ζήτησης από τις ταχέως αναπτυσσόμενες χώρες και η ζήτηση για την παραγωγή βιοκαυσίμων, ενώ οι τιμές των δημητριακών για πρώτη φορά στην ιστορία κάνουν ένα τέτοιο άλμα τιμών. Αυξητικές τάσεις καταγράφονται διεθνώς, τόσο στις τιμές του βαμβακιού, όσο των σπορέλαιων, των γαλακτοκομικών, των ψαριών, των οσπρίων, των λαχανικών και των φρούτων και άλλων προϊόντων, λόγω της αύξησής τους σε διεθνές επίπεδο.
     (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
     Οι παγκόσμιες τιμές τροφίμων, αγαπητοί συνάδελφοι, αυξήθηκαν κατά 35% από το Φεβρουάριο του 2007 έως τον Ιανουάριο του 2008, ενώ από το 2002 έως το 2007, μέσα σε πέντε χρόνια είχαν αυξηθεί κατά 30%, δηλαδή η αύξηση του τελευταίου χρόνου είναι μεγαλύτερη από την αύξηση της πενταετίας. Είναι προφανές ότι η ελληνική αγορά, όχι μόνο δεν μένει ανεπηρέαστη απ’ αυτές τις εξελίξεις, αλλά επειδή χαρακτηρίζεται από στρεβλώσεις, από δυσλειτουργίες, από προστατευτισμό που έχουν βαθιές τις ρίζες τους σε προηγούμενες δεκαετίες, καταγράφονται σημαντικές αυξήσεις τιμών.
     Γι’ αυτό μπήκαμε στη μάχη, για να μπορέσουμε να αντιμετωπίσουμε τα προβλήματα της αγοράς και μπήκαμε αποφασισμένοι να παλέψουμε. Είμαστε αποφασισμένοι να νικήσουμε τις παθογένειες και τις στρεβλώσεις, να νικήσουμε το ήθος της απληστίας, να νικήσουμε τους μύθους που διακινούνται για τη δημιουργία εντυπώσεων.
     Κυρίες και κύριοι συνάδελφοι, σήμερα δεν λειτουργεί ο ανταγωνισμός, δεν λειτουργεί όπως θέλουμε. Όλοι διαμαρτύρονται γιατί κάποια προϊόντα φαίνεται ότι πωλούνται στα σούπερ μάρκετ της Ελλάδος σήμερα ακριβότερα απ’ ότι στα σούπερ μάρκετ άλλων ευρωπαϊκών χωρών. Αλλά κανείς δεν διερευνά την αιτία. 
     Στη χώρα μας, δυστυχώς, οι αντιπολιτεύσεις αρκούνται και αρέσκονται να καταγγέλουν και να επιρρίπτουν ευθύνες, χωρίς όμως να απασχολούνται και να τους απασχολούν οι πραγματικοί λόγοι που συμβαίνει αυτό που καταγγέλλουν. Και έτσι δεν καταπολεμούμε ή δεν βοηθάμε ώστε να καταπολεμηθεί το κακό στη ρίζα του.
     Κυρίες και κύριοι συνάδελφοι, σήμερα υπάρχουν ορισμένα από τα αίτια της ακρίβειας, τα οποία πρέπει να αποδεχθούμε και είναι τα πραγματικά. Θα πρέπει να γυρίσουμε στην πραγματιστική πολιτική και πρέπει να καταλάβουμε ότι πρέπει να υπηρετήσουμε συνειδητά και υπεύθυνα τον τόπο.
     Πρώτον, η αιτία είναι ότι η ελληνική αγορά είναι μικρή.
Δεύτερον, ότι το επίπεδο τιμών στη χώρα μας είναι υψηλότερο από το επίπεδο τιμών στις άλλες χώρες. Τρίτον, αιτία είναι το υψηλό κόστος που επιβαρύνει τα προϊόντα στη χώρα μας, που διαμορφώνεται η  τελική τιμή. Κυριότερη όμως αιτία είναι ότι δεν λειτουργεί σωστά ο ανταγωνισμός και δεν λειτουργούσε ούτε στο παρελθόν.
    Για το πρόβλημα της ακρίβειας μια λύση υπάρχει: Άρση όλων των εμποδίων του ανταγωνισμού, απελευθέρωση των αγορών. Μοναδικός ρόλος του κράτους είναι να θέτει το πλαίσιο και να εποπτεύει την καλή λειτουργία του ανταγωνισμού. Κάθε άλλη παρέμβασή του έχει αποδειχθεί ότι επενεργεί ανατιμητικά. 
    Κυρίες και κύριοι συνάδελφοι της Αντιπολίτευσης, λέτε πολλά αυτές τις μέρες. Πρέπει να γνωρίζετε όμως ότι οι τιμές δεν χειραγωγούνται. Το μόνο που μπορεί να κάνει το κράτος είναι να δημιουργήσει συνθήκες ώστε να λειτουργεί πραγματικά ο ανταγωνισμός. Και αυτό όμως, δυστυχώς, οι κυβερνήσεις του ΠΑ.ΣΟ.Κ. στο παρελθόν δεν το πέτυχαν. 
    Εμείς σήμερα προσπαθούμε. Οι τιμές δεν πέφτουν με διαταγές. Σταματήστε, λοιπόν την υποκριτική σας στάση, γιατί σήμερα στο θέμα της ακρίβειας υποδηλώνετε τεράστια υποκρισία. Τι κάνατε όλα αυτά τα χρόνια; Εγκαλείτε σήμερα την Κυβέρνηση της Νέας Δημοκρατίας, όταν στο πρώτο μεγάλο κύμα ακρίβειας, μετά την καθιέρωση του ευρώ δεν κάνατε τίποτα. Και μάλιστα τώρα, δειλά-δειλά σε δημόσια πάνελ στις τηλεοράσεις πολλά μεγάλα στελέχη σας το επιβεβαιώνουν. 
    Πώς αντέδρασε τότε το ΠΑ.ΣΟ.Κ., όταν είχε κάθε δικαίωμα να αντιδράσει λόγω των συνθηκών της προσαρμογής και της αλλαγής του νομίσματος; Θα σας πω για τον καφέ γιατί πολύς λόγος γίνεται: όταν ο καφές είχε τότε από 150 έως 400 δραχμές με την καθιέρωση του ευρώ, εκτινάχτηκε ξαφνικά στα 2 με 4 ευρώ, δηλαδή 680 έως 1.260 δραχμές. Τότε υπήρχε δυνατότητα παρεμβάσεως, γιατί λόγω της αλλαγής του νομίσματος μπορούσαν να ληφθούν έκτακτα μέτρα, ακόμα και αγορανομικού τύπου για την προστασία του καταναλωτή, όμως δεν έγινε τίποτα. Ηθελημένα ή αθέλητα, οι ελεγκτικοί μηχανισμοί δεν λειτούργησαν.
    Τότε θριαμβολογούσατε για το ευρώ, χωρίς να λαμβάνετε μέριμνα για τις επιπτώσεις στις τιμές. Και τώρα που ένα νέο κύμα ακρίβειας σαρώνει ολόκληρο τον πλανήτη πραγματικά κύμα ακρίβειας, το ΠΑ.ΣΟ.Κ. εγκαλεί υποκριτικότατα την Κυβέρνηση της Νέας Δημοκρατίας και βέβαια, επικαλούμενο αστεία επιχειρήματα. 
    Θα μπορούσατε τόσα χρόνια, κύριοι συνάδελφοι, να είχατε εξυγιάνει τις Δ.Ε.Κ.Ο.. Είδατε ότι στην πρόσφατη εξυγίανση του Ο.Τ.Ε. τέσσερις χιλιάδες οκτακόσια άτομα φύγανε από τότε και σήμερα ο Ο.Τ.Ε. λειτουργεί το ίδιο καλά, αν όχι καλύτερα. Προσλαμβάνατε κόσμο με κομματικά κριτήρια, χωρίς όμως να έχει το αναμενόμενο αποτέλεσμα στην ποιότητα παροχής υπηρεσιών στους πολίτες. Και σήμερα με πέντε χιλιάδες λιγότερα άτομα ο Ο.Τ.Ε. λειτουργεί εξίσου καλά, αν όχι καλύτερα, απ’ ό,τι στο παρελθόν. Όλο αυτό το κόστος το μετακυλύατε και το παγιώνατε στις τιμές παροχής υπηρεσιών και διαμορφώνατε μια στρεβλωμένη αγορά, μια αγορά η οποία επιβάρυνε το καθημερινό εισόδημα του πολίτη. 
    Κυρίες και κύριοι συνάδελφοι, στόχος του νομοσχεδίου είναι ο εκσυγχρονισμός ενός νομοθετικού πλαισίου, το οποίο ομολογουμένως έχει τελματώσει, ο κορμός του οποίου χρονολογείται από το 1946, καθώς και η απλοποίηση αγορανομικών διατάξεων του αγορανομικού κώδικα, αλλά ταυτόχρονα και η αποσυμφόρηση των ποινικών δικαστηρίων με την αποποινικοποίηση ορισμένων μικρών παραβάσεων, για τις οποίες θα επιβάλλονται μόνο διοικητικά πρόστιμα. 
    Θα ήθελα να σας πω ότι πεντακόσιες χιλιάδες και πλέον υποθέσεις τέτοιων μικροπαραβάσεων, που είχαν ποινικοποιηθεί, πήγαν στα δικαστήρια, ταλαιπωρήθηκαν και τα δικαστήρια και οι άνθρωποι και στο τέλος παραγράφηκαν. Ακόμη το Υπουργείο έχει ανοικτά αυτιά και ακούει και μετά το διάλογο ο οποίος έγινε μέσα στην Επιτροπή έγιναν σημαντικές βελτιώσεις. Όταν ο διάλογος γίνεται με λογική, όταν ο διάλογος γίνεται με επιχειρήματα, όταν ο διάλογος δεν γίνεται για διαμόρφωση εντυπώσεων, για εντυπωσιοθηρία, όταν ο διάλογος γίνεται για το αποτέλεσμα, έρχεται το αποτέλεσμα. Και σήμερα σοβαρές αλλαγές έγιναν στο νομοσχέδιο, τις έχετε μπροστά σας, αλλαγές που ζήτησαν όλα τα κόμματα ανεξαρτήτως, που τις ζήτησαν.
      Κυρίες και κύριοι συνάδελφοι, στο νομοσχέδιο υπάρχει πρόνοια για την τήρηση της αρχής της αναλογικότητας ως προς την επιβολή των προστίμων για τη διασφάλιση της προστασίας από φαινόμενα κατάχρησης εξουσίας. Προβλέπεται η διαδικασία διοικητικού ελέγχου των σχετικών πράξεων από τη Γενική Γραμματεία Εμπορίου στην Αθήνα και στον Πειραιά και τις Γενικές Γραμματείες Περιφέρειας στην υπόλοιπη Ελλάδα. Αναμορφώθηκαν και αυστηροποιήθηκαν τα περισσότερα από τα πρόστιμα που επιβάλλονται στους παραβάτες του Αγορανομικού Κώδικα, ενώ οι διοικητικές κυρώσεις φθάνουν μέχρι το κλείσιμο της επιχείρησης. 
      Ειδικότερα, το σχέδιο νόμου προβλέπει σε αρκετές από τις προβλεπόμενες παραβάσεις αυστηρές κυρώσεις μέχρι και 15.000 ευρώ, τα οποία διπλασιάζονται σε περίπτωση υποτροπής εντός έτους και όχι εξαμήνου, όπως προτάθηκε από όλες τις πλευρές μέσα στην Επιτροπή. Επίσης, προβλέπεται και δημοσιοποίηση των διοικητικών ποινών. Θα επιβάλλονται διοικητικά πρόστιμα σε περιπτώσεις που δεν προβλέπονταν ως σήμερα. Τα πρόστιμα ως 2.000 ευρώ επιβάλλονται απευθείας από τα αρμόδια ελεγκτικά όργανα κατά τη διαπίστωση της παράβασης. 
      Για επικίνδυνες παραβάσεις, όπως αυτές που αφορούν τη δημόσια υγεία και την ασφάλεια των τροφίμων, θα ισχύουν οι υπάρχουσες ποινικές κυρώσεις, ενώ επιπλέον θα επιβάλλονται υψηλά διοικητικά πρόστιμα και κυρώσεις. 
      Καταργούνται τα όρια τύπου «από-έως» για τα πρόστιμα, προκειμένου να εξαλειφθούν φαινόμενα αυθαίρετης, κακής ερμηνείας, συναλλαγής, διαφθοράς, καθώς και η επιβολή διαφορετικού προστίμου για την ίδια παράβαση και πέραν των διοικητικών προστίμων. Σε περιπτώσεις που επιβάλλεται η προσωρινή ή η οριστική ανάκληση της άδειας λειτουργίας, όπως επίσης και η μερική ή η εξ ολοκλήρου αφαίρεση της άδειας λειτουργίας της επιχείρησης, γίνεται σε συγκεκριμένες περιπτώσεις.
      Με το σχέδιο νόμου παραμένει η αρμοδιότητα για την απόφαση διοικητικών προστίμων συνολικά στις επαρχίες της περιφέρειας και στον Υπουργό για την Αττική. Κατ’ αυτόν τον τρόπο επικεντρώνονται οι διαδικασίες επιβολής προστίμου και κυρώσεων για αγορανομικές παραβάσεις. Λύνεται επίσης το πρόβλημα που προέκυπτε από τη συναρμοδιότητα μεταξύ διαφορετικών ελεγκτικών μηχανισμών. 
      Με το σχέδιο νόμου ορίζουμε εκ νέου την έννοια του υπερβολικού κέρδους, λαμβάνοντας υπόψη το τίμημα της αγοράς, ειδικές δαπάνες του εμπορίου, της βιομηχανίας, την απόδοση των ιδίων και συνολικά των απασχολούμενων κεφαλαίων, τις αναλογίες των γενικών δαπανών και αποσβέσεων, των επαγγελματικών εγκαταστάσεων, τους τόκους του κεφαλαίου, το ποσοστό επιχειρηματικού και χρηματοοικονομικού κινδύνου, την αμοιβή της προσωπικής εργασίας του επιχειρηματία, σε συνδυασμό με τις περιστάσεις για τη γενική κατάσταση στην αγορά και κάθε άλλο σχετικό με το ασκούμενο εμπόριο, βιομηχανία, βιοτεχνία, στοιχείων, λαμβανόμενης πάντα υπόψη και της τιμής αντικατάστασης. 
      Εδώ όμως, κύριε Υπουργέ, πρέπει να βρούμε πραγματικά ποια είναι η τιμή στον τελικό καταναλωτή αρχίζοντας από τον τελικό πωλητή.
       Το μέτρο της κατάθεσης, της συμφωνίας μεταξύ των σούπερ μάρκετ και των προμηθευτών, της αναγραφής της πραγματικής έκπτωσης πάνω στα τιμολόγια, είναι εκείνο το οποίο θα μας οδηγήσει στο να βρούμε, πραγματικά, και να προσδιορίσουμε την έννοια του υπερβολικού κέρδους. Η εφαρμογή του μέτρου αυτού είναι το παν. Επίσης, ως νοθευμένα θεωρούνται τα τρόφιμα στα οποία έχουν προστεθεί ύλες ευτελέστερης αξίας ενδεχομένως για λόγους κερδοσκοπίας και παραπλάνησης του καταναλωτή. Επιπλέον, το Υπουργείο προβλέπει, σε περίπτωση που μία βιομηχανία αρνηθεί να προσκομίσει ή να παραποιήσει στοιχεία, να παραπέμπεται αυτομάτως στον εισαγγελέα και να δημοσιοποιείται η άρνηση, ενώ επιβάλλεται και στις επιχειρήσεις, που είναι μέλη διεθνών ομίλων να δίνουν τιμές χονδρικής ή και λιανικής, που ισχύουν σε άλλες χώρες, εφόσον τους ζητηθεί από τις υπηρεσίες. 
      Κυρίες και κύριοι συνάδελφοι, η προσπάθεια για την καλή λειτουργία της αγοράς είναι διαρκής. Δεν είναι αγώνας ταχύτητας ούτε αλλάζει μαγικά, αλλά είναι αγώνας αντοχής. Όσοι βιάζονται να απαξιώσουν τα μέτρα και την πορεία της εφαρμογής τους, είναι όσοι ακολουθούν μία πορεία, έναν δρόμο ανεύθυνης δημαγωγίας και περιφρονούν τις πραγματικές ανάγκες του τόπου. Και γιατί το κάνουν αυτό; Ίσως γιατί δεν έχουν πειστική εναλλακτική πρόταση. Ας μας πουν πού διαφωνούν στην πολιτική μας, ποια μέτρα εισηγούνται, ποια πολιτική προτείνουν, ποιους μηχανισμούς θεωρούν αποτελεσματικότερους και πώς θα λειτουργήσουν οι μηχανισμοί που δεν λειτουργούσαν στο παρελθόν. Έχουμε καταστήσει απόλυτα σαφές και καθαρό πως θεωρούμε ευπρόσδεκτη και καλοδεχούμενη κάθε ιδέα, καλά τεκμηριωμένη πρόταση, κάθε ρεαλιστικό μέτρο και το απόδειξε η Κυβέρνηση στο παρόν νομοσχέδιο, που έκανε δεκτές σωστές προτάσεις. 
Λένε ότι «η σιωπή είναι χρυσός», αλλά η «εκκωφαντική σιωπή» στα θέματα αυτά, κύριοι συνάδελφοι, δεν είναι χρυσός. Οι πολίτες θέλουν όλον τον πολιτικό κόσμο ενωμένο στα θέματα που απασχολούν όλους μας. Θέλουν σοβαρότητα, θέλουν περίσκεψη και θέλουν αποφάσεις για να προχωρήσουν. 
	Κυρίες και κύριοι συνάδελφοι, εμείς δεν υποτιμάμε τη νοημοσύνη των πολιτών, δεν κοροϊδεύουμε. Μέλημά μας είναι η αγορά, τα προβλήματα της αγοράς, η ακρίβεια. Θέλουμε να κερδίσουμε τη μάχη της ακρίβειας της αγοράς, όχι τη μάχη των εντυπώσεων. Εμείς πάμε μαζί με τους πολίτες, μαζί με τους καταναλωτές, μαζί με το καταναλωτικό κίνημα το οποίο ενισχύουμε, μαζί με τις υγιείς δυνάμεις της αγοράς και πιστεύω ότι πρόκειται να το πετύχουμε. 
	Επίσης προσπαθούμε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)	
	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
	ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεκαέξι λεπτά είναι. Παίρνω και ένα λεπτό από τη δευτερολογία μου.
	Προσπαθούμε να εξαλείψουμε το καθεστώς ατιμωρησίας, το οποίο επλανάτο στην ελληνική κοινωνία και ήταν η αιτία όλων των κακών στη χώρα μας.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχουμε πλέον των είκοσι συναδέλφους εγγεγραμμένους. Το Προεδρείο θα είναι πάρα πολύ αυστηρό με τους εισηγητές, τους αγορητές, τους Υπουργούς. Παρακαλώ πάρα πολύ να συναινέσουν στη διευκόλυνση των Βουλευτών.
	ΜΑΥΡΟΥΔΗΣ ΒΟΡΙΔΗΣ: Κυρία Πρόεδρε, θα ήθελα το λόγο επί της διαδικασίας.
	ΠΡΟΕΔΡΕΥΟΥΣΑ (Έλσα Παπαδημητρίου): Να σας ορίσω πρώτα Κοινοβουλευτικό Εκπρόσωπο και μετά να ζητήσετε το λόγο.
	ΜΑΥΡΟΥΔΗΣ ΒΟΡΙΔΗΣ: Επειδή λείπει ο Κοινοβουλευτικός Εκπρόσωπος, είμαι αναπληρωτής.
	ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, με επιστολές τους προς τον Πρόεδρο της Βουλής κ. Σιούφα: Ο κ. Ιωάννης Τραγάκης, Γενικός Γραμματέας της Κοινοβουλευτικής Ομάδας της Νέας Δημοκρατίας, ορίζει ως Κοινοβουλευτικό Εκπρόσωπο για τη σημερινή συζήτηση του νομοσχεδίου, τον Βουλευτή κ. Κωνσταντίνο Μαρκόπουλο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σπυρίδων Χαλβατζής ορίζει ως Κοινοβουλευτικό Εκπρόσωπο για τη σημερινή συζήτηση του νομοσχεδίου, τον Βουλευτή κ. Σταύρο Σκοπελίτη.
      Ο κ. Αλέξανδρος Αλαβάνος, Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, ορίζει ως ειδική αγορήτρια για τη σημερινή συζήτηση του νομοσχεδίου τη Βουλευτή κ. Ευαγγελία Αμμανατίδου-Πασχαλίδου.
      Ο κ. Ροντούλης, Κοινοβουλευτικός Εκπρόσωπος του Λαϊκού Ορθόδοξου Συναγερμού, ορίζει ως ειδικό αγορητή για τη σημερινή συζήτηση του νομοσχεδίου τον Βουλευτή κ. Μαυρουδή Βορίδη.
	Κύριε Βορίδη, έχετε το λόγο επί της διαδικασίας.
	ΜΑΥΡΟΥΔΗΣ ΒΟΡΙΔΗΣ: Θα παρακαλέσω απλώς το εξής και ίσως έρχεται καθυστερημένα η παράκληση: Επειδή συζητάμε αυτό το νομοσχέδιο σε μία συνεδρίαση, επειδή έχει αρκετές διατάξεις και είναι τεχνικού χαρακτήρα, κάνω θερμή παράκληση –εγώ θα έλεγα αν είναι δυνατό να γίνει για όλους τους συναδέλφους, αλλά τουλάχιστον για τους εισηγητές- να πάμε στα είκοσι λεπτά. Είναι πολλά τα πράγματα που έχουν να ειπωθούν, έχουν γίνει πολλές τροποποιήσεις, υπάρχουν βελτιώσεις του νομοσχεδίου. Μ’ αυτήν την έννοια, επειδή υπάρχουν καινούργια πράγματα που πρέπει να πούμε, τα δεκαπέντε λεπτά είναι ασφυκτικός χρόνος. Δεν ξέρω πώς αισθάνονται και οι συνάδελφοι των άλλων πτερύγων και των άλλων κομμάτων, αλλά λίγο περισσότερος χρόνος θα μας βοηθούσε.
	ΠΡΟΕΔΡΕΥΟΥΣΑ (Έλσα Παπαδημητρίου): Ανοχή θα υπάρξει, υπό την προϋπόθεση ότι το Προεδρείο θα αισθάνεται πως οι αγορητές είναι εντός θέματος και όχι εντός πλαισίου εντυπώσεων.
	ΚΩΝΣΤΑΝΤΙΝΟΣ ΑΓΟΡΑΣΤΟΣ: Εμένα γιατί με διακόψατε, κυρία Πρόεδρε; Ήμουν στα δεκαπέντε λεπτά και σαράντα δεύτερα.
	ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αγοραστέ, θυμάμαι ακριβώς σε ποιο σημείο σας διέκοψα, στο δέκατο έκτο λεπτό και ίσως ήσασταν εκτός θέματος. Το λέω μ’ όλη την αγάπη και την εκτίμηση που σας έχω.
	Κυρίες και κύριοι συνάδελφοι, θα ήθελα να σας παρακαλέσω να προβούμε στην ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας «Θέματα ειδικών επιδοτήσεων ανεργίας και άλλες διατάξεις».
	Ερωτάται το Σώμα: Γίνεται δεκτό το νομοσχέδιο και στο σύνολο;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΧΡΗΣΤΟΣ ΠΑΠΟΥΤΣΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς, το νομοσχέδιο του Υπουργείου Απασχόλησης και Κοινωνικής Προστασίας «Θέματα ειδικών επιδοτήσεων ανεργίας και άλλες διατάξεις» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΟΥΣΑ (Έλσα Παπαδημητρίου): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Παρεσχέθη η ζητηθείσα εξουσιοδότηση.
      Επανερχόμαστε στη συζήτηση του σχεδίου νόμου του Υπουργείου Ανάπτυξης.
      Παρακαλώ τον κ. Σιδηρόπουλο, εισηγητή του ΠΑ.ΣΟ.Κ., να έρθει στο Βήμα και να λάβει το λόγο για δεκαπέντε λεπτά.
      ΧΡΗΣΤΟΣ ΠΑΠΟΥΤΣΗΣ: Δεκαπέντε προς είκοσι λεπτά μετά την παρέμβαση του κ. Βορίδη.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, επιτρέψτε μου, ξεκινώντας, να διαβάσω ένα μικρό κείμενο πέντε σειρών: 
      «Οι τιμές των αγαθών και υπηρεσιών εκτοξεύτηκαν στα ύψη, όπως και οι τιμές των υπηρεσιών που προσφέρουν στους καταναλωτές και τις επιχειρήσεις οι δημόσιοι Οργανισμοί. Ο ρυθμός πληθωρισμού στη χώρα μας είναι σχεδόν διπλάσιος του μέσου όρου της Ευρωπαϊκής Ένωσης, γεγονός που υποσκάπτει την ίδια τη δύναμη της ανταγωνιστικότητας της ελληνικής οικονομίας. Οι κυβερνώντες δεν κατάλαβαν ότι οι τιμές δεν συγκρατούνται με διοικητικά μέτρα, αλλά με μέτρα διαρθρωτικά και αναπτυξιακά, με την εξασφάλιση της λειτουργίας του ελεύθερου ανταγωνισμού. Στις κύριες επιδιώξεις μας είναι η ταχύρρυθμη ανάπτυξη της οικονομίας, με συνθήκες σταθερότητας των τιμών.»
      Θυμάστε, κύριε Υπουργέ, κάτι από όλα αυτά; Αυτή είναι η διακήρυξη της Νέας Δημοκρατίας, το οικονομικό πρόγραμμα της Νέας Δημοκρατίας του 2004. 
      Τι απ’ όλα αυτά, λοιπόν, έχουμε πετύχει; Θα είχε ενδιαφέρον να το δούμε. Διότι άκουσα και από τον εισηγητή σας για ακόμα περισσότερη απελευθέρωση, ακόμα περισσότερο ανταγωνισμό. Επί πέντε χρόνια είμαστε θεατές στο ίδιο έργο και τελικά, αντί για ανταγωνισμό, έχουμε ένα πάρτι κερδοσκοπίας, ένα όργιο, στην αγορά, ασυδοσίας, ένα τσουνάμι ανατιμήσεων και ακρίβειας, που κάθε μέρα ο πολίτης το εισπράττει και το βιώνει στο πετσί του. 
      Και βέβαια, μετά από όλα αυτά, έχουμε σήμερα τον κ. Καραμανλή, τον Πρωθυπουργό της χώρας, ο οποίος έδωσε εντολή για μέτρα ταχείας αποτελεσματικότητας. 
      Φαίνεται, κύριε Υπουργέ, ότι τα σαράντα ένα μέτρα κατά της ακρίβειας –ίσως γίνουν και τετρακόσια ένα με τη φόρα που πήρατε!- είναι γράμμα στο Θεό. Και είναι γράμμα στο Θεό, διότι πολύ απλά έχει χαθεί ο έλεγχος στην αγορά. 
      Η Κυβέρνηση του κ. Καραμανλή φέρνει τη νέα φτώχεια στη χώρα. Και φέρνει τη νέα φτώχεια στη χώρα όταν καθηλώνει τα ημερομίσθια και τις συντάξεις και την ίδια ώρα έχουμε τα ακριβότερα προϊόντα σε επίπεδο Ευρωπαϊκής Ένωσης. Χαμηλότερους μισθούς, ακρίβεια στην αγορά.
      Θα ήθελα ενδεικτικά να σας πω δύο, τρία νούμερα σχετικά με το τι γίνεται σήμερα στη μάχη με τα φρούτα, με τα λαχανικά, που είναι καθημερινότητα για τον πολίτη. Θα μπορούσα, βέβαια, να αναφερθώ και σε μία σειρά άλλα παραγόμενα βιομηχανικά προϊόντα, όπου κι εκεί έχουμε μία εκρηκτική αύξηση. Και, βέβαια, εδώ θέλετε να εμφανίσετε ότι όλα είναι προϊόν και αποτέλεσμα του εισαγόμενου πληθωρισμού, της εισαγόμενης ακρίβειας. Την ίδια ώρα, όμως, η εισαγόμενη ακρίβεια δεν λειτουργεί με τον ίδιο τρόπο για τις άλλες ευρωπαϊκές χώρες. Μόνο στην Ελλάδα συμβαίνει αυτό. Άρα, λοιπόν, δεν είναι πειστικό επιχείρημα.
      Σας λέω, λοιπόν, ότι οι ντομάτες ξεκινούν από τον Αϊ Γιώργη, ένα χωριό δίπλα στη Βέροια, με 0,70 λεπτά και φτάνουν στην αγορά, στον καταναλωτή χίλια μέτρα παραπέρα στα 2,5 ευρώ. Τα ροδάκινα ξεκινούν με 0,80 λεπτά και φτάνουν χίλια μέτρα παραπέρα στα 4 ευρώ. Οι πιπεριές ξεκινούν στα 0,80 λεπτά και φτάνουν στα 2,5 ευρώ. Τα φασολάκια στο 1,20 και φτάνουν στα 3 ευρώ και τα κεράσια από το 1,80 στα 5 ευρώ.
      Τι λένε, λοιπόν, πολύ απλά αυτά τα νούμερα; Λένε ότι υπάρχει μία τεράστια ψαλίδα ανάμεσα στον παραγωγό και στον καταναλωτή -και ο παραγωγός χάνει και ο καταναλωτής χάνει- και το Υπουργείο είναι ανύπαρκτο και ανήμπορο να αντιμετωπίσει αυτό το τσουνάμι της ακρίβειας.
      Βέβαια, εσείς δογματικά αυτή την πενταετία πιστεύετε στους νόμους της ελεύθερης αγοράς, που αυτορυθμίζονται. Και αυτοί, μέσα από τον ανταγωνισμό, θα ρίξουν την τιμή των προϊόντων και θα προσφέρουν στον καταναλωτή καλής ποιότητας και χαμηλής τιμής προϊόντα.
      Δεν μπορώ να πω ότι αυτό θεωρείται πολιτική αφέλεια, αλλά σίγουρα δεν μπορεί να είναι αφελείς οι σαράντα, πενήντα μεγαλοβιομηχανίες που εισάγουν την πλειοψηφία των προϊόντων. Δεν μπορεί να είναι αφελείς οι είκοσι, τριάντα, πενήντα τραπεζίτες. Δεν μπορεί να είναι αφελείς οι πέντε, δέκα μεγάλες εταιρείες των καυσίμων για να μην καθίσουν σ’ ένα τραπέζι να συνεργαστούν, να συνεννοηθούν και φυσικά να κοιτάξουν να κάνουν τα μεγαλύτερα δυνατά κέρδη. 
      Το ερώτημα είναι εάν υπάρχει πολιτεία, εάν υπάρχει κράτος, εάν υπάρχει Υπουργείο που παρεμβαίνει, που δημιουργεί όρους ανταγωνισμού, που ελέγχει και παρεμβαίνει για να μπορεί να συγκρατήσει τις τιμές. Από ό,τι αποδεικνύεται μετά το πάρτι κερδοσκόπων, φυσικά και είναι ανήμπορο και ανύπαρκτο το Υπουργείο.
      Και βέβαια, την ακρίβεια την τροφοδοτούν και την επαυξάνουν, πέρα από τις βιομηχανίες, πέρα από τους μεσάζοντες, τους αεριτζήδες οι οποίοι νέμονται τον ιδρώτα των αγροτών και έχουμε αυτή την τεράστια ψαλίδα, τα τιμολόγια των Δ.Ε.Κ.Ο., των Μέσων Μαζικής Μεταφοράς, η εκρηκτική αύξηση των διοδίων και η αύξηση του Φ.Π.Α., την οποία πληρώνει ο ελληνικός λαός για να εξοικονομούνται 400.000.000.000 ευρώ, 500.000.000.000 ευρώ το χρόνο, τα οποία με μεγάλη ευκολία ο αρμόδιος Υπουργός Οικονομικών τα χαρίζει, μειώνοντας κατά 10% τη φορολογία στο μεγάλο κεφάλαιο. Έχουμε, δηλαδή, μια βαθιά ταξική οικονομική πολιτική, όπου πληρώνει φόρους η συντριπτική πλειοψηφία του ελληνικού λαού και ο κύριος Υπουργός από την άλλη πόρτα κάνει μεγάλα δωράκια στο μεγάλο κεφάλαιο. 
      Και το ερώτημα: είναι, αφού ήσασταν αποφασισμένοι να επιτρέψετε την κερδοσκοπία στις βιομηχανίες, στις τράπεζες, στις πετρελαϊκές εταιρείες, γιατί μειώσατε το φόρο κατά 10%; Αφού, λοιπόν, τους δίνετε την ευκαιρία και τους υποβοηθάτε και τους στηρίζετε να γιγαντώνουν τα κέρδη τους, γιατί μειώνετε τη φορολογία την ίδια ώρα; Αυτό, λοιπόν, αποδεικνύει τη σκληρή αντιλαϊκή και βαθιά ταξική πολιτική σας. 
      Το πρόβλημα θα μεγαλώσει ακόμα περισσότερο, διότι σήμερα με τη φόρα που πήρατε και ξεπουλάτε το δημόσιο πλούτο της χώρας, είναι βέβαιο ότι σε λίγο τα ολιγοπώλια και τα μονοπώλια τα οποία θα γίνουν τα περισσότερα ιδιωτικά, θα έχουν δικούς τους τιμοκαταλόγους και φυσικό είναι και ο Ο.Τ.Ε. και η Δ.Ε.Η. και οι τράπεζες τις οποίες θα μπορούσαμε να κρατήσουμε για να παρεμβαίνουν και να μπορούν να ισορροπούν και τα λιμάνια, τα οποία ξεπουλάτε. Είναι λογικό ότι θα έχουμε ακόμη μεγαλύτερη αύξηση και ακόμη μεγαλύτερη ακρίβεια σε όλα τα προϊόντα.
      Και δεν φτάνει ότι πραγματικά έχουμε τη μεγαλύτερη ακρίβεια στην Ευρωπαϊκή Ένωση, έχουμε και ακριβά προϊόντα και επικίνδυνα προϊόντα για τη δημόσια υγεία. Ξέσπασε τελευταία το μεγάλο σκάνδαλο με το ηλιέλαιο –«εμπλουτισμένο» με ορυκτέλαιο κι έχουμε τον Ε.Φ.Ε.Τ., ο οποίος με μεγάλη καθυστέρηση αντέδρασε. Αυτή τη στιγμή επίσημα δεν βγήκε το Υπουργείο, δεν βγήκε η Κυβέρνηση να εξηγήσει στον ελληνικό λαό τι τελικά συμβαίνει με αυτό το διατροφικό σκάνδαλο. Βέβαια, αυτό ήταν σχεδόν δεδομένο, δηλαδή ότι κάποια στιγμή θα ξεσπάσει ένα σκάνδαλο. Ίσως, βέβαια, να υπάρχουν και άλλα, τα οποία δεν έχουν πέσει ακόμη στην αντίληψη των υπηρεσιών, γιατί ίσως κάποια πράγματα δεν μπορούν να τα παρακολουθήσουν, αλλά γνωρίζετε πολύ καλά ότι στις 19-11-2007 οι εργαζόμενοι στον Ε.Φ.Ε.Τ. έστειλαν ένα υπόμνημα και ουσιαστικά μεταφέρουν την αγωνία τους και τον προβληματισμό τους για τη διάλυση του Ε.Φ.Ε.Τ..
      Ποια είναι η ανάπτυξη του Ε.Φ.Ε.Τ. αυτά τα τέσσερα – πέντε χρόνια; Τον αφήσατε στην ίδια στασιμότητα, καθηλωμένο. Κανένα βήμα προόδου. Γιατί; Διότι θέλετε την αγορά ασύδοτη και τις μεγάλες βιομηχανίες να μην ελέγχονται, για να μπορούν να κάνουν υπερκέρδη στις πλάτες του καταναλωτή, του Έλληνα πολίτη.
      Και δεν είχαμε μόνο σήμα «SOS» από τους εργαζόμενους, είχαμε και από τους δύο πρώην Προέδρους, διότι πρόσφατα αποπέμψατε και τον τελευταίο Πρόεδρο του Ε.Φ.Ε.Τ..
      Τι έκανε η Κυβέρνηση; Τι έκανε το αρμόδιο Υπουργείο; Έχουμε, λοιπόν, ένα διατροφικό σκάνδαλο, το οποίο είναι σε εξέλιξη, δεν έχουν δοθεί οι ανάλογες απαντήσεις, δεν έχετε ενημερώσει με ευθύνη τον ελληνικό λαό και σίγουρα ο ελληνικός λαός θέλει να γνωρίζει, διότι δεν μπορεί να πληρώνει ακριβά και να δέχεται προϊόντα τα οποία είναι κατώτερης ποιότητας και πολλές φορές επικίνδυνα.
      Πού είναι, λοιπόν, ο Ε.Φ.Ε.Τ.; Πού είναι η Επιτροπή Ανταγωνισμού, την οποία φαίνεται ότι η υπόθεση των «κουμπάρων» απαξίωσε τόσο, που από τότε έχει γίνει άφαντη; Τι γίνεται με το Παρατηρητήριο Τιμών; Λειτουργεί; Έχει κάποιες παρεμβάσεις; Ούτε αυτό ακούγεται. Άρα, έχουμε τους ελεγκτικούς μηχανισμούς, οι οποίοι, έτσι κι αλλιώς, βρίσκονται σε σύγχυση, σε αλληλοεπικάλυψη αρμοδιοτήτων, έχουμε μηχανισμούς, οι οποίοι είναι απαξιωμένοι, δεν λειτουργούν, δεν μπορούν να παρέμβουν, γι’ αυτό και έχουμε αυτή τη μεγάλη στρέβλωση στην αγορά, βεβαίως υποστηριζόμενη από τη δική σας πολιτική, που είναι πολιτική της αγοράς και της αυτορρύθμισης.
      Και μετά από όλα αυτά, έχουμε τους καταναλωτές, οι οποίοι βρίσκονται μπροστά σε μεγάλα οικονομικά αδιέξοδα και εξαναγκάζονται από τα πράγματα να καταφύγουν, για να μπορούν να καλύψουν τις καταναλωτικές ανάγκες, στη δανειοδότηση. Και έχουμε το πρωτοφανές, πάνω από 100.000.000.000 ευρώ να χρωστούν τα νοικοκυριά στις τράπεζες. Είναι ρεκόρ αυτό το σημερινό ποσό δανειοδότησης των νοικοκυριών και είναι απόρροια της αντιλαϊκής σας πολιτικής, που εξαναγκάζει τους πολίτες να πάνε στις τράπεζες με τα ληστρικά επιτόκια, τις οποίες έχετε αφήσει ανεξέλεγκτες κι έχουν κάνει τρισεκατομμύρια κέρδη. Και οι πολίτες, οι οποίοι είναι σε απόγνωση, σε λίγο θα υποστούν τις κατασχέσεις.
      Γι’ αυτό ίσως και ο κύριος Πρωθυπουργός, φοβούμενος το τεράστιο πολιτικό κόστος, που γίνεται «τσουνάμι» σε βάρος της Κυβέρνησης της Νέας Δημοκρατίας, βγήκε σήμερα και σας είπε «πάρτε μέτρα ταχείας αντιμετώπισης του προβλήματος της ακρίβειας». Φαίνεται ότι με την έξοδο μετά από πάρα, πάρα πολύ καιρό στην επαρχία πήρε και αντιλήφθηκε κάποια πράγματα, τα οποία πέντε χρόνια τώρα – γιατί είναι πέντε χρόνια Πρωθυπουργός – δεν έχει αντιληφθεί. Λες και η ακρίβεια δεν είναι ένα πρόβλημα, στο οποίο πρέπει να μπαίνει μπροστά ο ίδιος ο Πρωθυπουργός της χώρας.
      Και βέβαια, επειδή λέγατε ότι θα πετύχετε και στον τομέα της οικονομίας, και εκεί δυστυχώς τα πράγματα είναι δραματικά. Το εξωτερικό χρέος μεγαλώνει, ο πληθωρισμός φτάνει στο 4,5%, έχουμε μείωση στα έσοδα του κράτους, νέους φόρους στους πολίτες, δεκαοκτώ θέσεις κάτω στην ανταγωνιστικότητα, μείωση και στασιμότητα στα κονδύλια για την υγεία και την παιδεία, που σημαίνει ότι δεν υπάρχει κοινωνικό κράτος, που απαξιώνεται και αυτό. Γιατί φαίνεται ότι όλα τα έχετε δρομολογήσει στην ιδιωτική παιδεία, στην ιδιωτική υγεία, δεν θέλετε ένα κράτος ισχυρό, ένα κράτος το οποίο θα προστατεύει και θα στηρίζει τον πολίτη, αλλά ένα κράτος κομμένο και ραμμένο στα μέτρα των ολίγων.
      Γκρεμίζετε, λοιπόν, και το κοινωνικό κράτος και φέρνετε ένα νομοσχέδιο, το οποίο νομοσχέδιο είναι ελλιπές, είναι αποσπασματικό, δεν απαντάει στα μεγάλα και κρίσιμα προβλήματα, αυτά τα οποία προανέφερα, με ουσιαστικές παρεμβάσεις στην αγορά, με το πώς θα λειτουργήσουν όλοι αυτοί οι ελεγκτικοί μηχανισμοί. Είναι αλλού Τροφίμων και Αγροτικής Ανάπτυξης, αλλού Ανάπτυξης και τελικά έρχονται τα Υπουργεία, επικαλύπτουν αρμοδιότητες, υπάρχει σύγχυση, δεν υπάρχει άμεση αντίδραση των ελεγκτικών μηχανισμών.
      Αντί, λοιπόν, να δείτε σε όλα αυτά τα ζητήματα πώς θα αντιδράσετε, φέρνετε ένα νομοσχέδιο, το οποίο οφείλω να πω ότι πραγματικά είναι ένας αναθεωρημένος τιμοκατάλογος προστίμων. Και εσείς οι οποίοι λέγατε ότι με διοικητικό τρόπο δεν μπορείς να επιβάλλεις τους νόμους στην αγορά, εσείς οι οποίοι λέγατε ότι η ελεύθερη αγορά θα αυτορρυθμιστεί και θα καθορίσει τους κανόνες του παιχνιδιού, εσείς τώρα έρχεστε και βάζετε διοικητικά μέτρα και μέτρα, όπως αυτό για τη διατίμηση του λαδιού.
      Και αυτό τι δείχνει; Δείχνει τον πανικό σας και δείχνει τις αντιφάσεις στην πολιτική σας. Και δεν το κάνετε, γιατί πιστεύετε σε αυτή την πολιτική. Γιατί αν πιστεύατε πραγματικά στον καταναλωτή, αν πιστεύατε στον πολίτη, πέντε χρόνια θα εφαρμόζατε άλλες πολιτικές. Αφού είδατε ότι τον εξοντώσατε, τον στραγγίξατε οικονομικά, τώρα έρχεστε να πάρετε κάποια μέτρα, τα οποία βέβαια εσείς οι ίδιοι καταγγέλλατε ως αναχρονιστικά, παρωχημένα και ξεπερασμένα.
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Σίγουρα η αποποινικοποίηση κάποιων ζητημάτων, τα οποία έχει αυτό το νομοσχέδιο, από μόνη της δεν πιστεύουμε ότι σε αυτή τη συγκυρία στέλνει ένα μήνυμα στην ασυδοσία, η οποία επικρατεί στην αγορά.
      Βεβαίως, στη δευτερολογία μου θα μιλήσω και επί των άρθρων, για τα οποία κάναμε κάποιες προτάσεις. Είδα πρόχειρα -γιατί δεν είναι λογικό μέσα σε τρία λεπτά να δω όλες τις διορθώσεις- τι έχετε αποδεχθεί από τις προτάσεις, τις οποίες κάναμε. Στη δευτερολογία μου, λοιπόν, θα αναφερθώ σε αυτά.
      Κλείνοντας, θέλω να πω ότι ψηφίσαμε κατά του νομοσχεδίου επί της αρχής και για λόγους ουσίας και για λόγους αρχής. Δεν μπορεί να υπάρχει αυτή η ακρίβεια στην αγορά, δεν μπορεί να υπάρχει σε εξέλιξη ένα τόσο μεγάλο διατροφικό σκάνδαλο κι εμείς να δίνουμε στην Κυβέρνηση τη δυνατότητα μέσα από νομοσχέδια, τα οποία είναι αποσπασματικά, να δείχνουν επικοινωνιακά στην κοινωνία ότι κάτι κάνει το Υπουργείο και προσπαθεί να αντιμετωπίσει αυτό το μεγάλο πολιτικό, οικονομικό και κοινωνικό πρόβλημα. 
      Εμείς, λοιπόν, στεκόμαστε δίπλα στους καταναλωτές. Κάναμε συγκεκριμένες προτάσεις, όπως να καλέσετε τις εταιρείες, τις βιομηχανίες στην Επιτροπή Ανταγωνισμού, να μειώσετε τις τιμές σε μια σειρά από προϊόντα, να μειώσετε μέσα από τις δημόσιες επιχειρήσεις τα τιμολόγια προς όφελος των καταναλωτών και να δείξετε στην πράξη ότι, επιτέλους, μετά από πέντε χρόνια, αντιληφθήκατε πως δεν αντέχει άλλο ο εργαζόμενος, ο συνταξιούχος, ο αγρότης, τον οποίο έχει ξεζουμίσει και περιθωριοποιήσει η Κυβέρνηση της Νέας Δημοκρατίας. Απέναντι, λοιπόν, σ’ αυτήν την αντιλαϊκή πολιτική, το  ΠΑ.ΣΟ.Κ. με πρόταση, με ευθύνη, δίνει τον αγώνα, γιατί πραγματικά αποτελεί την εναλλακτική λύση, ελπίδα και προοπτική στον τόπο. 
      Επειδή αυτές τις ημέρες άκουσα ότι θα κόψετε τα χέρια πολλών –και δεν ξέρω τι άλλο μπορεί να κόψετε- οι μόνοι κοψοχέρηδες αυτήν την εποχή είναι αυτοί τους οποίους εξαπατήσατε και ψήφισαν αυτήν την Κυβέρνηση, που αποδεικνύεται κατώτερη των περιστάσεων και εχθρική προς τον καταναλωτή, τον πολίτη και τον λαό.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε.
      Πριν δώσω το λόγο στον επόμενο ομιλητή, σας ενημερώνω ότι κατά τη σημερινή συζήτηση του νομοσχεδίου, που αφορά το Υπουργείο Ανάπτυξης, ο Πρόεδρος της Κοινοβουλευτικής του Ομάδας του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τον κ. Λαφαζάνη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων,
 είκοσι επτά μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Κολυμβαρίου Κισσάμου Χανίων. Μαζί τους βρίσκονται και δεκαεννέα γονείς. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριοι Βουλευτές, τονίσαμε κατά τη συζήτηση στην αρμόδια Επιτροπή ότι η ακρίβεια, η αισχροκέρδεια, η νοθεία των προϊόντων, όπως αυτή με το ηλιέλαιο, δεν είναι ούτε τυχαία ούτε πρωτοφανέρωτα γεγονότα. Είναι σύμφυτα με το καπιταλιστικό καθεστώς. Τα τρέφει και τρέφεται από αυτά. Αυτή είναι η αλήθεια και αυτήν την αλήθεια προσπαθούν να κρύψουν όσοι υπερασπίζονται αυτό το καθεστώς, που στηρίζεται στην εκμετάλλευση ανθρώπου από άνθρωπο. 
      Και δεν είναι μόνο αυτό, αλλά προσπαθούν η όλη συζήτηση, όπως για παράδειγμα αυτή που γίνεται αυτές τις ημέρες για την ακρίβεια, να αποτελέσει εφαλτήριο, ώστε «να ρίξουν στάχτη στα μάτια» των εργαζομένων και των πλατιών λαϊκών στρωμάτων, με στόχο βέβαια, να αποκρύψουν τις ευθύνες τους. Και το κάνουν ισχυριζόμενοι, ανάμεσα στα άλλα, ότι η ακρίβεια οφείλεται στις καιρικές συνθήκες, ότι είναι εισαγόμενη και άλλα πολλά.
      Συνάμα θα πρέπει να επισημάνω ότι παίζεται κι ένα θέατρο του παραλόγου, που στοχεύει προς την ίδια ακριβώς κατεύθυνση και που έχει σαν πρωταγωνιστές την Κυβέρνηση από τη μια μεριά και την Αξιωματική Αντιπολίτευση από την άλλη και δευτεραγωνιστές όλους όσους πιστεύουν ότι σε συνθήκες απελευθέρωσης της αγοράς μπορούν να μπουν σ’ αυτή μηχανισμοί ελέγχου, που θα είναι προς όφελος των εργαζομένων. 
      Στα πλαίσια αυτού του θεάτρου του παραλόγου, η νέα Κυβέρνηση, που είναι και η κατ’ εξοχήν υπεύθυνη για την ακρίβεια, αφενός προκαλεί, παραπέμποντας στις ευθύνες των προηγούμενων κυβερνήσεων, οι οποίες ασφαλώς έχουν ευθύνες, και αφετέρου εμπαίζει με τις δέσμες μέτρων που αναγγέλλει και με τις οποίες ισχυρίζεται ότι θα αναχαιτίσει τις συνεχείς ανατιμήσεις που κάνουν οι βιομήχανοι στα προϊόντα. Η δε Αξιωματική Αντιπολίτευση, ξεχνώντας ότι ήταν δικές της οι κυβερνήσεις που πέρασαν την πολιτική της απελευθέρωσης των τιμών, μιλά και υπόσχεται σταυροφορίες για τη συγκράτηση των τιμών.
Και με τον έναν και με τον άλλο ισχυρισμό έχουμε να κάνουμε με «δούλεμα» των εργαζομένων και μάλιστα πολύ χοντρό. 
Για μας, για το Κομμουνιστικό Κόμμα της Ελλάδος είναι καθαρό ότι η ακρίβεια που καταβροχθίζει το εισόδημα των εργαζόμενων και των πλατιών λαϊκών στρωμάτων, αποτελεί έναν ακόμη μηχανισμό αναδιανομής του παραγομένου -από τους ανθρώπους του μόχθου- πλούτου,  υπέρ της πλουτοκρατίας. Είναι δηλαδή παιδί του συστήματος, που με νύχια και με δόντια υπερασπίζεστε όλοι σας. 
     Όσον αφορά την ακρίβεια, έχουμε να κάνουμε με μια συνειδητή και οργανωμένη επιδρομή, σε βάρος των λαϊκών εισοδημάτων, με σκοπό να αυξηθούν ακόμη περισσότερο τα υπερκέρδη των επιχειρηματικών ομίλων. Μια επιδρομή που συντελείται με τρεις τρόπους: 
     Πρώτος τρόπος. Με τη συνεχή αύξηση των ήδη υψηλών τιμών στα βασικά εμπορεύματα και υπηρεσίες. Παραδείγματος χάριν, τιμολόγια Δ.Ε.Κ.Ο.. 
     Δεύτερος τρόπος. Με τη συνδεδεμένη εισοδηματική πολιτική μακρόχρονης λιτότητας, όπως αυτή που εκφράστηκε φέτος με τις εξευτελιστικές αυξήσεις του ενός ευρώ, αυξήσεις με τις οποίες, βέβαια, συμφώνησε και η συμβιβασμένη πλειοψηφία της Γ.Σ.Ε.Ε.. 
     Τρίτος τρόπος. Με τη φορολογική πολιτική. 
      Για μας επίσης είναι καθαρό ότι στα πλαίσια της ακολουθούμενης πολιτικής το προϊόν της ακρίβειας, όπως και τα άλλα προβλήματα βέβαια, όχι μόνο δεν πρόκειται να αντιμετωπιστούν, αλλά και θα γιγαντώνονται από μέρα σε μέρα. Λύση και μάλιστα οριστική του προβλήματος, θα έχουμε, μόνο όταν η παραγωγική βάση της χώρας περιέλθει στα χέρια των εργαζομένων. Όμως με τα σημερινά δεδομένα και με τους συγκεκριμένους συσχετισμούς, οι εργαζόμενοι μπορούν να διεκδικήσουν μια σειρά μέτρων για την ανακούφισή τους. Μέτρα που έχουν σχέση με την άμεση αύξηση των μισθών και των συντάξεων. Οι αυξήσεις που διεκδικεί το ταξικό συνδικαλιστικό κίνημα και που για τους μισθούς είναι τα 1.400 ευρώ και για τις συντάξεις τα 1.120 ευρώ, μπορούν να ανακουφίσουν τα λαϊκά νοικοκυριά. 
      Ακόμα να δώσουν τον αγώνα, κατά της κερδοσκοπίας. Παραδείγματος χάριν, να απαιτήσουν να επανέλθουν οι τιμές ασφάλειας στα αγροτικά προϊόντα, καθώς και η διατίμηση σε όλα τα προϊόντα. Να καθορίζονται δηλαδή τα κατώτερα επίπεδα τιμών, που βέβαια  θα καλύπτουν το κόστος παραγωγής και θα αφήνουν ένα λογικό κέρδος για τον παραγωγό και να καθορίζεται και το ανώτατο ποσοστό κέρδους για όλο το κύκλωμα εμπορικό, βιομηχανικό, για να προστατευθεί και ο καταναλωτής. 
      Επίσης, οι εργαζόμενοι πρέπει να διεκδικήσουν αποφασιστικά την κατάργηση του Φ.Π.Α., στα είδη πλατιάς κατανάλωσης, για την εξασφάλιση πραγματικά δωρεάν δημόσιας υγείας και παιδείας. 
      Η συνεχώς διευρυνόμενη ιδιωτικοποίηση αυτών των νευραλγικών τομέων και η όλο και περισσότερη εμπορευματοποίηση των αγαθών που παράγουν, έχει οδηγήσει σε πραγματικά οικονομική αιμορραγία τα λαϊκά στρώματα, προκειμένου να έχουν τις απαιτούμενες παροχές υγείας και εκείνες της παιδείας για τα παιδιά τους. 
      Τώρα, σε σχέση με το νοθευμένο ηλιέλαιο, εκείνο που θα θέλαμε να τονίσουμε είναι ότι αποτελεί ένα ακόμα σκάνδαλο στη διατροφική αλυσίδα και ακόμη ότι αποτελεί σταγόνα στον ωκεανό, σε σχέση με το όργιο κατανάλωσης ακατάλληλων τροφών. Και το βέβαιο είναι ότι θα εξακολουθήσει να υπάρχει, όσο στην εφαρμοζόμενη πολιτική θα κυριαρχεί ο ανταγωνισμός και η επιχειρηματικότητα και όσο τα τρόφιμα θα θεωρούνται εμπορεύματα και αντικείμενα κερδοσκοπίας. 
      Για να καταργηθεί μια για πάντα, απαιτείται η κατάργηση των καπιταλιστικών μονοπωλίων και οργάνωση της παραγωγής με κριτήριο τις λαϊκές ανάγκες. Σήμερα, για να περιοριστεί, χρειάζεται ουσιαστικός προληπτικός έλεγχος που θα γίνεται σε όλες τις φάσεις της παραγωγής, εισαγωγής και εμπορίας, πράγμα βέβαια που είναι έξω από τις προθέσεις όλων εκείνων που κινούνται γύρω από τον άξονα της εξυπηρέτησης των συμφερόντων των μεγάλων επιχειρήσεων. Και πρώτα και κύρια, βέβαια, της Ευρωπαϊκής Ένωσης, που όπως απεκάλυψε η εφημερίδα «ο ΡΙΖΟΣΠΑΣΤΗΣ» στις 24 του Μάη, με ειδική απόφαση-οδηγία της, από το 2004 μάλιστα, επιτρέπει στα δεξαμενόπλοια που μεταφέρουν βρώσιμα έλαια, να διακινούν και τοξικά και καρκινογόνα φορτία. Γιατί αυτό γίνεται, όταν επιτρέπεται να μεταφέρονται ορυκτέλαια με αυτά τα πλοία. 
    Όσον αφορά τον Ε.Φ.Ε.Τ., θα ήθελα να θυμίσω ότι το κόμμα μου από την πρώτη στιγμή που η Κυβέρνηση του ΠΑ.ΣΟ.Κ. είχε προτείνει την ίδρυσή του, είχε καταγγείλει ότι πρόκειται για μια προσπάθεια που στόχο της έχει «να ρίξει στάχτη στα μάτια» των εργαζομένων και είχε αποκαλύψει ότι οι ελληνικές κυβερνήσεις και η Ευρωπαϊκή Ένωση δεν έχουν καμμία απολύτως πρόθεση να πάρουν μέτρα για να εξασφαλιστεί η ποιότητα των προϊόντων. Απέκλεισε και αυτό η οδηγία της Ευρωπαϊκής Ένωσης που ανέφερα προηγούμενα. 
    Πρόθεσή τους με τη σύσταση του Ε.Φ.Ε.Τ. ήταν να αναβαθμίσουν την εμπιστοσύνη των καταναλωτών στα επισφαλή προϊόντα των βιομηχανιών. Αυτό το ρόλο του Ε.Φ.Ε.Τ. τον κάνει καθαρό και η ανάθεση, από μέρους τους, στην «UNILEVER», που είναι ένα από τα δύο πολυεθνικά μονοπώλια στο χώρο των τροφίμων, να συντάξει τον οδηγό με τις βασικές αρχές υγιεινής για τα τρόφιμα. Όπως λέει ο λαός μας, «έβαλε το λύκο να φυλάει τα πρόβατα»! 
    Όσον αφορά τώρα το υπό συζήτηση νομοσχέδιο, εκείνο που θα θέλαμε να τονίσουμε και σήμερα είναι ότι ο τρόπος με τον οποίον διαμορφώνετε τον Αγορανομικό Κώδικα, κύριε Υπουργέ, θα φέρει ακριβώς το αντίθετο αποτέλεσμα από το επιδιωκόμενο, που υποτίθεται ότι είναι η προστασία των καταναλωτών. 
    Σίγουρα και εμείς, το Κομμουνιστικό Κόμμα Ελλάδας, είμαστε οι πρώτοι που λέμε και στηρίζουμε ότι τα κατασταλτικά μέτρα από μόνα τους δεν μπορούν να αντιμετωπίσουν την παραβατικότητα, πολύ περισσότερο βέβαια όταν υπάρχει μια πολιτική που τη θρέφει, όπως η πολιτική που χρόνια ακολουθείται τώρα στη χώρα μας, όμως, το να προχωράμε στην αποποινικοποίηση σοβαρών παραβάσεων       -στην οποία προχωράτε με το πρώτο άρθρο του νομοσχεδίου- που έχουν άμεσες αρνητικές συνέπειες στο επίπεδο της ακρίβειας και στην τσέπη των καταναλωτών και μάλιστα, να το κάνουμε σε μια περίοδο που η αισχροκέρδεια, η πώληση σε ανώτερες τιμές απ’ αυτές που αναγράφονται στις πινακίδες -τακτική που, ως γνωστόν, είναι ευρέως εφαρμοσμένη από τις μεγάλες αλυσίδες σούπερ μάρκετ- και η φοροδιαφυγή έχουν πάρει τεράστιες διαστάσεις, θα έχει σαν αποτέλεσμα την παραπέρα όξυνσή τους και όχι την πάταξή τους. 
    Η ποινική κύρωση και κύρια εκείνη που έχει σαν αποτέλεσμα το προσωρινό, έστω, κλείσιμο της επιχείρησης, θα μπορούσε να λειτουργήσει αποτρεπτικά κυρίως ως προς το μέγιστο της παραβατικότητας.
    Θα θέλαμε ακόμα να τονίσουμε ότι στον προσδιορισμό του προστίμου πρέπει να παίρνετε υπ’ όψιν το μέγεθος της επιχείρησης. Το επισημαίνω αυτό γιατί όταν ο προσδιορισμός γίνεται στη βάση του κύκλου εργασιών της επιχείρησης, με γνωστή την εκτεταμένη φοροδιαφυγή ή γίνεται στο συγκεκριμένο μόνο σημείο πώλησης, τότε ή θα έχουμε αποφυγή προστίμου ή περιορισμό του σε επίπεδα που θα είναι κατά πολύ μικρότερα από τα κέρδη που αποκόμισαν από τις παραβάσεις τους αυτές οι μεγάλες επιχειρήσεις. 
    Βέβαια, το κύριο πρόβλημα είναι να εισπράττονται τα πρόστιμα που επιβάλλονται. Δεν είναι λίγες οι περιπτώσεις που στο παρελθόν επιβλήθηκαν πρόστιμα σε επιχειρήσεις για διάφορες παραβάσεις και μάλιστα σοβαρές και δεν εισπράχθηκαν ποτέ. Επιβλήθηκαν δηλαδή για τα μάτια του κόσμου, όπως λέει ο λαός μας, όταν ακούει να λέγεται ότι επιβλήθηκαν πρόστιμα σε επιχειρήσεις. 
    Ένα άλλο πρόβλημα ευρέως διαδεδομένο και συνδεδεμένο με την πρακτική των μεγάλων επιχειρήσεων είναι να πληρώνουν τα κέρδη, αν τα πληρώνουν επαναλαμβάνω, και στη συνέχεια να τα μετακυλούν στις πλάτες των καταναλωτών μέσα από την αύξηση του κόστους. Έτσι βγαίνουν διπλά κερδισμένοι, αφού κερδίζουν από την παρανομία και από τον επιμερισμό του προστίμου στους καταναλωτές. 
    Επίσης, είμαστε αντίθετοι με αυτό που προωθείτε με το άρθρο 2 και συγκεκριμένα με την παράγραφο 6. Είμαστε αντίθετοι γιατί επαφίεται στους υπεύθυνους των παρανομουσών επιχειρήσεων να προβαίνουν σε απόσυρση και ανάκληση τροφίμων που δεν ανταποκρίνονται στην ασφάλεια. Το δε κράτος και οι ελεγκτικοί του μηχανισμοί περιορίζονται σε δειγματοληπτικούς και κατασταλτικούς ελέγχους. Δίνεται, μάλιστα, η δυνατότητα να μην κατάσχονται τρόφιμα που δεν πληρούν τους όρους της κείμενης νομοθεσίας με το πρόσχημα ότι είναι ασφαλή. Συγχρόνως και επειδή υπάρχει αρκετή υποκειμενικότητα γύρω από τον καθορισμό αν είναι ασφαλές ή όχι ένα προϊόν, ανοίγεται ένα παραθυράκι, με βάση το οποίο μπορεί να ξεφύγει ο έλεγχος και να συναλλαχθεί ο ελεγκτής με τον ελεγχόμενο. 
    Ακόμη θα ήθελα να προσθέσω ότι όπως δίνεται ο ορισμός της νοθείας, με την παράγραφο 8 του ίδιου άρθρου, δεν είναι επαρκής. 
Και αυτό γιατί, εκτός από την πρόσμιξη με ευτελέστερης αξίας προϊόντα με στόχο το κέρδος, υπάρχει και η προσθήκη ουσιών που «βελτιώνουν» τις φυσικές ιδιότητες ενός προϊόντος, ενός τροφίμου. Δεν το θεωρείτε αυτό νοθεία, κύριε  Υπουργέ; Και αν δεν το θεωρείτε γιατί; 
      Όσον αφορά την επιβολή ποινών και προστίμων, εμείς διαφωνούμε να ανατίθεται αυτό στο Νομάρχη όπως γίνεται με το άρθρο 3, όπως διαφωνούμε και με την καθιέρωση φόρου της τάξης του 50% εκ των προστίμων στις Νομαρχιακές Αυτοδιοικήσεις. Και διαφωνούμε γιατί, όπως τονίσαμε και κατά τη συζήτηση στην αρμόδια Επιτροπή αφ’ ενός πρόκειται για δραστηριότητες που συνδέονται και με την οικονομία της χώρας μας και την ασφάλεια των προϊόντων και αφ’ ετέρου γιατί έχουν άμεση αναφορά στην υγεία των πολιτών. Και γι’ αυτό πρέπει να ανήκουν αποκλειστικά και μόνο στην αρμοδιότητα του κράτους.
      Εξάλλου, με την επιβολή προστίμων και είσπραξη φόρων από τα πρόστιμα υπέρ της Νομαρχιακής Αυτοδιοίκησης, αυτή μετατρέπεται σε εισπρακτικό μηχανισμό και εμείς διαφωνούμε κάθετα με αυτό.
      Δώστε τους πόρους που χρειάζεται η Νομαρχιακή Αυτοδιοίκηση και που οφείλετε να δώσετε σε αυτήν και μην τη μετατρέπετε,  κύριοι συνάδελφοι, σε εισπρακτικό μηχανισμό. Βέβαια, σ’ αυτό πρέπει να απαιτήσουν και οι νομάρχες και οι Νομαρχιακές Αυτοδιοικήσεις. 
      Δευτερευόντως, διαφωνούμε και με την ενίσχυση του μονοπρόσωπου αποφασιστικού ρόλου του νομάρχου ως προς την επιβολή των προστίμων και των άλλων ποινών επισημαίνοντας ότι αυτό, πέρα από τα άλλα, θα έχει ενδεχομένως σαν αποτέλεσμα να ενισχυθούν τα φαινόμενα συναλλαγής και των πελατειακών σχέσεων. Επιμένουμε για μια ακόμη φορά ότι η αρμοδιότητα της επιβολής προστίμων και ποινών πρέπει να είναι αποκλειστικά στο κράτος.
      Ακόμα, αντίθετους μας βρίσκει και το άρθρο 8, αφού με την καθιέρωση της ενδικοφανούς διοικητικής προσφυγής προστίθεται ένα ακόμη επίπεδο συναλλαγής και φιλτραρίσματος για την αποφυγή των προστίμων στους παραβάτες. Θεωρούμε ότι αυτές οι διαφορές πρέπει να επιλύονται μόνο από τα δικαστήρια.
      Κυρίες και κύριοι Βουλευτές, όποιος ισχυρίζεται ότι στα πλαίσια της σημερινής πολιτικής μπορούν να εξαλειφθούν τα φαινόμενα της κερδοσκοπίας, της αισχροκέρδειας, της νοθείας των προϊόντων κ.λπ. ή αφελής είναι ή στόχο του έχει να εξαπατήσει τις λαϊκές μάζες. Τα φαινόμενα αυτά δεν εξαλείφονται, όχι για κανένα λόγο, αλλά γιατί είναι σύμφυτα με την αναζήτηση του καπιταλιστικού κέρδους, που είναι η κινητήριος δύναμη του καπιταλιστικού συστήματος.
      Στα πλαίσια του ανταγωνισμού, που στον καπιταλισμό θα είναι πάντα άγριος και βάρβαρος και σε καμμιά περίπτωση ελεύθερος, πάντα οι πολυεθνικές και μεγάλες επιχειρήσεις «θα έχουν το πάνω χέρι» και θα καθορίζουν το επίπεδο των κερδών τους, πάντα θα πετυχαίνουν τις τιμές που επιδιώκουν, πολύ περισσότερο που στα πλαίσια του ανταγωνισμού δεν υπάρχουν έλεγχοι τιμών ούτε ανώτερα ούτε κατώτερα επίπεδα κερδών. Οριστική λύση του προβλήματος θα έχουμε μόνο όταν η παραγωγική βάση της χώρας μας περιέλθει στα χέρια των εργαζομένων. Και βέβαια, αυτό δεν θα γίνει από μόνο του, αλλά θα έλθει σαν αποτέλεσμα της πάλης της εργατικής τάξης και των συμμάχων της και στην κατεύθυνση αυτή ξετυλίγει τη δράση του το Κομμουνιστικό Κόμμα Ελλάδας. 
      Καλούμε τους εργαζόμενους της χώρας μας και τις πλατειές λαϊκές μάζες να μην εγκλωβίσουν τη δυσαρέσκειά τους στα διάφορα σενάρια αναμόρφωσης του πολιτικού σκηνικού, αφού αυτό θα εξυπηρετεί πάλι τις ανάγκες της πλουτοκρατίας, να εγκαταλείψουν τα κόμματα του ευρωμονοδρόμου και μέσα από τη χειραφέτησή τους να προχωρήσουν στη ριζική ανατροπή του συσχετισμού των δυνάμεων σε πολιτικό και συνδικαλιστικό επίπεδο και κύρια να προχωρήσουν στην ενίσχυση του Κομμουνιστικού Κόμματος Ελλάδας. Καταψηφίζουμε το νομοσχέδιο.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η ειδική αγορήτρια του ΣΥ.ΡΙΖ.Α. κ. Ευαγγελία Αμανατίδου-Πασχαλίδου.
      ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Κύριε  Υπουργέ,  κύριοι συνάδελφοι, συζητούμε σήμερα σε μια και μόνο συνεδρίαση στην Ολομέλεια της Βουλής την αναθεώρηση διατάξεων του ν.136/1946 «περί Αγορανομικού Κώδικα», σε μια περίοδο που ο λαός που ζει σ’ αυτή τη χώρα βιώνει στο πετσί του την ακρίβεια και την ανασφάλεια που αφορά την ποιότητα της διατροφής του, τη στιγμή που το διατροφικό σκάνδαλο του ουκρανικού εισαγόμενου ηλιέλαιου δεν έχει τέλος και έχει πάρει εφιαλτικές διαστάσεις όταν ανιχνεύεται ακόμα και σε βρεφικές τροφές.
    Η πρόβλεψη του προϋπολογισμού για το 2008, για τον πληθωρισμό, ήταν 2,8%. Ο επίσημος τιμάριθμος είναι 4,6%, με ανοδική συνεχώς πορεία που διαφαίνεται ότι θα ξεπεράσει κατά πολύ το 5% στο τρέχον έτος. 
    Όπως προανέφερα, η ακρίβεια είναι αχαλιναγώγητη. Σε όλα σχεδόν τα είδη πρώτης ανάγκης και όχι μόνο, ο καταναλωτής είναι απροστάτευτος και η Κυβέρνηση δείχνει σαν να μην καταλαβαίνει, εξαρτώμενη πάντα από τα μεγάλα οικονομικά συμφέροντα, για τους λόγους που όλοι γνωρίζουμε. Προτιμά καθημερινά, πολίτες αυτής της χώρας να πέφτουν κάτω από το όριο της φτώχειας, από το να βάλει χέρι στα καρτέλ, σε αυτούς που αισχροκερδούν στην πλάτη του λαού, σε αυτούς που ευθύνονται για το τελευταίο διατροφικό σκάνδαλο. Βέβαια, οι ελεγκτικοί μηχανισμοί αποδυναμωμένοι είναι ελλιπείς και κάθε φορά που βγαίνουν στο φως παρατυπίες και παραλείψεις, πιέζεται η Κυβέρνηση και με τη σειρά της πιέζει τους εκάστοτε διορισμένους προέδρους του Ε.Φ.Ε.Τ. σε παραιτήσεις. Τυχαίο; Σ’ ένα χρόνο σχεδόν είχαμε τρεις παραιτήσεις.
    Η Επιτροπή Ανταγωνισμού, πού είναι; Ποιος είναι ο ρόλος της; Το παρόν νομοσχέδιο θα μπορούσε να μας προστατέψει όλους, να κτυπήσει την ακρίβεια και να κατεβάσει το «ασανσέρ» των τιμών. Είναι γνωστό ότι οι κατηγορίες προϊόντων που έχουν καθορισμένη τιμή, όπως τα φάρμακα, ή είναι ελεγχόμενα προϊόντα ποσοστού κέρδους και υπερβολικού ποσοστού κέρδους, όπως είναι σε σχέση με μέτρα και σταθμά ή με τα περιτυλίγματα, είναι μόνο το 5% των προϊόντων της ελληνικής αγοράς. Το υπόλοιπο 95% περίπου είναι ελεύθερα, λόγω της απελευθέρωσης των τιμών που έχει να κάνει με τον ανταγωνισμό. Βέβαια, ενώ εννοείται ως ανταγωνισμός, ο υγιής, που η ελεύθερη αγορά είναι ο μοχλός που τον ενεργοποιεί, βλέπουμε ότι καταντά μοχλός για να αυξάνονται τα υπερκέρδη των επιχειρήσεων που ευθύνονται για το μεγάλο άνοιγμα της ψαλίδας που υπάρχει ανάμεσα σ’ αυτούς που παράγουν τα προϊόντα και σε όλους τους υπόλοιπους που τα καταναλώνουν.
    Σε αρκετές των περιπτώσεων, στο βωμό του κέρδους, μπαίνει και η αλλοίωση προϊόντων, με συνέπεια τη μη ασφάλεια και την κακή ποιότητα αυτών που μπορεί να βάλει σε κίνδυνο πλέον και τη ζωή των καταναλωτών. 
     Ο κ. Αλογοσκούφης στις 29.7.2005 εξέδωσε μια υπουργική απόφαση που δίνει το δικαίωμα στον Υπουργό Ανάπτυξης, να μετακινεί προϊόντα από την κατηγορία των προϊόντων της ελεύθερης αγοράς στην κατηγορία του ελεγχόμενου ποσοστού κέρδους ή τις καθορισμένης τιμής και το αντίθετο. Σε αυτήν την υπουργική απόφαση στηρίχθηκε το Υπουργείο Ανάπτυξης και εξέδωσε, ορθώς, ανακοίνωση όπου μετακινεί προϊόντα από τα ελεύθερα στα ελεγχόμενα, συνεπεία του σκανδάλου του ηλιέλαιου και αναφέρει ότι οι τιμές του λαδιού δεν θα ξεπερνούν σε καμμία περίπτωση τις τιμές που υπήρχαν στις 20.5.2008 στα σημεία λιανικής πώλησης, χωρίς όμως να βάζει ανώτατη τιμή. 
    Ποιος μπορεί να ελέγξει τις τότε τιμές για να γνωρίζουμε τελικά αν ισχύει το μέτρο; Κύριε Υπουργέ, ξέρετε στο ράφι του σούπερ μάρκετ της γειτονιάς σας στις 20 του μήνα, τι τιμή είχε το λάδι; Εγώ δεν το γνωρίζω. 
    Ενδεικτικά θα αναφέρω ότι σε μεγάλα σούπερ μάρκετ στις 21 Μαΐου απ’ ό,τι μου ανέφεραν, το έξτρα παρθένο ελαιόλαδο είχε από 7 ευρώ έως 7,40 ευρώ το λίτρο, συσκευασμένο, βέβαια, από μεγάλες εταιρείες, τη στιγμή που το κόστος παραγωγής είναι 2,65 ευρώ το κιλό –όχι το λίτρο- και ο παραγωγός τελικά παίρνει καθαρά στο χέρι μόνο 2,60 ευρώ. Όλοι καταλαβαίνουμε ποιος είναι ο κερδισμένος στην προκειμένη περίπτωση. Άλλωστε, ως ΣΥ.ΡΙΖ.Α., επιμέναμε, σε προϊόντα πρώτης ανάγκης να υπάρχει τιμή οροφής και έλεγχος ποιότητας. Θεωρήσατε ότι ήμασταν έξω από το πνεύμα της ελεύθερης αγοράς και τώρα ιδού τα αποτελέσματα. Τα μέτρα κατά της ακρίβειας φαντάζουν μακρινά, όσο και αν επιμένετε ότι είναι ενεργοποιημένα. Κρατήστε τα στα χαρτιά και τις εξαγγελίες, βολεύει. 
    Και θα ήθελα εδώ να κάνω μια παρένθεση και να μεταφέρω την ανησυχία όλων των καταναλωτών αλλά και την αγωνία, για το αν θα υπάρξει σωστή στελέχωση των ελεγκτικών μηχανισμών όπως είναι ο Ε.Φ.Ε.Τ..
    Στην Επιτροπή Παραγωγής και Εμπορίου μου απαντήσατε, κύριε Βλάχο, ότι θα προχωρήσετε σε άμεσες προσλήψεις. Εμένα με τρομάζουν οι άμεσες προσλήψεις, όπως σας είπα και στην Επιτροπή. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Να μην τις κάνουμε, αν σας τρομάζουν. 
    ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Δεν είναι αυτός ο λόγος. 
    ΠΡΟΕΔΡΕΥΟΥΣΑ (Βέρα Νικολαΐδου): Κυρία Αμανατίδου, συνεχίστε χωρίς να κάνετε διάλογο. Θα απαντήσει ο Υπουργός σε αυτά που θέλετε.
    ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Όταν θα γίνουν άμεσες προσλήψεις, ποιος διασφαλίζει ότι οι προσληφθέντες θα είναι άτομα που δεν θα είναι ένας ακόμα κομματικός μηχανισμός, που θα μπλοκάρεται κάθε φορά που θα θίγονται συγκεκριμένα συμφέροντα; Πρόταση: Αν θέλετε να κάνετε προσλήψεις, υπάρχουν οι αναπληρωματικοί του Α.Σ.Ε.Π. του 1998 που περιμένουν διορισμό. Αξιοποιήστε τους. 
    Επί των άρθρων θεωρούμε ότι η αποποινικοποίηση των παραβάσεων του Αγορανομικού Κώδικα και η επιβολή μόνο διοικητικών προστίμων δεν αναβαθμίζει τον αγορανομικό κώδικα, αλλά τα κέρδη των επιτηδείων.
    Στο άρθρο 30 παράγραφος 1 του Αγορανομικού Κώδικα πώς μπορεί να καθοριστεί το 2% επί του κύκλου εργασιών για το τελευταίο έτος του προϊόντος που αναφέρεται στην παράβαση; Σε μία μεγάλη αλυσίδα καταστημάτων το διοικητικό πρόστιμο των 5.000 ευρώ, μόνο για το συγκεκριμένο σημείο πώλησης και όχι στο σύνολο της αλυσίδας όπου πωλείται το προϊόν, δεν είναι πρόστιμο που τρομάζει ούτε πατάσσει την αισχροκέρδεια στα είδη ελεγχόμενου κέρδους. 
    Υπάρχουν άρθρα που είναι μόνο για διοικητικά πρόστιμα. Να μην τα αναφέρω. 
    Άρθρο 30 παράγραφος 20. Και αυτή η παράγραφος έχει τα χαρακτηριστικά των παραγράφων 1, 4 και 11 του ιδίου άρθρου. Πείτε μας, όμως, πώς θα προσδιορίσετε το υπερβολικό κέρδος λαμβάνοντας υπόψη όλα εκείνα τα στοιχεία που αναφέρονται. Παραδείγματος χάριν, ποσοστό επιχειρηματικού και χρηματοοικονομικού κινδύνου, αμοιβή προσωπικής εργασίας του επιχειρηματία, συνδυασμός περιστάσεων και γενική κατάσταση της αγοράς, λαμβάνοντας υπόψη και την τιμή αντικατάστασης. Εγώ δεν κατάλαβα. Με όλα τα παραπάνω που ανέφερα, το διοικητικό πρόστιμο των 5.000 ευρώ είναι δύσκολο να επιβληθεί τη στιγμή που δεν μπορούν να διαπιστωθούν όλα τα προηγούμενα.
    Άρθρο 32. Άλλη μία ποινικοποιημένη παράγραφος με πρόστιμα που «χαϊδεύουν» ειδικά τους μεγάλους επιχειρηματίες όταν βέβαια αυτοί ελέγχονται για παραβάσεις διαφορετικών τιμών της ταμπέλας και του ταμείου. 
    Σε όλα τα παραπάνω άρθρα και τις παραγράφους αυτών μπαίνει διπλασιασμός του προστίμου που επιβλήθηκε. Εδώ κάνατε μία βελτίωση και από τους έξι μήνες από ό,τι είδα προηγουμένως που μας δώσατε τις πήγατε στο ένα έτος, όταν έχουμε να κάνουμε με την ίδια παράβαση. Σαν πρώτο μέτρο είναι σωστό. Αλλά το πιο σωστό θα ήταν, κύριε Υπουργέ –τώρα που έχετε έλθει κιόλας- να γίνει το μητρώο επιχειρήσεων που κατ’ επανάληψη παρανομούν. Να ξέρουμε τις λίστες όλων αυτών, που τόσα χρόνια μας εμπαίζουν. 
    Άρθρο 32 παράγραφος 4. Ενώ στο άρθρο 31 παράγραφοι 4 και 5 υπάρχει το ύψος του προστίμου, σε αυτό δεν αναφέρεται, ενώ μιλάει για πώληση ή κατοχή μη ασφαλών και επιβλαβών για την υγεία προϊόντων. Γιατί; Τι σκοπιμότητα υπάρχει και δεν αναφέρεται κανένα πρόστιμο;
    Άρθρο 32 παράγραφος 5. Είναι ένα άρθρο που αναφέρεται στα επίμαχα σπορέλαια και μπαίνει το διοικητικό πρόστιμο των 15.000 ευρώ. Στα τελευταία άρθρα ο διπλασιασμός του προστίμου για την ίδια παράβαση γίνεται και αυτός ενός έτους και διαγράφεται στο πέρας του. 
    Άρθρο 52. Αναφέρεται σε μη ασφαλή τρόφιμα, που κατάσχονται από αρμόδιες αρχές και στην υποχρέωση των επιχειρήσεων, που πρέπει να απομακρύνουν ακατάλληλα τρόφιμα ενημερώνοντας τις αρμόδιες αρχές. Πόσες φορές συμβαίνει το τελευταίο, δηλαδή να ενημερώνει ο υπεύθυνος του καταστήματος ότι άκουσε για αλλοιωμένα προϊόντα και ότι αυτός τα απέσυρε; Νομίζω σχεδόν ποτέ. 
    Φορείς επιβολής προστίμων. Πέραν των 2.000 ευρώ το υπερβάλλον πρόστιμο επιβάλλεται με απόφαση νομάρχη. Αν κατάλαβα καλά, στις βελτιώσεις που έχετε κάνει, κάπου αναφέρεται ότι αντί να είναι ο νομάρχης που επιλαμβάνεται κάποιων θεμάτων, θα είναι ο Υπουργός, επιλεκτικά. Όχι και ο ένας και ο άλλος. Δηλαδή, μπορώ να επιλέξω εγώ ή τον Υπουργό ή το νομάρχη! Καλό αυτό! 
      Διαδικασία επιβολής κυρώσεων. Εδώ αναφέρεται ότι εντός πέντε ημερών οι αρμόδιες αρχές οφείλουν να διαβιβάσουν πλήρη σχετικό φάκελο της υπόθεσης στην αρμόδια νομαρχιακή επιτροπή εμπορίου. Επειδή όλοι γνωρίζουμε τη γραφειοκρατία των υπηρεσιών, είναι και ένας τρόπος που αν χρησιμοποιηθεί τεχνηέντως και παρέλθει ο χρόνος, δεν θα υπάρχει παράβαση. Όπου επιβάλλεται κλείσιμο, για σοβαρές παραβάσεις. Δεν ξέρω αν έχουν μπει στις διορθώσεις. Δεν πρόσεξα. Οι έξι μήνες πρέπει να επιμηκυνθούν όταν μιλάμε, όμως, για πολύ σοβαρές παραβάσεις.
      Νομίζω ότι διαγράψατε τις πέντε ημέρες στο άρθρο 5 και τις κάνατε τριάντα για την κοινοποίηση του ενδιαφερόμενου. Νομίζω ότι αυτό είναι προς μία καλύτερη κατεύθυνση. Αναπροσαρμογή διοικητικών προστίμων. Στο άρθρο 6 λέτε ότι με κοινή απόφαση Υπουργού Οικονομίας και Οικονομικών και Ανάπτυξης μπορεί να αναπροσαρμόζεται το ύψος των διοικητικών προστίμων που επιβάλλονται. Όμως, δεν υπάρχει πουθενά αιτιολόγηση και δημοσιότητα. Δεν πρέπει να αιτιολογούνται και να δημοσιεύονται όλες αυτές οι αναπροσαρμογές; Θέλω μία απάντηση σε αυτό, κύριε Υπουργέ. 
      Στο άρθρο 8 για το παραδεκτό της προσφυγής ενώπιον δικαστηρίου καταβάλλεται στην αρμόδια Δ.Ο.Υ. ποσό ίσο με το 20% του εκάστοτε επιβαλλόμενου προστίμου. Γιατί τόσο μικρό ποσοστό μόνο; Αν δεν κάνω λάθος, ήταν πολύ παραπάνω στον Αγορανομικό Κώδικα. Το ίδιο ισχύει και για την Επιτροπή Ανταγωνισμού. 
      Στο άρθρο 9 μιλάτε για αρμόδιες υπηρεσίες και για έλεγχο εφαρμογής περί Αγορανομικού Κώδικα. Αναφέρετε τον Ε.Φ.Ε.Τ. που έχει προβλήματα έλλειψης προσωπικού και δεν στελεχώνεται, εκτός όλων των άλλων. Γι’ αυτό το νομοσχέδιο αναθεωρημένων διατάξεων στην Επιτροπή επιφυλαχθήκαμε για να δούμε την τελική διαμόρφωσή του. Δυστυχώς, θεωρούμε ότι ακόμα και οι τελευταίες βελτιώσεις, που κάποιες είναι καλύτερες από τις προηγούμενες, δεν έγιναν στο βαθμό που θα έπρεπε, για να παταχθεί όλο αυτό που γίνεται στην Ελλάδα. 
      Επειδή θεωρούμε ότι οι πολίτες πρέπει να τιμωρηθούν και ότι οι πραγματικά υπεύθυνοι όλης αυτής της κατάστασης, δεν τιμωρούνται, καταψηφίζουμε τον παραπάνω νόμο επί της αρχής και επί των άρθρων. Βέβαια, ο Συνασπισμός Ριζοσπαστικής Αριστεράς θα συνεχίσει να υπερασπίζεται την αναδιανομή του πλούτου, τα κινήματα των πολιτών και μία διαφορετική ποιότητα ζωής. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ο ειδικός αγορητής του ΛΑ.Ο.Σ. κ. Βορίδης έχει το λόγο. 
      ΜΑΥΡΟΥΔΗΣ ΒΟΡΙΔΗΣ: Κυρίες και κύριοι συνάδελφοι, θα ξεκινήσω με μία θετική παρατήρηση την οποία οφείλω και προς τον κύριο Υπουργό και προς τον κύριο Υφυπουργό. Είναι εξαιρετικά θετικό για την ποιότητα του νομοθετικού έργου, αλλά και της ίδιας της κοινοβουλευτικής διαδικασίας το να υπάρχουν βελτιώσεις και το να εισακούονται οι κριτικές από την πλευρά της Αντιπολίτευσης. Είναι κάτι το οποίο δεν συμβαίνει συχνά. Σε αυτό το σχέδιο νόμου η Κυβέρνηση έχει κάνει σημαντικές και εκτεταμένες αλλαγές προς τη θετική κατεύθυνση. Νομίζω ότι αυτό σε μεγάλο βαθμό δικαιώνει την ίδια τη δουλειά της Κοινοβουλευτικής Επιτροπής και αποδεικνύει ότι υπάρχουν στιγμές που μπορούν να βελτιωθούν τα πράγματα μέσα από αυτήν τη διεργασία που δεν είναι τελείως στείρα και τελείως τυπική. Από αυτήν την πλευρά, οφείλω να το σημειώσω ότι είναι θετική η στάση ειδικά του συγκεκριμένου Υπουργείου. Να πω την αλήθεια, δεν το συναντάμε συχνά σε άλλα σχέδια νόμων.
      Δεύτερον, προχωρώντας, πρέπει να πω ότι υπήρξε μία εκτεταμένη αναφορά από πολλούς συναδέλφους στο πρόβλημα των ημερών, δηλαδή στο πρόβλημα της ακρίβειας. 
Και αυτό νομίζω ότι όλοι πρέπει να δεχθούμε πως είναι ένα σημαντικό, μεγάλο και πραγματικό πρόβλημα. Οφείλουμε όμως να είμαστε και ξεκάθαροι στον τρόπο με τον οποίο θα το αντιμετωπίσουμε. 
      Ακούστηκαν εδώ, κυρίως από την Αριστερά, να αναπαράγονται οι γνωστές κραυγές ενοχοποιήσεως της αγοράς, της ελευθερίας του εμπορίου, σε τελευταία ανάλυση –και να το πούμε- του απολύτως θεμιτού επιχειρηματικού τρόπου της διεκδικήσεως κέρδους. Δεν θα ενοχοποιήσουμε αυτά ούτε θα επιστρέψουμε στα σοβιετικά μοντέλα για να αντιμετωπίσουμε την ακρίβεια, αυτό να το ξεκαθαρίσουμε. 
      Εκείνο, όμως, που πρέπει να κάνουμε από την άλλη μεριά είναι –και αυτό νομίζω είναι η ευθύνη της Κυβερνήσεως και εκεί κατά τη γνώμη μου υπάρχουν ελλείμματα που πρέπει να εντοπιστούν- να ρυθμιστούν οι αγορές, να ρυθμιστούν αποτελεσματικά ώστε και να λειτουργούν, παράγοντας καλύτερα προϊόντα και φθηνότερες τιμές, αλλά ταυτόχρονα να μπορέσει να υπάρξει εκείνη η εποπτεία, που εκείνους οι οποίοι προσπαθούν να αποκλίνουν, αυτούς να τους τιθασεύει. 
      Υπάρχει ένα κλειδί στη λειτουργία της αγοράς και το ξέρει το Υπουργείο Ανάπτυξης, το ξέρετε, κύριε Υπουργέ. Το κλειδί λέγεται ανταγωνισμός. Αυτό είναι το βασικό κλειδί. Αυτό το οποίο εντοπίζουμε σ’ όλα τα επίπεδα της λειτουργίας του κράτους είναι ότι εν τέλει δεν χτίζονται μηχανισμοί, οι οποίοι να διασφαλίζουν αυτό ακριβώς, τον ανταγωνισμό. Δεν χτίζονται μηχανισμοί και αυτό το βλέπουμε παντού, το είδαμε στη χθεσινή συζήτηση. 
      Εκείνο που παρατηρούμε σ’ όλα τα επίπεδα είναι ότι όλοι οι εποπτικοί μηχανισμοί, οι μηχανισμοί του κράτους -είτε λέγονται «Επιτροπή Ανταγωνισμού», είτε λέγονται αλλιώς, παραδείγματος χάρη μιλούσαμε χθες για μια επιτροπή της Τραπέζης της Ελλάδος που έχει την ευθύνη να παρατηρεί το πώς γίνεται η διαχείριση των αποθεματικών των Ταμείων Κοινωνικής Ασφαλίσεως- δεν λειτουργούν και επίσης δεν διαμορφώνεται το κατάλληλο θεσμικό πλαίσιο. 
      Εκεί είναι που πρέπει κάποιος να δώσει σημασία. Εκεί είναι που, πέρα από λαϊκισμούς και από δαιμονοποιήσεις, πρέπει να ενσκήψει και να δει τι είναι εκείνο που μπορεί να κάνει. Αλλιώς ακούστε φθηνές ρητορείες από πάσα πλευρά και κάθε πτέρυγα, οι οποίες λένε για το πόσο κακά πάνε τα πράγματα, πόσο μεγάλη είναι η ακρίβεια και πόσο υποφέρει ο κόσμος. 
      Πολύ ωραία! Να συμβάλουμε και εμείς σ’ αυτό. Συμφωνούμε απόλυτα. Υπάρχει κάποιος που λέει ότι είναι καλά τα πράγματα στην αγορά; Με συγχωρείτε, κυρίες και κύριοι συνάδελφοι, ούτε η Κυβέρνηση δεν το λέει αυτό, ούτε η Κυβέρνηση δεν το ισχυρίζεται αυτό! Μην λέμε, λοιπόν, εδώ κοινοτοπίες. Να έρθουμε να πούμε πώς λύνεται και η θέση εδώ πρέπει να είναι ξεκάθαρη. 
      Λύνεται όταν θεσπίσουμε, πρώτον, πλαίσιο λειτουργίας και δεύτερον, αποτελεσματικούς εποπτικούς μηχανισμούς. Ούτε πλαίσιο λειτουργίας σοβαρό θεσπίζετε, γιατί υπολειπόμεθα ή δεν εφαρμόζουμε επαρκώς τη νομοθεσία για τον ανταγωνισμό, ούτε όμως στην πραγματικότητα εξοπλίζουμε τους ελεγκτικούς μηχανισμούς -που για τα μάτια του κόσμου χτίζουμε- με τα επαρκή μέσα ώστε να παίξουν τον εποπτικό και ρυθμιστικό τους ρόλο. Εδώ πρέπει να γίνει η κριτική και εδώ πρέπει να εντοπιστεί. 
      Έρχομαι σ’ αυτά που υποτίθεται ότι θέλει να κάνει αυτό το σχέδιο νόμου. Διαβάζω από την εισηγητική έκθεση ότι κινείστε στην κατεύθυνση της απλοποιήσεως των διατάξεων του Αγορανομικού Κώδικα και στην κατεύθυνση της αποποινικοποιήσεως παραβάσεων που σήμερα δεν νοείται να έχουν ποινικό χαρακτήρα. 
      Είπα ότι ενώ και τα δύο είναι θεμιτοί στόχοι μιας αναθεωρήσεως του Αγορανομικού Κώδικα, τίποτα από τα δύο δεν πραγματώνεται με το συγκεκριμένο σχέδιο νόμου. Τα διακηρύσσετε και εν συνεχεία δεν τα υλοποιείτε. Γιατί δεν τα υλοποιείτε; 
      Αυτό γίνεται γιατί δεν υπάρχει στην πραγματικότητα απλοποίηση, γιατί ο Αγορανομικός Κώδικας –το έχω πει αρχικά, το είπα στην επιτροπή, το ξαναλέω και τώρα- είναι ένα νομοθετικό διάταγμα του 1946, το οποίο ούτως ή άλλως είναι πεπαλαιωμένο και θα ήθελε ριζική αναθεώρηση και δεύτερον γιατί το corpus της αγορανομικής νομοθεσίας δεν είναι στον Αγορανομικό Κώδικα, είναι στον Κώδικα Τροφίμων και Ποτών και σε αγορανομικές διατάξεις, κυρίως στην αγορανομική διάταξη 14/89. 
Όσο κάποιος δεν ασχολείται με αυτά τα δύο μεγάλα σώματα, τόσο δεν θα υπάρξει αυτό που λέτε, η απλοποίηση των αγορανομικών διατάξεων. Αυτό είναι το ένα.
      Δεύτερο ζήτημα είναι η αποποινικοποίηση των παραβάσεων, που σήμερα δεν νοείται να έχουν ποινικό χαρακτήρα. Συμφωνούμε. Πράγματι, αρμόζον κατ’ αρχάς για τα αγορανομικά αδικήματα είναι το διοικητικό πρόστιμο. Ποιος είναι όμως –το ξαναλέω- ο μεγάλος όγκος του αγορανομικού δικαίου; Είναι οι αγορανομικές διατάξεις. Είναι ποινικοποιημένες οι αγορανομικές διατάξεις; Όλες, κύριε Βολουδάκη! Είναι ποινικοποιημένες μέσω του άρθρου 30 παράγραφος 12 και του 30 παράγραφος 15. Αυτές είναι γενικές ρήτρες, γενικά άρθρα που υπάρχουν στον Αγορανομικό Κώδικα. Δεν έχουν εξαλειφθεί, είναι εκεί μια χαρά αυτά τα δύο τα συγκεκριμένα και το πλαίσιο ποινής φυλακίσεως είναι από δεκαπέντε μέρες μέχρι πέντε έτη. Αυτή είναι η πραγματικότητα σήμερα. Θα θέλατε να ξεκινήσετε μια διεργασία; Από εκεί έπρεπε να ξεκινήσει. Εγώ δεν λέω ότι όλα τα αδικήματα που θεσπίζονται στις αγορανομικές διατάξεις δεν έπρεπε να έχουν ποινικό χαρακτήρα. Το άρθρο 330 της 14/89 που προβλέπει για τη διακίνηση ακαταλλήλων τροφίμων βεβαίως και πρέπει να έχει ποινικό χαρακτήρα. Φυσικά. Αλλά να έχει ποινικό χαρακτήρα το χριστουγεννιάτικο στολίδι; Όχι, δεν πρέπει να έχει ποινικό χαρακτήρα. Και έχει. Αν όμως έχει ποινικό χαρακτήρα το χριστουγεννιάτικο στολίδι, το οποίο ποινικοποιείται μέσω της 14/89, ή το ποια ακριβώς θα είναι η υφή του κορν μπιφ, που τιμωρείται μέσα από τις διατάξεις του Κώδικα Τροφίμων και Ποτών, τότε δεν μπορείτε να έρχεστε και να αποποινικοποιείτε το υπερβολικό κέρδος. Γιατί εδώ αυτό που κάνετε είναι να αποποινικοποιείτε, με τις πρώτες σας διατάξεις, τις παραβάσεις αυτές. 
      Και διαβάζω τώρα εδώ κι έρχομαι πια στο σχέδιο νόμου. Αυτό είναι που κάνετε στο πρώτο σας άρθρο. Λέτε: «όποιος απαιτεί ή εισπράττει κατά τη χονδρική ή λιανική πώληση προϊόντων ή την παροχή υπηρεσιών ποσά ή αμοιβές που υπερβαίνουν, προκειμένου για είδη και υπηρεσίες της κατηγορίας του ελεγχόμενου κέρδους, την καθορισμένη ανώτατη τιμή…». Αυτό το αποποινικοποιείτε. Μα αυτό θα σας πω ότι έχει απαξία. Έχει ηθικοκοινωνική απαξία να του λες του άλλου ότι υπάρχει μια ανώτατη τιμή, να έρχεται να την παραβιάζει αυτός και να του λες «όχι, αυτό θα το τιμωρήσω με διοικητικό πρόστιμο». Γιατί τον τιμωρείτε αυτόν με διοικητικό πρόστιμο; Έχετε κάνει μια αλλαγή, αλλά η αλλαγή αυτή αφορά μόνο μία από τις παραγράφους αυτές -κατόπιν της κριτικής που σας ασκήσαμε και δέχομαι ότι αυτό είναι προς τη θετική κατεύθυνση- που αφορά μόνο την παρεμπόδιση του ελέγχου. Μόνο αυτήν διατηρείτε στο ποινικό. Εγώ λέω: Γιατί; Από μόνο του το αδίκημα εδώ δεν είναι αξιόποινο; Και να πω και κάτι; Με συγχωρείτε, αλλά στην παρούσα συγκυρία αυτό βρήκατε να κάνετε; Δηλαδή στην παρούσα συγκυρία που όλος ο κόσμος συζητάει για την ακρίβεια, που όλος ο κόσμος ανησυχεί γι’ αυτό, εσείς πηγαίνετε σε αποποινικοποίηση αυτής της διατάξεως; 
      Είναι σωστή η ενέργεια να βάλετε και διοικητικό πρόστιμο, ώστε να μην έχει μόνο ποινικό χαρακτήρα και να τραβάει χρόνια η διαδικασία προκειμένου να φθάσει να τιμωρηθεί κάποιος. Είναι σωστή η επιβολή του διοικητικού προστίμου στην κατεύθυνση μιας άμεσης αντίδρασης της διοικήσεως. Όμως γιατί αποποινικοποίηση; Όλα αυτά, κατά τη γνώμη μου, έπρεπε να τα αφήσετε εκεί που βρίσκονται. 
      Ένα ακόμη ζήτημα είναι το εξής. Βάζετε το ζήτημα –εγώ θα το ξαναθέσω- του σταθερού προστίμου κι αυτό υποτίθεται ότι είναι στην κατεύθυνση, ας το πω έτσι, ενός εξορθολογισμού και περιορισμού της αυθαιρεσίας της διοικήσεως. Δεν θέλετε το πλαίσιο να είναι ας πούμε από 5.000 ευρώ έως κάτι. Δεν θέλετε να το  αφήσετε στην ευχέρεια της διοικήσεως, για να μην υπάρχει το περιθώριο –ας το πω- των συναλλαγών. Θέλετε να το περιορίσετε. Λέω όμως το εξής. Είναι πράγματι λάθος το τελείως ευρύ πλαίσιο. Το διάβασα χθες σ’ ένα νομοσχέδιο που έφερε το Υπουργείο Δικαιοσύνης, το οποίο λέει: «πρόστιμο από 5.000 ευρώ έως 50.000.000 ευρώ». Ναι, πράγματι, μια τέτοια ευρύτητα είναι υπερβολική. Όμως το να λέτε «5.000 ευρώ», ακριβής καθορισμός, θα σας οδηγήσει σε αδικίες. Θα μεταχειρίζεστε με ίσο τρόπο -θα ρίχνετε πεντοχίλιαρα- διαφορετικές περιπτώσεις. Έπρεπε να αφήσετε ένα μικρό περιθώριο, πέντε έως είκοσι, πέντε έως είκοσι πέντε, πέντε έως πενήντα, στη διοίκηση για να εξειδικεύει. 
      Επιμένετε στην έννοια του υπερβολικού κέρδους. Εγώ θα διαβάσω και στην Ολομέλεια τη διάταξη. Έχω ασκήσει κριτική και στην επιτροπή σ’ αυτήν τη διάταξη. Ακούστε τώρα τι είναι εκείνο το οποίο κάνετε για το θέμα του υπερβολικού κέρδους. 
    Λέτε ότι όποιος πωλεί –βέβαια από τα είδη της κατηγορίας των ελεγχομένων για υπερβολικό κέρδος- ή επιδιώκει τέτοιο κέρδος –άρα για όλα τα είδη- τιμωρείται με διοικητικό πρόστιμο. 
    Λέτε επίσης ότι για τον προσδιορισμό του υπερβολικού κέρδους λαμβάνονται υπ’ όψιν το τίμημα της αγοράς, οι ειδικές δαπάνες του εμπορίου, της βιομηχανίας ή βιοτεχνίας, η απόδοση των ιδίων και των συνολικά απασχολουμένων κεφαλαίων, οι αναλογίες γενικών δαπανών και των αποσβέσεων των επαγγελματικών εγκαταστάσεων στους τόκους του κεφαλαίου, το ποσοστό επιχειρηματικού και χρηματοοικονομικού κινδύνου, η αμοιβή της προσωπικής εργασίας του επιχειρηματία, σε συνδυασμό και με τις περιστάσεις, αλλά και τη γενική κατάσταση της αγοράς, αλλά και κάθε άλλο σχετικό με το ασκούμενο εμπόριο στοιχείο. 
    Ερώτηση συγκεκριμένη προς τους συναδέλφους μου του Κοινοβουλίου: Υπάρχει μία περίπτωση στο δισεκατομμύριο να εφαρμοστεί η διάταξη αυτή; Μία στο δισεκατομμύριο! Υπάρχει περίπτωση να υπάρξουν κοστολογικά στοιχεία τέτοια, ώστε να προσδιορίσουν μ’ αυτόν τον τρόπο το υπερβολικό κέρδος; Μία στο δισεκατομμύριο!
    Και πέντε Υπουργεία να είχατε που να ασχολούνται με την κοστολόγηση ενός προϊόντος, καθενός που υπάρχει στην αγορά, δεν επρόκειτο να βγάζετε άκρη! Τι το βάζετε; Ή παραιτηθείτε από την επιδίωξη του υπερβολικού κέρδους ως μία έννοια, η οποία είναι τελείως αφηρημένη και αφήστε την αγορά να λειτουργήσει ή, από εκεί και πέρα, θα πρέπει να έλθετε σε λογικές διατιμήσεων. Έτσι όπως το βάζετε αυτό, δηλαδή την έννοια του υπερβολικού κέρδους, είναι –επιτρέψτε μου- κοροϊδία. Κο-ρο-ϊ-δευ-ό-μα-στε! 
    Μην το λέτε. Δεν είναι ανάγκη κάθε φορά να ικανοποιούμε μία ψυχολογία που μπορεί να υπάρχει στους δημοσιογράφους, στα Μέσα ή στο κοινό, μόνο και μόνο καταθέτοντας μια διάταξη για να λέμε «να, εμείς κάτι κάναμε για το υπερβολικό κέρδος». 
    Άκουσα δε την απάντησή σας, κύριε Υπουργέ, στην επιτροπή που είπατε «ναι, εμείς θέλουμε να έχουμε δυνατότητα να μπούμε μέσα στο μαγαζί». Και απαντώ ευθέως: Όχι, να μην μπείτε μέσα στο μαγαζί! Και να μην μπείτε μέσα στο μαγαζί υπό την εξής έννοια: Ή θα μπείτε και θα κάνετε ουσιαστικό έλεγχο, αλλιώς, αν μπαίνετε για να κάνετε κουβέντα, να μην μπορείτε να μπείτε μέσα στο μαγαζί, γιατί αυτό δεν έχει κανένα νόημα!
    Μπείτε να κάνετε ουσιαστικούς ελέγχους, αν το θέλετε. Από εκεί και πέρα, εάν δεν το μπορείτε –γιατί δεν μπορείτε είτε να νομοθετήσετε είτε να πάρετε την ευθύνη- το να μπαίνετε μέσα στο μαγαζί και να γίνεται μια συζήτηση επί του κοστολογίου γενικώς, δεν έχει κανένα απολύτως νόημα.
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    Κυρία Πρόεδρε, έχω ζητήσει εξ αρχής, παρακάλεσα να μου χορηγηθεί, ένα πεντάλεπτο παραπάνω. 
    ΠΡΟΕΔΡΕΥΟΥΣΑ (Βέρα Νικολαΐδου): Ναι, θα υπάρχει μια ανοχή, αλλά υπάρχουν και είκοσι δύο συνάδελφοι που περιμένουν. 
    ΜΑΥΡΟΥΔΗΣ ΒΟΡΙΔΗΣ: Το ξέρω, αλλά το είπα, επειδή είναι μία η συζήτηση και είναι ένα μεγάλο νομοσχέδιο…
    ΠΡΟΕΔΡΕΥΟΥΣΑ (Βέρα Νικολαΐδου): Προσπαθήστε να είσθε όσο το δυνατόν πιο σύντομος. 
    ΜΑΥΡΟΥΔΗΣ ΒΟΡΙΔΗΣ: Θα προσπαθήσω, κυρία Πρόεδρε.
    Πάμε στο θέμα της νοθείας. Είναι αυτό που λέμε «ακριβοί στα πίτουρα και φθηνοί στις κότες». Το ζήτημα της νοθείας είναι ένα τεράστιο ζήτημα και είναι μια εξαιρετικά αντικοινωνική συμπεριφορά. Πώς τη μεταχειρίζεστε; 
    Επιτρέψτε μου να πω ότι τη χαϊδεύετε. Τη χαϊδεύετε! Η νοθεία δεν έπρεπε να έχει διοικητικό πρόστιμο, το οποίο να είναι –αν θυμάμαι καλά- στα 15.000 ευρώ. Έπρεπε να είναι αυξημένο.
    Το αυξήσατε μόνο για τα πετρελαιοειδή. Η απαξία δεν είναι μόνο για τα πετρελαιοειδή. Οποιαδήποτε νοθεία –και μιλάμε τώρα για είδη βιοτικής ανάγκης- είναι μια εξαιρετικά βλαπτική και αντικοινωνική συμπεριφορά και δεν πρέπει να γίνεται ανεκτή. Δεν πρέπει να γίνεται ανεκτή! Δεν είναι της ίδιας κατηγορίας με τα άλλα αγορανομικά αδικήματα. Το πρώτο είναι αυτό.
    Δεύτερον, έχετε κατ’ εξακολούθηση αφήσει το διπλασιασμό που βάζετε στην υποτροπή για τα διοικητικά πρόστιμα να ισχύει μετά το εξάμηνο. Νομίζω ότι τώρα, μετά τη διόρθωσή σας, είναι εντός του έτους. 
    Η απάντηση είναι ότι εδώ δεν πρέπει να υπάρχει κανένας περιορισμός. Θα διπλασιάζεται από το πρώτο δευτερόλεπτο και όποτε το ξανακάνουν. Όποτε! Δεν μπορεί να γίνεται ανεκτή μια τέτοια συμπεριφορά. Δεν επιτρέπεται. 
    Το επόμενο το οποίο έχω να σας προτείνω για τη νοθεία –γιατί αυτό έχει να κάνει και με τα ηλιέλαια, έχει να κάνει με πολλά πράγματα τα οποία συνέβησαν τώρα- είναι το εξής: Επαυξήστε και το αξιόποινο. Τρία – πέντε το πλαίσιο φυλακίσεως. Πλημμέλημα μεν, αλλά τρία – πέντε! Να ξεκινούν αυτοί που νοθεύουν τα τρόφιμα από ποινή μη εξαγοράσιμη! Δεν παίζει κανείς μ’ αυτά και δεν υπάρχει και εξ αμελείας νοθεία. Σημαίνει ότι ήθελε να το νοθεύσει!
      Προχωρώ, γιατί πάλι δεν έχω χρόνο, σ’ αυτό που κατά τη γνώμη μου είναι το μείζον. Μεταφέρετε την αρμοδιότητα αυτή στους νομάρχες. Κάναμε πολλή συζήτηση. Εμείς έχουμε πει την αντίρρησή μας γι’ αυτό το θέμα. Και τονίζω για μια ακόμη φορά ότι η αντίρρησή μας είναι η εξής. Δεν θα λειτουργήσει αυτή η αρμοδιότητα, γιατί δεν υπάρχει υποδομή και ο μηχανισμός. Άρα, στην πραγματικότητα το μεταφέρετε κάπου όπου ουσιαστικά όλο αυτό θα μείνει για μια ακόμη φορά, στο επίπεδο της εφαρμογής, κενό γράμμα. Τώρα το έχετε βελτιώσει. Βάζετε τη σύμφωνη γνώμη της Νομαρχιακής Επιτροπής Εμπορίου. Έτσι όπως ήταν στην αρχική διατύπωση, ήταν μόνο με απόφαση του νομάρχη. Αντιλαμβάνεστε το πόσο είναι δυνατόν ένας αιρετός νομάρχης να έρθει σε συνεννόηση -εν πάση περιπτώσει, για να το πούμε με τον καλύτερο τρόπο- ή να ακούσει με ευήκοον ους αιτήματα των ελεγχομένων.
      Επομένως, εμείς λέμε «όχι». Δεν είναι ο κατάλληλος μηχανισμός να πάει στη νομαρχία. Κάνετε μία αλλαγή για το θέμα του προσωρινού κλεισίματος των επιχειρήσεων. Θετική κατεύθυνση αυτή. Λέτε τώρα: Όταν έχουμε προσωρινό κλείσιμο, αυτό να διατάσσεται για την Περιφέρεια Αττικής από τον Υπουργό και ότι στις υπόλοιπες περιφέρειες να πάει στο νομάρχη. Αυτή -νομίζω- δεν είναι η αναμόρφωση, η τροποποίηση, η βελτίωση του άρθρου που γίνεται, μετά από την κριτική που δεχθήκατε; Είναι μεν στη σωστή κατεύθυνση.
      Ωστόσο, εγώ θα επιμείνω. Ακούστε κάτι. Το κλείσιμο μιας επιχείρησης είναι σοβαρό πράγμα. Και όπως σας λέω ότι για αδικήματα που έχουν να κάνουν με σοβαρότατες παραβιάσεις, όπως είναι οι ακαταλληλότητες των τροφίμων, όπως είναι οι νοθείες των τροφίμων, όπως είναι τελικά ακόμα και η παραβίαση -εγώ θα σας έλεγα και θα έπρεπε να ενταχθούν κάποια στιγμή και ενδεχομένως όχι σ’ αυτό το σχέδιο νόμου, αλλά σε άλλο- των διατάξεων του ανταγωνισμού, αυτές είναι σοβαρότατες παραβάσεις και πρέπει η πολιτεία να είναι κάθετη και στον έλεγχό της αποτελεσματική, έτσι, όμως, θα σας πω ότι δεν είναι δυνατόν να επιβάλλεται κλείσιμο μίας επιχείρησης με την εξής διατύπωση και το θέτω στους συναδέλφους μου, το θέτω στους συναδέλφους της Νέας Δημοκρατίας που πρόκειται να την ψηφίσουν: Σε σοβαρές περιπτώσεις και ανάλογα με τις συνθήκες τέλεσης της παράβασης, το είδος αυτής και τις συνέπειες που έχει για το κοινό και εφόσον έχει ήδη ασκηθεί ποινική δίωξη, ο νομάρχης έλεγε: Τώρα ο Υπουργός ανάλογα με το πού γίνεται, μπορεί να οδηγεί σε προσωρινή ανάκληση.
      Ρωτάω τους συναδέλφους μου: Αυτό είναι περιγραφή της παραβάσεως; Σε σοβαρές περιπτώσεις; Ποιες είναι οι σοβαρές περιπτώσεις; Να κλείνεις του άλλου το μαγαζί, ανάλογα με το πώς θα φανεί, αν είναι σοβαρή ή δεν είναι σοβαρή η περίπτωση; Ανάλογα με τις συνθήκες τέλεσης; Ποιες είναι οι συνθήκες τέλεσης; Το είδος αυτής; Για ποια είδη; Εφόσον έχει ασκηθεί ποινική δίωξη; Αφού όλο το αγορανομικό είναι αξιόποινο. Για όλα ασκείται ποινική δίωξη. Η αποποινικοποίηση γίνεται μόνο για τέσσερις διατάξεις.
      Όχι κλείσιμο με τελείως γενικές διατυπώσεις. Περιγράψτε τα αδικήματα, σας είπα. Ελάτε και πείτε: Διαπράττει αυτό το αδίκημα; Τον κλείνω. Διαπράττει νοθεία; Τον κλείνω. Πουλά ακατάλληλα τρόφιμα; Τον κλείνω. Όχι, όμως, γενικώς και αορίστως ο νομάρχης ή και ο Υπουργός ακόμα έχει τη δυνατότητα να κλείσει κάποιον.
      Υπάρχουν τώρα εκτεταμένες κριτικές που μπορούν να γίνουν. Θα πω απλώς το εξής και τελειώνω, γιατί δεν έχω άλλο χρόνο. Θα ήθελα να εκφράσω τη λύπη μου γιατί επιλέξαμε αυτό το σχέδιο νόμου -που κατά τη γνώμη μου είναι εξαιρετικά σημαντικό και τεχνικό και θέλει περισσότερο συζήτηση- να το κάνουμε σε μία μόνο συζήτηση.
      Θα ήθελα να επιφυλαχθώ για την υποστήριξη δύο τροπολογιών που έχω καταθέσει, κύριε Υπουργέ, στη δευτερολογία μου. Θα ήθελα να πω απλώς ότι επί της αρχής θα το καταψηφίσουμε. Ορισμένα άρθρα του -δεν τα λέω τώρα, θα τα πω στη στιγμή της ψηφοφορίας- θα τα υπερψηφίσουμε. Ορισμένα άλλα άρθρα θα τα καταψηφίσουμε.
      Ευχαριστώ.
(Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και πέντε συνοδοί-δάσκαλοι από το 5ο Δημοτικό Σχολείο Χανίων. Μαζί τους βρίσκονται και πέντε γονείς.
      Η Βουλή τους καλωσορίζει.
(Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, μπαίνουμε στον κατάλογο των αγορητών επί της αρχής, των άρθρων και των τροπολογιών. Το λόγο έχει ο κ. Γιώργος Κοντογιάννης για οκτώ λεπτά.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρία Πρόεδρε, κυρίες και κύριοι συνάδελφοι, είναι σαφές ότι το κύριο ζήτημα που μας απασχολεί ως Κυβέρνηση την τρέχουσα περίοδο και που, αν δεν αντιμετωπιστεί άμεσα, θα πάρει διαστάσεις μάστιγας, είναι η συνεχώς αυξανόμενη κρίση στην αγορά, με επακόλουθο την αισχροκέρδεια.
      Όταν, όμως, υπάρχουν επιχειρηματίες που αδιαφορούν για τις δυσμενείς επιπτώσεις που έχει η τακτική τους σε μεγάλα τμήματα της κοινωνίας, όπως είναι οι απλοί καταναλωτές, οι μισθωτοί, οι συνταξιούχοι, αυτοί, δηλαδή, που με το εισόδημά τους στηρίζουν τις επιχειρήσεις αυτές, αφού καταναλώνουν τα προϊόντα που παράγουν, τότε αβίαστα μπορεί να πει κάποιος ότι οι εν λόγω επιχειρηματίες υπονομεύουν και το δικό τους μέλλον και ουσιαστικά στρέφονται και κατά του εαυτού τους.
     Γιατί, κυρίες και κύριοι συνάδελφοι, όταν υπάρχει ακρίβεια δεν πλήττονται τα υψηλά εισοδηματικά στρώματα, αλλά οι ευρείες μάζες του πληθυσμού, τον οποίο οφείλουμε να προστατεύουμε. 
     Αυτό οφείλουν να το πράξουν και οι επιχειρήσεις που σέβονται τον εαυτό τους και το καταναλωτικό κοινό στο οποίο απευθύνονται, ιδιαίτερα σε περιόδους οικονομικής κρίσης σαν αυτή που διανύουμε και να δείξουν οι επιχειρήσεις αυτές αυτοσυγκράτηση. 
     Η Κυβέρνηση της Νέας Δημοκρατίας έχει ήδη ανακοινώσει αρκετά μέτρα που, αν όλα εφαρμοστούν σωστά, θα βοηθήσουν σημαντικά στην εύρυθμη λειτουργία της αγοράς. Ωστόσο, εκτός από τα μέτρα αυτά, για να λειτουργήσει η αγορά προς όφελος του καταναλωτή, είναι απαραίτητος και ο εκσυγχρονισμός του Αγορανομικού Κώδικα που ισχύει από το 1946. 
     Κυρίες και κύριοι συνάδελφοι, δεν τρέφουμε αυταπάτες. Η επιβράδυνση της αμερικανικής οικονομίας και οι αλυσιδωτές εκρήξεις στις τιμές του πετρελαίου μεταφέρονται στις οικονομίες ολόκληρου του κόσμου και φυσικά και της Ελλάδος και εντείνουν ακόμη περισσότερο τις αβεβαιότητες παγκοσμίως. 
     Ως Κυβέρνηση που μεριμνά για το καλό των πολιτών, οφείλουμε να συγκροτήσουμε ένα ισχυρό μέτωπο απέναντι σε φαινόμενα αισχροκέρδειας, νοθείας και απάτης. Σ’ αυτήν τη προσπάθεια, όμως, δεν πρέπει να είναι απών ο καταναλωτής. Μέσα από τις οργανώσεις που υπάρχουν, οι καταναλωτές πρέπει να δείξουν τη δύναμή τους και αν χρειαστεί, να προχωρήσουν ακόμα και σε μποϊκοτάζ προϊόντων στη διάθεση των οποίων, είτε παρατηρείται αισχροκέρδεια, είτε διαπιστώνονται φαινόμενα που απειλούν τη δημόσια υγεία. 
     Το βέβαιο είναι ότι για να υπάρξει αποτέλεσμα πρέπει να υπάρξει συνεργασία όλων των ενδιαφερομένων και κυρίως πολιτείας και καταναλωτών, αλλά και καλή διάθεση από τη πλευρά των επαγγελματιών και επιχειρηματιών του χώρου. Δυστυχώς, ορισμένες επιχειρήσεις δεν δείχνουν υπευθυνότητα απέναντι στον καταναλωτή. Στις περιπτώσεις αυτές, ο νόμος πρέπει να είναι σκληρός και αμείλικτος. Γιατί κανείς δεν δικαιούται εν ονόματι του κέρδους να παίζει με την υγεία των καταναλωτών και κυρίως των παιδιών. 
     Πιστεύω, κύριε Υπουργέ, ότι πρέπει να υπάρξει ιδιαίτερη μέριμνα για την προστασία της δημόσιας υγείας στα προϊόντα που πωλούνται στα κυλικεία των σχολείων. Ίσως, μετά και τα πρόσφατα φαινόμενα, να πρέπει να εξετάσουμε το ενδεχόμενο, δικαίωμα διάθεσης προϊόντων στα κυλικεία των σχολείων να έχουν μόνο όσες εταιρείες έχουν πιστοποιηθεί για το σκοπό αυτό. 
     Κυρίες και κύριοι συνάδελφοι, με το παρόν σχέδιο νόμου αναθεωρούμε διατάξεις που αφορούν τον Αγορανομικό Κώδικα, ο κορμός των οποίων, όπως είπαμε, χρονολογείται από το 1946. Εκτός από τον εκσυγχρονισμό του συγκεκριμένου νομοθετικού πλαισίου, στόχος του Υπουργείου Ανάπτυξης είναι η απλοποίηση των αγορανομικών διατάξεων και η αποσυμφόρηση των ποινικών δικαστηρίων με την αποποινικοποίηση ορισμένων μικρών παραβάσεων, για τις οποίες θα επιβάλλονται μόνο διοικητικά πρόστιμα. Άλλωστε, οι περισσότερες από τις συμπεριφορές που αποποινικοποιούνται ουδέποτε τιμωρούντο, αφού ποτέ δεν έφθαναν στο ακροατήριο. Είναι χαρακτηριστικό ότι το 2005, το Υπουργείο Δικαιοσύνης αναγκάστηκε να θέσει στο αρχείο πεντακόσιες χιλιάδες μηνυτήριες αναφορές για αγορανομικές παραβάσεις που δεν είχαν διεκπεραιωθεί εγκαίρως από την εισαγγελία. 
     Επιπρόσθετα, αναμορφώνονται και γίνονται πιο αυστηρά τα περισσότερα από τα πρόστιμα που επιβάλλονται στους παραβάτες του Αγορανομικού Κώδικα, ενώ οι διοικητικές κυρώσεις φθάνουν μέχρι το κλείσιμο της επιχείρησης. 
     Κυρίες και κύριοι συνάδελφοι, είναι γεγονός ότι ένας από τους παράγοντες που επηρεάζουν την αγορά και τις τιμές στα βασικά, καθημερινά, καταναλωτικά αγαθά είναι και ο εισαγόμενος πληθωρισμός. Δυστυχώς, υπάρχουν πολιτικές δυνάμεις που στη σημερινή παγκοσμιοποιημένη οικονομία δείχνουν να μην το αντιλαμβάνονται και αντί να υποβάλουν προτάσεις, προσπαθούν με κάθε τρόπο να εκμεταλλευθούν κομματικά τα προβλήματα στην αγορά. 
     Από όσα συμβαίνουν, όμως, το τελευταίο διάστημα, από όσα ακούγονται, λέγονται και γράφονται, με αφορμή προτάσεις για πολιτικά συνοικέσια, που κάποιοι επιθυμούν να προκύψουν με αφορμή την πολιτική επικαιρότητα και συγκυρία, οφείλω να επισημάνω τα εξής. 
     Είναι προφανές πως κάποιοι συνειδητοποιούν ότι δεν διαθέτουν οι ίδιοι την αξιοπιστία να μιλήσουν για κοινωνικά θέματα, όπως η ακρίβεια, η ανεργία και η οικονομία γενικότερα και βάζουν άλλους να το κάνουν, προτρέπουν άλλους σε επαναστατική γυμναστική, υποσχόμενοι πότε εκλογική συνεργασία και πότε κυβερνητική συνεργασία. 
     Είδαμε, λοιπόν, ηγετικά στελέχη της Αξιωματικής Αντιπολίτευσης να προχωρούν σε μία περίεργη πρόταση και να υπόσχονται σε άλλο κόμμα της Αντιπολίτευσης συγκυβέρνηση, δηλαδή ακόμα και Υπουργεία, αρκεί να πέσει η Νέα Δημοκρατία. 
      Αν αυτό δεν είναι πολιτική συναλλαγή, τότε τι είναι; 
      Και το ερώτημα των πολιτών είναι το εξής: Πώς θα μπορέσετε να προχωρήσετε σε κυβερνητικές συνεργασίες αύριο ακόμα και για λειτουργίες της αγοράς, όταν μόλις χθες αρνηθήκατε να ψηφίσετε ακόμα και τις δικές σας προτάσεις για την Αναθεώρηση του Συντάγματος; Πάλι θέλετε να ξεγελάσετε το λαό; Πάλι θέλετε να εξαπατήσετε το εκλογικό Σώμα; 
      Ευτυχώς, όμως, ο λαός σας έχει πλέον καταλάβει.
      Κυρίες και κύριοι συνάδελφοι, το πρόβλημα της σωστής λειτουργίας της αγοράς είναι ένα μείζον πρόβλημα που δεν απειλεί μόνο την καθημερινότητα του Έλληνα, αλλά και την πορεία της οικονομίας. Αντιλαμβανόμαστε, λοιπόν, ως επιτακτική υποχρέωση τη μετωπική σύγκρουση με κάθε φαινόμενο νοθείας, αισχροκέρδειας, αθέμιτης κερδοσκοπίας. Εντείνουμε τις πολιτικές που αναπτύχθηκαν στα προηγούμενα χρόνια και προωθούμε πρόσθετα μέτρα για την ενίσχυση του ανταγωνισμού και τη συγκράτηση της ακρίβειας. Κυβέρνηση και καταναλωτές είμαστε μαζί απέναντι στο ίδιο πρόβλημα. Ο απλός καταναλωτής μπορεί και πρέπει να αντιδράσει απορρίπτοντας τα προϊόντα εταιρειών που στοχεύουν στο υπερβολικό κέρδος, μην υπολογίζοντας την οικονομική κρίση της εποχής και τις ανάγκες της κοινωνίας. 
      Αυτή η μάχη απαιτεί μία κοινή συμμαχία αδιάκοπης δράσης. Ως Κυβέρνηση και ως κόμμα, παραμένουμε μετωπικά αντίθετοι στις όποιες στρεβλώσεις της αγοράς και αμείλικτοι απέναντι σε κάθε φαινόμενο αισχροκέρδειας. Και το συγκεκριμένο νομοσχέδιο συμβάλλει προς αυτήν την κατεύθυνση. Γι’ αυτό και το υπερψηφίζω.
      Ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει τώρα ο κ. Κωνσταντίνος Γείτονας, Βουλευτής του ΠΑ.ΣΟ.Κ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πραγματικά, κυρία Πρόεδρε, κυρίες και κύριοι συνάδελφοι, ακούγοντας τον προλαλήσαντα εκλεκτό συνάδελφο της Νέας Δημοκρατίας, διερωτώμαι το εξής: Χρειαζόταν, κύριε συνάδελφε, να περάσουν πέντε χρόνια για να αντιληφθείτε ότι ελεύθερη αγορά δεν σημαίνει ασύδοτη αγορά, ότι η αγορά δεν αυτορυθμίζεται όπως τουναντίον ισχυριζόσαστε συνέχεια και ότι χρειάζεται πραγματικά μία κοινή προσπάθεια και ένα κοινό μέτωπο; Ύστερα από πέντε χρόνια το ανακαλύψατε; Τι κάνατε, όταν θεοποιούσατε την αγορά, όταν αποδυναμώνατε κάθε ελεγκτικό μηχανισμό και μας λέγατε ότι όλα τα πράγματα θα λειτουργήσουν με τον αυτόματο πιλότο; Τώρα τρέχετε και δεν φθάνετε. 
      Και, πραγματικά, κυρίες και κύριοι συνάδελφοι, ο κόσμος στην αγορά καίγεται με την ακρίβεια, την κερδοσκοπία, τη νοθεία, τα διατροφικά σκάνδαλα και η Κυβέρνηση «χτενίζεται». Ουσιαστικά, φέρνει –αυτή είναι η πρωτοβουλία της- αλλαγές, επουσιώδεις και αμφιλεγόμενες, στον αγορανομικό κώδικα. Είναι διευθετήσεις και απλοποιήσεις, δηλαδή ουσιαστικά μία αναθεώρηση στον κατάλογο των προστίμων.
      Αυτήν την «πυρκαγιά» που χρειάζεται αεροπλάνα, ελικόπτερα, θα τη σβήσετε με τα «λάστιχα του κήπου»; Πραγματικά, αυτήν τη μάχη που απαιτεί πυρηνικά όπλα εδώ που φθάσαμε, θα τη δώσετε με λιανοτούφεκα; Οργιάζει, καλπάζει η ακρίβεια. Και δεν είναι εισαγόμενη, όπως θέλετε να πείτε. Ένα μέρος του πληθωρισμού είναι εισαγόμενο, αλλά από κει και πέρα έγινε η ακρίβεια δομικό στοιχείο της εθνικής οικονομίας. Και απεδείχθη και από τα στοιχεία, όπως είναι ο δομικός πληθωρισμός που είναι πολύ πάνω από το μέσο όρο της Ευρωπαϊκής Ένωσης.
      Η πολιτική σας, λοιπόν, είναι και «ακριβή» για τον πολίτη και ανθυγιεινή. Και αυτό πρέπει να δείτε.
      Και να ξεκινήσω από το «ανθυγιεινή», κύριε Υπουργέ. Βλέπω τον κ. Βλάχο εδώ και πραγματικά τον παρακολουθούσα όλον αυτόν τον καιρό, σχεδόν μόνο του, να δίνει τη μάχη για το διατροφικό σκάνδαλο. Και διερωτήθην: Πού είναι ο Υπουργός; Πού είναι ο Πρωθυπουργός; Πού είναι ο αρμόδιος Υπουργός Υγείας, ο κατά το Σύνταγμα υπεύθυνος για τη δημόσια υγεία; 
      Και τώρα ακόμα, ύστερα από τόσο καιρό, σ’ αυτό το διατροφικό σκάνδαλο, ο λαός είναι στο σκοτάδι και ανησυχεί για την υγεία του. Και δεν είναι λύση κάθε φορά που αποκαλύπτεται ένα πρόβλημα, να αλλάζετε τον Πρόεδρο του Ε.Φ.Ε.Τ., για να αποσείσετε τις δικές σας ευθύνες. Το θέμα είναι να αλλάξετε μυαλά, όχι να αλλάζετε κάθε φορά ως υπευθύνους του υπηρεσιακούς! Είναι ευθύνες που δεν μπορείτε να αποσείσετε, γιατί πραγματικά και τον Ε.Φ.Ε.Τ., έναν Οργανισμό που τον έστησε το ΠΑ.ΣΟ.Κ. και είχε τα προβλήματά του στη λειτουργία του, αντί να τον αναβαθμίσετε, αντί να τον ενισχύσετε, τον αποδυναμώσατε. Είναι χαρακτηριστικά αυτά που σας έλεγαν οι εργαζόμενοι από το 2006 και το 2007! Έγιναν και προηγούμενα διατροφικά σκάνδαλα επί των ημερών σας, πρώτο, δεύτερο, τρίτο. Εσείς το βιολί σας! Αγρόν αγοράζατε! Και φθάσαμε σήμερα εδώ που φθάσαμε!
      Είναι «ανθυγιεινή» λοιπόν και κοστίζει ακριβά η πολιτική σας, διότι ουσιαστικά πυροδοτεί και τροφοδοτεί την ακρίβεια. Εσείς με τις αυξήσεις που κάνετε στις Δ.Ε.Κ.Ο., με την τιμολογιακή σας πολιτική στα φάρμακα, με τις αυξήσεις στα ναύλα, με την πολιτική σας για τα δίδακτρα –εδώ τα είχαμε πει, απ’ αυτό το Βήμα, όταν φέρατε το νομοσχέδιο για τα δίδακτρα των ιδιωτικών σχολείων και σας είχαμε πει ότι καθιστάτε τους γονείς ομήρους και είδατε πού έφθασαν τα δίδακτρα- με όλες αυτές τις πολιτικές πυροδοτείτε την ακρίβεια.
      Και ύστερα, σας φταίνε μόνο οι άλλοι. Και δεν είναι μόνο ότι πυροδοτείτε την ακρίβεια, αλλά αποδυναμώσατε και τους ελεγκτικούς μηχανισμούς. Πού είναι αλήθεια η Επιτροπή Ανταγωνισμού, την οποία είχατε θεοποιήσει και η οποία φυσικά πνίγηκε κάπου στην κολυμπήθρα με τους «κουμπάρους»; Γιατί δεν ελέγχονται τα καρτέλ; Γιατί δεν ελέγχονται οι εναρμονισμένες πρακτικές; Έχετε μεγάλες ευθύνες, κύριοι της Κυβέρνησης!
      Και τώρα συγκρούσεις μεταξύ σας. Καταλαβαίνω ότι η φτώχεια φέρνει και γκρίνια. Ακούμε και διαβάζουμε ότι διαφωνεί ο Υπουργός με τον Υφυπουργό. Διαφωνεί ο Υπουργός και ο Υφυπουργός του Υπουργείου Ανάπτυξης με τον Υπουργό Οικονομίας και Οικονομικών. Υπάρχει ένα μπαλάκι πιγκ-πογκ με τις ευθύνες. 
      Όμως, σημασία έχει ότι η ακρίβεια καλπάζει, δεν ελέγχεται και αναμένεται και νέο κύμα αυξήσεων σε πεντακόσια περίπου βασικά είδη διατροφής. Και σημασία έχει ότι πραγματικά με την όλη πολιτική σας όσον αφορά τον έλεγχο της αγοράς σε συνδυασμό με την ασφυκτική εισοδηματική πολιτική, τα νοικοκυριά δεν μπορούν να τα βγάλουν πέρα. 
      Την εισοδηματική πολιτική της Κυβέρνησης συζητούμε σήμερα στην Επιτροπή Οικονομικών Υποθέσεων. Είχαμε ακρόαση φορέων και διαπιστώθηκε ότι η εισοδηματική πολιτική της Κυβέρνησης και φέτος δίνει κατώτερες από τον πληθωρισμό, ούτε καν ονομαστικές αυξήσεις. 
      Έχουμε, λοιπόν, ασφυκτική εισοδηματική πολιτική, αύξηση συνεχώς της έμμεσης φορολογίας, αλλεπάλληλες αυξήσεις στις τιμές, καλπάζουσα ακρίβεια. Με αποτέλεσμα –επαναλαμβάνω- τα νοικοκυριά να μην μπορούν να τα βγάλουν πέρα. Συρρικνώνονται συνεχώς τα εισοδήματα, ανοίγει η ψαλίδα και τα νοικοκυριά τρέχουν στις τράπεζες. Αυτή είναι σήμερα η εικόνα τα οικονομίας. Κράτος και νοικοκυριά είναι υπερχρεωμένα. Άξιος, λοιπόν, ο μισθός σας!
      Κυρίες και κύριοι συνάδελφοι, νομίζω ότι αυτό που χρειάζεται, όπως είπα, δεν είναι να αλλάζετε κάθε φορά -για να αποσείσετε τις ευθύνες- διοικητικούς παράγοντες –γιατί οι ευθύνες είναι κυβερνητικές- αλλά να αλλάξετε μυαλά, να αλλάξετε πολιτική. 
      Και σας ερωτώ το εξής, κύριε Υπουργέ: Τι θα κάνετε όσον αφορά την πολιτική με τα φάρμακα; Σας το είχαμε τονίσει, όταν εσείς καταργήσατε τη λίστα και αλλάξατε τον τρόπο τιμολόγησης. Αντί για τη φθηνότερη τιμή, πήρατε το μέσο όρο των τριών χωρών, μαζί και της Ελβετίας. Είδατε πού έφθασαν οι τιμές. Είχαμε ανατιμήσεις στα φάρμακα ευρείας κατανάλωσης και είδατε πού έφθασε η φαρμακευτική δαπάνη. Εκτινάχθηκε στα ύψη! Θα τινάξει στον αέρα τους προϋπολογισμούς των ασφαλιστικών ταμείων. Δεν αναφέρομαι στις συντάξεις. Σας ερωτώ, λοιπόν, το εξής: Θα αλλάξετε πολιτική; Πέτυχε η πολιτική σας; Όχι! Αλλάξτε πολιτική! 
      Άρα, λοιπόν, το θέμα δεν είναι να παίρνετε μέτρα «ασπιρίνες» ή από εκεί και πέρα να υπόσχεστε πράγματα, όπως τα σαράντα ένα μέτρα -και τώρα θα προσθέσετε άλλα οκτώ, άκουσα- τα οποία ουσιαστικά χάθηκαν στον αέρα. Ούτε, κύριε Υπουργέ, κύριε Φώλια, να μιλάτε για κοψοχέρηδες! Δείξτε μου έναν που του κόψατε το χέρι, κύριε Φώλια! Πόσο καιρό το έχετε πει; Δείξτε μου έναν στην αγορά με κομμένο χέρι!
      Εκείνο που επιβάλλεται είναι να αλλάξετε πολιτική. Το ΠΑ.ΣΟ.Κ. έχει άποψη σ’ αυτό και σας έχει προειδοποιήσει επανειλημμένα. Και τώρα σας προτείνει δύο συγκεκριμένες κινήσεις για να ανακουφιστεί η αγορά. 
      Η πρώτη κίνηση είναι να γίνει ουσιαστική μείωση των τιμολογίων των κρατικών επιχειρήσεων –πολλές φορές έγιναν απαράδεκτες αυξήσεις, οι οποίες πυροδότησαν τον πληθωρισμό- και η δεύτερη κίνηση είναι να αξιοποιηθούν τα εργαλεία ακόμα και να ασκηθούν πιέσεις ώστε να κατεβούν οι τιμές στα είδη διατροφής και τα είδη πρώτης ανάγκης, οι οποίες ανέβηκαν ανεξέλεγκτα και επιβαρύνουν αφόρητα τα νοικοκυριά. Να, δύο συγκεκριμένες προτάσεις! 
	Ελάτε, λοιπόν, να κάνουμε το μέτωπο προς αυτήν την κατεύθυνση, ώστε να ανακουφιστεί προς το παρόν η αγορά. Έχετε χρέος να σχεδιάσετε μια πολιτική αποτελεσματική, ξεφεύγοντας βέβαια από τις έμμονες ιδέες που επικρατούσαν στην παράταξή σας περί αυτορρυθμιζόμενης αγοράς και περί απόλυτης ελευθερίας της αγοράς. Ιδέες και αποφάσεις οι οποίες οδήγησαν τις τιμές στα ύψη και πολλά νοικοκυριά στα όρια επιβίωσης. 
	Ευχαριστώ, κυρία Πρόεδρε. 
    	ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
    	Το λόγο έχει ο κ. Κυριάκος Βελόπουλος, Βουλευτής του ΛΑ.Ο.Σ..
    	ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, κύριοι Υπουργοί, θα ήθελα, ξεκινώντας τη σημερινή ομιλία μου, να πω ότι, τουλάχιστον, συμφωνούμε όλοι σε κάτι: Υπάρχει ακρίβεια. Αυτό είναι ένα καλό γεγονός. Ξεκινάμε από ίδια αφετηρία. Απλώς το πρόβλημα είναι ότι κάπως διαφορετικά βλέπουμε εμείς την ακρίβεια και κάπως διαφορετικά τη βλέπει η Κυβέρνηση. Με ευρυγώνιο φακό οι μεν ή –αν θέλετε- επί του πραγματικού οι δε. 
    Όμως, θα ήθελα να τονίσω –γιατί, όταν μιλάμε για την ακρίβεια, πρέπει να δούμε την ουσία του πράγματος- ότι, δυστυχώς ή ευτυχώς, ζούμε σε μια κοινωνία, όπου υπάρχουν νόμοι. Όταν, λοιπόν, κύριε Υπουργέ, η Κυβέρνηση έρχεται και λέει «εμείς θα επιβάλουμε πρόστιμα σε όποιον νοθεύει ένα προϊόν», θεωρώ ότι, όπως είπε ο εισηγητής μας, η νοθεία είναι η αισχίστου είδους αισχροκέρδεια. Για ποιο λόγο; Διότι παίζει με την ίδια την υγεία των πολιτών. Άρα, η ποινή πρέπει να είναι βαρυτάτη -όχι απλώς βαριά- ώστε να λειτουργήσει και αποτρεπτικά και προληπτικά σε κάθε επιτήδειο. Γιατί μεταξύ ημών υπάρχουν πολλοί επιτήδειοι, άσχετα αν εσείς δεν κόψατε κανενός το χέρι και κανενός που αισχροκερδεί, όπως είπε ο κ. Γείτονας. 
    Επίσης, με αυτήν τη μέγγενη της δικαιοσύνης, όταν λέτε ότι μπορεί κάποιος στον οποίο επιβλήθηκε ένα πρόστιμο να πληρώσει το 20% και να προσφύγει στο δικαστήριο, ξέρετε τι σημαίνει; Σε τέσσερα, πέντε ή έξι χρόνια μπορεί να γίνει ίσως και παραγραφή του αδικήματος και να μην υπάρχει εκείνος ο φόβος. Διότι ο νόμος λειτουργεί, αν θέλετε, και αποτρεπτικά και φοβικά. Να φοβάται κάποιος ότι με ένα 20% του προστίμου δεν μπορεί να ξεφύγει από τη μέγγενη της δικαιοσύνης.
     Όμως, αυτό που εμένα ίσως με προβληματίζει είναι τα χρήματα από τα πρόστιμα. Παραδείγματος χάριν, για το καρτέλ του γάλακτος δεν πρέπει να επιστραφούν, με ένα ταμείο ειδικό, στους κτηνοτρόφους; Διότι, κύριε Υπουργέ, το καρτέλ του γάλακτος κλέβει το βιός και τον κόπο των κτηνοτρόφων. Επιβάλλει τιμές, που είναι τιμές απαράδεκτες για την επιβίωση των κτηνοτρόφων, για να τα «κονομάνε» και να κερδίζουν δισεκατομμύρια τα καρτέλ του γάλακτος και αντί να επιστρέφουμε σε αυτούς τα χρήματα αυτά πηγαίνουν οπουδήποτε αλλού παρά στους ιδίους. 
    Θα σας πω και κάτι, για να καταλάβετε τη διαφορά: Στη Γερμανία, κύριε Υπουργέ, τώρα που μιλάμε οι Γερμανοί κτηνοτρόφοι διαμαρτύρονται, γιατί το γάλα το παίρνουν 0,45 οι εταιρείες, αλλά ο καταναλωτής το πληρώνει 0,95. Ενώ στην Ελλάδα το παίρνουν 0,35-0,40, και ο καταναλωτής το αγοράζει 1,30 ευρώ. Αυτή είναι η διαφορά. Το κέρδος στη Γερμανία είναι 100%, ενώ στην Ελλάδα 300%-400%. Δείτε, λοιπόν, ποια είναι η διαφορά! Και είναι ουσιαστική. 
    Θα ήθελα, επίσης, κύριε Υπουργέ, να σας ρωτήσω πώς η Κυβέρνησή σας μπορεί και ανέχεται το 3,6% των προμηθευτών να προμηθεύει το 60% των super market. Αυτό σημαίνει ολιγοπώλιο, για να μην πω μονοπώλιο. Άρα, τι σημαίνει; Εύκολα ανεβάζω τις τιμές, γιατί δεν τις κατεβάζω ποτέ. Αυτή είναι η πραγματικότητα. Στην Ελλάδα όλα ανεβαίνουν –κυρίως οι τιμές- και ουδέποτε είχαμε πτώση των τιμών. 
    Θα ήθελα να πω και το εξής: Πόσο περήφανη είναι μια κυβέρνηση η οποία εξελέγη ώστε να πατάξει τα καρτέλ, τη διαπλοκή και τους νταβατζήδες, όταν επιβάλει πρόστιμα στις Τράπεζες ο ανεξάρτητος φορέας –δεν ξέρω πώς τον αποκαλείτε εσείς- 1,7 εκατομμυρίων ευρώ σε Τράπεζες που έχουν 8,5 δισεκατομμύρια ετησίως κέρδη. Πρόκειται για κέρδη από τοκογλυφικές διαδικασίες και από ψιλά γράμματα. Αναρωτιέμαι πόσο περήφανη μπορεί να είναι η Κυβέρνησή σας. Πόσο αρέσκεστε στο να λέτε «πάμε καλά». 
    Να πω και κάτι άλλο; Το ότι παραδέχεστε την ανικανότητά σας φαίνεται και από το εξής: Επαναφέρετε την Αγροφυλακή και την Αγρονομία. Άρα, εδώ μιλάμε για πλήρη ανικανότητα. Υπάρχει παλινδρόμηση. Υπάρχει αυτό που λέω πολλές φορές εγώ: Όχι ελιγμός. Είστε μια κυβέρνηση παλινδρομήσεων. Φοβάστε –και το τονίζω αυτό- την Αριστερά. Διακατέχεστε από μια αριστεροφοβία, που εμένα δεν με βρίσκει σύμφωνο. 
    Και το λέω αυτό γιατί; Ενώ κάνει δηλώσεις –δεν αφορά εσάς, αφορά τον Υπουργό Παιδείας που κατά καιρούς άλλα λέει, άλλα κάνει και άλλα εννοεί-  μιλάει για ιδιωτικά πανεπιστήμια με φοβικό του σύνδρομο. 
    Έτσι λοιπόν, ηθικά είστε αυτουργοί των επεισοδίων που γίνονται καθημερινά στα πανεπιστήμια και εσείς και το ΠΑ.ΣΟ.Κ. δυστυχώς και θα έλεγα ότι υπάρχει και υπόθαλψη των εγκληματιών. Σήμερα είχαμε τρεις τραυματίες στην Κέρκυρα από την πλευρά του ΣΥ.ΡΙΖ.Α., ο οποίος όχι μόνο δεν καταδικάζει τα επεισόδια, όχι μόνο δεν καταδικάζει τους κουκουλοφόρους, τους εγκληματίες που χτυπούν, βιαιοπραγούν και τρομοκρατούν στα πανεπιστήμια, αλλά είστε εσείς αυτή η Κυβέρνηση η οποία δεν τολμά να κάνει πράξη αυτό που επί δεκαετίες έλεγε. 
    Κάντε επιτέλους εφαρμογή των όσων λέτε. Όχι μόνο λόγια, μπείτε στην ουσία. Και εδώ δεν μιλάω για το δημόσιο και το ιδιωτικό πανεπιστήμιο, αλλά υπάρχουν και οι ηθικοί αυτουργοί στην ιστορία αυτή, κυρίως, θα έλεγα, υπάρχουν και αυτοί που υποθάλπτουν τους κουκουλοφόρους για τις βίαιες πράξεις και ενέργειές τους.
    Είναι απαράδεκτο να τραυματίζονται φοιτητές, είναι απαράδεκτο να γίνονται αυτά που γίνονται στα πανεπιστήμια και κανείς να μην μιλάει ή να μιλάμε μόνο για να προβοκάρουμε ή να υποθάλψουμε ή –να το πω διαφορετικά- να πυροδοτήσουμε το κλίμα.
    Είναι ντροπή για τον Υπουργό, αλλά και για τους υπολοίπους της δήθεν Αριστεράς που δεν τολμούν να καταδικάσουν αυτούς τους τρομοκράτες του πανεπιστημίου.
    Θα πω το ξεκάθαρο μήνυμα το δικό μας. Ακούστε, κύριε Υπουργέ, γιατί τα στοιχεία είναι αμείλικτα. Βασικός μισθός στην Ελλάδα 680 ευρώ, στο Βερολίνο 1.100 ευρώ, στις Βρυξέλλες 1.100 ευρώ, στο Ελσίνκι 1.300 ευρώ, στη Λευκωσία 920 ευρώ, στο Λονδίνο 1.213 ευρώ, στο Παρίσι 1.300 ευρώ, στο Άμστερνταμ 1.220 ευρώ. Αυτοί είναι οι βασικοί μισθοί. Δεν ομιλώ για εκπαιδευτικούς ή για κάποιους άλλους, μιλώ για το βασικό μισθό. 
    Το ένα λίτρο γάλα στην Αθήνα, αλλά και στην Καστοριά έχει 1.36 ευρώ, στο Βερολίνο έχει 0,95, στις Βρυξέλλες έχει 0,62, στο Ελσίνκι έχει 0,90, στη Λευκωσία έχει 1,10, στο Λονδίνο έχει 0,96 και στο Άμστερνταμ έχει 0,82. Εάν αυτό δεν λέγεται καρτέλ, πώς το ονομάζετε, κύριε Υπουργέ; Αν αυτό δεν λέγεται αισχροκέρδεια πώς το αποκαλείτε, κύριε Υπουργέ; Και πότε θα κόψετε το χέρι ενός κυρίου από τα καρτέλ; Τι λέγεται αυτό; Και εδώ βέβαια αυτό έχει να κάνει και με τον κτηνοτρόφο, που τα καρτέλ του παίρνουν το βιός με 0,35 ή 0,45 εκβιαστικά. Αυτή είναι η αλήθεια. 
    Είμαι από τη Β΄ Περιφέρεια Θεσσαλονίκης. Ξέρετε πολύ καλά τη Θεσσαλονίκη, είστε άνθρωπος από τη βόρεια Ελλάδα. Οι κτηνοτρόφοι, κύριε Υπουργέ, έχουν τεράστιο πρόβλημα. Πηγαίνουν και τους εκβιάζουν νυχθημερόν τα καρτέλ. Κάντε κάτι επιτέλους! 
    Να σας πω και για ένα άλλο προϊόν, έτσι για να το καταλάβουν και οι συνάδελφοι. Πολλοί από εμάς δεν προλαβαίνουν να πάνε στο σούπερ μάρκετ ή εν πάση περιπτώσει δεν έχουμε αυτήν τη δυσκολία στο να μετρήσουμε το ευρώ καθημερινά για να τα βγάλουμε πέρα, γιατί πολλοί από εμάς είναι και οικονομικώς ευκατάστατοι, αυτό βέβαια εξαρτάται από το τι δουλειά έκανε ο καθένας πριν. Λέω, λοιπόν, ότι τα 500 γραμμάρια ψωμί έχουν 0,70 στην Αθήνα, στο Βερολίνο έχουν 0,45, στις Βρυξέλλες έχουν 0,65, στο Ελσίνκι έχουν 1,20. Είναι πιο ακριβά εκεί. 
    Επίσης, το ελαιόλαδο, οι τομάτες, το μπουκάλι το νερό, το πακέτο το ρύζι, είναι στοιχεία τα  οποία αν τα δείτε, κύριε Υπουργέ, ένα προς ένα, θα καταλάβετε ότι κάτι δεν πάει καλά. Ας μην ζούμε στη νιρβάνα του Κοινοβουλίου. Ειλικρινά θεωρώ ότι κάτι δεν πάει καλά εδώ μέσα. Ή όλα τα βλέπουμε μέσα από ένα γυάλινο χώρο και νομίζουμε ότι απέξω είναι όλα όμορφα ή εν πάση περιπτώσει, να συμφωνήσουμε και να βοηθήσουμε, κύριε Υπουργέ, γιατί όντως μπορεί το πολιτικό κόστος να είναι τεράστιο για σας, γιατί οι ισχυροί αυτοί οι οποίοι ελέγχουν τα καρτέλ, έχουν και τηλεοράσεις, έχουν και εφημερίδες και κάπου υπάρχει και ο φόβος βρε παιδί μου, γιατί αν οι τηλεοράσεις τα βάλουν μ’ εμάς, μπορεί να χάσουμε την Κυβέρνηση. 
    Παράπονο δεν πρέπει να έχετε, κύριε Υπουργέ. Διάβαζα προχθές στην «ΑΥΓΗ» ότι περίπου 50% με 60% είναι η παρουσία της Νέας Δημοκρατίας στην τηλεόραση σε αντίθεση μ’ εμάς που είναι 2% με 2,5% και του ΣΥ.ΡΙΖ.Α. που είναι τρίτο κόμμα στις δημοσκοπήσεις νομίζω, είναι περίπου, κύριε Υπουργέ, στο 14% με 15%, για να δείτε τη δημοκρατία που έχουμε και στα κανάλια. Παράπονα μην έχετε και αποφασίστε επιτέλους να κάνετε έργο. Μην τα ρίχνετε εσείς στον κ. Λέγκα ή στον κ. Μπέζα ή στον κ. Αλογοσκούφη, γιατί με το να πετάτε ο ένας την καυτή πατάτα στον άλλο, στο τέλος η πατάτα θα πάει στον πολίτη. Η καυτή πατάτα πηγαίνει στον πολίτη με την ακρίβεια και την αισχροκέρδεια.
    Κλείνοντας, επειδή ο χρόνος πιέζει θα ήθελα να σας πω το εξής, κύριε Υπουργέ, και θα ήθελα με πολλή συμπάθεια να το πω. Στη δευτερολογία σας θα ήθελα να μου πείτε πόσα πρόστιμα επιβάλατε στις τράπεζες, πόσα πρόστιμα επιβάλατε στα καρτέλ γάλακτος, πόσα πρόστιμα εισπράξαμε και αν όχι, γιατί δεν τα εισπράξαμε. Και μην μου πείτε για τη δικαιοσύνη, γιατί θα έρθετε στα δικά μας λόγια.
    Κάντε νομοθετική ρύθμιση,  λοιπόν, ώστε εφάπαξ να πληρώνουν το πρόστιμο και να πηγαίνουν στους κτηνοτρόφους και όχι να περιμένουμε πέντε χρόνια τη δικαιοσύνη. Ποια δικαιοσύνη; Ποιος θα αποφανθεί; Ποιοι θα πάνε μάρτυρες;
      Θα πάει ο υπάλληλος ως μάρτυρας κατηγορίας; Συμβαίνουν και αυτά, κύριε Υπουργέ. Ψάξτε να δείτε τι γίνεται στα δικαστήρια. Δεν πηγαίνει το δημόσιο πολλές φορές, ίσως γιατί απαξιεί να πάρει τα χρήματα. Έχουμε παρόμοιες περιπτώσεις όπως οι ποδοσφαιρικές ομάδες, οι ανώνυμες εταιρείες, όπου ξέχασε ο δικηγόρος να πάει στο δικαστήριο και χάθηκαν εκατοντάδες εκατομμύρια ευρώ. 
      Ας το δούμε λίγο, κύριε Υπουργέ, γιατί ειλικρινά η ευθύνη είναι μεγάλη. Πέντε χρόνια κυβερνάτε και εσείς νομίζετε ότι είναι χθες, ότι είμαστε στο 2004, στο 2005, στο 2006, στο 2007. Είστε Κυβέρνηση πέντε χρόνια, κάντε κάτι. Δεν μπορείτε να λέτε σήμερα ότι δεν μπορείτε να κάνετε τίποτα. Αποφασίστε.
      Ευχαριστώ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 30 Μαΐου 2008, το οποίο έχει ως εξής:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130, παράγραφος 2 και 3 του Κανονισμού της Βουλής)
      1. Η με αριθμό 993/27-5-2008 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εσωτερικών, σχετικά με τον αριθμό των δημοσίων υπαλλήλων στην Ελλάδα κ.λπ..
      2. Η με αριθμό 995/61/27-5-2008 επίκαιρη ερώτηση του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με τη λήψη μέτρων για τη στήριξη του Εθνικού Συστήματος Υγείας κ.λπ..
      3. Η με αριθμό 999/64/27-5-2008 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικά με την πολιτική της Κυβέρνησης στην Ανώτατη Εκπαίδευση κ.λπ..
      4. Η με αριθμό 998/63/27-5-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με σχετικά με την ιδιωτικοποίηση της Ανώτατης Εκπαίδευσης, την εφαρμογή των συνταγματικών επιταγών κ.λπ..
      5. Η με αριθμό 997/62/27-5-2008 επίκαιρη ερώτηση του Προέδρου του  Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη λήψη μέτρων για την αντιμετώπιση της ακρίβειας κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130, παράγραφος 2 και 3 του Κανονισμού της Βουλής)
      1. Η με αριθμό 1012/27-5-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς την Υπουργό Απασχόλησης και Κοινωνικής Προστασίας, σχετικά με τις αυξήσεις των μισθών στους εργαζόμενους στην Εθνική Τράπεζα της Ελλάδος, την κλαδική σύμβαση στον τραπεζικό τομέα κ.λπ..
      2. Η με αριθμό 1010/27-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με την έλλειψη ιατρικού και νοσηλευτικού προσωπικού στις Μονάδες Μεσογειακής Αναιμίας κ.λπ..
      3. Η με αριθμό 1006/27-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τον εκσυγχρονισμό και τη στελέχωση του Γενικού Νοσοκομείου Κομοτηνής κ.λπ..
      4. Η με αριθμό 1000/27-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Εσωτερικών και Εθνικής Παιδείας και Θρησκευμάτων, σχετικά με το πανεπιστημιακό άσυλο κ.λπ..
      Το λόγο έχει ο κ. Μανούσος Βολουδάκης, Βουλευτής της Νέας Δημοκρατίας.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η ελεύθερη αγορά διεθνώς βρίσκεται σε κρίση. Και σε αντίστοιχη κρίση βρίσκονται και οι Κυβερνήσεις που έχουν να αντιμετωπίσουν την ελεύθερη αγορά, να ρυθμίσουν την ελεύθερη αγορά και να εφαρμόσουν τη νομοθεσία της. 
      Είμαστε όλοι πιστεύω σε μία κατάσταση σχετικής αμηχανίας και πρέπει να αποφύγουμε ακραίες εκφάνσεις λαϊκισμού και εύκολου εντυπωσιασμού, γιατί βρισκόμαστε σε μια αλλαγή βασικών δεδομένων της διεθνούς οικονομίας. Και αυτή η αλλαγή πρέπει να αντιμετωπιστεί από τις πολιτικές δυνάμεις με υπεύθυνο τρόπο. Δεν είμαστε σε καμμία περίπτωση και δεν πρέπει να είμαστε, δογματικοί είτε υπέρ της μιας είτε υπέρ της άλλης άποψης. Πρέπει με τον κοινό νου να δούμε πώς θα βελτιώσουμε τα πράγματα.
      Έρχομαι στο συγκεκριμένο σχέδιο νόμου. Κινείται προς τη σωστή κατεύθυνση για δύο πολύ βασικούς λόγους κατά την άποψή μου. Ο ένας είναι ότι απλουστεύεται η λογική της επιβολής  αγορανομικών προστίμων και ο άλλος είναι ότι γίνεται περισσότερο αντικειμενική. Περιορίζεται ένα πάγιο πρόβλημα της ελληνικής νομοθεσίας ότι το πρόστιμο είναι για παράδειγμα από 300 ευρώ μέχρι 300.000 ευρώ, άρα είναι στη διακριτική ευχέρεια του ελεγκτικού οργάνου, άρα δημιουργεί υπόνοιες συναλλαγής, πελατειακής σχέσης ή οτιδήποτε άλλο τέτοιο. 
      Πολύ καλά κάνετε και κινείστε προς τις κατευθύνσεις αυτές, δεδομένου ότι έχουμε και πολυνομία γύρω από την αγορά στην Ελλάδα, αλλά έχουμε και έναν πολυκερματισμό των δημοσίων υπηρεσιών και των αρμοδιοτήτων μεταξύ Υπουργείων και άλλων υπηρεσιών, που δημιουργεί σύγχυση και στους ελεγχόμενους, αλλά και στους ελεγκτές πολλές φορές. 
      Κινείται, λοιπόν, προς τη σωστή κατεύθυνση το σχέδιο νόμου απλουστεύοντας και κάνοντας πιο αντικειμενικά τα πρόστιμα, ορίζοντας ότι το πρόστιμο είναι τόσο κατ’ ελάχιστο κατά περίπτωση και από εκεί και πέρα υπάρχει και ένα ποσοστό του τζίρου. 
      Όμως, κύριε Υπουργέ, πιστεύω ότι το μεγαλύτερο μέρος του δρόμου είναι ακόμα μπροστά μας. Και αυτό γιατί υπάρχει μεγάλος όγκος νομοθεσίας που ακόμη σε αυτό το σχέδιο νόμου δεν αντιμετωπίζεται. Θέλω να πιστεύω ότι με την ίδια λογική, αλλά με ταχύτατο τρόπο, θα προχωρήσουμε και προς αυτήν την κατεύθυνση.
      Πρέπει να επισημάνω πως με ιδιαίτερη χαρά είδα ότι δεχτήκατε μερικές παρατηρήσεις που έγιναν στην Επιτροπή Παραγωγής και Εμπορίου. Πιστεύω ότι η Επιτροπή αυτή έκανε πραγματικά κοινοβουλευτικό έργο και εσείς προς τιμήν σας, δεχτήκατε ορισμένες από τις παρατηρήσεις. Ιδιαιτέρως επισημαίνω το γεγονός ότι δεχτήκατε να πάρετε πίσω κάποιες ρυθμίσεις που έδιναν υπερβολικές εξουσίες στο νομάρχη. 
      Το λέω αυτό, κύριε Υπουργέ, όπως είπα και στην επιτροπή, όχι γιατί έχω καμμία επί της αρχής αντίρρηση ή αρνητική διάθεση απέναντι στη Νομαρχιακή Αυτοδιοίκηση, αλλά γιατί από την προσωπική μου εμπειρία σαν Γενικός Γραμματέας Εμπορίου είδα ότι οι Νομαρχιακές Αυτοδιοικήσεις δεν μπορούν να επιτελέσουν το ελεγκτικό έργο. Με εντολή του τότε Υπουργού Ανάπτυξης και σημερινού Προέδρου της Βουλής, πήγα σε πάρα πολλές νομαρχίες της χώρας, στις περισσότερες θα έλεγα, σε όλες τις περιφέρειες και είδα παντού το ίδιο πρόβλημα. 
      Η μικρή τοπική κοινωνία έχει τρόπους να πιέζει και τα ελεγκτικά όργανα, τους υπαλλήλους και τους αιρετούς. Και αυτό δεν διευκολύνει την εφαρμογή της νομοθεσίας, δεν διευκολύνει τον έλεγχο της παρανομίας. 
      Γι’ αυτό, κύριε Υπουργέ, πιστεύω ότι πρέπει να πάτε και ένα βήμα πάρα πέρα και να υλοποιήσετε αυτό το οποίο έχετε ήδη εξαγγείλει, ένα από τα σαράντα ένα μέτρα σας, τη δημιουργία κεντρικής υπηρεσίας ελέγχου. Δεν είναι η δουλειά, κατά την άποψή μου, των νομαρχιών να ασκούν ελεγκτικό ρόλο. Δεν είναι τουλάχιστον η δουλειά που μπορούν να κάνουν καλύτερα. Μπορούν να κάνουν άλλες δουλειές η Τοπική Αυτοδιοίκηση και Α΄ και Β΄ βαθμού. Οφείλουν να κάνουν άλλες δουλειές επιτελικού χαρακτήρα, αναπτυξιακού χαρακτήρα, να τις ενισχύσουμε σε αυτό. Ορθώς τις ενισχύετε και μέσω της καταβολής μέρους των προστίμων στις νομαρχίες, όμως ο ελεγκτικός ρόλος ασκείται πολύ καλύτερα από την κεντρική διοίκηση, ασκείται πολύ καλύτερα όταν δεν επηρεάζεται ούτε από τις σχέσεις τοπικής κοινωνίας ούτε και από τις ανάγκες τις πολιτικές του αιρετού, που άμεσα καλείται να ελέγξει την κοινωνία για την εφαρμογή της νομοθεσίας. 
      Θα ήθελα να πω ότι μέσα σε αυτά που δεχθήκατε, δεχθήκατε εν μέρει μία παρατήρηση που ακούστηκε από πολλούς συναδέλφους στην επιτροπή σχετικά με το διπλασιασμό των προστίμων σε περίπτωση υποτροπής. Πολύ σωστά βάζετε το πρόστιμο να διπλασιάζεται όταν το ίδιο αδίκημα επαναλαμβάνεται. Είχατε το όριο να γίνεται αυτό μέσα στους έξι μήνες, το πήγατε στον ένα χρόνο και πάλι είναι λίγο, κύριε Υπουργέ. Όταν κάποιος καθ’ υποτροπή παρανομεί, αυτό πρέπει να επιφέρει πολύ σοβαρές ποινές και σε μεγάλο βάθος χρόνου. Εγώ δεν θα πω να είναι στο διηνεκές, γιατί σε δέκα ή σε είκοσι χρόνια αλλάζουν τα πάντα, αλλάζει μία επιχείρηση, αλλάζει το προσωπικό, αλλά τουλάχιστον κάντε το σε ένα εύλογα μεγάλο βάθος χρόνου, κάντε το στα πέντε χρόνια, θα πρότεινα εγώ.
      Κύριε Υπουργέ, πολύ σύντομα θα πω δύο λέξεις για το ζήτημα του υπερβολικού κέρδους, για το οποίο γίνεται πολύς λόγος. Δεν μπορείτε να το ελέγξετε με τον τρόπο που διατυπώνεται κι εγώ θα έλεγα ότι ίσως και με κανέναν τρόπο δεν μπορείτε να υπολογίσετε και να ελέγξετε τον μηχανισμό υπολογισμού των τιμών στις επιχειρήσεις. Παρ’ όλα αυτά υπάρχουν στρεβλώσεις στην αγορά που αδικούν τον καταναλωτή, που αδικούν τον πολίτη, υπάρχουν ολιγοπωλιακές καταστάσεις, που έχουν κάνει τη χώρα μας να είναι πολύ ακριβή, ακριβότερη από όσο πρέπει, ακριβότερη από χώρες της Ευρώπης σε πολλούς τομείς της αγοράς. 
      Για να το ελέγξουμε αυτό το φαινόμενο, κύριε Υπουργέ, δεν χρειαζόμαστε νέα νομοθεσία, εφαρμογή της νομοθεσίας χρειαζόμαστε. Κι εδώ πιστεύω ότι πρέπει να κάνετε πολύ μεγάλη προσπάθεια για να εφαρμοστούν οι νόμοι που υπάρχουν και ιδίως η νομοθεσία περί ανταγωνισμού, που είναι αυτή που μπορεί να εξασφαλίσει συνθήκες τέτοιες που θα επιτρέψουν στις τιμές να είναι σε λογικά επίπεδα, σε επίπεδα τα οποία η πραγματική λειτουργία της αγοράς και ο ανταγωνισμός διαμορφώνει. 
      Θα ήθελα, κύριε Υπουργέ, να πω δύο λόγια για ένα θέμα σχετικό που δεν αφορά το ίδιο το σχέδιο νόμου, που είναι όμως θέμα των ημερών και αφορά κίνησή σας προ ολίγου. Μιλώ για την αγορανομική διάταξη την οποία εκδώσατε για την ένταξη των ελαίων σε καθεστώς διατίμησης. 
      Κύριε Υπουργέ, η διατίμηση είναι ένα μέτρο το οποίο μπορεί σε έκτακτες συνθήκες και υπό ειδικές προϋποθέσεις και προσωρινά να χρησιμοποιείται, αλλά χρειάζεται πολύ μεγάλη προσοχή. Γιατί με τον τρόπο που διατυπώνεται, είναι πολύ δύσκολο να ελεγχθεί. Λέτε: «Οι τιμές που ίσχυαν στις 20 Μάιου».  Έχουμε καταγεγραμμένες όλες τις τιμές που υπήρχαν στις 20 Μάιου; Όχι βέβαια, ακόμα. Πότε θα αρθεί αυτή η έκτακτη συνθήκη, κύριε Υπουργέ; Βάζετε ένα καθεστώς διατίμησης. Καταλαβαίνουμε ότι είναι ένα καθεστώς προσωρινό, γιατί έχουμε ελεύθερη αγορά. Μέχρι πότε, με ποιο τρόπο, σε ποιες συνθήκες θα αρθεί; 
      Γιατί το λέω αυτό, κύριε Υπουργέ; Το λέω, γιατί ήλθε η κατάσταση αυτή, ήλθε η κρίση του ηλιέλαιου που σας οδήγησε στη διατίμηση σε καιρό που η αγορά του ελαιόλαδου ήταν τέτοια που δημιουργούσε και δημιουργεί μεγάλο πρόβλημα στους παραγωγούς. Οι τιμές του ελαιόλαδου, οι τιμές παραγωγού εννοώ, είναι καθηλωμένες σε πολύ χαμηλά επίπεδα περί τα 2,5 ευρώ και παρακάτω σε πολλές  περιπτώσεις εδώ και αρκετό καιρό και έρχεστε και βάζετε ένα πλαφόν, το οποίο λειτουργεί και σαν πλαφόν για τον παραγωγό, ο οποίος υποφέρει αυτήν τη στιγμή. Εάν κινηθείτε σε ελαιοπαραγωγικές περιοχές όλον τον τελευταίο καιρό πριν από τη δική σας αγορανομική διάταξη, ο κόσμος περίμενε πως θα ανέβει η τιμή του παραγωγού του ελαιόλαδου και τώρα έρχεστε και βάζετε αυτό το πλαφόν, που πρέπει με κάποιον τρόπο να ελεγχθεί.
	Κύριε Υπουργέ, για το ζήτημα του ελαιολάδου ειδικότερα σας κατέθεσα αναφορά με κάποιες πολύ συγκεκριμένες προτάσεις. Επειδή δεν έχω χρόνο, θα αναφέρω μία μόνο. Είναι αυτή με την οποία προτείνω την καθιέρωση της αναγραφής της προέλευσης του ελαιοκάρπου στην ετικέτα. Έτσι θα έχουμε πραγματική προέλευση, έτσι θα ελεγχθεί πιο εύκολα η γνησιότητα του ελαιολάδου. Θυμίζω ότι είναι ρύθμιση παρεμφερής με αντίστοιχη που έχει εκδώσει ο προκάτοχός σας κ. Παπαθανασίου για το μέλι και πιστεύω ότι είναι ένα από τα πολλά μέτρα που μπορούν να ληφθούν για να ενισχύσουν το ελαιόλαδο το οποίο αυτήν τη στιγμή πλήττεται αδίκως.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Βέρα Νικολαϊδου): Κι εμείς ευχαριστούμε τον κύριο συνάδελφο.
	Το λόγο έχει η κ. Αποστολάκη.
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, κύριε Υπουργέ, ο εισηγητής της Πλειοψηφίας στην τοποθέτησή του έκλεισε λέγοντας ότι η μάχη κατά της ακρίβειας δεν είναι ένας αγώνας δρόμου αλλά ένας αγώνας αντοχής. Ήταν ένας επίλογος αρκετά λυρικός, θα έλεγα, με αθλητικό περιεχόμενο και υπονοούμενο ο οποίος νομίζω ότι με βρίσκει απόλυτα σύμφωνη και βρίσκει σύμφωνους όλους όσοι στην Αίθουσα της Ολομέλειας καταψηφίζουμε σήμερα το νομοσχέδιο επί της αρχής, αλλά μέσα από μία άλλη οπτική γωνία.
      Υπάρχει πράγματι ένας αγώνας που δοκιμάζει σήμερα την αντοχή του κάθε Έλληνα πολίτη και της κάθε ελληνικής οικογένειας που εξωθείται, που πιέζεται και που οδηγείται στον αποκλεισμό. Τα μεσαία κοινωνικά στρώματα σήμερα έχουν οδηγηθεί σε συνθήκες κοινωνικού αποκλεισμού. Έχουμε πλέον παρίες της ελληνικής κοινωνίας που μέσα απ’ αυτήν την καταιγιστική και ανεξέλεγκτη αύξηση των τιμών -απέναντι στην οποία έχετε ρόλο θεατή και σχολιαστή των γεγονότων- αδυνατούν να εκπληρώσουν στοιχειωδώς τις υποχρεώσεις τους. Είναι μία πραγματικότητα εκρηκτική στην οποία η συμμετοχή σας είναι πολύ συγκεκριμένη.
	Η κατάσταση έχει ξεφύγει. Αυτό δεν το δίνουν μόνο τα στατιστικά στοιχεία της Τράπεζας της Ελλάδας, δεν το δίνουν μόνο τα στοιχεία της Εθνικής Στατιστικής Υπηρεσίας, το δίνει η πραγματική ζωή, η καθημερινότητα όλων μας που βλέπουμε το εισόδημα να εξανεμίζεται. Για να γίνω πιο συγκεκριμένη και πιο επίκαιρη, το δίνει ο συνάδελφός σας, ο κ. Πέτρος Δούκας, που περιέγραψε χθες ως ένας κοινωνικός-πολιτικός αναλυτής τις συνθήκες μιας μέσης ελληνικής οικογένειας λέγοντας ότι δεν μπορεί να ζήσει σήμερα ούτε καν με 1.500 ευρώ. Η αλήθεια είναι ότι ο πολίτης που τον άκουγε από την τηλεόρασή του εκείνη την ώρα, αν δεν ήταν αγανακτισμένος, πάντως ήταν έκπληκτος γιατί εδώ πρόκειται περί της απόλυτης ανευθυνότητας. Το λέω αυτό και σε σχέση με τις δικές σας προκλητικές δηλώσεις, τις προκλητικές δηλώσεις του Υπουργείου Ανάπτυξης είτε για το τανγκό που χρειάζεται δύο, όπως και η ακρίβεια, είτε για άλλα προκλητικά και γραφικά που κατά καιρούς έχετε οι ίδιοι πει. 
	Η θέση σας στην Κυβέρνηση έχει πολύ συγκεκριμένη αποστολή, την αντιμετώπιση των προβλημάτων της καθημερινότητας του πολίτη την οποία υποτίθεται ότι ο Πρωθυπουργός είχε θέσει ως πρώτη προτεραιότητα. 
	Ποια είναι λοιπόν η κατάσταση σήμερα; Έχουμε τους καυγάδες ανάμεσα σε σας και την ηγεσία του Υπουργείου Οικονομίας, τις κατευθυνόμενες διαρροές ότι τάχα οι σχέσεις σας είναι αγαστές, λες και μας ενδιαφέρει ποιες είναι οι σχέσεις σας σε προσωπικό επίπεδο. Τους Έλληνες πολίτες τους ενδιαφέρει ποια μέτρα παίρνετε, ποια πολιτική εφαρμόζετε στην κατεύθυνση της αντιμετώπισης των προβλημάτων κι εδώ ο απολογισμός είναι θλιβερός. 
      Το κόστος διαβίωσης μιας τετραμελούς οικογένειας ξεπερνά σήμερα τα 3.000 ευρώ το μήνα από 2.105 ευρώ το μήνα που ήταν το 2004. Έχουμε δηλαδή μία αύξηση 43% μέσα σε τέσσερα χρόνια.
      Και αυτή η αύξηση, κυρίες και κύριοι συνάδελφοι, δεν έγινε ούτε από τον εισαγόμενο πληθωρισμό που δεν είναι εισαγόμενος ούτε γιατί έτσι συμβαίνει σε όλες τις χώρες αυτήν τη στιγμή, τουλάχιστον της ευρωπαϊκής ενοποίησης. Αυτή η αύξηση έγινε μέσα από τη δική σας ανοχή. Τη μάχη με την ακρίβεια, κύριε Υπουργέ, δεν την χάσατε. Τη μάχη για την ακρίβεια, δεν τη δώσατε ποτέ. Αντιθέτως, κλείσατε το μάτι στους κερδοσκόπους και δώσατε το πράσινο φως για την ασυδοσία. 
      Όταν το 2004 εγκαταστάθηκε στο Υπουργείο Ανάπτυξης νέα πολιτική ηγεσία στην οποία δεν συμμετείχατε, ο τότε αρμόδιος Υφυπουργός, μια από τις πρώτες πρωτοβουλίες του ήταν η απελευθέρωση των διδάκτρων. Είχε λοιδορήσει την προηγούμενη κυβέρνηση λέγοντας ότι δεν ζούμε πλέον σε καθεστώς διατίμησης, όπως μας είχε πει τότε, ζούμε σε συνθήκες ελεύθερης αγοράς έχει χρέος να υποστηρίξει το εισόδημα του πολίτη και του καταναλωτή και γι’ αυτό το λόγο θα απελευθερώσει τα δίδακτρα με τη βεβαιότητα ότι αυτή η κίνησή του θα οδηγήσει σε έναν υγιή ανταγωνισμό που εν τέλει θα αποβεί προς όφελος των καταναλωτών. 
      Ποιο ήταν το αποτέλεσμα; Αύξηση στα δίδακτρα των ιδιωτικών σχολείων που ξεπερνά το 22,5%, κυρίες και κύριοι συνάδελφοι. Τη μάχη, λοιπόν, αυτή δεν τη χάσατε. Τη μάχη δεν τη δώσατε, γιατί αυτή είναι η αντίληψή σας για το ρόλο της αγοράς και για το ρόλο του κράτους. Αυτή είναι η αντίληψή σας σε σχέση με το κέρδος και την αποστολή του. Και γι’ αυτόν ακριβώς το λόγο ουσιαστικά υπονομεύσατε κάθε δυνατότητα άσκησης ενός αξιόπιστου ελεγκτικού και παρεμβατικού μηχανισμού από την πλευρά του κράτους. Απεκδυθήκατε δηλαδή των δικών σας ευθυνών, απεκδυθήκατε του ρόλου σας, γιατί ο στόχος σας ήταν η πραγματική αύξηση των κερδών σε βάρος του εισοδήματος των ασθενεστέρων, των μισθωτών και των συνταξιούχων που σήμερα πλέον είναι σε βάρος του εισοδήματος και των μεσαίων στρωμάτων της ελληνικής κοινωνίας που οδηγείται στον αποκλεισμό και που μετατρέπονται από ενεργοί πολίτες σε παρίες. 
      Ένα χαρακτηριστικό παράδειγμα αυτής της κατεύθυνσής σας, αυτής της αντίληψής σας για το ρόλο της αγοράς, για το ρόλο του κράτους, για το κέρδος, είναι οι παλινδρομήσεις σας σε σχέση με τις εξαγγελίες σας για τα επιτόκια των πιστωτικών καρτών. Ο Γενικός Γραμματέας Καταναλωτή είναι αυτός που υπαναχώρησε. Και δεν θα μπορούσε να μην υπαναχωρήσει αφού αυτό το οποίο έφερε ως δέσμευση της Κυβέρνησης για το πλαφόν στα επιτόκια που έχει οδηγήσει χιλιάδες οικογένειες αυτήν τη στιγμή σε αδιέξοδο εξόφλησης των υποχρεώσεών τους, αυτή η αρχική τάχα δέσμευση έρχεται σε αντίθεση με την κύρια στρατηγική σας επιλογή σε σχέση με τα υπερκέρδη των τραπεζών, τις τροπολογίες και τις νομοθετικές ρυθμίσεις που εσείς περάσατε, χαρίζοντας με προκλητικές ρυθμίσεις, εκατοντάδες δισεκατομμύρια ευρώ σε συγκεκριμένες τράπεζες. Είναι προφανές, λοιπόν, ότι κατόπιν νεοτέρων οδηγιών και εντολών σας ο Γενικός Γραμματέας Καταναλωτή ανέκρουσε πρύμνα και απλώς έκανε μια σύσταση στις τράπεζες. 
      Είναι η συγκεκριμένη αντίληψή σας: δεν είμαστε όλοι ίσοι, άλλοι είναι πιο ισχυροί, άλλοι είναι πιο εύρωστοι, αυτοί θα μπορέσουν να πορευτούν, αυτοί θα μπορέσουν να απολαύσουν το βιοπορισμό τους. 
      (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού)
      Για τους υπόλοιπους, για τους πιο αδύναμους, για τους χαμηλόμισθους,  για τους παρίες, η ζωή είναι σκληρή, το κράτος σηκώνει τα χέρια, η Κυβέρνηση πηγαίνει στο περιθώριο και απλώς παρακολουθεί τα γεγονότα σχολιάζοντάς τα. Η κατάσταση έχει ξεφύγει. Τα σαράντα ένα μέτρα, τα υπόλοιπα μέτρα, οτιδήποτε ανακοινώσετε πλέον όχι μόνο είναι κατόπιν εορτής.
      ΠΡΟΕΔΡΕΥΟΥΣΑ (Βέρα Νικολαϊδου): Πρέπει να ολοκληρώσετε, κυρία συνάδελφε.
      ΜΙΛΕΝΑ ΑΠΟΣΤΟΛΑΚΗ: Μισό δευτερόλεπτο, κυρία Πρόεδρε.
      Είναι βέβαιο ότι θα είναι ατελέσφορα και αναποτελεσματικά γιατί πλέον είστε αναξιόπιστοι. Η ίδια επιχειρηματική κοινότητα στη χώρα μας, οι επιχειρηματίες, τα συμφέροντα, τα καρτέλ τα οποία εσείς οι ίδιοι στηρίξατε, ξέρουν ότι απέναντί τους δεν έχουν ένα κράτος ελεγκτή, ένα κράτος τιμωρό, ένα κράτος που θα έρθει να υπερασπιστεί τους αδύναμους, τους μισθωτούς, τους συνταξιούχους και το ισχνό εισόδημά τους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου):  Το λόγο έχει ο Βουλευτής της Νέας Δημοκρατίας κ. Ανδρέας Κουτσούμπας. 
      ΑΝΔΡΕΑΣ ΚΟΥΤΣΟΥΜΠΑΣ: Έχω την άποψη, κύριοι συνάδελφοι και ειδικότερα της Αντιπολίτευσης, χωρίς αυτό να αποτελεί υπόδειξη, για να μην παρεξηγηθώ, πως όταν ένα νομοσχέδιο φέρεται προς συζήτηση στην αρμόδια επιτροπή και στην Ολομέλεια το κύριο μέλημά μας, η βασικότερη υποχρέωσή μας είναι να δούμε το περιεχόμενο αυτού του νομοσχεδίου και να συζητήσουμε ποιες βελτιώσεις μπορούμε να κάνουμε. Για τις τυχόν βελτιώσεις στο συγκεκριμένο νομοσχέδιο όσοι ήσασταν μέλη της αρμόδιας επιτροπής, είπατε και αναγνωρίσατε πως πρέπει να τις δούμε όταν θα το συζητήσουμε στην ολομέλεια. 
      Έχω την άποψη, λοιπόν, ότι σήμερα παρασυρθήκατε σε μια γενικόλογη συζήτηση, λες και το θέμα δεν ήταν η αναθεώρηση των διατάξεων περί κυρώσεως του νομοθετικού διατάγματος 136/1946 «Περί Αγορανομικού Κώδικα», αλλά  μια γενική συζήτηση περί της ακρίβειας. Πολύ ωραία! Τα είπατε, λοιπόν. Σας ακούσαμε. Δεν συνεισφέρατε, όμως, όπως είχατε υποχρέωση και καθήκον ως Βουλευτές για να βελτιώσουμε αυτά τα οποία έπρεπε –εάν έπρεπε- να βελτιώσουμε στο παρόν νομοσχέδιο. Η προηγούμενη συνάδελφος το μόνο που βρήκε να πει πλην της ακρίβειας και έφυγε, ήταν για την αύξηση στα ιδιωτικά εκπαιδευτήρια, λες και στους πενήντα ένα νομούς της επαρχίας από όπου κατάγομαι και εγώ, υπάρχουν τόσα εκπαιδευτήρια που μας αφορά η αύξηση στα δίδακτρα. 
      Κύριε Υπουργέ, εκείνο το οποίο πρέπει να πω κατ’ αρχάς, χωρίς να θέλω να σας κολακέψω, είναι πως όταν ένα νομοσχέδιο έρχεται προς συζήτηση, η βασική του επιδίωξη πρέπει να είναι η προστασία του καταναλωτή. Μπορώ να πω σε γενικές γραμμές ότι αυτό το επιτυγχάνετε. Πρέπει να επαινέσω –παρ’ ότι δεν ήμουν μέλος της Επιτροπής, αλλά την παρακολούθησα-  το Υπουργείο σας και εσάς προσωπικά, διότι ακούσατε τις προτάσεις της επιτροπής και εμού προσωπικά και ήσασταν ανοιχτός σε κάθε συζήτηση. 
      Παρά τις τροποποιήσεις, όμως, τις οποίες ήδη έχετε κάνει, επιτρέψτε μου να σας αναφέρω ορισμένες σκέψεις μου για το τι κατά την άποψή μου θα μπορούσαμε να βελτιώσουμε περισσότερο σε ορισμένες διατάξεις του νομοσχεδίου, σκέψεις οι οποίες προκύπτουν από την εμπειρία των είκοσι πέντε χρόνων ως μαχόμενος δικηγόρος.
      Επικρατεί μια φιλοσοφία, δεν ξέρω αν είναι λαθεμένη ή όχι, πως όταν γινόμαστε αυστηροί, επιτυγχάνουμε και αποτελέσματα. Με αυτό κινούμαστε σε τεντωμένο σκοινί, διότι η αυστηροποίηση πολλές φορές σε διατάξεις –για να το διαχωρίσω- που δεν έχουν σχέση με τη δημόσια υγεία, μπορεί να έχει άλλες παρενέργειες στην οικονομία και στην κοινωνική ζωή του τόπου. 
      Θα πω πρακτικά τι πρέπει, κατά την άποψή μου, να βελτιωθεί. 
      Στο άρθρο 1, στις παραγράφους 1, 4 και 20 που δεν έχουν σχέση αυτές οι παραβάσεις με τη δημόσια υγεία, δεν απευθύνεστε, κύριε Υπουργέ, μόνο σε μεγάλες επιχειρήσεις που θα βάλετε ένα πρόστιμο 5.000 ευρώ και θα το πληρώσουν, γιατί έχουν υπερβολικό κέρδος, αλλά πρέπει να ξέρετε ότι απευθύνεστε σε κάποιον που έχει ένα μπακάλικο, σε κάποιον που έχει ένα ψιλικατζίδικο. Εάν δει την τιμή ο ελεγκτικός μηχανισμός από 0,80 σε 0,85 και του βάλετε ελάχιστο πρόστιμο 5.000 ευρώ, τον κάψατε, κάψατε και εμάς, κάψατε και τον εαυτό σας, διότι την άλλη μέρα οι ιδιοκτήτες πέντε μικροεπιχειρήσεων, πέντε μικροψιλικατζίδικων θα έρθουν οι ίδιοι ή τα παιδιά τους για δουλειά στα γραφεία μας και δεν θα μπορούμε να τους την προσφέρουμε. Θα είμαι απλός και πρακτικός.
      Στη δεύτερη παρατήρηση. Άρθρο 4, παράγραφος 2. Θεωρώ ότι θέλει διόρθωση, καλύτερη λεκτική διατύπωση. «Σε περίπτωση μεταβολής με οποιονδήποτε τρόπο του φορέα της επιχείρησης μετά την τέλεση της παράβασης, ο νέος φορέας ευθύνεται εις ολόκληρον..». Τι εννοείτε; Όταν αλλάξουμε τη νομική μορφή; Το δέχομαι, εάν από ομόρρυθμη πάω να γίνω ανώνυμη εταιρεία για να γλιτώσω συγγενικά ή μετοχικά. Το πρόστιμο ναι, εάν, όμως, εγώ θέλω να επενδύσω, να αγοράσω κάποιες μικρές επιχειρήσεις και ξέρω ότι αυτός έχει κάνει μία παράβαση κοινή του Αγορανομικού Κώδικα, θα με φορτώσετε ως επιχειρηματία, ως επενδυτή που ενδιαφέρεται για τις επενδύσεις, τα πρόστιμα αυτού που είχε κάνει μία παράβαση γιατί είχε βάλει περισσότερο χαρτί στην κόλλα όταν τύλιγε, ή είχε δώσει ένα χαλασμένο προϊόν; Το προσωποπαγές, δηλαδή, αυτό πρόστιμο που επιβάλλεται στην επιχείρηση θα το φορτώσετε σ’ ένα καινούριο επενδυτή; Αυτό μόνο φορολογικά μπορείτε να το κάνετε, κατά την άποψή μου, και προβλέπεται φορολογικά.
      Πάμε μετά στο ίδιο άρθρο, στο άρθρο 4, στην παράγραφο 5. Ενώ στην παράγραφο 5 λέτε ότι ενώ όταν εκδοθεί αθωωτική απόφαση εκπίπτει και το ατομικό φύλλο της επιβολής του διοικητικού προστίμου, κοιτάξτε μία αντίφαση με το τι λέγεται παρακάτω. Έρχεστε στο άρθρο 6 και λέτε: «Σε σοβαρές περιπτώσεις και ανάλογα με τις συνθήκες…».
      Συμφωνώ, λοιπόν, και με τους άλλους συναδέλφους – και ο κ. Βορίδης, νομίζω, το έθεσε και συνάδελφοι του ΠΑ.ΣΟ.Κ. – ότι δεν πρέπει να πούμε για σοβαρές περιπτώσεις, αλλά πρέπει να πούμε ότι είναι η διάταξη αυτή του Αγορανομικού Κώδικα ή αυτές οι παραβάσεις ή αυτές, αν θέλετε, στις οποίες ασκείται ποινική δίωξη. Τότε μόνο μπορεί να κάνει το διαχωρισμό, γιατί πρέπει να είναι και πρακτικός. Σε όσες ασκείται ποινική δίωξη, τότε μπορεί ο νομάρχης να πάει στο κλείσιμο.
      Πάμε στο άλλο, παρακάτω. Τι λέτε για την αντίφαση την άλλη που έχετε κάνει; Λέτε ότι αν υπάρξει αθωωτική απόφαση – σε τριάντα μέρες κοινοποιείται, σε εξήντα, αν ασκηθεί ποινική δίωξη, μπορεί ο νομάρχης να επιβάλλει το πρόστιμο – ενώ θα έχετε επιβάλλει τη διοικητική κύρωση κλεισίματος, έστω μερικώς, της επιχείρησης, ανακαλείται, λέει η απόφαση αυτή. Πώς θα ανακληθεί, αφού θα έχει γίνει εκτελεστή; Τι θα κάνετε; Θα στρέψετε τον επιχειρηματία εναντίον σας, γιατί με μια αθωωτική απόφαση του κλείσατε για τριάντα μέρες και έχει διαφυγόντα κέρδη; Προσέξτε την αυτή τη διάταξη.
      Πάμε, λοιπόν, παρακάτω, στο άρθρο 8. Εκεί προβλέπετε πέντε εργάσιμες ημέρες – το είπε και η συνάδελφος από το ΠΑ.ΣΟ.Κ. και του Κ.Κ.Ε. νομίζω – και δέκα, για να μπορεί να προσβάλλει ή ο γραμματέας να βγάλει την απόφαση, χρειάζεται ένα περιθώριο. Μ’ αυτήν τη διάταξη, με το άρθρο 8, παράγραφος 3, αλλάζετε βασική διάταξη του Κώδικα Διοικητικής Δικονομίας. Η άσκηση προσφυγής γίνεται εντός εξήντα ημερών. Έρχεστε τώρα εσείς με μια διάταξη στον Αγορανομικό Κώδικα και την κάνετε είκοσι μέρες. Δεν μπορείτε. Αυτό πρέπει να το κάνετε εξήντα μέρες.
      Τελειώνω, για να μη δείξετε ότι η προθυμία σας σαφώς είναι αποτρεπτική στο να είστε αυστηροί, εφόσον προβλέπετε αύξηση των προστίμων στο διπλάσιο όταν κάποιος επαναλαμβάνει μέσα σε ένα χρόνο την αυτή παράβαση, θα μπορούσατε να προβλέψετε, κατά την ταπεινή μου άποψη, για να δείξετε και στις μικροεπιχειρήσεις – γιατί εκεί βασίζεται ο κορμός της οικονομίας μας – ότι δεν θέλουμε απλώς να τους τιμωρούμε, ότι εκείνος που αποδέχεται την παράβαση και δεν ασκεί προσφυγή, έχει ποσοστό μείωσης του επιβληθέντος προστίμου.
      Τι επιτυγχάνουμε έτσι, κύριε Υπουργέ; Επιτυγχάνουμε από τη μια πλευρά εισπρακτικά, να εισπράξετε δηλαδή το μισό πρόστιμο, να μην προσφύγουμε στη δικαιοσύνη, στα διοικητικά δικαστήρια, που θα δικαστεί μετά από πέντε και έξι χρόνια η υπόθεση και πιθανόν να μην εισπράξετε το πρόστιμο. Και, αν θέλετε, κρατάτε μια κοινωνική συνοχή.
      Θέλει να προστεθεί μια παράγραφος ακόμα στο άρθρο 9 ή στο 8. Επειδή προβλέπονται πολλές υπηρεσίες αρμόδιες για τον έλεγχο παραγωγής, που μπορούν να ελέγξουν μια επιχείρηση – θα περάσει πρώτα η Αγορανομία, θα περάσει μετά το Τμήμα Εμπορίου, θα περάσει μετά ο Ε.Φ.Ε.Τ. – προσέξτε να δείτε σε τι αλαλούμ θα βρεθούμε. Αυτές οι υπηρεσίες μπορούν να ενεργήσουν μόνες τους. Η καθεμιά από αυτές τις υπηρεσίες, επειδή δεν γνωρίζει αν πέρασε η άλλη νωρίτερα, θα μπορεί να επιβάλει το πρόστιμο που προβλέπεται. Πρέπει, λοιπόν, να διασαφηνιστεί ότι για την αυτή παράβαση μόνο ένα πρόστιμο επιβάλλεται, πράγμα που είναι βασική αρχή του δικαίου.
      Κύριε Υπουργέ, κυρίες και κύριοι συνάδελφοι, νομίζω ότι αυτές οι παρατηρήσεις που είχα την ευκαιρία να επισημάνω, είναι παρατηρήσεις που τις έχω ζήσει μέσα στη μαχόμενη δικηγορία, παρατηρήσεις που θα τις βρούμε μπροστά μας και εφόσον είχατε την καλή διάθεση, κύριε Υπουργέ, όλο αυτό το διάστημα να μας ακούσετε και να κάνετε πολλές βελτιώσεις, έχετε ακόμα το περιθώριο να προβείτε και σ’ αυτές, που κατά την άποψή μου είναι στη σωστή κατεύθυνση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, γιατί εξοικονομήσαμε και χρόνο.
      Το λόγο έχει η Βουλευτής του ΠΑ.ΣΟ.Κ. κ. Μαριλίζα Ξενογιαννακοπούλου.
      Ορίστε, κυρία συνάδελφε.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα το νομοσχέδιο του Υπουργείου Ανάπτυξης, το οποίο, πραγματικά, διακρίνουν τρία χαρακτηριστικά: είναι αποσπασματικό, είναι ένα νομοσχέδιο το οποίο είναι σαφώς ανεπαρκές μπροστά στο τεράστιο οικονομικό και κοινωνικό πρόβλημα που ζει ο κάθε Έλληνας και το κάθε νοικοκυριό στη χώρα μας και φυσικά τα ειδικά μέτρα, όπως προηγουμένως είπαν ο εισηγητής μας και άλλοι συνάδελφοι της Αντιπολίτευσης, είναι μέτρα αμφίβολης και μειωμένης αποτελεσματικότητας.
      Η πραγματικότητα, κυρίες και κύριοι συνάδελφοι, όλο το τελευταίο διάστημα – και εγώ δεν θα περιοριστώ στους τελευταίους μήνες, θα έλεγα και τα τελευταία χρόνια, αλλά κυρίως τους τελευταίους μήνες –αυτό το τεράστιο κύμα της έκρηξης της ακρίβειας, της ασυδοσίας στην αγορά, είναι η απελπισία και η ασφυξία που νιώθει πλέον ο κάθε επαγγελματίας όταν βλέπει την αγοραστική δύναμη να μειώνεται είναι μια αγορά η οποία λειτουργεί ανεξέλεγκτα.
      Η ομολογία της αποτυχίας της Κυβέρνησης και της πολιτικής της είναι πάνω απ’ όλα οι ίδιες οι πράξεις της Κυβέρνησης. Βλέπουμε κάθε μήνα νέα δέσμη μέτρων με πολύ βαρύγδουπο τρόπο να ανακοινώνονται, μέτρα που έρχονται τις περισσότερες φορές είτε με πολύ ωραία λόγια για να αναφέρουν ευχές, είτε να επαναφέρουν μέτρα των κυβερνήσεων του ΠΑ.ΣΟ.Κ., που όμως προηγούμενος Υπουργός και η προηγούμενη πολιτική ηγεσία, πάλι της Κυβέρνησης της Νέας Δημοκρατίας, είχε καταργήσει τα προηγούμενα τέσσερα χρόνια.
      Βέβαια, το βλέπουμε και τώρα. Και εάν θέλετε, αυτό δημιουργεί ακόμη μεγαλύτερη την αίσθηση της ανεπάρκειας και της αποσπασματικότητας της σημερινής συζήτησης. Ακούμε, μέσα σ’ όλη αυτή την έκρηξη των προβλημάτων και μέσα σ’ αυτό το τεράστιο διατροφικό σκάνδαλο, τη διγλωσσία, την προσπάθεια επικοινωνιακής κάλυψης των πραγματικών ευθυνών και προβλημάτων, και βλέπουμε την ανεπάρκεια ανάμεσα στα δύο συναρμόδια Υπουργεία Οικονομίας και Οικονομικών και Ανάπτυξης, όταν ακούμε πάλι για δέκα νέα μέτρα, που τάχα ο Πρωθυπουργός έρχεται να επιβάλλει, όπως και για συμφωνίες κυρίων, τη στιγμή που η αλήθεια είναι μία. Η Κυβέρνηση και οι επιλογές της είναι αυτοί που ευθύνονται για την ασυδοσία της αγοράς και για την έκρηξη της ακρίβειας.
      Τι φταίει, λοιπόν, για την ακρίβεια, κατά την Κυβέρνηση της Νέας Δημοκρατίας και τους Υπουργούς; Ακούμε δύο επιχειρήματα. 
      Το πρώτο είναι η διεθνής κρίση και η άνοδος της τιμής του πετρελαίου. Αναμφίβολα, όλα αυτά τα ζητήματα επιδρούν. Ερώτημα, γιατί, όμως, στη χώρα μας αυτά επιδρούν πολλαπλασιαστικά; Γιατί στη χώρα μας βλέπουμε ο πληθωρισμός να είναι πάλι στα επίπεδα του 1998, όταν με κόστος των εργαζομένων και με συμφωνία κυρίων τότε, που ήταν βάση κοινωνικής συμφωνίας διαλόγου, πετύχαμε όσα πετύχαμε με τον ιδρώτα των εργαζομένων και των επαγγελματιών; Γιατί, λοιπόν; Άρα, δεν αρκεί το επιχείρημα ότι ευθύνεται μόνο η γενική, διεθνής οικονομική και πετρελαϊκή κρίση. 
      Το δεύτερο επιχείρημα, που ακούμε κατά κόρον από τους κύριους Υπουργούς της Κυβέρνησης, είναι: «τι να κάνουμε; φταίει το ΠΑ.ΣΟ.Κ.». Ξεχνούν οι κύριοι Υπουργοί –μάλιστα και παριστάμενοι Υπουργοί- ότι κυβερνούν τέσσερα χρόνια και τρεις μήνες. Δεν μπορούν, λοιπόν, να λένε ότι: «για όλα φταίει το ΠΑ.ΣΟ.Κ.» και πολύ περισσότερο, όταν ξέρουν πολύ καλά ότι από το 1993, που η χώρα μας έκανε την πρώτη της είσοδο στην ευρωπαϊκή εσωτερική αγορά, μέχρι το 2004 όλος ο εξορθολογισμός της νομοθεσίας για την εποπτεία της αγοράς και όλοι οι ελεγκτικοί μηχανισμοί τέθηκαν από τις κυβερνήσεις του ΠΑ.ΣΟ.Κ.. 
      Εγώ δεν θα πω ότι δεν υπήρχε ακρίβεια την περίοδο του ΠΑ.ΣΟ.Κ.. Αλίμονο! Πρέπει να είμαστε σοβαροί απέναντι στον κόσμο. Και προβλήματα υπήρχαν και ακρίβεια υπήρχε. Όμως, υπήρχε έλεγχος και εποπτεία. Μπορούσαν να γίνουν βελτιώσεις, αλλά, πάνω από όλα, υπήρχαν κανόνες στην αγορά και η αίσθηση ότι μπορούσαν αυτοί οι κανόνες να εφαρμοστούν από ελεγκτικούς μηχανισμούς.
      Μια και μιλάμε για αγορανομικές διατάξεις, τι έκανε η Κυβέρνηση της Νέας Δημοκρατίας; Κατήργησε μία προς μία όλες τις ασφαλιστικές δικλείδες που είχαν τεθεί νομοθετικά επί των κυβερνήσεων του ΠΑ.ΣΟ.Κ., σημειωτέον, μετά από διαπραγμάτευση στην Ευρωπαϊκή Ένωση, γιατί έπρεπε σε επίπεδο εσωτερικής αγοράς να διαπραγματευτούμε και να έχουμε κεκτημένο. 
      Είπε πριν η συνάδελφος Μιλένα Αποστολάκη για τα δίδακτρα. Είναι αλήθεια. Καταργήσατε το πλαφόν στα δίδακτρα, προϊόν διαπραγμάτευσης στις Βρυξέλλες.
      Απελευθερώσατε να ναύλα στα πλοία, με ό,τι αυτό σημαίνει και για τα εμπορεύματα και για τους επιβάτες. Είναι αλήθεια. Αυτή είναι η πολιτική σας.
      Καταργήσατε τη λίστα φαρμάκου με όλες τις συνέπειες, που και κατά τη διάρκεια του ασφαλιστικού νομοσχεδίου συζητήσαμε, καθώς και το τι σήμαινε αυτό για τις αυξήσεις. Καταργήσατε κάθε λογική εποπτείας μέσα στην αγορά και κάθε ασφαλιστική δικλίδα. 
      Και το ερώτημα είναι το εξής. Έρχεστε, κύριε Υπουργέ, και παρουσιάζετε το παρόν νομοσχέδιο, χωρίς να κάνατε τον κόπο να μας παρουσιάσετε μία μελέτη για το ποιες ήταν οι συγκεκριμένες επιπτώσεις σε κάθε κλάδο της οικονομίας από την κατάργηση αυτών των διατάξεων; Πολύ θα μας ενδιέφερε να μας το φέρετε αυτό, δηλαδή μία μελέτη που θα δείξει –και είμαστε σίγουροι γι’ αυτό, γιατί έχουμε στοιχεία, όπως είπα προηγουμένως για τα φάρμακα- ότι υπάρχει όξυνση της ακρίβειας ακριβώς γι’ αυτό το λόγο.
      Έρχεστε τώρα και μιλάτε για διατίμηση, ενώ εμείς σας λέγαμε, όταν υπήρχε η άνοδος του πετρελαίου και πήγαινε συνεχώς στην ανηφόρα, με ό,τι αυτό σήμαινε για τα προϊόντα, τη βιομηχανία και τους πολίτες, να βάλετε πλαφόν. Σας το λέγαμε πριν από δύο χρόνια, αλλά είχατε την ιδεοληψία. 
      Η πραγματικότητα, λοιπόν, είναι ότι η πολιτική σας έχει τέσσερα χαρακτηριστικά. Αυτά τα τέσσερα χαρακτηριστικά τροφοδοτούν την ακρίβεια και την ασυδοσία και είναι θέμα πολιτικής επιλογής, δεν είναι θέμα νομοτέλειας.
      Πρώτο χαρακτηριστικό. Δεν πιστεύετε στην εποπτεία, στον πραγματικό έλεγχο της αγοράς και στους κανόνες. Γι’ αυτό, είναι αλήθεια ότι το Υπουργείο Ανάπτυξης από το 2004 μέχρι πρόσφατα, κατήργησε και απαξίωσε όλους τους ελεγκτικούς μηχανισμούς. Έρχεστε τώρα –και εγώ δεν θα αμφισβητήσω την πρόθεσή σας, ούτε του Υπουργού ούτε τη δική σας- εκ των υστέρων και προσπαθείτε να ξαναφτιάξετε μηχανισμούς, ελέγχους και συντονισμό. Όμως, το κόστος είναι τεράστιο. 
      Δεύτερο χαρακτηριστικό. Η δεύτερη αλήθεια είναι ότι εσείς τροφοδοτήσατε την ακρίβεια με την αλόγιστη πολιτική σας σε σχέση με τις Δ.Ε.Κ.Ο..
      Και σας λέγαμε όταν κάνατε τις αυξήσεις στα τιμολόγια στη Δ.Ε.Η., αυτό θα έχει τεράστια επίπτωση. Θα έχει στα προϊόντα, στη βιομηχανία, στην ακρίβεια. Αλλά δεν σας ενδιέφερε. Η ιδεοληψία ξανά και η λογική της συρρίκνωσης του ευρύτερου δημόσιου τομέα με κάθε κόστος, προκειμένου έτσι κατ’ εσάς να διαμορφωθούν συνθήκες ανταγωνισμού. Μόνο που για σας είναι στρεβλή η προσέγγιση του ανταγωνισμού. Γιατί μόνο στην Ελλάδα βλέπουμε ο ανταγωνισμός να δημιουργεί έκρηξη τιμών, να συρρικνώνεται ο δημόσιος τομέας, και να αυξάνονται οι τιμές στα ιδιωτικά ολιγοπώλια. Αυτή είναι η πραγματικότητα.
      Μετά βέβαια, έχουμε να κάνουμε με τη συνολική αντίληψη που έχετε για τα ζητήματα ανταγωνισμού των εταιρειών. Για τα καρτέλ, για την απουσία οποιουδήποτε ελέγχου. Γι’ αυτό είναι αποσπασματικό αυτό το νομοσχέδιο. Μπορεί να ορίζετε ποινές, μπορεί να έρθετε και να πείτε ότι θα επιβάλλετε διοικητικά πρόστιμα που αυτό έχει μία λογική σε σχέση με την ποινικοποίηση. Το ζήτημα είναι, όμως, ότι σας ξεφεύγει η ουσία και το πρόβλημα. 
      Κλείνω με τη βασική σας ευθύνη. Είναι η οικονομική σας πολιτική, είναι ο προσανατολισμός σας, είναι η λογική μιας ταξικής προσέγγισης για την ανάπτυξη και την οικονομία. Αυτό είναι το οποίο έχει κυριολεκτικά συντρίψει και φέρει σε αδιέξοδο και την αγορά και  τους επαγγελματίες και τους εργαζόμενους και το κάθε νοικοκυριό. Υπάρχει ένας άλλος δρόμος, αλλά εσείς αδυνατείτε κυριολεκτικά και από επιλογή πολιτική, αλλά και από ανεπάρκεια πολιτική να τον ακολουθήσετε.
      Σας ευχαριστώ.
      (Χειροκροτήματα απ’ την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κυρία Ξενογιαννακοπούλου.
      Κυρίες και κύριοι συνάδελφοι, ο συνάδελφος Βουλευτής κ. Κωνσταντίνος Σημίτης και ο συνάδελφος Βουλευτής κ. Αχμέτ Οσμάν Χατζή ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τις ζητηθείσες άδειες.
      Κύριε  Υπουργέ, αν δεν έχετε αντίρρηση, να μιλήσει η κ. Σκραφνάκη και ευθύς μετά εσείς.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν έχω αντίρρηση, κύριε  Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ελάτε, κυρία Σκραφνάκη, εσείς δεν υπερβαίνετε άλλωστε το χρόνο.
      ΔΗΜΗΤΡΙΟΣ ΤΣΙΡΩΝΗΣ: Να φθάσει τουλάχιστον στη μέση ο κατάλογος, κύριε Πρόεδρε και μετά να μιλήσει ο κύριος Υπουργός. 
      ΠΡΟΕΔΡΕΥΩΝ (Αναστάσιος Νεράντζης): Τίνι τρόπω; 
      Η κυρία Σκραφνάκη έχει το λόγο.
      ΜΑΡΙΑ ΣΚΡΑΦΝΑΚΗ: Κύριε  Υπουργέ, κυρίες και κύριοι συνάδελφοι, ξεκινώ την ομιλία μου, θυμίζοντας σε όλους την πρόσφατη δήλωση του Πρωθυπουργού ότι: «ελεύθερη αγορά δεν σημαίνει ασυδοσία». Χρειάστηκε να περάσουν πέντε χρόνια για να αντιληφθείτε εσείς οι θιασώτες της ελεύθερης αγοράς, το αυτονόητο, ότι δηλαδή η ελεύθερη αγορά γεννά στρεβλώσεις και παρανομίες, με θύματα πάντα τους καταναλωτές.
      Μια δήλωση βέβαια, όπως αυτή, δεν αρκεί για να αντιμετωπίσει το μεγάλο πρόβλημα της ακρίβειας που γιγαντώνεται καθημερινά, εξαιτίας της οικονομικής σας πολιτικής. Είναι μια ταξική πολιτική αναδιανομής του πλούτου, υπέρ των ολίγων και ισχυρών και συνεχούς επιβάρυνσης των πολλών και οικονομικά ασθενέστερων. Έχετε χάσει πια τον έλεγχο της αγοράς. Υπάρχει ανεξέλεγκτη ακρίβεια, τεράστια αισχροκέρδεια, πρωτοφανής ασυδοσία και έντονη εκμετάλλευση των καταναλωτών. Από τη μια μεριά οι πολίτες βλέπουν τα εισοδήματά τους να συρρικνώνονται και  από την άλλη να σημειώνεται ρεκόρ ανατιμήσεων, μέχρι και 18% σε πεντακόσια βασικά είδη διατροφής. 
      Ο Έλληνας καταναλωτής πληρώνει πολύ ακριβότερα, ακόμη και προϊόντα ελληνικής προέλευσης που τα βρίσκει σε χώρες της Ευρωπαϊκής Ένωσης σε πολύ χαμηλότερες τιμές. Η Αθήνα συγκαταλέγεται πια στις τριάντα πιο ακριβές πόλεις στον κόσμο, με πληθωρισμό που φθάνει το 4,5%. Ο τρίτος χειρότερος πληθωρισμός στην Ευρώπη. Δεν είναι, όμως, μόνο ότι πληρώνουμε ακριβά. Δεν ξέρουμε και πόσο ασφαλή για τη δημόσια υγεία είναι τα τρόφιμα που καταναλώνουμε. Το διατροφικό σκάνδαλο με το επιμολυσμένο ηλιέλαιο ανέδειξε με τον πιο αποκαλυπτικό τρόπο την ανικανότητα της Κυβέρνησης να προστατεύσει τον πολίτη. Την ώρα της κρίσης πιαστήκατε απροετοίμαστοι. Εβδομάδες ολόκληρες μετά το ξέσπασμα του διατροφικού σκανδάλου και ενώ στις υπόλοιπες ευρωπαϊκές χώρες υπάρχει μια πλήρης εικόνα του προβλήματος, στην Ελλάδα, οι αρμόδιοι φορείς αποσιωπούν τις πραγματικές διαστάσεις του θέματος.
      Σας ερωτώ, κύριε Υπουργέ; Πόσες είναι ακριβώς οι ποσότητες του νοθευμένου ηλιέλαιου που εισήχθησαν στη χώρα μας από τη Ουκρανία; Πού διοχετεύτηκαν; Έγινε ο απαραίτητος έλεγχος στις επιχειρήσεις που αγόρασαν το ηλιέλαιο, για να δούμε αν είναι μολυσμένο;
    Στην Κρήτη συγκεκριμένα, ελέγχθηκαν οι επιχειρήσεις που αγόρασαν το επίμαχο προϊόν; Έγιναν έλεγχοι στις ναυτιλιακές εταιρείες, σε χώρους εστίασης, στα ξενοδοχεία -έχουμε τόσο τουρισμό- και αν ναι, ποια είναι τα αποτελέσματα αυτών των ελέγχων; 
    Κυρίες και κύριοι συνάδελφοι, η συνολική οικονομική πολιτική της Κυβέρνησης, με το χάιδεμα του μεγάλου κεφαλαίου και την αδρανοποίηση των μηχανισμών ελέγχου, είναι αυτή που εκτρέφει φαινόμενα ασυδοσίας και επιδεινώνει την ακρίβεια στην αγορά. 
    Αναγγείλατε σαράντα ένα «μέτρα-ασπιρίνες» κατά της ακρίβειας και ισχυρίζεστε ότι αποδίδουν καρπούς. Εμείς όμως δεν βλέπουμε κανένα αποτέλεσμα. Υποστηρίζετε ότι η ακρίβεια είναι εισαγόμενη. Βεβαίως, οι διεθνείς συνθήκες δεν είναι ευνοϊκές. Μπορεί όμως να μας εξηγήσει η Κυβέρνηση για ποιο λόγο έχουμε γίνει «πρωταθλητές» στην αύξηση των τιμών, σε σχέση με άλλες ευρωπαϊκές χώρες που και εκείνες αντιμετωπίζουν τον εισαγόμενο πληθωρισμό, όπως και εμείς;
    Κυρίες και κύριοι συνάδελφοι της Νέας Δημοκρατίας, δεν υπάρχει πολιτική βούληση από τη μεριά της Κυβέρνησης να καταπολεμήσει την ακρίβεια και να μπουν συγκεκριμένοι όροι στον τρόπο λειτουργίας της αγοράς. Το ενδιαφέρον μάλιστα της Κυβέρνησης και των Βουλευτών της Νέας Δημοκρατίας φαίνεται από την ανυπαρξία Βουλευτών στα Έδρανα της Νέας Δημοκρατίας. 
    Μάλιστα, το υπό συζήτηση νομοσχέδιο, κύριε Υπουργέ, κινείται στην εντελώς αντίθετη κατεύθυνση. Σας το λέω με την εμπειρία που είχα και ως Περιφερειάρχης και ως άνθρωπος που έχω ασκήσει διοίκηση, αλλά και ως δικηγόρος παρ’ Αρείω Πάγω. Το νομοσχέδιο αυτό είναι ελλιπές και αντιμετωπίζει το πρόβλημα αποσπασματικά. Δεν κάνει ουσιαστικές παρεμβάσεις, δεν χτυπάει την καρδιά του προβλήματος. 
    Με την αναθεώρηση ορισμένων διατάξεων του Αγορανομικού Κώδικα, προσπαθείτε να μας πείσετε ότι ασχολείστε με την προστασία του καταναλωτή; Κάθε άλλο. Δεν αντιμετωπίζεται η ακρίβεια και η αισχροκέρδεια με την αποποινικοποίηση και την ελαχιστοποίηση των ποινών που περνάτε με το παρόν νομοσχέδιο. Το αντίθετο θα έπρεπε να κάνετε, τη συγκεκριμένη μάλιστα στιγμή που η χώρα ταλανίζεται από διατροφικά σκάνδαλα και φαινόμενα αισχροκέρδειας. Οι ποινές που προβλέπει ο ισχύον Αγορανομικός Κώδικας πρέπει να παραμείνουν και να μεγαλώσουν, όπως και τα πρόστιμα. 
    Πιστεύω ότι πρέπει να γίνουν ακόμη πιο αυστηροί και εντατικοί έλεγχοι προς όλους, τόσο στις μεγάλες επιχειρήσεις όσο και στις μικρές. Δεν είναι δυνατόν να αποποινικοποιούμε το αδίκημα της αισχροκέρδειας και να τιμωρούμε αυτόν που αισχροκερδεί βάζοντας «καπέλο» στα προϊόντα, μόνο με διοικητικό πρόστιμο και μάλιστα 2% επί του κύκλου εργασιών του τελευταίου δωδεκαμήνου, σύμφωνα με παράγραφο του άρθρου 1 του νομοσχεδίου.
    Είμαι αντίθετη και με την παράγραφο 2 του ίδιου άρθρου, όπου ορίζεται ότι αυτός που κλέβει στο ζύγι τον καταναλωτή τιμωρείται μόνο με πρόστιμο και απαλλάσσεται από την ποινή που του επέβαλαν τα ποινικά δικαστήρια, σύμφωνα με τον ισχύοντα Αγορανομικό Κώδικα. Κύριε Υπουργέ, δεν μπορεί να χτυπηθεί με τέτοια μέτρα η ακρίβεια και η αισχροκέρδεια. Έτσι θα αποθρασυνθούν περισσότερο οι επιτήδειοι. 
    Ακόμη, πιστεύω πως η κατάσχεση και η καταστροφή της πειραγμένης ζυγαριάς πρέπει να γίνεται ακριβώς τη στιγμή που εντοπίζεται η παράβαση και όχι να παραπέμπεται το θέμα αυτό με υπουργική απόφαση, η οποία πότε και αν θα εκδοθεί.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Ένα λεπτό, κύριε  Πρόεδρε.
    Θεωρώ επίσης, πως τα πρόστιμα δεν θα πρέπει να αποφασίζονται από τους νομάρχες, σύμφωνα με το άρθρο 4, διότι ως αιρετοί –και εγώ υπήρξα αιρετός- δεχόμαστε πιέσεις. Να επιβάλλονται από τα όργανα ελέγχου εκείνη τη στιγμή που γίνεται η παράβαση και να αποδίδονται τα έσοδα στη Νομαρχιακή Αυτοδιοίκηση.
    Κυρίες και κύριοι συνάδελφοι της Νέας Δημοκρατίας απαιτούνται γενναία βήματα για την καταπολέμηση της ακρίβειας και της αισχροκέρδειας, που δεν τολμάτε να τα κάνετε. Απαιτείται σπάσιμο των μεγάλων και μικρών καρτέλ, απαιτείται η ρήξη με τα κυκλώματα που λυμαίνονται την αγορά στα τρόφιμα, στο πετρέλαιο, στα φάρμακα. Απαιτείται η θέσπιση κρατικών ελεγκτικών μηχανισμών αποκεντρωμένων, στην περιφέρεια, σε κάθε νομό και η δημιουργία σύγχρονων υπηρεσιών στελεχωμένων με ειδικευμένο προσωπικό και επιστήμονες …
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      …οι οποίοι θα ελέγχουν αφενός τις τιμές και αφετέρου την ποιότητα των προϊόντων. 
      ΠΡΟΕΔΡΕΥΩΝ (Αναστάσιος Νεράντζης): Πρέπει, κυρία συνάδελφε, να τελειώνετε. Είναι μακρύς ο κατάλογος. 
      ΜΑΡΙΑ ΣΚΡΑΦΝΑΚΗ: Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ένα λεπτό, ένα λεπτό, αλλά δεν γίνεται έτσι! Σας δώσαμε άλλων σειρά, ενώ δεν την είχατε. 
      ΜΑΡΙΑ ΣΚΡΑΦΝΑΚΗ: Να κάνω μια συγκεκριμένη πρόταση στον κύριο Υπουργό. 
      ΠΡΟΕΔΡΕΥΩΝ (Αναστάσιος Νεράντζης): Κάντε την και ολοκληρώστε, παρακαλώ. 
      ΜΑΡΙΑ ΣΚΡΑΦΝΑΚΗ: Κύριε Υπουργέ, πιστεύω ότι στο τιμολόγιο αγοράς πρέπει να αναγράφεται και η έκπτωση και να μην κόβεται δεύτερο πιστωτικό τιμολόγιο στο τέλος του έτους. Πρέπει όλες οι εκπτώσεις να εμφανίζονται στο τιμολόγιο πώλησης και να καταργηθούν οι εκπτώσεις με πιστωτικά τιμολόγια και με τιμολόγια παροχής υπηρεσιών. Μόνο έτσι θα ελεγχθούν οι τιμές. 
      Κλείνοντας, δηλώνω ότι καταψηφίζουμε το νομοσχέδιο και επί της αρχής και επί των άρθρων. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υφυπουργός Ανάπτυξης κ. Βλάχος. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρίες και κύριοι συνάδελφοι, φέραμε ένα νομοσχέδιο τροποποιώντας τον Αγορανομικό Κώδικα και έγινε μια πολύ σημαντική συζήτηση στην αρμόδια επιτροπή. Ποτέ δεν είπαμε ότι με αυτήν την πρωτοβουλία λύνουμε όλα τα προβλήματα της αγοράς, όλα αυτά που ανέφεραν μέχρι τώρα οι συνάδελφοι. 
      Θέλω, επίσης, να πω ότι από τον πραγματικά εποικοδομητικό διάλογο που έγινε στην επιτροπή, όπου ακούστηκαν πολλές σωστές παρατηρήσεις από τους εισηγητές και συναδέλφους όλων των κομμάτων, όπως θα είδατε στις διορθώσεις που μοιράσαμε στην αρχή της σημερινής συνεδρίασης, έγιναν δεκτά όλα. Αυτό πολιτικά σημαίνει ότι το Υπουργείο Ανάπτυξης σ’ αυτήν την πρωτοβουλία είχε όλη την καλή διάθεση να δεχθεί παρατηρήσεις, υποδείξεις, διορθώσεις, συμπληρώσεις από κάθε συνάδελφο. Και αυτό το κάναμε πράξη. Και το κάναμε πράξη, γιατί πρέπει να συνειδητοποιήσουμε ότι η υπόθεση εξομάλυνσης της αγοράς δεν είναι προσωπική υπόθεση του κανενός. Θα έλεγα ότι δεν είναι ούτε καν του συνόλου της Κυβέρνησης. Θα έλεγα ότι είναι μια υπόθεση όλων, μια υπόθεση από την οποία κρινόμαστε, γιατί η κοινωνία συνεχώς στέλνει μηνύματα και τα στέλνει όχι σε πρόσωπα, αλλά σε ολόκληρο το πολιτικό σύστημα. Πολιτικό σύστημα που πρέπει να αντιδράσει με πραγματικές πρωτοβουλίες μέσα από διάλογο συγκροτημένα, προκειμένου να γίνουν οι απαραίτητες παρεμβάσεις. 
      Είπαμε –και δεν θέλω να επαναλάβω όλες αυτές τις διορθώσεις που κάναμε- ότι σχεδόν το σύνολο των παρατηρήσεων έγιναν δεκτές. Μάλιστα, μέχρι το τέλος της συνεδριάσεως θα κάνουμε και άλλες βελτιώσεις, ακούγοντας προσεκτικά το τι θα προτείνει ο κάθε συνάδελφος. 
      Όμως, ακούγονται πράγματα που δεν προτάθηκαν ποτέ. Και κυρίως, ενώ έγιναν δεκτά όλα αυτά που αφορούν το νομοσχέδιο, θα έλεγα ότι ψάχνουμε να βρούμε αφορμές για να πούμε ότι διαφωνούμε ή καταψηφίζουμε, που και αυτό είναι, αν θέλετε, κατανοητό, αλλά αυτή η εποικοδομητική προσπάθεια έχω την εντύπωση ότι θα πρέπει να διαρκέσει μέχρι το τέλος της συνεδρίασης, γιατί αυτή η τροποποίηση του Αγορανομικού Κώδικα που κάνουμε πρέπει να είναι ένα εργαλείο στα χέρια των ελεγκτών, προκειμένου να μπορέσουν να κάνουν καλά τη δουλειά τους.
      Ακούστηκαν και άλλες παρατηρήσεις, ότι για παράδειγμα καταργήθηκαν οι ελεγκτικοί μηχανισμοί, δεν αποδίδουν, ότι τους απαξιώσαμε. Ακούγονται τέτοια πράγματα και από συναδέλφους που έχουν την εικόνα της πραγματικότητας. Γιατί με αναγκάζετε κάθε φορά να επαναλαμβάνω τα ίδια και να θυμίζω τι έγινε χθες; Ξέρετε ποια είναι η πραγματικότητα. Δεν μπορούμε, επιτέλους, να συνεννοηθούμε; Δεν μπορούμε να πούμε ότι δεν καταργήθηκε κανένας ελεγκτικός μηχανισμός από το 2004 και μετά; Δεν μπορούμε να πούμε ότι οι τελευταίες αλλαγές που έγιναν, έγιναν τη δεκαετία του 1990 με την κατάργηση της Αγορανομίας -και σωστά, θα μου πει κάποιος, αφού δεν μπορείς σήμερα με την αστυνομία να ελέγχεις την αγορά- η οποία δεν αντικαταστάθηκε από κάποιον άλλο ελεγκτικό μηχανισμό; 
    Ουσιαστικά χαρακτηρίστηκαν οι εξακόσιοι υπάλληλοι του πρώην Υπουργείου Εμπορίου ελεγκτές. Είναι, όμως, υπάλληλοι που έχουν άλλη αποστολή.
    Σήμερα, καταβάλλεται μία συγκροτημένη προσπάθεια. Και θα δείτε ότι το επόμενο βήμα θα είναι η συγκρότηση ελεγκτικού μηχανισμού. Όμως, ακούγοντας συναδέλφους από τα κόμματα της Αντιπολίτευσης, πραγματικά δεν καταλαβαίνω. Θέλουμε ελέγχους ή δεν θέλουμε ελέγχους; Θέλουμε ελεύθερη αγορά ή δεν θέλουμε ελεύθερη αγορά; Γιατί νιώθω πραγματικά ότι η κριτική ασκείται κάθε στιγμή κατά το πώς μας βολεύει. Θα βάλουμε κάποιες αρχές σ’ αυτό που πάμε να κάνουμε; Θα βάλουμε κάποιες αρχές στην κριτική που κάνουμε, για να είναι αξιόπιστη και να στέλνει ένα μήνυμα; 
    Ακούστηκε λίγο πριν ότι είμαστε θιασώτες της ελεύθερης αγοράς. Και αυτό το λένε συνάδελφοι του ΠΑ.ΣΟ.Κ.. Εσείς προτείνετε κάτι άλλο από την ελεύθερη αγορά; Έχετε κάποια άλλη πρόταση; 
    ΤΟΝΙΑ ΑΝΤΩΝΙΟΥ: Διατίμηση εσείς βάλατε, κύριε Υπουργέ.
    ΜΑΡΙΑ ΣΚΡΑΦΝΑΚΗ: Ελεύθερη αγορά, αλλά με όρους.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Έχετε κάποια άλλη πρόταση να την ακούσουμε; Δεν ακούγεται κάτι. Αποσπασματικά μην ακούγονται παρατηρήσεις, οι οποίες δεν μπορούν να υλοποιηθούν.
    Ακούστηκε εδώ η λέξη «διατίμηση». Εμείς δεν την είπαμε ποτέ. Είπαμε πάγωμα τιμών στα επίπεδα που ήταν την ημέρα που αποσύραμε όλες τις ποσότητες ηλιελαίου. Και βεβαίως αυτό έγινε, γιατί όπως είπα, το συγκεκριμένο προϊόν αντιπροσωπεύει το 30% του συνόλου της αγοράς και θα υπήρχε περίπτωση –σχεδόν, σίγουρο, αν μου επιτρέπεται να πω- να υπάρξουν φαινόμενα ανεξέλεγκτων τιμών στην αγορά. Ήρθαμε, λοιπόν, και είπαμε ότι παγώνουμε τις τιμές εκεί που ήταν στις 20 Μαΐου. 
    Καθημερινά γίνονται τιμοληψίες. Και όποιος συνάδελφος θέλει, μπορούμε να του δώσουμε καθημερινά τον πίνακα και το πού ελέγχουμε για τις τιμές. Και βεβαίως, είπαμε ότι αυτό δεν είναι ένα μόνιμο φαινόμενο. Θα διαρκέσει μέχρις ότου επανέλθει η ισορροπία και η ομαλή τροφοδοσία της αγοράς. Αν μου επιτρέπεται να το προσδιορίσω χρονικά, θα πω ότι είναι υπόθεση κάποιων εβδομάδων, αφού το όλο θέμα με το ηλιέλαιο διευθετείται σύμφωνα με τις υποδείξεις της Ευρωπαϊκής Επιτροπής. 
     Σήμερα, εγώ δεν θα ήθελα να ανοίξω αυτό το θέμα, αν και κάποιοι συνάδελφοι έκαναν κάποιες υπεραπλουστευμένες προσεγγίσεις και μίλησαν για διατροφικό σκάνδαλο. Εδώ είναι συγκεκριμένες οι οδηγίες που έχουμε από την Ευρωπαϊκή Ένωση. Το σκάνδαλο γιατί να το λέμε στην Ελλάδα; Δεν το λέει καμμία άλλη χώρα. Θέλετε να το λέμε εμείς; Δεν υπολειφθήκαμε σε τίποτε από ό,τι έκαναν οι άλλες χώρες.
     Την επόμενη εβδομάδα το θέμα έρχεται στην επιτροπή. Θα έλθουμε εκεί να σας ενημερώσουμε. Και όποιος συνάδελφος θέλει, θα του δώσω πλήρη φάκελο με το τι έγινε καθημερινά. Και αν βρείτε σ’ ένα σημείο ότι οι ελεγκτικοί μηχανισμοί της Ελλάδας, η χώρα μας στο τέλος-τέλος έκανε κάτι λιγότερο, θα έχετε δίκιο να ασκήσετε οποιαδήποτε κριτική. 
     Γιατί δεν παρακολουθείτε καθημερινά τα αναλυτικότατα δελτία του Ε.Φ.Ε.Τ.; Γιατί να μιλάμε με αυτήν την κινδυνολογία; Θα σας φέρω την Τετάρτη στην επιτροπή τις αντιδράσεις αρκετών χωρών της Ευρωπαϊκής Ένωσης, για να δείτε πώς αντέδρασαν και να δείτε ότι εμείς έχουμε κάνει τα περισσότερα, σε σημείο που, όταν επικοινωνούν ελεγκτικοί μηχανισμοί με τους αντίστοιχους των άλλων χωρών, δεν κατανοούν γιατί υπάρχει όλο αυτό το κλίμα στην Ελλάδα. 
     Βεβαίως, εμείς από την αρχή είπαμε ότι, έστω και αν δεν υπάρχει πρόβλημα με τη μόλυνση αυτή σύμφωνα με τις υποδείξεις της Ευρωπαϊκής Επιτροπής, εμείς δεν πρόκειται να αφήσουμε ούτε στιγμή να πάει χαμένη, που να μη γίνουν οι έλεγχοι και να μην προστατεύσουμε τον καταναλωτή. Αυτό το κάναμε κατά τον καλύτερο τρόπο και την επόμενη εβδομάδα. Ειλικρινά, θα σας δώσω αναλυτικότατα στοιχεία. 
     Ακούστηκαν, όμως, κάποια πράγματα πάνω στη συζήτηση και πρέπει να απαντηθούν, έστω και αν δεν έχουν σχέση με το νομοσχέδιο. Γιατί ξέρετε, σ’ αυτό το νομοσχέδιο -που όλοι συμφωνούμε ότι είναι στη σωστή κατεύθυνση, που όλοι συμφωνούμε ότι έγινε διάλογος, που όλοι συμφωνούμε ότι η Κυβέρνηση έκανε δεκτές τις παρατηρήσεις των κομμάτων- ψάχνουμε να βρούμε γενικότερα οικονομικά θέματα, για να διαφωνήσουμε. 
     Είπαμε σήμερα για τα δίδακτρα και είπατε τη μισή αλήθεια. Και είπατε τη μισή αλήθεια, γιατί στις πρόσφατες αυξήσεις που αφορούν την επόμενη χρονιά ξεχάσατε να πείτε ότι το 70% των αυξήσεων για τις πρώτες τάξεις, που είναι ελεύθερες,  κινείται μέχρι 10%. 
    Γιατί δεν είπατε ότι για τις ενδιάμεσες τάξεις, που είναι και οι περισσότερες,  αυτό που βγαίνει, το «ζεντ» που λέμε, που βγαίνει από κάποιον τύπο είναι 5%. Γιατί δεν είπατε ότι σε πάνω από ογδόντα πέντε σχολεία που καθυστέρησαν να δώσουν τις νέες τιμές τους για πρώτη φορά επεστράφησαν οι νέες τιμές και θα δουλέψουν τη χρονιά που έρχεται με τις τιμές της προηγούμενης χρονιάς. Αυτό γίνεται για πρώτη φορά. Ερχόμαστε, δηλαδή, σε κάθε θέμα που ανοίγει να βάλουμε τάξη και ο καθένας να καταλάβει ότι το κράτος λειτουργεί κατά τον καλύτερο τρόπο.
    Αλλά, αυτή τη λειτουργία θεωρώ ότι πρέπει να την έχουμε όλοι έγνοια. Δεν είναι μόνον υπόθεση ενός ανθρώπου, ενός υπουργείου, ή μιας κυβέρνησης. Και να λέμε το καλό,  καλό και το έλλειμμα να το υποδεικνύουμε για να γίνονται διορθώσεις, γιατί θεωρώ ότι έτσι γινόμαστε περισσότερο πιστευτοί. 
    Μίλησαν συνάδελφοι για αποποινικοποιήσεις. Είπαμε ότι δεν εξαιρέθηκε κάτι ή μη μόνον εκείνα τα οποία δεν δικαζόντουσαν ποτέ. Αυτή είναι η πρακτική και η πραγματικότητα. ΄Οσοι συνάδελφοι είναι δικηγόροι έχουν εικόνα. Ας μας πουν ποια υπόθεση έφτασε στο δικαστήριο, ποιος καταδικάστηκε για όλα αυτά. Απολύτως τίποτα. Είπαμε αυτήν την εικονική πραγματικότητα που δεν ξέρω ποιους βόλευε κατά καιρούς να λέει ότι παραπομπή στον εισαγγελέα αλλά χωρίς αποτέλεσμα, εμείς τη μετατρέπουμε σε διοικητικά πρόστιμα, σε διοικητικές πρωτοβουλίες. Και βεβαίως, τα μεγάλα θέματα παραμένει ο ποινικός χαρακτήρας αυτών των περιπτώσεων. 
    Μιλήσατε επίσης για νέα μέτρα, σχετικά με τη λειτουργία της αγοράς. Εμείς από την πρώτη στιγμή, αφού καταγράψαμε όλες τις αδυναμίες που υπήρχαν στην αγορά πριν τρεις μήνες, αναγγείλαμε μια δέσμη σαράντα ένα μέτρων και διευκρινίσαμε ότι αυτά τα μέτρα δεν αποσκοπούν στο να αλλάξουν την εικόνα από τη μια μέρα στην άλλη. Αυτό δεν είναι εφικτό. Είπαμε όμως, ότι η υλοποίηση όλων αυτών των μέτρων αποσκοπεί στο να αλλάξει η λειτουργία της αγοράς. 
    Και επειδή σήμερα θα εξαγγείλουμε σε λίγο όχι νέα μέτρα –δεν προσέχετε και τι λέμε, ούτε μας τα επέβαλλε ο Πρωθυπουργός, ο οποίος είναι ενήμερος για την προσπάθεια που γίνεται και έχουμε την έγκρισή του σε όλες τις φάσεις που προχωράμε- αλλά δέκα μέτρα από τα σαράντα ένα που έχουμε εξαγγείλει, γιατί το καθένα έχει τη δική του δυσκολία για να υλοποιηθεί. Χρειάζεται τη δική του πρωτοβουλία. Σήμερα, λοιπόν, εξαγγέλλουμε μια δέσμη από αυτά τα μέτρα που τα θεωρούμε –αν μου επιτρέπετε να τα ξεχωρίσω- τα πιο ουσιαστικά, γιατί περιμένουμε να αποδώσουν πιο γρήγορα αποτελέσματα. Βεβαίως, θα ολοκληρώσουμε τα υπόλοιπα στο επόμενο διάστημα.
    Στόχος όλων μας είναι στο Υπουργείο Ανάπτυξης να αλλάξουμε το θεσμικό πλαίσιο μέσα στο οποίο λειτουργεί η αγορά. Ασφαλώς, προσπαθούμε να στηρίξουμε τον ανταγωνισμό. Είναι ανταγωνισμός που έχει προβλήματα και όλοι το παραδεχόμαστε. ‘Όμως αυτήν τη φορά παίρνουμε μέτρα για την εξυγίανση της αγοράς. Αυτό θέλουν να επικροτήσουν όλες οι πολιτικές δυνάμεις, αυτήν την προσπάθεια, αυτήν την πρωτοβουλία, που εμείς πιστεύουμε ότι θα έχει αποτελέσματα. Γιατί στο τέλος-τέλος, δεν ακούστηκε και από κάποιον συνάδελφο, αλλά και από καμμία πολιτική δύναμη, τίποτα περισσότερο που θα μπορούσαμε να κάνουμε. Αν εξαιρέσει κάποιος τις απόψεις του Κ.Κ.Ε. που βεβαίως έχουν μια λογική, αλλά είναι ανέφικτες, από εκεί και πέρα δεν υπάρχει κάτι το συγκεκριμένο, πάντα βεβαίως λαμβάνοντας υπ’όψιν την ευρωπαϊκή πραγματικότητα.  
    Μέσα σ’ αυτήν την πραγματικότητα δεν ακούστηκε τίποτα επιπλέον, κάτι που να έχουμε ξεχάσει, κάτι που θα μπορούσαμε να κάνουμε. Μιλάμε όλοι για πλαφόν. Γνωρίζετε όμως όλοι ότι αυτό δεν επιτρέπεται. Γνωρίζετε ότι και αυτό το πάγωμα τιμών που επιβλήθηκε στα έλαια γι’ αυτό το διάστημα, έχει σύντομο χρονικό διάστημα εφαρμογής. Καταλαβαίνετε, λοιπόν, ότι έχουμε δυσκολία για τέτοιου είδους παρεμβάσεις.
    Σας θυμίζω για μια ακόμη φορά την πρωτοβουλία που είχαμε πάρει στο παρελθόν όλες οι κυβερνήσεις –και η κυβέρνηση του ΠΑ.ΣΟ.Κ. και η Κυβέρνηση της Νέας Δημοκρατίας- για την αγορανομική διάταξη στις τιμές των κυλικείων, εκεί δηλαδή που οι πωλήσεις γίνονται μονοπωλιακά. Αυτή έπεσε από το Συμβούλιο της Επικρατείας και επανήλθαμε βελτιώνοντας κατά τι τις τιμές, λαμβάνοντας υπ’όψιν -όπως μας υπέδειξε το Συμβούλιο της Επικρατείας- τα πραγματικά κοστολόγια, αν θέλετε, αυτών των προϊόντων. 
    Βλέπετε λοιπόν ότι κάθε θέμα που ανοίγει, προσπαθούμε να το αγγίξουμε, προσπαθούμε να πάρουμε μέτρα σύμφωνα με το βασικό στόχο που έχουμε, να υπηρετούμε δηλαδή το κοινωνικό σύνολο, να υπηρετούμε τους πολλούς. Αυτή είναι η δική μας πρωτοβουλία και προς αυτή την κατεύθυνση θα συνεχίσουμε.
    Αυτό το νομοσχέδιο, χωρίς να πούμε ότι λύνει όλα τα προβλήματα, μπορεί να εξελιχθεί σ’ ένα καλό εργαλείο. Τίποτα από μόνο του δεν φτάνει. Όλα τα μέτρα και όλες οι πρωτοβουλίες που έχουν παρθεί μπορούν να αποδώσουν σε σύντομο χρονικό διάστημα. 
    Σ’ αυτήν την προσπάθεια, εμείς για μια ακόμη φορά λέμε ότι θέλουμε υποδείξεις και παρατηρήσεις απ’ όλα τα κόμματα, απ’ όλους τους συναδέλφους που πραγματικά μπορούν να βοηθήσουν αυτή την προσπάθεια και αυτή την πρωτοβουλία που γίνεται από τη μεριά μας. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, εκτιμώ ιδιαίτερα το γεγονός ότι τελειώσατε τόσο σύντομα, χωρίς να θυσιάζετε την ουσιαστικότητα των απαντήσεών σας. 
    Έχει ζητήσει το λόγο ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης.
    Ορίστε, κύριε Ροντούλη.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
    Μιλάμε για ένα πάρα πολύ σημαντικό νομοσχέδιο, διότι ο Αγορανομικός Κώδικας έχει να κάνει με την ακρίβεια, ένα κοινωνικό αδίκημα, μια κλοπή που συντελείται εις βάρος της κοινωνίας, αν δούμε την αισχροκέρδεια όπως πρέπει να την δούμε.
    Άκουσα, πριν από λίγο, τον αξιότιμο κύριο Υφυπουργό, ο οποίος αντέδρασε έντονα όταν ακούστηκε από την Αίθουσα η λέξη «διατίμηση». Είπε; «εμείς ποτέ δεν μιλήσαμε και δεν εφαρμόσαμε διατίμηση, αλλά επιβάλαμε ένα πάγωμα τιμών». Και το ερώτημα είναι εύλογο. Δηλαδή, το πάγωμα τιμών δεν είναι μια έμμεση μορφή διατιμήσεως; Αυτό είναι το ένα ερώτημα. 
    Δεύτερο ερώτημα. Εφόσον μιλάμε όλοι για αισχροκέρδεια και την οποία προσπαθούμε να καταπολεμήσουμε, γιατί δεν εφαρμόζει η Κυβέρνηση αυτό το πάγωμα τιμών και σ’ όλα τα άλλα είδη ευρείας λαϊκής κατανάλωσης, παραδείγματος χάριν για τρίμηνο, προκειμένου να βγάλει ο κόσμος το καλοκαίρι χωρίς τις ανατιμήσεις και την αισχροκέρδεια που πλήττουν το εισόδημά του; Γιατί δεν το κάνετε αυτό; 
    Ο αξιότιμος κύριος Υφυπουργός βγαίνει και λέει: «δεν ακούμε προτάσεις». Ωραία, σας κάνω τώρα μια πρόταση εκ μέρους του Λαϊκού Ορθόδοξου Συναγερμού, την πρακτική του παγώματος να την επεκτείνετε και σε εξήντα, εβδομήντα, ογδόντα βασικά είδη λαϊκής καταναλώσεως. Το κάνατε σε ένα, στο ελαιόλαδο. Συνεχίστε να το κάνετε και στα άλλα είδη. Γιατί δεν το κάνετε;
    Θέλω να αναφερθώ σε μια ρήση του κ. Φώλια που έμεινε παροιμιώδης. Είπε, λοιπόν, ο κ. Φώλιας ανερυθρίαστα ότι η αισχροκέρδεια είναι ένα βαλς, ένα ταγκό –δεν ξέρω πώς το είπε- που χορεύεται από δύο. Προφανώς ξέρει πολύ καλά ο κ. Φώλιας γιατί το λέει αυτό. Το λέει διότι θέλει να μετακυλήσει ευθύνες της Κυβέρνησης, που είναι μεγάλες και ορατές, στον απλό καταναλωτή! 
    Λέει, δηλαδή με άλλα λόγια: «Φταίτε και εσείς διότι πάτε και αγοράζετε». Ναι, αλλά ο πολίτης αναγκαστικά θα πάει να αγοράσει, γιατί μιλάμε για είδη ευρείας λαϊκής καταναλώσεως. Βεβαίως, δεν έχει το απόθεμα χρόνου, που πιθανόν έχει ο κ. Φώλιας, να γυρίζει από σούπερ μάρκετ σε σούπερ μάρκετ για το πού θα βρει καλύτερη τιμή.
Άρα, λοιπόν, να αφήσετε αυτές τις δικαιολογίες γιατί είναι φθηνές δικαιολογίες και προκαλούν τη θυμηδία όλων. 
      Έρχομαι τώρα να θίξω το κομβικό ζήτημα της αισχροκέρδειας μέσα από τα δικά σας γραφόμενα στο νομοσχέδιο, το οποίο το έχω μπροστά μου. Κύριε Υφυπουργέ, το παιχνίδι το έχετε ήδη χάσει. Δεν χρειάζονται μεγάλες αναλύσεις. Θα σας πω μόνο ένα στοιχείο, για να δείτε ότι όλο αυτό εδώ το νομοσχέδιο περί Αγορανομικού Κώδικα που κατεβάζετε είναι ένα κουρελόχαρτο! Και θα σας πω γιατί.
      Στο άρθρο 1 δίνετε τον ορισμό του υπερβολικού κέρδους, δηλαδή της αισχροκέρδειας. Κύριε Υφυπουργέ, μετά λόγου γνώσεως σας λέω ότι το έδωσα σε δύο καθηγητές Πανεπιστημίου, να μου εξηγήσουν τον ορισμό του υπερβολικού κέρδους. Δεν μπόρεσε να βγάλει άκρη κανένας. Ακούστε, αγαπητοί συνάδελφοι, τον ορισμό που είναι το κομβικό σημείο. Διότι για να καταπολεμήσω κάτι πρέπει να το γνωρίσω, πρέπει να το ορίσω. Ακούστε, λοιπόν, τον ορισμό. Επίτηδες το διαβάζω για να ακούσει κι ο κόσμος, όσοι τέλος πάντων ακούν. «Για τον προσδιορισμό του υπερβολικού κέρδους λαμβάνονται υπ’όψιν το τίμημα της αγοράς, οι ειδικές δαπάνες του εμπορίου, βιομηχανίας ή βιοτεχνίας, η απόδοση των ιδίων και των συνολικά απασχολουμένων κεφαλαίων, οι αναλογίες των γενικών δαπανών και των αποσβέσεων, το ποσοστό επιχειρηματικού και χρηματοοικονομικού κινδύνου, η αμοιβή της προσωπικής εργασίας….». Δεν τα διαβάζω όλα για να μην σας κουράσω.
      Είμαστε σοβαροί, κύριε Υφυπουργέ τώρα; Είναι σοβαρό κράτος αυτό, σοβαρή πολιτεία; Εσείς, αν σας πω τώρα: «Τι σημαίνει ο ορισμός αυτός; Κάντε μου ανάλυση του ορισμού» χαμπάρι δεν θα έχετε. Και πάμε τώρα να πούμε ότι καταπολεμούμε την αισχροκέρδεια. Ψέμα, απάτη! Κοροϊδεύουμε τον κόσμο! Σε δυο καθηγητές Πανεπιστημίου το έδωσα και άκρη δεν έβγαλαν οι άνθρωποι. Κουνάτε το κεφάλι, άρα όταν θα μιλήσετε περιμένω να μου δώσετε ανάλυση του ορισμού, για να καταλάβω κι εγώ επιτέλους τον ορισμό αυτόν.
      Έρχομαι τώρα στην αποποινικοποίηση των παραβάσεων. Δύο πράγματα εισάγετε στον Αγορανομικό Κώδικα. Αποποινικοποίηση δέκα παραβάσεων και μείωση των προστίμων. Γιατί προχωράτε σ’ αυτήν την αποποινικοποίηση; Διότι πρέπει να ξεμπλοκαριστούν οι υπηρεσίες των δικαστηρίων. Αυτή τουλάχιστον είναι η επίσημη δικαιολογία που μπορεί κάποιος να καταλάβει. Όμως θα πρέπει να πείτε και να παραδεχθείτε το εξής. Δηλαδή, επειδή οι δικαστικές υπηρεσίες δεν μπορούν να τρέξουν τα πράγματα με την ταχύτητα που πρέπει να τα τρέξουν ερχόμαστε και ένα λάθος προσπαθούμε να το διορθώσουμε με ακόμη ένα λάθος. Διότι η αποποινικοποίηση τι κάνει; Ανοίγει ένα τεράστιο «παράθυρο» ευκαιρίας στους κερδοσκόπους κι ενώ κάποτε οι κερδοσκόποι έβλεπαν μπροστά τους το φόβητρο του εισαγγελέως τώρα βλέπουν το ανύπαρκτο –γιατί περί ανυπαρξίας πρόκειται- πρόστιμο των 500 έως 10.000  ή σε κάποιες ειδικές περιπτώσεις, όπως στα πετρελαιοειδή, 30.000 ευρώ. Και βεβαίως, τα πρόστιμα που λέτε με βάση το τζίρο εσείς οι ίδιοι παραδέχεστε παρακάτω ότι δεν πρόκειται ποτέ να εφαρμοστούν διότι δεν υπάρχουν τα στοιχεία που θα σας δίνουν το τζίρο, άρα θα πέσουμε στα συγκεκριμένα πρόστιμα τα οποία καταγράφετε μέσα στο νομοσχέδιο.
      Όμως το επιχείρημα για την αποποινικοποίηση που πάτε να κάνετε είναι απλό και είναι ένα επιχείρημα λογικής που ανατρέπει όλη αυτή τη συλλογιστική σας περί αποποινικοποίησης. Εάν, κύριε Υφυπουργέ, πάει ένας άνθρωπος μέσα σ’ ένα σούπερ μάρκετ και κλέψει κάτι, εκείνη τη στιγμή δεν έχει ποινική ευθύνη, εκείνη τη στιγμή δεν υφίσταται μια ποινική δίωξη, τη στιγμή βέβαια που θα τον πιάσουν; Ένας που κατ’ εξακολούθησιν αισχροκερδεί, δηλαδή άλλη είναι η τιμή στο ράφι κι άλλη είναι η τιμή στο ταμείο, αυτός ο κατ’ εξακολούθησιν παρανομών γιατί πρέπει να έχει ασυλία; Πρόκειται για ένα ερώτημα λογικής καθαρά. Ο ένας, λοιπόν, που πάει και κλέβει κάτι έχει ποινικές ευθύνες. Ο άλλος, ο κατ’ εξακολούθησιν κλέπτης, έχει ασυλία. Αυτό πώς θα το δικαιολογήσετε στον κόσμο ειλικρινά δεν μπορώ να το καταλάβω!
      Έρχομαι τώρα στα πρόστιμα, στο μηχανισμό επιβολής προστίμων. Στο άρθρο 3 λέτε ότι τα πρόστιμα του άρθρου 1 και 2 μέχρι 2.000 ευρώ μπαίνουν από τους ελεγκτικούς μηχανισμούς –από τους υπαλλήλους, θα το πω απλά. Πάρα πολύ ωραία. 
      Λέτε όμως παρακάτω, «κλείνοντας το μάτι» –όπως συνήθως κάνετε- στο πελατειακό σας σύστημα, ότι για πρόστιμα άνω των 2.000 ευρώ το υπερβάλλον μπαίνει με απόφαση του νομάρχη. Για ποιο λόγο, κύριε Υφυπουργέ; Ο υπάλληλος δεν μπορεί να βάλει πρόστιμο 3.000, 4.000, 5.000 ευρώ; Γιατί παρεισφρέει ένας αιρετός; Διότι θέλετε να διαιωνίσετε ακόμα και σ’ αυτό το μέγιστο ζήτημα, που πάμε να καταπολεμήσουμε την αισχροκέρδεια, τις πελατειακές σχέσεις. Ακόμα και αυτό το ζήτημα εσείς το βλέπετε ως ευκαιρία ψηφοθηρίας και στησίματος ενός πελατειακού μηχανισμού!
      Εμείς σας κάνουμε πρόταση. Αφαιρέστε εντελώς τους αιρετούς απ’ αυτήν τη διαδικασία. Επιβάλλεται ένα πρόστιμο 3.000, 4.000, 5.000 ευρώ; Θα το βάζουν οι υπάλληλοι εκείνη τη στιγμή που κάνουν τον έλεγχο. Γιατί βάζετε πολιτικά πρόσωπα μέσα σ’ αυτή τη διαδικασία; 
      Και βεβαίως, ο αξιότιμος Υφυπουργός κ. Βλάχος που είναι και ο καθ’ ύλην αρμόδιος τα έχει κάνει σαλάτα –κυριολεκτικά- στο ζήτημα της ακρίβειας, επαίρεται και λέει: «κάναμε μεγάλες διορθώσεις στο κείμενο κ.λπ.». 
      Σας πληροφορώ ότι καμμία ουσιαστική και κομβικής σημασίας βελτίωση δεν έχει επέλθει στο νομοσχέδιο! Ανούσιες και επουσιώδεις τροποποιήσεις ως φύλλα συκής, για να πείτε ότι «τέλος πάντως, κάτι ακούσαμε και από εσάς και κάτι κάναμε». 
      Ορίστε, λοιπόν. Σας προτείνω το εξής, το οποίο το ακούσατε πριν από λίγο και θα πρέπει να το υλοποιήσετε. Βγάλτε από τη διαδικασία επιβολής των προστίμων όλα τα πολιτικά πρόσωπα. Να είναι οι υπάλληλοι και μόνο. Διότι δυο πράγματα συμβαίνουν. Ή δεν εμπιστεύεστε τους υπαλλήλους σας, οπότε κακώς τους έχετε βάλει ως ελεγκτές, ή τους εμπιστεύεστε, οπότε θα πρέπει να τους εμπιστευθείτε μέχρι τέλους! Δεν καταλαβαίνω πώς παρεισφρέει ο νομάρχης, ο περιφερειάρχης, ο Υπουργός, ο όποιος. Για ποιο λόγο; Αυτό είναι σοβαρή, χρηστή διοίκηση κράτους; 
      Άκουσα επίσης τον Υφυπουργό κ. Βλάχο, ο οποίος μας είπε, αγαπητοί συνάδελφοι –και αυτό θα γίνει- ότι θα δημιουργηθεί ένα σώμα –όπως θέλετε πείτε το- μια υπηρεσία, μια Αγορανομία καινούργια για να κάνει τους απαιτούμενους ελέγχους.
      Κοιτάξτε να δείτε. Εμείς δεν θα είμαστε επί της αρχής αντίθετοι σ’ ένα τέτοιο εγχείρημα, αρκεί εσείς οι ίδιοι να μην το εκφυλίσετε, να μην το δείτε ως ένα παράθυρο «ημετέρων» και πάλι. 
      Όμως, θέλω να σας θέσω ένα ερώτημα και περιμένω απάντηση. Κύριε Υφυπουργέ, είναι πολύ σημαντικό αυτό που θα σας ρωτήσω και παρακαλώ να με ακούσετε για να μου απαντήσετε και το λέω καλοπροαίρετα. 
      Θα γίνει, λοιπόν, ένα σώμα νέας Αγορανομίας. Θα συνεπικουρείται και από ιδιωτικές εταιρείες; Διότι κάτι τέτοιο ακούγεται, ότι βάσει διαγωνισμού θα υπάρξουν κάποιες εταιρείες ιδιωτικές, οι οποίες θα συνεπικουρούν το σώμα αυτό των ελεγκτών της νέας αγορανομίας και βεβαίως δεν θα μπορούν μόνο να κόβουν παραβάσεις, γιατί αυτό απαγορεύεται και από το νόμο. 
      Όμως, σας ερωτώ. Υπάρχει ένα τέτοιο ενδεχόμενο; Θα βάλουμε εταιρείες να ελέγχουν εταιρείες, δηλαδή ο λύκος να φυλάει τα πρόβατα! Διότι οι εταιρείες έχουν έναν κοινό στόχο, το κέρδος. Άρα, λοιπόν, εγώ δεν μπορώ να καταλάβω τώρα τι πάτε να κάνετε. Θα το κάνετε αυτό το πράγμα; 
      Πρέπει να δώσετε απάντηση. Διότι πηγές από το Υπουργείο σας λένε ότι το καλοκαίρι θα κατέβει αυτό το νομοσχέδιο με τους «ράμπο» της νέας Αγορανομίας, συνεπικουρούμενους από αυτές τις ιδιωτικές εταιρείες. Αν υπάρχει ένα τέτοιο ενδεχόμενο, πείτε το τώρα. Αν δεν υπάρχει, επίσης πείτε το, για να μην αναπαράγεται μια φημολογία που ζημιά κάνει στην εικόνα της Κυβέρνησης.
      Βεβαίως, έρχομαι να σας κάνω συγκεκριμένες προτάσεις συν όλες τις άλλες που σας έκανα. Ξέρω ότι δεν θα τις υλοποιήσετε ούτε θα τις λάβετε σοβαρά υπ’ όψιν. Εμείς όμως θέλουμε να καταγραφούν για να δει ο κόσμος την παρωδία που παίζεται με τα μέτρα, με το τεσσαρακοστό δεύτερο μέτρο. Γιατί τα σαράντα ένα τα είδαμε πόσο πέτυχαν και φέρνετε τώρα και την αναμόρφωση του αγορανομικού κώδικα ως τεσσαρακοστό δεύτερο. 
      Τώρα, κατά πόσο ένα μέτρο συν τα άλλα σαράντα ένα θα αποφέρει κάτι, είναι άλλο ζητούμενο. Όμως, τέλος πάντων, πρέπει να καταθέσουμε και εμείς κάποιες προτάσεις.
      Κοιτάξτε, κύριε Υφυπουργέ, μέχρι στιγμής, όσον αφορά το φάρμακο, ακολουθείται η εξής πρακτική. Πριν ήταν στην χαμηλότερη τιμή. Στη συνέχεια, τώρα, είναι ο μέσος όρος των τριών χαμηλότερων τιμών. Θα σας κάνω, λοιπόν, μια πρόταση. Αυτή την πρακτική που εφαρμόζετε στο φάρμακο, δηλαδή, στην τιμολόγηση του φαρμάκου, ο μέσος όρος των τριών χαμηλότερων τιμών στην Ευρώπη, να την εφαρμόσετε και εδώ στα προϊόντα της ελληνικής αγοράς. Διότι, δεν είναι δυνατόν το ίδιο προϊόν στην Ελλάδα να έχει παραδείγματος χάριν 1 ευρώ, το ίδιο προϊόν στη Γαλλία να έχει 0,50 λεπτά του ευρώ και αλλού να έχει 0,60 λεπτά του ευρώ και εδώ να υπάρχει αυτή η τεράστια απόκλιση. Άρα, λοιπόν, την πρακτική του φαρμάκου εφαρμόστε την και εδώ στα προϊόντα. Ορίστε, μία πρόταση.
      Δεύτερον. Αν θέλετε να κοιτάτε τον κόσμο κατάματα και να λέτε: «κάτι κάνουμε για την ακρίβεια, για την αισχροκέρδεια», πρέπει να υπάρχει μαύρη λίστα παρανομούντων. Εγώ περίμενα στο νομοσχέδιο αυτό, το οποίο διάβασα με μεγάλη προσοχή, να δω αυτό το σημείο. Γιατί δεν υπάρχει μαύρη λίστα παρανομούντων, ώστε να ξέρω εγώ ο καταναλωτής -για τον οποίο δήθεν κόπτεσθε τόσο πολύ για να με προστατεύσετε- ότι αυτοί οι δέκα είναι παρανομούντες κατ’ εξακολούθηση, ότι αισχροκερδούν εις βάρος μου, εις βάρος του εισοδήματος της οικογενείας μου, τρώνε το ψωμί των παιδιών μου. Γιατί δεν βγάζετε μαύρη λίστα παρανομούντων; Γιατί δεν το κάνετε αυτό, αφού θέλετε ουσιαστικά μέτρα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Θα χρειαστώ τριάντα δευτερόλεπτα μόνο.
      Και βεβαίως, εμείς έχουμε και μια άλλη πρόταση, κύριε Υφυπουργέ. Θα πρέπει να γίνει ένα ταμείο καταπολέμησης της ακρίβειας. Οι πόροι του ταμείου αυτού θα πρέπει να προέλθουν κυρίως από δύο πηγές. Πρώτον, από τον Ειδικό Φόρο Κατανάλωσης Καυσίμων -ένα μέρος του φόρου αυτού- και δεύτερον, θα πρέπει να μπει ένα ειδικό τέλος για το ειδικό αυτό ταμείο στις τράπεζες. Αρκετά έχουν αισχροκερδήσει εις βάρος του ελληνικού λαού. Θα πρέπει τα κλοπιμαία να τα επιστρέψουν. Και θα τα επιστρέψουν, εάν εφαρμόσετε αυτή την πρόταση για τη δημιουργία αυτού του ειδικού ταμείου καταπολέμησης της ακρίβειας.
      Αυτές είναι προτάσεις, διότι από την αρχή της ομιλίας μου έχω κάνει πέντε-έξι προτάσεις, τις οποίες αν εφαρμόσετε, θα δείτε ότι πράγματι θα υπάρξει μία αναστροφή του κλίματος και ο κόσμος θα μπορέσει να ανανήψει. Διαφορετικά, κατεβάστε όσους αγορανομικούς κώδικες θέλετε. Κοροϊδεύετε τον κόσμο.
      Ευχαριστώ πολύ.
(Χειροκροτήματα από την πτέρυγα του Λαϊκού Ορθόδοξου Συναγερμού)
      ΤΟΝΙΑ ΑΝΤΩΝΙΟΥ: Τα ρολά θα κατεβάσουν.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο κ. Κακλαμάνης. Κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα να επαναλάβω κάτι το οποίο αφορά όλους μας, αφορά τη λειτουργία του Κοινοβουλίου. Ο κύριος Υπουργός Ανάπτυξης στην αρμόδια επιτροπή καλείται επί μήνες για θέματα της αρμοδιότητός του αλλά δεν προσέρχεται. Στην Ολομέλεια της Βουλής, είτε κοινοβουλευτικός έλεγχος ασκείται είτε νομοθετικό έργο, δεν εμφανίζεται.
      Ο Υπουργός Οικονομίας και Οικονομικών έψεξε χθες το Κοινοβούλιο, διότι εκάλεσε σε ακρόαση -σε απολογία, ουσιαστικά, και του ιδίου και της Κυβερνήσεως- τον κύριο εκπρόσωπο της «MIG». Διότι, ο ίδιος ο Υπουργός Οικονομίας και Οικονομικών απαξιώνει να εμφανιστεί, που πρώτος αυτός είχε κληθεί.
      Σήμερα, εδώ παρακολουθούμε τους συνάδελφους -τους ακούω- που επικρίνουν τον Υφυπουργό, τον κ. Βλάχο. Ο κ. Καλαφάτης είναι εδώ. Θα ξαναπώ ότι και ο κ. Βλάχος και ο κ. Καλαφάτης, σύμφωνα με το νόμο περί Υπουργικού Συμβουλίου, δεν έχουν άμεση πολιτική ευθύνη. Επιτέλους, στο Κοινοβούλιο πρέπει να εμφανίζονται τα μέλη του Υπουργικού Συμβουλίου, υποστηριζόμενα στο ρόλο τους ασφαλώς από τους Υφυπουργούς, από τους Γενικούς Γραμματείς, από τους όποιους συνεργάτες τους.
     Δεν μπορούμε να συνεχίσουμε να ανεχόμαστε αυτό τον ευτελισμό του Κοινοβουλίου και να διαβάζουμε σήμερα στις εφημερίδες, μαζί με δύο και τριών σελίδων καταχωρήσεις ή μηνύματα στα ραδιόφωνα και τις τηλεοράσεις, της «MARFIN» και οποιουδήποτε άλλου, ότι τάχα ο «κύριος» «MARFIN», ο κ. Βγενόπουλος   -πώς λέγεται- εξευτέλισε το Κοινοβούλιο και ότι καθόμασταν όλοι σαν μαθητούδια και μας επέπληττε ο κ. Βγενόπουλος! 
     Πρέπει να αμυνθούμε και να υπερασπιστούμε το κύρος του Κοινοβουλίου. Μόλις πριν από λίγο ακούσαμε εδώ -δεν είναι ασφαλώς δική του πρωτοβουλία, είναι αποφάσεις της Κυβερνήσεως αυτές, είναι το πνεύμα της Κυβερνήσεως, το πώς αντιμετωπίζει το Κοινοβούλιο ο ίδιος ο Πρωθυπουργός, αλλά πότε εμφανίζεται ο Πρωθυπουργός εδώ;- που είπε ο κ. Βλάχος -και προφανώς γι’ αυτό το λόγο δικαιολογημένα απουσιάζει, προφανώς με εντολή της Κυβερνήσεως θα βρίσκεται κάπου- ότι «θα ανακοινώσουμε τώρα κάποια πρόσθετα μέτρα». Πού; Έξω από το Μέγαρο Μαξίμου; Να μεταφερθούμε εκεί, κύριε Πρόεδρε. Και εσείς με την τριαντάχρονη και πλέον πείρα σας στο Κοινοβούλιο, να έρθετε να πάμε να συνεδριάσουμε στο δρόμο έξω από το Κυβερνητικό Μέγαρο. Είναι απαράδεκτα αυτά τα πράγματα! 
     Κύριε Πρόεδρε, σε ό,τι αφορά αυτό το νομοσχέδιο, θα πω ότι έρχεται στη χειρότερη στιγμή. Υπάρχει μια φιλοσοφία, που υπό άλλες συνθήκες θα μπορούσε να αποτελέσει βάση μιας συζήτησης. Γι’ αυτό και επί της προηγουμένης κυβερνήσεως κάποια μέτρα είχαν ληφθεί προς την αντίστοιχη κατεύθυνση. Αυτό, όμως, προϋποθέτει κάποιο άλλο κλίμα. Σήμερα βοά η αγορά, βοά η κοινή γνώμη για την κατάσταση που υπάρχει. 
     Παρακαλώ, κύριε Υφυπουργέ, κύριε Καλαφάτη, που είστε εδώ να προσέξετε αυτή τη διάταξη. Απευθύνομαι και στους συναδέλφους νομικούς από την πλευρά της Πλειοψηφίας. Αυτή η διάταξη στο άρθρο 2, στην παράγραφο 4, του αντικαθιστάμενου άρθρου 30 του Αγορανομικού Κώδικα για τα σπορέλαια, πρέπει να απαλειφθεί. Αν έχει κάποιος στοιχειώδη νομική γνώση καταλαβαίνει. Αφού  αυτή θα δημοσιευτεί έπειτα από μια εβδομάδα στην Εφημερίδα της Κυβερνήσεως ως νόμος του κράτους, τι θα γίνει με τα αδικήματα του μεγάλου αυτού σκανδάλου; Και βέβαια, σκάνδαλο είναι ό,τι σκανδαλίζει. Γιατί άκουσα τον κύριο Υφυπουργό που είπε: «γιατί μιλάμε συνέχεια για σκάνδαλα». Σκάνδαλο, λοιπόν, είναι ό,τι σκανδαλίζει. Αν κρίνουμε ότι δεν σκανδαλίζεται σήμερα ο ελληνικός λαός, ιδιαίτερα με την ιστορία αυτή του ηλιελαίου, τότε χάνουν οι λέξεις την έννοιά τους. 
     Αυτή η διάταξη, λοιπόν, πρέπει να απαλειφθεί γι’ αυτόν ακριβώς το λόγο. Διότι ποινικοποιεί την υπόθεση των σπορελαίων από της δημοσιεύσεως προφανώς του νόμου. Δεν ξέρω τι ορίζει τώρα η διάταξη αυτή για τα σπορέλαια, αλλά να την αφήσετε ως έχει, εάν προβλέπει ποινικές κυρώσεις. Άλλως, οι πρώτοι υπεύθυνοι αυτής της ιστορίας θα προβάλουν το: «καμμία ποινή χωρίς νόμο που ισχύει κατά τη διάπραξη του αδικήματος». 
     Ελπίζω ότι αυτό προβλέπεται ήδη στον Ποινικό Κώδικα, αλλά σε κάθε περίπτωση, κύριε Πρόεδρε -και απευθύνομαι σε όλους και ζητώ συγγνώμη από τους μη νομικούς, αλλά όλοι έχετε μια εμπειρία ως πολιτικοί- οι πρώτες παράγραφοι του άρθρου 1, η πρώτη, δεύτερη και η τρίτη, αν συνδυαστούν, αποτελούν τον ορισμό του κυκλώματος. Γιατί φωνάζουμε σήμερα; Για τα καρτέλ και τα κυκλώματα. Δεν είναι, λοιπόν, ο μικρομπακάλης της γειτονιάς που έχει τινάξει στον αέρα την αγορά! 
     Εδώ, λοιπόν, λέμε ότι αυτός που θα βρεθεί ότι κλέβει στην τιμή, ότι κλέβει στην ποιότητα, αυτός που αγοράζει από αυτόν προς εμπορία και το γνωρίζει αυτό, αυτός που εκδίδει τιμολόγια γι’ αυτή την εμπορία αυτών των ειδών και εκείνος που τα αποδέχεται, όλοι αυτοί θα πληρώνουν ένα απλό διοικητικό πρόστιμο; Πού ζούμε; 
      Κύριε Πρόεδρε, επειδή γνωρίζω τι συμβαίνει στα δικαστήρια με τον πληθωρισμό των αγωγών και των μηνύσεων που υπάρχουν εκεί, θα ήθελα να επαναλάβω ότι υπάρχει και ένα άλλο πρόβλημα. Κατά καιρούς έρχεται και από ένα νομοσχέδιο, με το οποίο, κάτω από το πλήθος των ασήμαντων –υποτίθεται- υποθέσεων, απαλλάσσονται και διαγράφονται παραβάσεις που έχουν τεράστια σημασία ιδιαίτερα για τα ασφαλιστικά ταμεία. Το I.K.A. πλήρωσε πάρα πολύ ακριβά το νόμο του προηγούμενου Υπουργού Δικαιοσύνης, του κ. Παπαληγούρα, όταν απεσύρθησαν εκατό χιλιάδες περίπου δικογραφιών από τα ποινικά εκθέματα.
      Κύριε Πρόεδρε, πιστεύω –και κάνω έκκληση αυτή τη στιγμή- ότι υπάρχει μόνο μία ελπίδα για να αντιμετωπιστεί αυτή η κατάσταση που ξέφυγε του ελέγχου της Κυβερνήσεως και των αρμοδίων αρχών. Τι μου λέτε ότι θα έρθει ο Υπουργός και με μία απόφασή του θα ορίσει τα διάφορα όργανα που θα κινούνται για να ελέγξουν, να επιβάλουν τα πρόστιμα, κ.λπ.; Εδώ, κάθε μέρα και περισσότερο έχουν αποχαλινωθεί. Και επαναλαμβάνω, δεν είναι ο μπακάλης της γειτονιάς. Είναι γνωστά αυτά τα κυκλώματα και θα έπρεπε να είναι γνωστά και στις υπηρεσίες. 
      Μία λύση υπάρχει, κύριε Πρόεδρε. Όλα αυτά είναι αυτόφωρα αδικήματα, όταν πηγαίνει ο ελεγκτής ή όταν ο πολίτης διαπιστώνει και καταγγέλλει διενεργούμενο αδίκημα. Διενεργούμενο αδίκημα δεν είναι μόνο το αδίκημα της αισχροκέρδειας που προβλέπει ο Ποινικός Κώδικας. Εδώ πρόκειται για αδικήματα απάτης. Δεν είναι απλώς η διάθεση να επιδιώξουν περισσότερα κέρδη. Εξαπατούν συνειδητά. Προς ίδιον όφελος παριστάνουν πράγματα ψευδή ως αληθή. Και αυτό είναι μία πληγή, μία μάστιγα. Δεν είναι ο άλλος που σου βάζει στο ζύγι δέκα δράμια παραπάνω, όπως έβαζε παλιά. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Μόνο η αυτόφωρη διαδικασία, όπως συμβαίνει με τα αδικήματα Τύπου, με ορισμό σε κάθε περίπτωση της δικασίμου, συγκεκριμένης και εντός περιορισμένου χρονικού διαστήματος, μπορεί να αναστρέψει αυτό το κλίμα. Άλλως, θα γίνεται ό,τι γίνεται με τους φαρμακοβιομηχάνους και τους εμπόρους. Η μεν λίστα καταργήθηκε, ενώ το 4% που είπατε ότι θα πληρώνουν, όσο το είδατε εσείς, το είδαμε και εμείς, γιατί η περίφημη απόφαση που έπρεπε να βγάλετε, δεν έχει βγει φυσικά και πανηγυρίζουν εκείνοι και πληρώνουν τα ασφαλιστικά ταμεία και οι μη ασφαλισμένοι πολίτες.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πρόεδρε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, θα μπορούσα να έχω το λόγο για ένα λεπτό;
      ΠΡΟΕΔΡΕΥΩΝ (Αναστάσιος Νεράντζης): Αν είναι για ένα λεπτό, εντάξει, γιατί έχουν ζητήσει το λόγο και ο κ. Παπουτσής και ο κ. Λαφαζάνης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Πραγματικά, δεν θα μιλήσω παραπάνω απ’ ένα λεπτό. Θα ήθελα απλώς να κάνω αναφορά στα όσα σημείωσε στην πρώτη περίοδο της εισηγήσεώς του ο κύριος Πρόεδρος.
      Θα ήθελα, λοιπόν, να σημειώσω το εξής. Όλα τα μέλη της Κυβερνήσεως και οι πολιτικές ηγεσίες των Υπουργείων, προεξάρχοντος του Πρωθυπουργού, δείχνουν το μέγιστο σεβασμό στις αρχές του κοινοβουλευτικού διαλόγου και στις διαδικασίες που διέπουν τις συζητήσεις μας εδώ, στον ιερό χώρο του Κοινοβουλίου.
      Αυτό δεν γίνεται μονάχα εξαντλώντας το τυπικό μέρος των κανονισμών, αλλά πιστεύω ότι είμαστε πιστοί και στο πνεύμα το οποίο διέπει τον Κανονισμό της Βουλής και τις κοινοβουλευτικές διαδικασίες. Θέλω να πω ότι και επί της ουσίας εξαντλούμε κάθε διάθεση καλής πίστης για να γίνει ένας εποικοδομητικός διάλογος και η Κυβέρνηση εκπροσωπείται με τον καλύτερο δυνατό τρόπο σ’ όλες τις συζητήσεις.
      Αυτό έγινε κατά μείζονα λόγο και στη σημερινή συζήτηση που εκτός βεβαίως από την παρουσία του κυρίου Υπουργού και του κυρίου Υφυπουργού που θα συνεχίσει μετά από λίγα λεπτά, έχουμε και το πραγματικό γεγονός της κατ’ ουσίαν, της ουσιαστικής συζήτησης που διημείφθη και της υιοθέτησης ουσιωδών παρατηρήσεων από πλευράς των συναδέλφων όλων των κομμάτων της Αξιωματικής Αντιπολίτευσης και όχι μόνο.
      Έτσι, λοιπόν, θα ήθελα να σημειώσω για μία ακόμη φορά ότι και ο Υπουργός Ανάπτυξης κ. Φώλιας -ο οποίος μέχρι πριν από λίγα λεπτά ήταν εδώ και θα είναι παρών στη συζήτησή μας- αλλά και ο κ. Υφυπουργός Ανάπτυξης κ. Βλάχος βρίσκονται εδώ με ειλικρινή διάθεση για να δώσουν λύση στα προβλήματα που απασχολούν την κοινωνία και δίνουν τις απαντήσεις τους. 
      Βεβαίως, ο σκοπός όλων μας είναι να δώσουμε ουσιαστικές λύσεις στα προβλήματα που μας απασχολούν. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Υφυπουργό. 
      Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής. 
      Ορίστε, κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, εγώ δεν θέλω να κάνω χρήση του χρόνου μου και θα μιλήσω ίσως μετά από πέντε-έξι συναδέλφους. Όμως, θέλω απλώς να ανταποκριθώ σε μία πρόσκληση του Προέδρου της Βουλής κ. Σιούφα σήμερα το πρωί, μετά την ανακοίνωση από την πλευρά της Κυβέρνησης της πρότασης για το άρθρο 15, σχετικά με τη Βαρβάκειο. 
      Θέλω να πω ότι η ρύθμιση, όπως αυτή προτείνεται από την Κυβέρνηση, είναι ιδιαίτερα επαχθής για τους ανθρώπους που προσφέρουν τις υπηρεσίες τους στη Βαρβάκειο Αγορά. Παίρνω, λοιπόν, το λόγο σ’ αυτό το σημείο της διαδικασίας για να κάνω μία πρόταση, προκειμένου να προβληματιστεί η Κυβέρνηση και να επανέλθει. 
      Με τη ρύθμιση την οποία πρότεινε το πρωί ο κ. Υπουργός λέει ότι «οι ισχύουσες εμπορικές μισθώσεις ακινήτων που βρίσκονται στη Βαρβάκειο Αγορά μπορούν να παραταθούν για διάστημα έξι ετών από τη λήξη τους με απόφαση του Δημοτικού Συμβουλίου του Δήμου Αθηναίων και με απευθείας σύναψη σύμβασης παράτασης της μίσθωσης με τον εγκατεστημένο στο μίσθιο μισθωτή.
       Το μηνιαίο μίσθωμα στις παραπάνω παρατάσεις δεν μπορεί να συμφωνηθεί κατώτερο από το προσαυξημένο κατά 10% καταβαλλόμενο κατά το τελευταίο χρόνο μίσθωμα αναπροσαρμοζόμενο μετά την πρώτη διετία και για κάθε επόμενο χρόνο κατά το ποσοστό του πληθωρισμού συν 1%». 
      Όσον αφορά τη ρύθμιση αυτή καθ’ εαυτή είναι απαραίτητη και αναγκαία, γιατί λήγουν οι συμβάσεις φέτος και πρέπει να υπάρξει μία λύση. Είναι απαραίτητο, επίσης, να δοθεί η δυνατότητα σε όσους το επιθυμούν, στους υγιείς επιχειρηματίες της αγοράς, να παραμείνουν με την παράταση των έξι ετών. Ωραία! Όμως, το 10% συν πληθωρισμός συν 1% για κάθε χρόνο μετά τα επόμενα χρόνια, είναι δυσβάσταχτο. 
      Γι’ αυτό το λόγο, λοιπόν, έχω να προτείνω τα εξής. Ή το 10% να το κάνετε 5% ή να μην συμπεριλάβετε στις ετήσιες αυξήσεις τον πληθωρισμό. Ένα από τα δύο θα πρέπει να γίνει. 
      Κατά τη γνώμη μου, το πιο δίκαιο και ανταποκρινόμενο και στους κανόνες της αγοράς, θα ήταν να έχετε την προσαύξηση στο 5% και να παραμείνει το άλλο ως έχει. 
      Αυτά, κύριε Πρόεδρε, για να προβληματιστεί η Κυβέρνηση και ενδεχομένως μέχρι το τέλος της συζήτησης να έχουμε και μία απάντηση. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Παπουτσή. 
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Παναγιώτης Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Λυπάμαι πάρα πολύ, διότι βλέπω ότι απουσιάζουν οι αρμόδιοι επί του συγκεκριμένου σχεδίου νόμου, δηλαδή ο κύριος Υπουργός και ο κύριος Υφυπουργός. 
      Και όπως σωστά είπε ο πρώην Πρόεδρος της Βουλής κ. Κακλαμάνης, δεν είναι δυνατόν αν έχουν ανακοινώσει μέτρα, να μην τα ανακοινώνουν πρώτα απ’ όλα εδώ στην Αίθουσα, στη Βουλή και όταν μάλιστα συζητάμε και συγκεκριμένο σχέδιο νόμου που αφορά ακριβώς το αντικείμενο και το περιεχόμενο των μέτρων τα οποία πάνε να ανακοινώσουν. 
      Δηλαδή, εμείς για ποιο πράγμα θα συζητήσουμε εδώ; Για ποιο πράγμα συζητάμε, όταν δεν ξέρουμε αυτά τα μέτρα; Γιατί δεν τα καταθέτουν εδώ, ώστε να τα ακούσουμε και εμείς και να τα υποβάλουμε σε έλεγχο και κριτική και αν κάποια είναι σωστά, να τα χειροκροτήσουμε;  
      Λυπάμαι πάρα πολύ, αλλά συνεχώς αυτή η Αίθουσα υποβαθμίζεται σε ακραίο βαθμό και πολύ φοβάμαι ότι κάποια στιγμή –και ήδη έχει αρχίσει αυτή η διαδικασία- θα προσπαθήσουν άλλοι, τρίτοι επιχειρηματικοί παράγοντες να υποκαταστήσουν αυτή την υποβάθμιση με μια άλλη παρουσία και με έναν άλλο ρόλο. 
      Έχουμε μία Κυβέρνηση –κάτι που, δυστυχώς, αποδεικνύει αυτό το σχέδιο νόμου- η οποία στην ουσία έχει παραδώσει την πραγματική εξουσία στις τράπεζες, στα καρτέλ –εγχώρια και κυρίως πολυεθνικά που ελέγχουν τις αγορές- στην κερδοσκοπία, στην αισχροκέρδεια, στο χρηματιστηριακό κεφάλαιο και στα ξένα funds. Αυτή είναι η Κυβέρνηση! Ο κ. Αράπογλου καθορίζει πια το παιχνίδι, μετά τον κύριο Βγενόπουλο!
	Βγαίνει ο κ. Αράπογλου και σε μια νύχτα αποφασίζει να καταργήσει την κλαδική συλλογική σύμβαση των Τραπεζών. Έξω από το παιχνίδι η Ο.Τ.Ο.Ε.. Διαλύεται η Ο.Τ.Ο.Ε.! 
      Για πείτε μου τι θα κάνει; Εσείς τον διορίσατε τον κ. Αράπογλου. Με ποιο δικαίωμα, λοιπόν, του επιτρέπετε να κάνει αυτές τις αντισυνδικαλιστικές πρακτικές, που θέλουν να περιορίσουν το συνδικαλιστικό κίνημα; Γιατί του επιτρέπετε; 
      Γιατί εξυπηρετείτε τους τραπεζίτες. Γιατί θέλετε αυτό που κατηγορείτε, όταν σας το λένε από την Αντιπολίτευση, να βάλετε υπό γενική διατίμηση σκληρής και άγριας λιτότητας τους μισθούς και τις συντάξεις. Αυτό κάνετε. Ελεύθερη αγορά. Ελεύθερος ανταγωνισμός. Ελεύθερες οι τιμές. Όμως, υπό διατίμηση οι μισθοί και οι συντάξεις. 
	Μας φέρατε εδώ νομοσχέδιο όπου ο Υπουργός Οικονομίας και Οικονομικών, δηλαδή η Κυβέρνηση, καθορίζει τι αυξήσεις θα πάρουν οι μισθωτοί στο δημόσιο και οι συνταξιούχοι του δημοσίου. Οι αυξήσεις αυτές είναι πολύ κάτω του πληθωρισμού. Ορισμένες με νόμο. Διατίμηση δηλαδή. Όμως, η διατίμηση, όταν ακούτε ότι πρέπει να μπει σε προϊόντα όπου υπάρχει ακραία και οφθαλμοφανής αισχροκέρδεια και κερδοσκοπία, δεν μπορεί να μπει. Διότι έχουμε ελεύθερη αγορά. Έχουμε ελεύθερο ανταγωνισμό. Αυτό είναι το δόγμα που κατέρρευσε σήμερα στη χώρα μας και έχει καταρρεύσει και διεθνώς γι’ αυτούς που θέλουν να σκέφτονται ακόμη και όχι γι’ αυτούς που ακολουθούν και παρακολουθούν συμφέροντα και σκοπιμότητες. 
	Με βάση αυτό το δόγμα –δεν παίρνω υπ’όψιν εγώ τη συγκυρία- δηλαδή ότι με απελευθερωμένες αγορές και με ανταγωνισμό, θα μειώνετε τις τιμές, ξέρετε τι έπρεπε να έχουμε; Αναφέρομαι συνολικά. Όχι μόνο στην Ελλάδα. Επειδή αυξάνεται η παραγωγικότητα και η αποδοτικότητα, έπρεπε, εφόσον λειτουργεί αυτό το δόγμα, με καθηλωμένους τους μισθούς, συνεχώς να πέφτουν οι τιμές. Συνεχώς να πέφτουν οι τιμές! 
      Αυτό δεν λέει η θεωρία σας; Αυξάνεται ο ανταγωνισμός, αυξάνεται και η παραγωγικότητα. Ελεύθερη η αγορά, άρα, αυτό θα ρίχνει συνεχώς τις τιμές στα προϊόντα. Πού έχετε δει να συμβαίνει αυτό το θαύμα; Όχι μόνο στην Ελλάδα αλλά διεθνώς. Δεν μιλάω για την ώρα αυτής της κρίσης, της εσωτερικής, εγχώριας κρίσης. Μιλάω διεθνώς. Πού έχετε δει αυτό το θαύμα; Οι τιμές συνεχώς ανεβαίνουν. Ο πληθωρισμός είναι μόνιμο πρόβλημα στις λεγόμενες «απελευθερωμένες αγορές», που με τον ανταγωνισμό θα ρίχνουν τις τιμές. Μόνιμο πρόβλημα! 
	Τότε, η απάντησή σας είναι εύκολη. «Οι μισθοί φταίνε. Οι μισθοί φταίνε, αν αυξάνουν οι τιμές.» Δεν τις αυξάνουν τις τιμές, για να αυξάνουν τα κέρδη. Δεν είναι οι αγορές ελεγχόμενες, όπου κατευθύνουν την κερδοσκοπία, σύμφωνα με τα συμφέροντα των μεγαλομετόχων και των μετόχων. Όχι! Φταίνε οι μισθοί. 
      Μα, εν πάση περιπτώσει, πού θα πάνε αυτοί οι μισθοί; Οι μισθοί στην Ελλάδα επί χρόνια είναι καθηλωμένοι. Οι μισθοί στην Ελλάδα είναι κάτω από τα όρια του πληθωρισμού. Άντε, στην καλυτέρα των περιπτώσεων είναι στα όρια του πληθωρισμού, αλλά σαφώς υπολείπονται της παραγωγικότητας. Επομένως, γιατί φταίνε οι μισθοί για την άνοδο των τιμών και όχι το δόγμα σας, που έχει καταρρεύσει, και μέσα σε αυτήν την κρίση φαίνεται πολύ καθαρά ότι έχουμε πλήρη και παταγώδη αποτυχία; Επομένως πρέπει να αναζητηθούν εναλλακτικές λύσεις, αν θέλουμε να επιβιώσουν οι οικονομίες και οι κοινωνίες και να ανοίξουν δρόμους. 
	Διότι οι απελευθερωμένες αγορές και ο ανταγωνισμός όχι μόνο δεν ρίχνουν τις τιμές αλλά έχουν και άλλου είδους παρενέργειες, σαν και αυτήν την κρίση τη χρηματοπιστωτική σήμερα, με όλα τα ευαγή χρηματοπιστωτικά ιδρύματα στον κόσμο να καταρρέουν και να έρχονται οι φορολογούμενοι μισθωτοί που προκαλούν τον πληθωρισμό να επιδοτούν τις τράπεζες, προκειμένου να τις διασώσουν. Αυτό γίνεται. 
      Εσείς εδώ επιδοτείτε τις τράπεζες με την πολιτική σας. Τις επιδοτείτε τις τράπεζες. Υποτίθεται ότι με τον ελεύθερο ανταγωνισμό απαγορεύεται η επιδότηση και έρχεστε και τις επιδοτείτε. Αυτό κάνατε με μια διάταξη που φέρατε προηγουμένως για τα ομόλογα των τραπεζών. Είναι επιδότηση των κερδών. Από την άλλη μεριά δεν μας εξηγείτε πώς είναι δυνατόν να αυξάνονται τα κέρδη των τραπεζών κατά 70% και να μην  υπάρχει αισχροκέρδεια και να είναι ελεύθερη η αγορά, ελεύθερος ο ανταγωνισμός και τα κέρδη -κατά μέσο όρο- των τραπεζών 70%. Γιατί υπάρχουν και τράπεζες που έχουν «εφιαλτικά» κέρδη, ύψους 400%. Πώς το δικαιολογείτε αυτό; Χωρίς να υπάρχει αισχροκέρδεια, κερδοσκοπία και ληστεία του καταναλωτικού κοινού και όταν σας λέμε «πάρτε  μέτρα», ελεύθερη αγορά. Μα, πού θα πάει αυτή η ελεύθερη αγορά; Για λίγους είναι η ελεύθερη αγορά; Για να κερδίζουν οι λίγοι και να δυσπραγούν οι πολλοί;
      Για να έχουμε αυτήν την εφιαλτική κατάσταση με τους δανειολήπτες, τα ληστρικά επιτόκια που καλπάζουν; Δείτε εδώ τι έγινε το πρώτο τρίμηνο. Παρακολουθείστε τα στοιχεία. Το πρώτο τρίμηνο πάνω στο 70% μέσο όρο κερδών των τραπεζών του 2007, είχαμε αύξηση των κερδών της Εθνικής Τράπεζας που το ανακοίνωσε, 25%, παρακαλώ και είχαμε ανάλογη αύξηση των κερδών της Alpha Bank. Δηλαδή, χρόνο με το χρόνο αυτές καλπάζουν και επί των αυξημένων κερδών πολλαπλασιάζουν τα ποσοστά κέρδους. Μα, όλη η Ελλάδα θα δουλεύει για μία χούφτα τράπεζες; Αυτό είναι το όραμά σας, το μοντέλο σας της απελευθερωμένης αγοράς και σηκώνετε τα χέρια ψηλά; Αυτή είναι η κατάσταση; 
      Τι γίνεται με τις εισηγμένες εταιρείες; Πώς ψάχνετε την αισχροκέρδεια και την κερδοσκοπία; Δεν έχετε πολιτική βούληση να αντιμετωπίσετε τα προβλήματα. Είχαμε 40% αύξηση των κερδών των εισηγμένων πέρυσι. Ποιος μισθωτός πήρε 40% αύξηση; Ποιος; Πλην ορισμένων εκλεκτών μάνατζερ οι οποίοι έχουν βρει τα stock option και μέσα στο δημόσιο βεβαίως την κάνουν αυτήν τη δουλειά και με τα stock option δίνουν τρομακτικές αυξήσεις στους εαυτούς τους, ο κ. Αράπογλου, ο κύριος στο Χρηματιστήριο, την Ε.Χ.Α.Ε.. Και να μη λέμε, όλοι αυτό κάνουν, δίνουν δώρα και μπόνους στον εαυτό τους. Βεβαίως, οι υπεραυξήσεις των μισθών τους μέσω αυτών των διαδικασιών, που είναι και αφορολόγητα κιόλας, συμβαδίζουν με τα κέρδη των μεγάλων επιχειρήσεων και των τραπεζών. Αλλά για τους μισθωτούς, τι επιφυλάσσετε; Για τους χαμηλόμισθους, τι επιφυλάσσετε; Για τη γενιά των 700 ευρώ, τι κάνετε; 
      Εδώ μας φέρατε ένα νομοσχέδιο το οποίο δίνει ένα μήνυμα στις αγορές που λέει, αισχροκερδείτε; Μπράβο σας, καλά κάνετε. Και εάν είχατε κάπου και κάποια ποινική κύρωση, σας τη χαρίζουμε, είμαστε γαλαντόμοι εμείς! Αυτό είναι το μήνυμα που δίνετε. Το νομοσχέδιο αυτό, το μήνυμα που δίνει είναι: προχωρήστε ταχύτατα στην κερδοσκοπία και στην αισχροκέρδεια στην αγορά. Αυξάνετε τις τιμές όσο θέλετε, όποτε θέλετε και το πολύ-πολύ θα έχετε πέντε χιλιάδες πρόστιμα κατά είδος. Τι είναι αυτό το κατά είδος; Δεν κατάλαβα; Πείτε μια πολυεθνική εταιρεία, το όνομά της μπορεί να το πει κανείς όπως θέλει, ας το πούμε εμείς «Carrefour». Αυτή η εταιρεία λοιπόν έχει ένα κατάστημα σε μία συνοικία όπου αισχροκερδεί. Ποια είναι η ποινή της; Στο προϊόν λέει το συγκεκριμένο και αν λέει δεν έχει βιβλία που να πιστοποιούν τον τζίρο στο συγκεκριμένο προϊόν –ακούστε, αυτά δεν ανακαλύπτονται με τίποτε, εδώ δεν ξέρετε τον τζίρο συνολικά, θα ανακαλύψετε τον τζίρο στο συγκεκριμένο προϊόν- τότε, θα σας βάλουμε πρόστιμο τουλάχιστον 5000 ευρώ. Και μπαίνει μόνο διοικητικό πρόστιμο, δεν έχει ποινική κύρωση. Κάτι τρέχει στα γύφτικα δηλαδή. Και τους απειλείτε με αυτό το νομοσχέδιο ότι εδώ που γίνεται όργιο με τις τιμές, όργιο με την ακρίβεια, τους απειλείτε με αυτό ότι έτσι θα τους σταματήσετε, θα τους ανακόψετε το δρόμο; Μα είναι δυνατόν να το ισχυρίζεστε αυτό και να λέει ο κ. Βλάχος ότι είναι προς τη σωστή κατεύθυνση τα μέτρα αυτά και ότι όλες οι πτέρυγες στη Βουλή τα είδαν με θετικό μάτι; Δεν ξέρω πού τον ανακάλυψε αυτόν τον κόσμο. Σε δικό του κόσμο ζει ο κ. Βλάχος. Έχει δικό του κόσμο γιατί δεν καταλαβαίνει τι γίνεται με την ακρίβεια και φαίνεται ότι δεν καταλαβαίνει τι γίνεται και στις συζητήσεις σε αυτήν την Αίθουσα, τι λέμε όλοι εδώ πέρα. Αυτό κατάλαβε ο κ. Βλάχος, ότι είναι στη σωστή κατεύθυνση τα μέτρα και ότι αυτό το λέει η Αντιπολίτευση; Σωστή κατεύθυνση είναι αυτή, η πλήρης αποποινικοποίηση κεντρικών παραβάσεων, όπου έπρεπε να ελέγχονται αυστηρότητα και να τιμωρούνται βαρύτατα, διότι ισοδυναμούν με κλοπή; Κυνηγάτε τα κλεφτρόνια και σωστά. Κλεφτρόνι είναι, εν πάση περιπτώσει, βεβαίως. Δηλαδή όταν κλέβει ο άλλος με αισχροκέρδεια και μεταπωλεί παρανόμως, αυτό δεν είναι κλοπή; Αλλά επειδή οι κύριοι αυτοί είναι μεγάλες πολυεθνικές οι οποίες ελέγχουν το ελληνικό εμπόριο, οι μεγάλες πολυεθνικές, των τροφίμων, αυτό θεωρείται διοικητική παράβαση και λέτε ότι θα μετρήσουμε στο συγκεκριμένο προϊόν το συνολικό τζίρο, που αν δεν τον μετρήσουμε δεν πειράζει, θα βάλουμε κατ’ αποκοπή εάν δεν βγαίνει από τα βιβλία τους. 
      Με τον τρόπο που είναι γραμμένο το νομοσχέδιο, ομολογείτε ότι εάν έχει κάνει παράβαση και δεν υπάρχουν στοιχεία τα οποία ελέγχονται και φορολογικά για να βρεθεί ο τζίρος σε ένα προϊόν, δεν πειράζει, θα του βάλουμε ένα διοικητικό πρόστιμο 5000 ευρώ. Και βάζετε και την κατηγορία του υπερβάλλοντος κέρδους για τα ουσιώδη με επάρκεια προϊόντα. Ακόμη μιλάμε με μία ορολογία δυστυχώς του 1948, γιατί από τότε έλκει την καταγωγή του ο Αγορανομικός Κώδικας. Λέτε, λοιπόν, υπερβάλλον κέρδος. Ρώτησα και τους αξιότιμους συνεργάτες σας εκεί, γιατί μου έκαναν εντύπωση όλα αυτά που βάζετε εκεί στο υπερβάλλον κέρδος. Αυτό μου το είπαν και άλλοι συνάδελφοι. Τι είναι αυτά που βάζετε στο υπερβάλλον κέρδος; Πώς θα το βρει κανείς αυτό το υπερβάλλον κέρδος; Δεν βρίσκεται με τίποτε. 
      Ακόμη χειρότερα, εάν μπουν τα πρόστιμα και ο άλλος προσφύγει στα δικαστήρια, τι γίνεται λέει τότε; Πληρώνει μόνο το 20% του προστίμου. Αυτό, δηλαδή, το θαυμάσιο που κάνατε στην Επιτροπή Ανταγωνισμού και το οποίο έχει καταντήσει να μην πληρώνουν στην ουσία τα πρόστιμα, ερχόσαστε και το επαναφέρετε εδώ. Στον προηγούμενο Αγορανομικό Κώδικα ήταν 70% και το κατεβάσατε τώρα στο 20%. Μπαίνει δηλαδή το διοικητικό πρόστιμο σε ποσοστό 20% και μετά πηγαίνουν στα δικαστήρια και το χρησιμοποιεί το δικαστήριο ως πλαφόν αυτό. Αυτό γίνεται με την Επιτροπή Ανταγωνισμού. Βάζει ένα πρόστιμο η Επιτροπή Ανταγωνισμού, όπου βάλει και εάν βάλει. 
      Άλλη ανεκδιήγητη υπόθεση αυτή η Επιτροπή Ανταγωνισμού. Είδα το πόρισμά της για τα πετρελαιοειδή και τρελάθηκα. Διαπιστώνει τρανταχτό καρτέλ στα διυλιστήρια και σηκώνει τα χέρια ψηλά και λέει απελευθέρωση των εισαγωγών για να αντιμετωπιστεί. Μα τι κάνεις Επιτροπή Ανταγωνισμού; Πολιτική κάνεις; Εδώ, εάν διαπιστώνεις καρτέλ, πρέπει να πάρεις μέτρα, σκληρά μέτρα για να πατάξεις το καρτέλ. Όχι να κάνεις εισηγήσεις για τις απελευθερώσεις των εισαγωγών, για τις απελευθερώσεις των βυτίων και χίλια δύο άλλα πράγματα άσχετα με το θέμα σου. 
      Εν πάση περιπτώσει, και μικρά πρόστιμα να βάλει η Επιτροπή Ανταγωνισμού, που πάντοτε μικρά βάζει, πληρώνει ο άλλος το 20% πηγαίνει στα δικαστήρια, έχω δει όλες τις αποφάσεις από τα δικαστήρια όπου είναι από το 20% και κάτω. Γιατί το κάνετε αυτό; Για να απαλλάξετε αυτούς που αισχροκερδούν και από τα διοικητικά πρόστιμα;
      Η ουσία είναι μία. Δεν υπάρχει πολιτική βούληση να χτυπηθεί η ακρίβεια, η αισχροκέρδεια, η κερδοσκοπία. Δεν υπάρχει τέτοια πολιτική βούληση. Δεν θέλετε να έρθετε σε ρήξη με μεγάλα οικονομικά συμφέροντα που κυριαρχούν στις αγορές. Δεν θέλετε, γιατί αυτή είναι η πολιτική σας κατεύθυνση, η φιλοσοφία, η αντίληψή σας. Εάν ήταν αυτό αποτέλεσμα κάποιων άλλων υπόγειων, παρασκηνιακών πραγμάτων, θα έλεγα, εν πάση περιπτώσει, είναι κάτι άλλο που κρύβετε. Αλλά το τραγικό είναι ότι αυτήν είναι η φιλοσοφία σας, η αντίληψή σας, η οποία όμως καταρρέει και από αυτή την αντίληψη υποφέρει σήμερα ο ελληνικός λαός. Υποφέρουν μεγάλα τμήματα των λαϊκών στρωμάτων, τα οποία βλέπουν με απόγνωση την κατάσταση και δεν ξέρουν τι θα προκύψει αύριο από αυτές τις εξελίξεις. Και εκεί ακόμη που για τα μάτια του κόσμου ίσως θέλετε να κάνετε κάτι, δεν έχετε και τους μηχανισμούς να το κάνετε. Δεν υπάρχουν μηχανισμοί, είναι διαλυμένοι χρόνια τώρα. Υπάρχει ένα Υπουργείο και από κάτω δεν υπάρχει τίποτε. Επί της ουσίας μιλάω, δεν υποτιμώ αυτούς που εργάζονται εκεί, αλίμονο, τους ανθρώπους. Προσπαθούν να κάνουν ό,τι μπορούν. Αλλά και οι μηχανισμοί αυτοί είναι ανεπαρκείς. Ξέρετε γιατί είναι ανεπαρκείς οι μηχανισμοί; Διότι έχουμε εγκαταλειφθεί στο δόγμα χρόνια τώρα, της διαρκούς απελευθέρωσης των πάντων, των αγορών και του ανταγωνισμού, ο οποίος θα επιλύσει ως θαυματοποιός την κατάσταση! 
      Εκεί έχετε εγκαταλειφθεί και γι’ αυτό δεν σας χρειάζονται οι μηχανισμοί. Έχετε ακυρώσει τους μηχανισμούς. Δεν υπάρχουν ούτε καν μηχανισμοί για να ενεργήσουν προς τη σωστή κατεύθυνση. Σας έχει φύγει ο έλεγχος, αλλά σε λίγο θα χάσετε και τον έλεγχο της Κυβέρνησης από τον ελληνικό λαό, ο οποίος αυτήν τη στιγμή στρέφεται εναντίον σας, σας αποδοκιμάζει και σε λίγο θα σας καταδικάσει. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ.
      Έχει ζητήσει το λόγο για μία τρίλεπτη παρέμβαση, επειδή έχει προσωπικό κώλυμα ο συνάδελφός μας από το Κ.Κ.Ε. κ. Σταύρος Σκοπελίτης.
      Κύριε Σκοπελίτη, έχετε το λόγο για τρία λεπτά, λόγω του κωλύματος που έχετε.
      ΣΤΑΥΡΟΣ ΣΚΟΠΕΛΙΤΗΣ: Λιγότερα από τρία λεπτά θα χρειαστώ, κύριε Πρόεδρε.
      Θέλω να αναφερθώ στο άρθρο 15 που προστίθεται και αναφέρεται στη Βαρβάκειο Αγορά. 
Θέλω να πω και εγώ ότι οι αυξήσεις που προβλέπονται μέσα απ’ αυτό το άρθρο είναι υψηλές. 
     Έγινε μία πρόταση. Πρέπει να τη δείτε, κύριε Υπουργέ. Εμείς αν επιμένετε σ’ αυτές τις αυξήσεις, δεν μπορούμε να ψηφίσουμε το άρθρο. Εξάλλου έχουμε και τη γνώμη ότι θα έπρεπε να έρθει με τη μορφή τροπολογίας, ώστε να μας δοθεί η δυνατότητα, με βάση τα στοιχεία που θα έχουμε, να κάνουμε μια πιο ουσιαστική συζήτηση.
     Επαναλαμβάνω ότι θεωρούμε υψηλές τις αυξήσεις που προτείνονται.
     Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Να επανέλθουμε στον κατάλογο, με την παράκληση να μην υπερβαίνετε το χρόνο. Το Προεδρείο δεν θα συναινέσει, γιατί υπάρχουν ακόμη αρκετοί εγγεγραμμένοι.
    Το λόγο έχει ο Βουλευτής του Λαϊκού Ορθόδοξου Συναγερμού κ. Ηλίας Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
     Κατ’ αρχάς να πω ότι παρ’ όλο που το θέμα που συζητάμε σήμερα έχει κατ’ εξοχήν σχέση με την ύλη, ο Ελληνισμός είναι κυρίως πνευματική αξία και σήμερα είναι η μέρα της 29ης Μαΐου που όλοι θρηνούμε για την κατάληψη της βασιλίδος των πόλεων από τους τουρκο-μογγόλους και η παράδοσή μας επιβάλλει να λέμε, «πάλι με χρόνια με καιρούς, πάλι δικά μας θα είναι».
     Επί του νομοσχεδίου. Κατ’ αρχάς η βασική αντίρρησή μου είναι ότι είναι λάθος ο χρόνος που έρχεται αυτό το νομοσχέδιο. Έρχεται υπό πίεση όλων των τελευταίων εξελίξεων, με αποτέλεσμα υπό την πίεση αυτή και την ταχύτητα που πρέπει να γίνουν οι αλλαγές, να μην υπάρχει απαιτούμενη ψυχραιμία. Γι’ αυτό τα βιαστικά και σπασμωδικά αυτά μέτρα δεν θα φέρουν κανένα αποτέλεσμα για όλους τους λόγους που θα εξηγήσουμε παρακάτω.
     Υπάρχει ένα βασικό πρόβλημα στην Ελληνική Δημοκρατία, αυτό της τηρήσεως των νόμων. Πόσο εμπόδισε η προηγούμενη αγορανομική νομοθεσία την εφαρμογή της και χρειάζονται αυτές οι αλλαγές; Φαντάζομαι ότι το πρόβλημα είναι αυτό της εφαρμογής των ήδη ψηφισθέντων νόμων και όχι ο διαρκής ερχομός εδώ νομοσχεδίων, τα οποία και αυτά θα έχουν την τύχη των προηγουμένων βέβαια, για να μην αυταπατώμεθα. 
     Το δεύτερο που φαίνεται είναι η αποτυχία του ανταγωνισμού, τουλάχιστον όπως τον εννοεί η Κυβέρνηση. Ο ανταγωνισμός μπορεί να λειτουργήσει σε συγκεκριμένες κατηγορίες προϊόντων και όταν ο καταναλωτής είναι ενημερωμένος και έχει τον απαιτούμενο χρόνο, ούτως ώστε να μπορέσει να βρει όλες τις πληροφορίες και να ελέγξει όλα τα προϊόντα τα οποία του τίθενται. Παραδείγματος χάριν κανείς δεν διανοήθηκε ποτέ να βάλει υπό διατίμηση τα κινητά τηλέφωνα, ούτε  τους ηλεκτρονικούς υπολογιστές, γιατί είναι προϊόντα πλήρως καθορισμένα, που ξέρει ο καθένας τι παίρνει και πόσο το πληρώνει. Αντιθέτως, όταν μιλάμε για ελαιόλαδο ή για βενζίνη, ποιοι από μας έχουν την τεχνική δυνατότητα να ελέγξουν  πραγματικά τι αγοράζουν και αν η τιμή που το πληρώνουν είναι καλή; Διότι μπορεί να βλέπουμε μια φθηνή βενζίνη σε ένα πρατήριο αλλά αυτή η βενζίνη να είναι νοθευμένη. Άρα, εκεί που πάμε να κερδίσουμε χρήματα, στην ουσία χάνουμε. Αυτό το πράγμα δεν το αντιμετωπίζει ή το αντιμετωπίζει πλημμελώς.
     Βέβαια η λύση για διατίμηση όλων των πραγμάτων δεν μπορεί να αποδώσει, διότι αν έχουμε σταθερές τιμές θα έχουμε και τα φαινόμενα που γνωρίζουμε όλοι στις κομμουνιστικές χώρες, όπου δεν υπάρχει επάρκεια προϊόντων και απλώς θα έχουμε ατελείωτες ουρές. Άρα η λύση είναι να σκεφτούμε, όπως είπε και ο Ντενγκ Χσιάο Πινγκ, όχι τι χρώμα είναι η γάτα, αλλά αν μπορεί να πιάσει ποντίκια. Να φύγουμε λίγο από αυτές τις αέναες συζητήσεις περί ενός ιδανικού θεωρητικού μοντέλου και να πάμε στα πρακτικά προβλήματα. Στη θεωρία όλα τα μοντέλα δουλεύουν.
     Η ελεύθερη αγορά απαιτεί ισχυρό κράτος. Είναι λάθος αυτό που λέγεται ότι σε καθεστώς πλήρους ανυπαρξίας κράτους, όπως λέει η θεωρία, εκεί ακριβώς έχουμε την ελεύθερη επιλογή. Όπου δεν υπάρχει κράτος εκεί έχουμε ακριβώς το αντίθετο αποτέλεσμα. Εκεί έχουμε τη δημιουργία καρτέλ ολιγοπωλίων και όλα αυτά.
Επειδή το ελληνικό κράτος, όμως, κύριε Υπουργέ, δεν δουλεύει καλά, γι’ αυτό και ακριβώς εδώ στην Ελλάδα έχουμε τη δημιουργία ολιγοπωλίων.  
      Όταν λέμε για ελεύθερο ανταγωνισμό, για τι πράγμα μιλάμε; Μία αλυσίδα σούπερ μάρκετ η οποία πηγαίνει και εγκαθίσταται σε μία πόλη που υπάρχουν δέκα τοπικά μικρά καταστήματα και πάει και με διάφορα κόλπα τα κλείνει και γίνεται μονοπώλιο, αυτό είναι ελεύθερος ανταγωνισμός; Πότε υλοποιείται καλύτερα η δική σας φιλελεύθερη αρχή του ανταγωνισμού; Όταν υπάρχουν δέκα μικρές επιχειρήσεις ή μία μεγάλη; Απάντηση επ’ αυτού φυσικά είναι δύσκολο να δοθεί. 
      Επίσης, αυτός ο εκβιασμός ο οποίος γίνεται στους παραγωγούς, όπως έχουν καταγγείλει επισήμως του ρυζιού, παραδείγματος χάριν, στη δική μου περιοχή των Σερρών. Με 0,90 ευρώ ξεκινά το προϊόν από τον παραγωγό, 5 ευρώ φτάνει στα ράφια των σούπερ μάρκετ. Και μάλιστα ζητείται από τους παραγωγούς, προκειμένου να δικαιολογηθούν αυτές οι μεγάλες τιμές, ενώ στην πραγματικότητα εισπράττουν 0,90 ευρώ ή 0,85 ευρώ, να γράφουν ότι εισπράττουν 2,50 ευρώ και 3 ευρώ για να μπορεί να δικαιολογηθεί και φυσικά η φορολογία να είναι μικρότερη. 
      Επίσης, πόσο αυξάνει την ακρίβεια η αγορά, με αφορολόγητα φυσικά χρήματα για τα σούπερ μάρκετ, ραφιών από τις εταιρείες παραγωγούς που μπαίνουν μέσα; Έχουμε μια τεράστια φοροδιαφυγή από την πρακτική της αγοράς ραφιού και της συγκεκριμένης θέσεως και κάθε κωδικού που μπαίνει μέσα.
      Η δημιουργία ολιγοπωλίων φυσικά ευνοεί την αύξηση της αγοράς. Παίρνετε κανένα μέτρο προς αυτήν την κατεύθυνση; Όχι. Η καταστροφή των μικρών παραγωγικών επιχειρήσεων από τις μεγάλες, οι οποίες κάθε φορά φέρνουν σαν δαμόκλειο σπάθη ότι θα προχωρήσουν σε εισαγωγές αν δεν δεχθεί όλες αυτές τις πρακτικές, δηλαδή, στο τέλος της χρονιάς είναι υποχρεωμένη η μικρή επιχείρηση η οποία μπήκε σε μία μεγάλη αλυσίδα, να επιστρέψει ένα ποσοστό της τάξεως του 20% και του 30% πίσω ως πιστωτικό τιμολόγιο στη μεγάλη αλυσίδα. Άρα, η τιμή στην οποία είναι πάνω τα τιμολόγια όλη τη χρονιά και τα οποία γράφουν και βάσει αυτής τιμολογεί η αλυσίδα, στην πραγματικότητα είναι πλαστή, διότι στο τέλος της χρονιάς θα επακολουθήσει μια έκπτωση επιπλέον 20% με 30%. Ούτε και γι’ αυτό κάνετε το παραμικρό.
      Για το πρόβλημα του ηλιέλαιου. Όταν πάμε σε μία παγκοσμιοποιημένη αγορά, λογικό είναι ότι τα δικά μας παιδιά θα καταναλώσουν ηλιέλαιο του οποίου τον έλεγχο έχουμε εκχωρήσει στην Ουκρανία. Όλοι αυτοί οι οποίοι είναι πολύ θεωρητικοί περί της παγκοσμιοποιήσεως και των καλών τα οποία φέρνει –θα αναφερθώ και παρακάτω- πρέπει εδώ να αναρωτηθούμε: είμαστε τόσο βέβαιοι κάθε φορά για την ποιότητα των τροφίμων που μας στέλνει η Κίνα, η Ουκρανία, η Τουρκία, το Μαρόκο, ο οποιοσδήποτε; Φυσικά και δεν είμαστε και δεν μπορούμε να κάνουμε τίποτα. Κι εδώ καταδεικνύεται ότι ολόκληρη η Ευρωπαϊκή Ένωση στο συγκεκριμένο θέμα δεν μπορεί να κάνει τίποτα. Το ίδιο το σύστημα αυτό της ανεξέλεγκτης διακίνησης τροφίμων, αυτονοσεί.
      Γενικά, η ακρίβεια είναι θέμα ανάμεσα στη μέση αμοιβή της εργασίας και του κόστους των προϊόντων, όταν εδώ χρησιμοποιούνται οι λαθρομετανάστες, οι οποίοι εισέρχονται στην Ελλάδα, ως ο μόνιμος απεργοσπαστικός μηχανισμός. Πώς μπορεί να αυξηθεί η τιμή της εργασίας όταν ανά πάσα στιγμή είναι ανοικτή στον ανταγωνισμό με οποιονδήποτε στον κόσμο. Οποιοσδήποτε εξαθλιωμένος έρθει και δουλέψει με ένα μισθό στην Ελλάδα, αυτομάτως το επίπεδο του μισθού πρέπει να πάει εκεί, διότι έχουμε παγκοσμιοποίηση. 
      Επίσης, οι αποκλεισμοί του Πειραιά, οι οποίοι είχαν γίνει στο παρελθόν το 1854, το 1916 ανάγκασαν τις ελληνικές κυβερνήσεις να πάνε σε μια λογική αυτάρκειας. Το 1970 επιτύχαμε την αυτάρκεια στα σιτηρά, το 1996 χάριν της παγκοσμιοποιήσεως, αρχίσαμε να εισάγουμε πάλι τα σιτηρά.
      Κλείνω με μία παρατήρηση για το άρθρο 2 παράγραφος 6, για τον Αγορανομικό Κώδικα. Δεν αναφέρεται ξεκάθαρα όταν αλλάζει η πινακίδα, η συνηθισμένη πρακτική των μεγάλων αλυσίδων σούπερ μάρκετ, άλλη τιμή να γράφουν στο ράφι και άλλη τιμή να υπάρχει στον υπολογιστή, όταν πάει να πληρώσει ο καταναλωτής. Θέλω να υπάρξει μια ερμηνευτική δήλωση ότι αυτή ακριβώς η πρακτική είναι αυτό που περιγράφεται στο άρθρο, διότι δεν είναι σαφές. 
      Και στην παράγραφο 1 του άρθρου 35, γράφετε πάρα πολλά για την υποχρέωση των εμπόρων να έχουν τιμολόγια και παραστατικά.
      Μπροστά στην είσοδο του Υπουργείου Οικονομικών Αφρικανοί και Κινέζοι πωλούν μαϊμού προϊόντα χωρίς τιμολόγια. Δεν ισχύουν γι’ αυτούς οι νόμοι; Ισχύουν μόνο για τους Έλληνες; Μία απάντηση περιμένω. 
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ο κ. Απόστολος Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, στις πληθωριστικές τάσεις της αγοράς η Κυβέρνηση ασθμαίνουσα απαντά με νέες ανακοινώσεις μέτρων. Αυξάνουν οι δείκτες της ακρίβειας; Αυξάνονται τα μέτρα από την Κυβέρνηση. Ένας φαύλος κύκλος αδιέξοδος.
      Κύριε Υπουργέ, εάν δεν συνειδητοποιήσετε ότι σήμερα το θέμα της ακρίβειας είναι μείζον πολιτικό θέμα, με τεράστιες οικονομικές, κοινωνικές, ανθρωπιστικές και παραγωγικές διαστάσεις, δεν θα το λύσετε ποτέ. Μόνο και μόνο η απουσία η συνεχόμενη, η επαναλαμβανόμενη του Υπουργού Ανάπτυξης από όλα τα Βήματα διαλόγου της Βουλής και μόνο ο περιορισμός σε ατάκες, δείχνει το πώς αντιμετωπίζει η Κυβέρνηση και η πολιτική ηγεσία του Υπουργείου Ανάπτυξης αυτό το μεγάλο θέμα που ταλανίζει και βασανίζει χιλιάδες, εκατομμύρια ελληνικά νοικοκυριά. 
      Αλήθεια, ο κύριος Υπουργός δεν θεωρεί σημαντική αυτήv τη διαδικασία, να έλθει, να μιλήσει, να τοποθετηθεί; Δεν υποτιμώ εσάς, αλλά μιλώ για τη συγκεκριμένη συμπεριφορά που απαξιώνει το ελληνικό Κοινοβούλιο. Το καυτηριάζω κι έχουμε χρέος να το καυτηριάσουμε. Ή, λοιπόν, δεν πιστεύει σε αυτά που ανακοινώνει -δεν έχει επιχειρήματα να τα στηρίξει, δεν περιμένει τίποτα από αυτά- ή πραγματικά αισθάνεται πολύ αδύναμος στην κριτική για όλα τα ζητήματα, για την αγορά και για όλα αυτά που επικρατούν εκεί, για το ηλιέλαιο και γενικότερα για την πολιτική του Υπουργείου Ανάπτυξης.
      Κύριε Υπουργέ, ακόμη και σήμερα πιστεύετε πραγματικά ότι ένα νομοσχέδιο -που δεν είναι τίποτα άλλο από έναν νέο τιμοκατάλογο παρεμβάσεων του κράτους, αναπροσαρμογή ενός τιμοκαταλόγου προστίμων και κάποιες επί μέρους διατάξεις- μπορεί να αντιμετωπίσει σοβαρά αυτό το μεγάλο θέμα της ακρίβειας; Αλήθεια, κύριε Υπουργέ, πόσους ελέγχους τιμών έχετε κάνει στην πηγή των αγορών που διαμορφώνουν την ακρίβεια; Και εννοώ στα μεγάλα μονοπώλια, στα μεγάλα καταστήματα, στους μεγάλους εισαγωγείς. Ή έχετε κάνει και δεν έχετε ανακοινώσει τα μέτρα ή δεν έχετε κάνει, κύριε Υπουργέ, και φοβάστε πραγματικά να αντιμετωπίσετε τους πενήντα μεγάλους δυνατούς και ισχυρούς που ελέγχουν πλήρως την αγορά.
      Ισχυρίζεστε ότι η ακρίβεια είναι ένα θέμα που μας έρχεται, είναι εισαγόμενο. Δεν υπάρχει εδώ, εδώ λειτουργεί σωστά η αγορά. Όμως, δεν απαντάτε, κύριε Υπουργέ, ο πληθωρισμός πάει με ταχύτητα κοντά στο 5%. Ήδη ο Μάιος κλείνει με τα δικά σας στοιχεία στο 4,6%. Στην Ευρώπη δεν έχει ξεπεράσει το 3,2%. Αλήθεια, το υπόλοιπο 1,5% περίπου που οφείλεται; Μπορείτε να δώσετε μία πειστική απάντηση; Θα το παραδεχθείτε με ειλικρίνεια κάποια φορά; 
      Μας λέτε ως άλλοθι πλέον, ότι δεν μπορείτε να κάνετε τίποτα, ότι έχετε το πετρέλαιο. Είναι άλλοθι, κύριε Υπουργέ, και τα άλλοθι δεν είναι ισχυρά. 
      Λέτε επίσης ότι αυξήθηκαν τα σιτηρά. Όμως, σας είπαν και πριν στην Αίθουσα, όσον αφορά το ρύζι και μόνο -που όχι μόνο είναι αρκετό για την εσωτερική αγορά αλλά κάνουμε και εξαγωγές- πώς δικαιολογείται η τιμή στο ράφι από την τιμή παραγωγού να είναι τετραπλάσια και πώς το ανέχεστε; 
Δεν ξέρετε ποιους πρέπει να ελέγξετε; Και ποια είναι η αξιοπιστία στην πολιτική σας; Αυξάνονται οι τιμές των σιτηρών και ταυτόχρονα εμείς δεν μπορούμε να έχουμε έλεγχο τουλάχιστον σ’ ένα προϊόν που έχουμε και που γνωρίζουμε όλες τις διαστάσεις του; 
	Κύριε Υπουργέ, σε σχέση με το ηλιέλαιο θέλω να δώσετε κάποιες συγκεκριμένες απαντήσεις. Ακόμα και σήμερα, ένα μήνα και δέκα μέρες αφότου παρουσιάστηκε το συγκεκριμένο φαινόμενο, μπορείτε να μας πείτε ειλικρινά για τι ποσότητες μιλάμε, τι ποσότητες έχουν αφαιρεθεί και τι ποσότητες σήμερα είναι στην αγορά με απειλή της δημόσιας υγείας; Μπορείτε να μας πείτε αλήθεια –γιατί δεν έχετε δώσει πλήρεις απαντήσεις- από πόσα λιμάνια μπήκε ηλιέλαιο; Ήταν μόνο του Βόλου και της Χαλκίδας; Μήπως ήταν της Κορίνθου; Μήπως ήταν άλλα λιμάνια; Θα δώσετε κάποτε μία πειστική απάντηση σ’ αυτό;
	Επίσης λέτε «θα βάλω διατίμηση συνολικά σε όλα τα λάδια». Με ποιο δικαίωμα αντιμετωπίζετε το ελαιόλαδο -το οποίο δεν σας έχει δώσει κανένα δείγμα- το ίδιο με όλα τα σπορέλαια και πώς το λέτε αυτό στον Έλληνα αγρότη; Εγώ κατανοώ το να πάτε να προλάβετε μία κατάσταση όταν δεν υπάρχει κάτι στην αγορά. Σπορέλαια δεν υπάρχουν στην αγορά κι εκεί μπορεί να υπάρχει κερδοσκοπία. Το ελαιόλαδο γιατί το αντιμετωπίζετε έτσι; Εν πάση περιπτώσει, κύριε Υπουργέ, σ’ αυτά τα θέματα είστε εκτεθειμένοι. 
      Έρχεστε σήμερα, λοιπόν, με ένα νομοσχέδιο αποσπασματικό, άτολμο, με πολύ περιορισμένη δυνατότητα παρέμβασης στην αγορά και το γνωρίζετε κι εσείς ότι παραπάνω από 5% με 7% ή 8% δεν θα ελέγξουν αυτά τα μέτρα, ώστε να αντιμετωπίσετε αυτό το μεγάλο θέμα. Το θέμα, κύριε Υπουργέ, είναι πολιτικό, αφορά την οικογένεια, αφορά το οικογενειακό εισόδημα, αφορά την ποιότητα ζωής και το δικαίωμα της ισονομίας σε μία δημοκρατική κοινωνία. 
      Απέναντι λοιπόν σ’ αυτήν την υποχρέωσή σας προς τον ελληνικό λαό και τα συμφέροντά του οφείλετε και έχετε χρέος να διαμορφώσετε μία άλλη πολιτική, η οποία όμως δεν μπορεί να γίνει με τις δικές σας ιδεολογικές αγκυλώσεις. Πολύ τελευταία ο κύριος Υπουργός κι εσείς ανακαλύψατε ότι η αγορά δεν πρέπει να είναι ασύδοτη. Εδώ και τέσσερα χρόνια όμως με την πολιτική σας επιτρέψατε αυτήν την ασυδοσία στην αγορά, μία ασυδοσία που την τροφοδοτήσατε. 
      Είστε βασικοί συμμέτοχοι του φαινομένου της ακρίβειας με την πολιτική σας στα κρατικά τιμολόγια, με το ανεξέλεγκτο της αγοράς, με τη θεοποίηση της αγοράς και όταν αυτά τα πράγματα κατέρρευσαν, έρχεστε σήμερα και πάτε σε μία παλιά πολιτική του αγρονόμου, όπως με τους αγροφύλακες με τους οποίους θέλετε να ελέγξετε την ύπαιθρο. Αυτό θέλετε να κάνετε με τον αγρονόμο και αυτό εντελώς αποσπασματικά, ώστε να ελέγξετε την αγορά.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε, σας παρακαλώ.
	ΑΠΟΣΤΟΛΟΣ ΚΑΤΣΙΦΑΡΑΣ: Αντί να έχετε αυτήν την πολιτική, αλλάξτε γρήγορα. Η τάση σήμερα σε επίπεδο πληθωρισμού αλλά και δημοσίου ελλείμματος είναι σε επικίνδυνα επίπεδα. Οδηγείτε τη χώρα με μαθηματική ακρίβεια σε νέα επιτήρηση από την Ευρωπαϊκή Ένωση και αυτό θα είναι τραγικό για τη χώρα και για την ελληνική κοινωνία.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Τσιρώνης.
	ΔΗΜΗΤΡΙΟΣ ΤΣΙΡΩΝΗΣ: Θα απευθυνθώ από το Βήμα, κύριε Πρόεδρε, προς τους συναδέλφους, γιατί λείπει ο Υπουργός Ανάπτυξης και λείπει συνεχώς από τη Βουλή και δυστυχώς λείπει και ο αρμόδιος Υφυπουργός Ανάπτυξης γι’ αυτά τα θέματα του εμπορίου, για τον Αγορανομικό Κώδικα, και είναι εδώ ο αρμόδιος για την ενέργεια Υφυπουργός Ανάπτυξης.
Δεν ξέρω τι ακούει ο κύριος Υφυπουργός για την ενέργεια, αλλά, εν πάση περιπτώσει, είναι διάχυτη σήμερα η πεποίθηση σε όλους τους Έλληνες πολίτες πως είναι παντελώς απροστάτευτοι, πως είναι εγκαταλελειμμένοι στην ασυδοσία της αγοράς, πως είναι αιχμάλωτοι των καρτέλ και των κερδοσκόπων.
      Έντονη είναι η εντύπωση, επίσης, ότι ο καθένας μπορεί σήμερα να πουλάει ό,τι θέλει, όποιας ποιότητας προϊόντα θέλει και σε όποια τιμή θέλει. Η αγορά είναι ανοχύρωτη, οι ελεγκτικοί μηχανισμοί έχουν διαλυθεί τα τελευταία χρόνια και δεν λειτουργούν, δεν λειτουργεί τίποτα στην αγορά. Η εποπτεία του κράτους απουσιάζει παντελώς από την αγορά και όλα έχουν αφεθεί στο να αυτορρυθμιστούν από την ίδια την αγορά. Αυτήν την «αυτορρύθμιση» τη βλέπουμε σήμερα με τις στρεβλώσεις τις οποίες παρατηρούμε.
      Πρώτη στρέβλωση της αγοράς ήταν φυσικά αυτό το μεγάλο διατροφικό σκάνδαλο του ηλιελαίου, όπου τάισαν για τρεις βδομάδες τον ελληνικό λαό με ορυκτέλαιο, όταν ήταν γνωστό σε όλη την Ευρώπη από τις 23 Απριλίου και στην Ισπανία και στη Γαλλία, ότι το ηλιέλαιο είχε ενοχοποιηθεί για προσμίξεις με ορυκτέλαια. Παρ’ όλα αυτά τότε η Κυβέρνηση, στις 23 Απριλίου, τη Μεγάλη Τετάρτη, έδινε τη μάχη του αρνιού, μια μάχη που την έχασε, γιατί το Μεγάλο Σάββατο ξαφνικά ο Υπουργός Αγροτικής Ανάπτυξης και Τροφίμων ανακάλυψε ότι υπάρχει καρτέλ και στο κρέας. Αυτό έγινε το Μεγάλο Σάββατο, ξαφνικά, εκ των υστέρων, αφού είχε χαθεί και η μάχη του αρνιού και είχαν αφήσει απροστάτευτους τους Έλληνες καταναλωτές να τρώνε ηλιέλαιο, δηλαδή ορυκτέλαιο. 
      Γιατί δεν λειτούργησε αυτό το Παρατηρητήριο των Ελαττωματικών Προϊόντων που μας έλεγε με τόσο στόμφο στην αρμόδια Επιτροπή Παραγωγής και Εμπορίου της Βουλής ο κ. Φώλιας, Υπουργός Ανάπτυξης; Όταν, λέει, ένα προϊόν είναι ελαττωματικό σε μια χώρα από τις είκοσι επτά, τότε αυτόματα ενημερώνονται οι υπόλοιπες είκοσι έξι χώρες για να το ξέρουν. Και γιατί δεν λειτούργησε σε αυτήν την περίοδο, κύριε Υπουργέ, αυτό το Παρατηρητήριο των Ελαττωματικών Προϊόντων; Ενημερώθηκε η Ελλάδα ότι το ηλιέλαιο είχε πρόβλημα; Και αν ενημερώθηκε, πότε ενημερώθηκε; Αυτά μας είχε πει ο Υπουργός.
      Στον Ε.Φ.Ε.Τ. πριν από δύο μήνες δεν μας φέρατε τη νέα ηγεσία, τον κ. Λάζο, που παραιτήσατε, και τον κ. Μανασή, εάν θυμάμαι καλά το όνομά του, τον αντιπρόεδρο που εκτελεί σήμερα χρέη προέδρου και μας είπατε ότι με αυτά τα στελέχη δεν θα υπάρχει κανένα πρόβλημα, θα λυθούν όλα τα προβλήματα και θα γίνονται σωστά οι έλεγχοι στην αγορά; Τι είδαμε; Σε δύο μήνες διαλύθηκε το σύμπαν. Και δεν είναι δύο μήνες. Είναι αυτά τα πέντε συνεχή χρόνια της Νέας Δημοκρατίας όπου διαλύονται τα πάντα. 
      Και προβήκατε σε αυτό το ακραίο μέτρο της διατίμησης, το οποίο θα είναι αναποτελεσματικό. Εγώ καταλαβαίνω και κατανοώ γιατί πήρατε αυτό το μέτρο. Και εμείς μπορεί να το παίρναμε, εάν βρισκόμαστε στην ίδια θέση. Δεν θα ήθελα ποτέ, κύριε Υπουργέ, να βρεθώ στη θέση που βρίσκεστε αυτές τις μέρες, σε αυτόν τον κυκεώνα, παρ’ όλο που είναι πολύ τιμητικό που είστε μέλος της Κυβέρνησης.  Αναγκαστήκατε να πάρετε ένα μέτρο που ξέρετε ότι είναι αναποτελεσματικό στην αγορά, γιατί είναι στρεβλή η ίδια η λειτουργία της αγοράς, διότι ξέρετε πάρα πολύ καλά ότι αυτό το μέτρο εάν το αφήσετε πολλές μέρες, θα λειτουργήσει κατά των αγροτών, κατά των ελαιοπαραγωγών, θα καταρρεύσουν οι αγορές, γιατί ακόμα είναι απούλητο το λάδι στα χέρια πολλών παραγωγών σε όλη την Ελλάδα. Αυτό θα αποτελέσει και άλλοθι για του χρόνου να καταρρεύσουν οι τιμές των αγροτικών προϊόντων παντού και κυρίως στο ελαιόλαδο.
      Κυρίες και κύριοι συνάδελφοι, αυτό το νομοσχέδιο περί Αγορανομικού Κώδικα που φέρνει σήμερα η Κυβέρνηση, είναι γραφειοκρατικό, αποσπασματικό, δεν λύνει ουσιαστικά κανένα πρόβλημα, απλώς αναπροσαρμόζει τις ποινές. Έχουμε πει ότι με τέτοιου είδους μέτρα αποσπασματικά η Κυβέρνηση δεν μπορεί να αντιμετωπίσει τη λειτουργία της αγοράς. Η Κυβέρνηση μέχρι σήμερα έχασε πάρα πολλές μάχες. Έχασε, όπως είπαμε και πριν, τον έλεγχο και τη μάχη για την ασφάλεια και την υγιεινή των τροφίμων με αυτό το σκάνδαλο του ηλιελαίου, όταν είχε προηγηθεί και το άλλο σκάνδαλο με τη χαμένη γαλοπούλα της νόσου των πτηνών, για να μην αναφέρω παραπάνω. 
      Έχασε επίσης τη μάχη της ακρίβειας, έχασε τη μάχη του Ο.Τ.Ε.,  έχασε τη μάχη του πληθωρισμού, ενός πληθωρισμού που σήμερα τρέχει με 4,6% έως 4,8%, δηλαδή πληθωρισμό που είχαμε πριν δέκα χρόνια, το 1998. Μας κατηγορούσατε το 2002, όταν κάναμε εισαγωγή του ευρώ και στρογγυλοποιήθηκαν οι τιμές προς τα επάνω, για μεγάλη ακρίβεια και σήμερα έχετε χάσει παντελώς τον έλεγχο. Έχουμε έναν πληθωρισμό που ροκανίζει τα εισοδήματα των Ελλήνων πολιτών, των Ελλήνων καταναλωτών, των αγροτών, των νοικοκυριών που είναι υπερχρεωμένα πάνω από 100 δισ. ευρώ.
    Κυρίες και κύριοι συνάδελφοι, κύριοι της Κυβέρνησης, οι αγρότες, οι καταναλωτές, οι Έλληνες πολίτες είναι σήμερα αιχμάλωτοι των καρτέλ στο γάλα, στις τράπεζες. Γι’ αυτό και στις τράπεζες φέρατε αυτήν τη ρύθμιση χθες, για να βάλετε πλαφόν στα επιτόκια των πιστωτικών καρτών, στο 10%. Για ποιο λόγο; Για να αποφύγετε τις κατασχέσεις και τους πλειστηριασμούς. Εμείς σας έχουμε φέρει συγκεκριμένη πρόταση νόμου για τις κατασχέσεις και τους πλειστηριασμούς, αλλά δεν την κάνετε αποδεκτή και φέρνετε αποσπασματικά μέτρα. Βάλτε εκεί τα πλαφόν και φέρτε να συζητήσουμε στη Βουλή αυτήν την πρόταση του ΠΑ.ΣΟ.Κ..
    Κύριοι συνάδελφοι, γιατί τα σαράντα ένα μέτρα της Κυβέρνησης, που μας εξαγγείλατε, δεν αποδίδουν; Γιατί δεν αποτελούν ουσιαστικά μέτρα. 
    Εγώ θα σας κάνω δύο προτάσεις. Η πρώτη πρόταση σχετίζεται με το Φ.Π.Α. στα καύσιμα και την έκανε και ο Πρόεδρος της Γαλλίας χθες. Την διάβασα στον Τύπο. Ο Φ.Π.Α. στα καύσιμα αυξάνεται υπερβολικά, γιατί αυξάνονται τα καύσιμα, γιατί παίζουν παιχνίδι οι κερδοσκόποι στα διεθνή χρηματιστήρια και αυξάνει η τιμή του πετρελαίου. Γιατί, λοιπόν, να κερδοσκοπεί και το κράτος και να εισπράττει Φ.Π.Α. για την ανεβασμένη αυτή κερδοσκοπική τιμή του πετρελαίου; Πρέπει να σταματήσει αυτό, να μπει ένα πλαφόν μέχρι ποια τιμή του πετρελαίου το κράτος θα παίρνει Φ.Π.Α..
    Υπάρχει και μία άλλη πρόταση, που σας την είχα κάνει και στην αρμόδια Επιτροπή Παραγωγής και Εμπορίου. Μαζί με αυτό το Παρατηρητήριο Ελαττωματικών Προϊόντων να κάνετε παρατηρητήριο των τιμών των πολυεθνικών επιχειρήσεων, έτσι ώστε να ξέρει ο Έλληνας καταναλωτής πόσο κάνει το απορρυπαντικό, πόσο κάνουν τα είδη υγιεινής, τα αναψυκτικά, οι μπύρες, τα είδη προσωπικής υγιεινής όλα αυτά τα πολυεθνικά προϊόντα, στη Γαλλία, στην Ιταλία, στη Μεγάλη Βρετανία και πόσο κάνουν στην Ελλάδα, για να μπορεί να συγκρίνει. Μόνο έτσι θα ξέρουμε σήμερα και θα μπορέσουμε να πιέσουμε τις πολυεθνικές επιχειρήσεις, για να μην ακριβοπληρώνουμε τα είδη από 16% έως 60% πιο πάνω. Αυτό, βέβαια, ήταν μέχρι πρότινος, σήμερα είναι και πιο ψηλά. 
    Αγαπητοί συνάδελφοι, ο χορός των καρτέλ καλά κρατεί. Οι ορέξεις των κερδοσκόπων έχουν ανοίξει για τα καλά. Η Επιτροπή Ανταγωνισμού δεν εκδικάζει τις υποθέσεις που χρονίζουν, παρά το γεγονός ότι έχουν παραπεμφθεί, ενώ άλλες, στις οποίες έχουν επιβληθεί πρόστιμα, αυτά δεν εισπράττονται από το Υπουργείο Οικονομικών.
    Με την ευθύνη της Κυβέρνησης ο ανταγωνισμός στην αγορά δεν λειτουργεί. Υπάρχει δημιουργία ολιγοπωλίων και μονοπωλίων. Ο πολίτης, ο καταναλωτής και ο αγρότης αισθάνονται μόνοι τους, αισθάνονται την απουσία του κράτους, αισθάνονται απροστάτευτοι. Λείπει το κράτος, απουσιάζει. Δεν παρεμβαίνει διορθωτικά, όπως έχει υποχρέωση, στις στρεβλώσεις της αγοράς. 
    Αγαπητοί συνάδελφοι, η χώρα χρειάζεται μία Κυβέρνηση που να κυβερνά πραγματικά, που να μπορεί να αντιμετωπίζει τα προβλήματα των πολιτών. Η Κυβέρνηση το μόνο που μπορεί να κάνει, είναι να επιστρέφει στο παρελθόν συνεχώς και να αντιπολιτεύεται τις προ πενταετίας κυβερνήσεις του ΠΑ.ΣΟ.Κ.. Τέτοια κυβέρνηση ευθύνης σήμερα δεν υπάρχει στη χώρα. Τέτοια κυβέρνηση ο ελληνικός λαός θα έχει τη δυνατότητα να αποκτήσει από την επόμενη των προσεχών εθνικών εκλογών και τέτοια κυβέρνηση ευθύνης δεν μπορεί να είναι άλλη από την κυβέρνηση του ΠΑ.ΣΟ.Κ., στο οποίο ο ελληνικός λαός θα εμπιστευθεί και πάλι την τύχη της διακυβέρνησης της χώρας.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος  Βουλευτής κ. Εμμανουήλ Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
    Κύριε Υφυπουργέ, κυρίες και κύριοι συνάδελφοι, αν και ανήκετε σε ένα κόμμα που παριστάνει το θιασώτη -και είναι θιασώτης- του νεοφιλελευθερισμού και της οικονομίας της αγοράς, εντούτοις φαίνεται πλέον πολύ καθαρά ότι δεν έχετε αντιληφθεί ότι ο ανταγωνισμός, που αποτελεί τη βάση του συστήματος που εσείς πρεσβεύετε, δεν είναι ο ανταγωνισμός που εσείς επιδιώκετε να δημιουργήσετε, αλλά ο υγιής ανταγωνισμός, γιατί με τις πράξεις σας καλλιεργείτε ουσιαστικά τον αθέμιτο ανταγωνισμό. Γιατί ο υγιής ανταγωνισμός, πράγματι, είναι αυτός ο οποίος μπορεί να βοηθήσει να λειτουργήσει η αγορά σε κάποιο βαθμό.
    Το λέω αυτό, γιατί, όταν την πρώτη φορά σας λέγαμε ότι σε κάποιες περιπτώσεις θα πρέπει να δείτε και μέτρα που να διαμορφώνουν μία ισορροπία στην αγορά, ήσασταν κάθετα αντίθετοι. Σας μιλούσαμε για πλαφόν, για κάποια συγκεκριμένα μέτρα από την εποχή ακόμα της πρώτης περιόδου της διακυβέρνησής σας, από τον πρώτο χρόνο, όπως είναι το πλαφόν στα καύσιμα και εσείς ήσασταν αντίθετοι.
    Σήμερα, λοιπόν, που καταργήσατε στην πράξη όλους εκείνους τους φορείς που θα μπορούσαν να συμβάλλουν ή να επιβάλουν κάποια τέτοια μέτρα, για να διατηρήσουν τον υγιή ανταγωνισμό, συνεχίζετε σε μία λογική που δημιουργεί τα αντίθετα αποτελέσματα από αυτά που λέτε ότι θέλετε να φέρετε. Και διερωτάται εύλογα κανείς: Θέλετε να φέρετε αποτελέσματα προς όφελος των καταναλωτών ή μήπως δημιουργείτε όλο αυτό το αλαλούμ, γιατί θέλετε να χειροτερεύσετε τα πράγματα προς όφελος κάποιων υμετέρων; Πραγματικά, είναι ένας προβληματισμός που αναπτύσσεται ή μπορεί να τον σκεφθεί ο οποιοσδήποτε με τις λογικές και τις πρακτικές που ακολουθείτε. 
      Τι παρατηρούμε; Πού φθάσαμε με όλη αυτήν την κατάσταση που έχετε δημιουργήσει; Φθάσαμε στο να κυριαρχεί η αισχροκέρδεια, να γίνεται νοθεία παντού. Να μην ελέγχεται η ασυδοσία. Και βέβαια, ως επακόλουθο, η εκμετάλλευση του καταναλωτή, αλλά τις περισσότερες των περιπτώσεων και του παραγωγού προϊόντων και η ακρίβεια να φουντώνει και να μαστίζει σήμερα την ελληνική οικογένεια και τα ελληνικά νοικοκυριά.
       Από τη μια έχουμε τους νεόπτωχους να αυξάνονται με ταχύτατους ρυθμούς, ο δανεισμός από τα 40.000.000.000 να ξεπερνάει τα 120.000.000.000, σύμφωνα με τα τελευταία στοιχεία και από την άλλη έχουμε τις μειωμένες αυξήσεις, ή τις κάτω του πληθωρισμού αυξήσεις μισθών και ημερομισθίων. Και όλα αυτά, σε συνδυασμό και με κάτι άλλο, με την ανεξέλεγκτη αύξηση του κόστους παραγωγής των προϊόντων που παράγονται στην Ελλάδα.
      Διερωτάται κανείς: Είναι δυνατόν να μην αντιλαμβάνεσθε τι αδιέξοδο έχετε δημιουργήσει; Και το λέω αυτό, γιατί ενώ παραμονές των εορτών -τα Χριστούγεννα δηλαδή- υποτίθεται ότι διαπιστώσατε ότι υπήρχαν κάποια προβλήματα σε σχέση με τις ελληνοποιήσεις και όλα αυτά, τα οποία συνέβαιναν και παρακολουθήσαμε εκείνο το διάστημα με την ανεξέλεγκτη ακρίβεια, εξαγγείλατε, ως Υπουργείο Ανάπτυξης, στις 21 Φεβρουαρίου συγκεκριμένα, τα ονομαστά πλέον σαράντα ένα μέτρα που δεν τα είδαμε, αλλά που, εν πάση περιπτώσει, θα ήταν εκείνα που θα έλυναν, ως διά μαγείας, το πρόβλημα. Και μετά δύο μήνες περίπου εξαγγείλατε πέντε από αυτά τα μέτρα, τα οποία απαιτούσαν νομοθετική ρύθμιση και  τα οποία υποτίθεται ότι θα ήταν η λύση στο πρόβλημα που δημιουργείται. Αυτά τα μέτρα μας φέρατε σήμερα εδώ να νομοθετήσουμε.
      Τι συμβαίνει με όλην αυτήν τη διαδικασία που κάνετε σήμερα; Συμβαίνει το ακριβώς αντίθετο από αυτό που θέλετε να κάνετε και το αποδεικνύουν οι πρακτικές σας. Ενώ λέγατε στην αρχή ότι δεν βάζετε πλαφόν, ήλθατε εδώ και βάλατε διατίμηση στα ηλιέλαια και στα σπορέλαια που δημιούργησαν το διατροφικό σκάνδαλο και που πολύ καλά επισημάνθηκε από το συνάδελφο πριν από λίγο ότι δεν ξέρετε, ούτε σήμερα, σχεδόν ενάμιση μήνα μετά, ποιες είναι οι ποσότητες των νοθευμένων σπορέλαιων που κυκλοφορούν στην ελληνική επικράτεια και εάν με τα μέτρα που έχετε πάρει, μπορείτε να τιθασεύσετε το φαινόμενο και τι άλλο μπορείτε να κάνετε. Και τι κάνετε;
       Αντί, κύριε  Υπουργέ –και θέλω να με ακούσετε- να χτυπήσετε το γαϊδούρι για να καταπολεμήσετε το φαινόμενο, χτυπάτε το σαμάρι και επιβάλλετε τη διατίμηση στο ελαιόλαδο. Και διερωτώμαι, γιατί; Δεν έχετε καταλάβει ότι με αυτόν τον τρόπο πραγματικά προσπαθείτε απλά να ξεγελάσετε τους καταναλωτές; Αλλού είναι το πρόβλημα. Στα σπορέλαια είναι το πρόβλημα, το ελαιόλαδο εσείς θέλετε να χτυπήσετε και το χτυπάτε μόνο με την διατίμηση στον καταναλωτή, και σταματάτε μόνο στον καταναλωτή. Δεν κάνετε και λίγο επέκταση, να δείτε τι γίνεται με τον παραγωγό, ο οποίος δεν μπορεί να το πουλήσει, ή το πουλά σε εξευτελιστικές τιμές. Γιατί δεν βάζετε και εκεί διατίμηση, στην τιμή του παραγωγού; Αλλά οι σκοπιμότητες είναι καθαρές, είναι φανερές και γι’ αυτό ακριβώς λειτουργείτε με αυτόν τον τρόπο. Και ενώ υποτίθεται ότι προσπαθείτε, μέσα σε αυτό το αλαλούμ που έχετε δημιουργήσει, να αλλάξετε κάποια πράγματα, στην πράξη έρχεσθε, αποποινικοποιείτε και αλλάζετε τα δεδομένα, σε σχέση με τον ισχύοντα Αγορανομικό Κώδικα. 
      Αφήνετε δε πάρα πολλά παράθυρα. Σας είχα επισημάνει και στην επιτροπή -το άρθρο 1 παράγραφος 4, το άρθρο 2 παράγραφος 2- ότι η υποτιθέμενη αναλογικότητα στα πρόστιμα που αυξάνονται, δεν ισχύει, διότι μιλάτε για τον τόπο πώλησης σε συγκεκριμένο σημείο και οτιδήποτε άλλο έχει σχέση με το να δημιουργούνται χιλιάδες παράθυρα, για να μην επιβάλλεται ουσιαστικά καμμία ποινή. 
      Στην πράξη τι λέτε; Μας λέτε πέντε μέτρα. Το πρώτο υποτίθεται ότι θα καταπολεμούσε τις ελληνοποιήσεις. Και θα καταθέσω στα Πρακτικά την ανακοίνωσή σας –το δελτίο Τύπου- στις 17 Απριλίου, γιατί πραγματικά δείχνει την ανακολουθία της Κυβέρνησης και τον τρόπο που σκέπτεται.
      Το καταθέτω γιατί από εκείνο προκύπτει το εξής: Ενώ μιλούσατε για αυστηροποίηση ποινικών και διοικητικών προστίμων, στην πράξη αυτό δεν το κάνατε.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το άλλο μέτρο που παίρνετε και φέρνετε εδώ, που αφορούσε το έβδομο μέτρο στη σειρά για το διεθνή κοστολογικό έλεγχο, το ίδιο ακριβώς κάνει.
      Το τρίτο μέτρο που είναι το δέκατο όγδοο από τα σαράντα ένα, για την αυστηροποίηση των διοικητικών κυρώσεων σε περίπτωση διαφορετικής χρέωσης  από το ράφι, έτσι όπως το κάνετε, στην πράξη δεν είναι μέτρο γιατί δεν έχει την αναλογικότητα.
      Και βέβαια εκεί που είχατε το άλλο μεγάλο πρόβλημα που ήταν οι ελληνοποιήσεις και η παραβολή των τιμών με τις διεθνείς τιμές, θέλω να σας ρωτήσω το εξής: Στις περιπτώσεις αλυσίδων, τι κάνατε και πόσα πρόστιμα έχετε επιβάλει, κύριε Υπουργέ, στις επιχειρήσεις που πουλάνε 30% ακριβότερα στην Ελλάδα τα ελληνικά προϊόντα, από ότι τα πουλάνε ως αλυσίδες στο Λονδίνο, στις Βρυξέλλες ή σε άλλες πόλεις της Ευρώπης;
      Τα δημοσιεύματα του Τύπου, το τελευταίο διάστημα, είναι πάρα πολλά σε σχέση με αυτής της μορφής τα φαινόμενα. Μπορείτε να μας καταθέσετε εδώ ποιες ποινές έχετε επιβάλει προς αυτήν την κατεύθυνση, προκειμένου να μην υπάρχει αυτό το φαινόμενο; Δεν έχετε επιβάλει καμμία. Δεν μπορείτε και δεν θέλετε να επιβάλετε ποινές. 
      Βέβαια, όλα αυτά συμβαίνουν σε μια κατεύθυνση που αντίθετα με αυτό που διατείνεστε με την ανακοίνωσή σας, που, όπως την κατέθεσα, αναφέρει ότι αντικαθιστάτε τις ποινικές κυρώσεις με διοικητικές, χωρίς την προβλεπόμενη αναλογικότητα. 
      Κύριε Υπουργέ,  διαπιστώνετε και εσείς καθημερινά και το διαπιστώνει και ο Έλληνας πολίτης ότι η κατάσταση στον τομέα που έχετε την ευθύνη χειροτερεύει γιατί η κατάσταση είναι από ανεξέλεγκτη έως και το πιο ακραίο σημείο που μπορεί να χαρακτηρίσει κανείς. Δεν ελέγχετε σε καμμία περίπτωση και δεν διαμορφώνετε καμμία ελπίδα ότι θα βελτιωθεί η εικόνα και η κατάσταση αυτή και από την άλλη προσπαθείτε με ημίμετρα, αντικρουόμενα στις περισσότερες των περιπτώσεων, να ασκήσετε πολιτική. Δεν μπορείτε να κάνετε πολιτική, το αποτέλεσμα είναι προδιαγεγραμμένο, οι αισχροκερδούντες θα συνεχίσουν να αισχροκερδούν, οι πολίτες θα πληρώνουν το «μάρμαρο», σε τελευταία ανάλυση και η Κυβέρνηση περί άλλα θα τυρβάζει, νομίζοντας ότι με τις εξαγγελίες μέτρων, που δεν έχει την πολιτική βούληση να τα εφαρμόσει, ακόμα και αυτά που παίρνει, μπορεί να λύσει το πρόβλημα. 
      Δυστυχώς δεν μπορείτε να λύσετε το πρόβλημα και η μόνη λύση είναι να αλλάξει η Κυβέρνηση.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Ο Βουλευτής του ΠΑ.ΣΟ.Κ. κ. Ιωάννης Κουτσούκος έχει το λόγο.
      Μπορείτε να μιλήσετε από τη θέση σας, κύριε Κουτσούκο, για να κερδίσουμε και χρόνο, εξάλλου το λέει και ο Κανονισμός. Άλλωστε εσείς είστε πολύ καλός ομιλητής.  
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, θα δεχθώ την προτροπή σας.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
      ΓΙΑΝΝΗΣ ΚΟΥΤΣΟΥΚΟΣ: Επιτρέψτε μου, όμως να σας πω –και δεν έχω κανένα λόγο να αντιδικώ μαζί σας- ότι κάθε φορά που προεδρεύετε γίνονται σοβαρές παρατηρήσεις, είχα κάνει εγώ την προηγούμενη φορά και είχε κάνει και ο πρώην Πρόεδρος της Βουλής κ. Κακλαμάνης, ακριβώς για την εφαρμογή του Κανονισμού. Είπε δηλαδή ότι τη νομοθετική ευθύνη την έχουν τα μέλη του Υπουργικού Συμβουλίου, τα οποία συνήθως δεν παρίστανται στις συνεδριάσεις της Βουλής και κατά τούτο εσείς πρέπει να εφαρμόσετε τον Κανονισμό και όχι να είστε τόσο αυστηρός μαζί μας μην τυχόν και κλέψουμε τριάντα δευτερόλεπτα από το να έρθουμε στο Βήμα, που εξάλλου…
      ΠΡΟΕΔΡΕΥΩΝ (Αναστάσιος Νεράντζης): Δηλαδή είστε υπέρ της κλοπής; Με εγκαλείτε γιατί δεν σας αφήνω να «κλέψετε», όπως είπατε, κάποια λεπτά; 
      ΓΙΑΝΝΗΣ ΚΟΥΤΣΟΥΚΟΣ: Σας εγκαλώ, κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε. Θα πάρετε την απάντησή σας στο τέλος και φοβούμαι ότι θα μετανοήσετε γι’ αυτά που είπατε. Παρακαλώ συνεχίστε.
      ΓΙΑΝΝΗΣ ΚΟΥΤΣΟΥΚΟΣ: Ακούστε, η εικόνα της Βουλής είναι θλιβερή και έχετε ευθύνη. Δεν είστε υπηρεσιακός παράγοντας.
      Σας είπαμε, λοιπόν, ότι εδώ συζητάμε τα ζητήματα της ακρίβειας και της κερδοσκοπίας και η πολιτική ηγεσία του Υπουργείου απουσιάζει και δίνει συνεντεύξεις.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Για την ακρίβεια και την κερδοσκοπία, κύριε συνάδελφε. Ούτε για το ποδόσφαιρο ούτε για το ευρωπαϊκό κύπελλο.
      ΓΙΑΝΝΗΣ ΚΟΥΤΣΟΥΚΟΣ: Για την ακρίβεια και την κερδοσκοπία, αγαπητέ συνάδελφε, που εκπροσωπείτε σήμερα τη Νέα Δημοκρατία, θα έπρεπε να είναι εδώ ο κ. Φώλιας, να μιλήσει από το Βήμα της Βουλής, να απολογηθεί και να παρουσιάσει στο λαό την πολιτική του. Να πάψετε να ασεβείτε και να μη διαμαρτύρεστε μετά που έρχονται οι διάφοροι απ’ έξω και μιλάνε για το κατάντημα του πολιτικού συστήματος, γιατί το πληρώνετε και εσείς και εμείς και θα έρθουν σε λίγο να μας αγοράσουν και εσάς και εμάς, αυτούς για τους οποίους δουλεύετε. 
      ΠΡΟΕΔΡΕΥΩΝ (Αναστάσιος Νεράντζης): Ελάτε στο θέμα σας, παρακαλώ!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Εμείς δεν πωλούμεθα, κύριε συνάδελφε. 
      Δεν είναι λόγια αυτά, κύριε Πρόεδρε. Πώς  επιτρέπονται τα λόγια αυτά στο Κοινοβούλιο; 
      (Θόρυβος στην Αίθουσα-Κωδωνοκρουσίες)
      ΠΡΟΕΔΡΕΥΩΝ (Αναστάσιος Νεράντζης): Κυρία Αντωνίου, σας παρακαλώ!
      ΓΙΑΝΝΗΣ ΚΟΥΤΣΟΥΚΟΣ: Εάν, κύριε συνάδελφε, δέχεσαι ως Βουλευτής της Νέας Δημοκρατίας την υποβάθμιση του ρόλου σου, με γεια σου με χαρά σου. Εγώ έχω μάθει να αγωνίζομαι στη ζωή μου και να διεκδικώ και αυτό κάνω και από το Βήμα του Κοινοβουλίου. 
    Και τώρα έρχομαι, κύριε Πρόεδρε, στο θέμα μας. Την ώρα που οργιάζει η κερδοσκοπία, την ώρα που υποφέρει ο λαός, την ώρα που στην ατζέντα πρώτο θέμα είναι το τι γίνεται σήμερα στην αγορά, η Κυβέρνηση μας φέρνει εδώ ένα νομοσχέδιο το οποίο στέλνει ένα μήνυμα στους κερδοσκόπους και στους κατά σύστημα στρεβλώνοντες τους κανόνες της αγοράς. Ποιο μήνυμα στέλνει; Ότι αν ίσχυαν και υπήρχαν ελάχιστες ποινικές ευθύνες, αυτές τις καταργώ στο όνομα κάποιων διοικητικών προστίμων, λες και θα μπορούσε να μας πει ο Υπουργός αν τον καλούσαμε να μας απολογηθεί και αν ήταν εδώ, ποια πρόστιμα έχει εισπράξει η Κυβέρνηση και μέσω ποιων μηχανισμών από τους κερδοσκόπους. Αυτό είναι το μείζον θέμα, αυτό είναι το μήνυμα που εκπέμπει η Κυβέρνηση μέσα απ’ αυτό το νομοσχέδιο, διότι τι άλλο είναι από παραδοσιακές πράξεις κλοπής και κερδοσκοπίας η ελλιπής ζύγιση, η νόθευση, άλλο γράφει στο ράφι και άλλο πληρώνει στο ταμείο κ.ο.κ., όσες πράξεις αποποινικοποιούνται; Και φυσικά, μακριά από μένα η σκέψη ότι με την ποινικοποίηση και τους χωροφύλακες λύνεις τα μεγάλα προβλήματα στην οικονομία και στην κοινωνία. Τα λύνεις με πολιτικές που παρεμβαίνουν στη βάση εκεί που δημιουργούνται τα προβλήματα.
    Αλλά επειδή βλέπω ότι τώρα τελευταία η Κυβέρνηση, μπροστά στην αδυναμία της να παρέμβει στις στρεβλώσεις του ανταγωνισμού, προσπαθεί να εφαρμόσει και τέτοιου είδους μέτρα, οφείλω να επισημάνω και να παρατηρήσω αυτήν την αντίφαση.
    Και εδώ πρέπει να αναλογιστεί κανείς και να καταλήξει σε ένα συμπέρασμα. Αυτά που κάνει η Κυβέρνηση είναι από έλλειψη πολιτικής αδυναμίας ή από έλλειψη πολιτικής βούλησης; Θα έλεγα ότι συνυπάρχουν και τα δύο. Διότι από τη μια αναγκάζεται κάτω από την πίεση να πάρει ορισμένα μέτρα και αυτά τα μέτρα είναι αναποτελεσματικά και ατελέσφορα και παράλληλα η πολιτική της το προηγούμενο διάστημα μας έδειξε ότι όχι απλά δεν έχει την πολιτική βούληση να χτυπήσει την κερδοσκοπία και την ακρίβεια, αλλά πράττει το αντίθετο. 
    Με έκπληξη άκουσα τον Πρωθυπουργό της χώρας στη συνέλευση του Σ.Ε.Β. να λέει πριν δυο εβδομάδες ότι «ακούστε, η αγορά δεν είναι ασύδοτη»! Ποιος το είπε; Το είπε ο Πρωθυπουργός της Κυβέρνησης που με μια σειρά νομοθετημάτων ή συγκεκριμένων πράξεων, ευνόησε να αλλάξουν οι κανόνες του υγιούς ανταγωνισμού, παρά τη φιλελεύθερη ιδεολογία που υποτίθεται ότι πρεσβεύει και να δημιουργήσει ανεξέλεγκτες καταστάσεις στην αγορά.
    Θυμίζω μερικά απ’ αυτά. Ποιος απελευθέρωσε το ωράριο υπακούοντας στα κελεύσματα πέντε μεγάλων υπερεθνικών επιχειρήσεων και πολυκαταστημάτων που ελέγχουν σήμερα τη διακίνηση στη μεγάλη πλειοψηφία τους στην αγορά, στα τρόφιμα και στα καταναλωτικά είδη για να βγάλει από τον ανταγωνισμό τη μικρή επιχείρηση, το μικρό μπακάλικο της γειτονιάς και να τους επιτρέπει να κάνουν αυτό που κάνουν και που αν δεν το έχετε πάρει χαμπάρι ή δεν ψωνίζετε στα μικροκαταστήματα, να παρακολουθήσετε ορισμένες εκπομπές στην τηλεόραση που δείχνουν ότι προϊόντα στο ράφι σούπερ μάρκετ του Βερολίνου έχουν τη μισή τιμή απ’ αυτή που έχουν τα ίδια προϊόντα στα ράφια σούπερ μάρκετ εδώ στην Αθήνα ή σε μια επαρχιακή πόλη; Με ποια πολιτική τους ενισχύσατε; Ακριβώς με την πολιτική που υλοποίησε τα αιτήματά τους αφήνοντάς τους αχαλίνωτους να λιώσουν τους μικρούς για να μην έχουν κανέναν ανταγωνισμό.
    Ποιος και με ποια πολιτική υποβάθμισε την Επιτροπή Ανταγωνισμού, που υποτίθεται ότι στις συνθήκες της ελεύθερης αγοράς ελέγχει την τήρηση των όρων του υγιούς ανταγωνισμού; Εσείς με την πολιτική σας. Είναι γνωστό τι έγινε με το σκάνδαλο στο γάλα και το περιβόητο καρτέλ.
    Ποιος ενίσχυσε την ασυδοσία των τραπεζών κάνοντας τους όλα τα χατίρια, όπως εξαγορές, ρυθμίσεις ασφαλιστικών ταμείων και γενικά ασυδοσία από την πλευρά τους; Εσείς με την  πολιτική σας.
    Ποιος διέλυσε τον Ε.Φ.Ε.Τ., με αποτέλεσμα να διαμαρτύρονται οι υπάλληλοι με υπομνήματά τους και να μας αναφέρουν και συγκεκριμένα παραδείγματα; Εσείς με την πολιτική σας. 
    Ποιος, αγαπητοί συνάδελφοι της Νέας Δημοκρατίας, που διαμαρτύρεστε, έχει οδηγήσει με την πολιτική του σ’ αυτό το μεγάλο άνοιγμα της ψαλίδας μεταξύ τιμών παραγωγού και τιμών καταναλωτή; Δεν τα γνωρίζετε; Αν δεν τα γνωρίζετε, νομίζω ότι δεν έχετε καμμιά επαφή με την πραγματικότητα ή είσαστε σε άλλον κόσμο. Εν πάση περιπτώσει, μπορώ να σας παραπέμψω σε μια σχετική μελέτη της Π.Α.Σ.Ε.ΓΕ.Σ., να μπείτε στο site της και να δείτε πώς άνοιξε η ψαλίδα μεταξύ τιμών παραγωγού και καταναλωτή στα αγροτικά προϊόντα. 
      Και ποιος, εν πάση περιπτώσει, ευθύνεται για την ελλιπή στελέχωση υπηρεσιών ελεγκτικού χαρακτήρα της Νομαρχιακής Αυτοδιοίκησης και αλλού και για την έλλειψη συντονισμού, παρά εσείς με την πολιτική σας; Το αποτέλεσμα, λοιπόν, είναι ότι αντί να έχετε τη φροντίδα να εφαρμόσετε τους όρους του υγιούς ανταγωνισμού –γιατί αυτό μόνο μπορεί να κάνει κάποιος- σε συνθήκες ελεύθερης αγοράς και παγκοσμιοποίησης, οδηγήσατε την αγορά με τέτοιον τρόπο, ώστε να λειτουργεί κάτω από κανόνες κερδοσκοπίας τους οποίους εκμεταλλεύονται πάρα πολύ λίγοι, για να κερδοσκοπούν σε βάρος των πολλών. 
      Θυμάμαι όταν μετά από πολλές προσπάθειες φέραμε τον κ. Φώλια στην Επιτροπή Παραγωγής και Εμπορίου και του είπα ότι έγινε η ακρίβεια πρώτο θέμα στις συζητήσεις, στενοχωρήθηκε και παραπονέθηκε. Δυστυχώς, όμως, έτσι είναι. Έντρομος έτρεξε να ανακοινώσει τα σαράντα ένα μέτρα για να κτυπήσει την ακρίβεια, αλλά δυστυχώς το αποτέλεσμα ήταν αντίθετο. Σήμερα ανακοινώνει δέκα μέτρα. Και έκανα το σχόλιό μου για τον τρόπο που λειτουργεί η Κυβέρνηση και για το πώς το ανακοινώνει και πώς υποβαθμίζει το Κοινοβούλιο. Και φοβάμαι ότι το αποτέλεσμα επίσης θα είναι αρνητικό.
       Επίσης, κύριε Υπουργέ, θέλω να κάνω ένα ακόμα σχόλιο για την απρέπεια που διαπράξατε εναντίον ενός παραδοσιακού ελληνικού προϊόντος, του φυσικού χυμού της ελιάς, που είναι το λάδι. Το ταυτίσατε με τα ορυκτέλαια χτυπώντας τους Έλληνες παραγωγούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. Δεν θέλω καμμία χάρη. 
      ΠΡΟΕΔΡΕΥΩΝ (Αναστάσιος Νεράντζης): Ήδη απολαμβάνετε της χάριτος του Προεδρείου, παρ’ ότι το ψέγετε αδίκως και αβασίμως. Παρακαλώ, τελειώνετε, όμως. 
      ΓΙΑΝΝΗΣ ΚΟΥΤΣΟΥΚΟΣ: Θα τελειώσω, λοιπόν, λέγοντας ότι έχουν ακουστεί σε αυτήν την Αίθουσα κατά τη συζήτηση συγκεκριμένα μέτρα, όπως το μητρώο των παραγωγών των αγροτικών προϊόντων, η μαύρη λίστα για τους παραβάτες, η ταυτοποίηση και η ιχνηλασιμότητα των προϊόντων, αν θέλετε να παρέμβετε ουσιαστικά στην αγορά. Η άποψή μου είναι ότι δεν θέλετε και τα αποτελέσματα δυστυχώς θα τα πληρώνει ο Έλληνας καταναλωτής. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κυρία Αντωνίου, έχετε το λόγο. 
      ΤΟΝΙΑ ΑΝΤΩΝΙΟΥ: Κύριε Πρόεδρε, κυρίες και κύριοι συνάδελφοι, όλοι οι προλαλήσαντες έκαναν την εξής παρατήρηση, ότι δυστυχώς ο Υπουργός Ανάπτυξης κ. Φώλιας δεν είναι σήμερα εδώ για να απαντήσει απ’ αυτό το Βήμα πώς θα αντιμετωπίσει το τεράστιο πρόβλημα της ακρίβειας, ποιες πολιτικές θα εφαρμόσει επιτέλους αυτή η Κυβέρνηση, ώστε να λειτουργούν οι ελεγκτικοί μηχανισμοί, για να μην τρώμε νοθευμένα προϊόντα και σε τελική ανάλυση πόσα χέρια και ποιων κερδοσκόπων έχει κόψει. Διότι όλοι θυμάστε τις δηλώσεις του Υπουργού έξω από το Μέγαρο Μαξίμου που έλεγε πριν από κάποιους μήνες ότι δεν υπάρχει ακρίβεια, δεν υπάρχει αισχροκέρδεια, αλλά αν υπάρξει, εκείνος θα κόψει τα χέρια των κερδοσκόπων. Να μας πει πόσα χέρια έχει κόψει και από ποιους. Να μας πει ο κ. Φώλιας πώς για την ακρίβεια, που αυτήν τη στιγμή μαστίζει όλους τους Έλληνες πολίτες, ευθύνονται οι καταναλωτές. Γιατί θυμάστε όλοι ότι λέει πως για την ακρίβεια φταίνε δύο, οι προμηθευτές και οι καταναλωτές. Χορεύουμε ταγκό, λέει. 
      Απ’ ό,τι αντιλαμβανόμαστε όλοι, αυτή η Κυβέρνηση και ο Υπουργός Ανάπτυξης δεν είχε την πολιτική βούληση να αντιμετωπίσει την ακρίβεια, γιατί θεωρούσε ότι δεν αφορά την πολιτεία, δεν χρειάζεται η Κυβέρνηση και το κράτος να παρεμβαίνει και ότι αφήνουμε την αγορά. Και βέβαια, αγαπητοί συνάδελφοι, έχουμε φτάσει εδώ, γιατί από το 2004 μέχρι σήμερα υπάρχει αυτή ακριβώς η αντίληψη, ότι όλα θα τα ρυθμίσει η αγορά και ότι δεν χρειάζονται μέτρα. 
      Και βέβαια, το ΠΑ.ΣΟ.Κ. από πολύ νωρίς, πριν από δύο χρόνια είχε κουνήσει την καμπάνα στην Κυβέρνηση και τους έλεγε ότι υπάρχει πρόβλημα το οποίο θα οξυνθεί. Και τότε ο κ. Παπαθανασίου έλεγε ότι δεν υπάρχει. 
      Το ΠΑ.ΣΟ.Κ., κύριε Υπουργέ, πήρε πρωτοβουλίες. Έφερε πρόταση νόμου για να αντιμετωπίσουμε τον υπερδανεισμό των ελληνικών νοικοκυριών από τις ελληνικές τράπεζες. Τι μας είπατε τότε; Δεν υπάρχει θέμα. 
      Είπαμε ότι το 2008 θα υπάρξει κόκκινο για τα ελληνικά νοικοκυριά. Εσείς τίποτα, γιατί δεν θέλατε να συγκρουστείτε με τις ελληνικές τράπεζες. 
      Από πολύ νωρίς σας είπαμε ότι οι ελεγκτικοί μηχανισμοί έχουν πρόβλημα, ένα πρόβλημα, που δεν μπορούσατε να το κρύψετε, με την Επιτροπή Ανταγωνισμού. Διότι όλοι ζήσαμε τα προβλήματα της αδιαφάνειας με τους «κουμπάρους» που αυτήν τη στιγμή είναι έξω και κάθε μέρα αναβάλλεται η δίκη. 
    Υπάρχουν και θέματα αδιαφάνειας και θέματα έλλειψης προσωπικού. Σας μιλήσαμε για ένα νέο θεσμό που έφτιαξε το ΠΑ.ΣΟ.Κ. σε συμφωνία με την Ευρωπαϊκή Ένωση. Για τον Ε.Φ.Ε.Τ. σας είπαμε από πολύ νωρίς ότι θα πρέπει να προχωρήσετε και να συγκροτήσετε τον Ε.Φ.Ε.Τ. σε όλες τις περιφέρειες. Θα πρέπει να πάρετε προσωπικό και να λειτουργήσει ο Ε.Φ.Ε.Τ. με το ρόλο που έχει. Να ελέγχει τα διατροφικά σκάνδαλα που ζούμε αυτήν τη στιγμή. Περάσατε ένα σκάνδαλο και ακόμη ψάχνετε να βρείτε τη γαλοπούλα και γίναμε διεθνώς ρεζίλι. Σήμερα ζούμε ένα άλλο διατροφικό σκάνδαλο. 
    Οι άλλες χώρες της Ευρωπαϊκής Ένωσης  από τις 23 Απριλίου που μας έδωσαν το σήμα -σήμερα η Ισπανία έχει μαζέψει όλα τα ηλιέλαια, ορυκτέλαια- ενεργοποιήθηκαν αλλά εσείς ξεκινήσατε στις 6 Μαΐου. Υπάρχει πρόβλημα, κύριε Υπουργέ, διότι όταν σας ήρθε στις 23 Απριλίου το σήμα, είδατε την καυτή πατάτα και δεν ξέρατε τι να κάνετε, ποια υπηρεσία να ενημερώσει ποια, διότι όλες είναι διαλυμένες. Από τη μια, το πρόβλημα της Κυβέρνησης είναι ότι δεν έχει πολιτική βούληση και από την άλλη είναι ότι έχει διαλύσει το κράτος. ‘Ηρθατε με τη σημαία για επανίδρυση του κράτους. Βεβαίως και έχει προβλήματα, αλλά δημιουργήθηκαν θεσμοί –όπως το Α.Σ.Ε.Π.- για να τελειώνουμε με τη λογική των δικών μας παιδιών, για να σταματήσει η πελατειακή λογική και το κομματικό κράτος, με νέους θεσμούς, με ανεξάρτητες αρχές και εσείς έπρεπε να έρθετε για να βάλετε ένα νέο λιθαράκι σε ένα νέο σύγχρονο κράτος που πρέπει να φτιάξουμε. Τι κάνατε όμως; Ακριβώς το αντίθετο. Ένα βαθύ μπλε κράτος, αδιαφάνεια παντού και ένα αλαλούμ σε όλες αυτές τις υπηρεσίες. Το αποτέλεσμα το πληρώνετε πολιτικά, αλλά αυτό μας είναι εντελώς αδιάφορο. Το πληρώνουν οι ‘Ελληνες πολίτες. Διότι, κύριε Υπουργέ, σήμερα, ο Ελληνας και η Ελληνίδα πληρώνουν ακριβά στο ράφι το ορυκτέλαιο πανάκριβα με κόστος στην υγεία του. Από την άλλη ο παραγωγός, δεν μπορεί να πουλήσει τα προϊόντα του, διότι ή θα τα πουλήσει φθηνά λόγω των καρτέλ, ή θα αναγκαστεί να τα αφήσει απούλητα. Σας λέμε εδώ και χρόνια, πάρτε μέτρα. Εσείς λέτε όχι, είστε φιλελεύθεροι. Λέτε ότι θα αφήσετε ελεύθερη την αγορά, όπως είπε πριν από λίγο και ο αγαπητός συνάδελφος πως ο κύριος Πρωθυπουργός λέει ότι δεν υπάρχουν στρεβλώσεις στην ελληνική αγορά.
    Αποφασίστε. Υπάρχουν, ή δεν υπάρχουν; Θα κάνετε παρεμβάσεις, ή όχι; Μέχρι χθες όχι. Σήμερα λέτε ότι θα κάνετε διατίμηση σ’ αυτό το προϊόν και από φιλελεύθεροι τώρα θα πείτε ότι γίνατε κρατιστές, γιατί βέβαια πρέπει να αντιμετωπίσετε και τον πληθωρισμό που έχει φθάσει τα 4,6%. 
    Φίλες και φίλοι, η ελληνική κοινωνία δεν περιμένει πολλά από εσάς, γιατί έχει δει ότι δεν έχετε ούτε τη βούληση ούτε τις πολιτικές, για να αντιμετωπίσετε όλα αυτά τα ζητήματα. Και βέβαια ο κ. Καραμανλής είπε στους Υπουργούς του ότι θέλει να αυξήσουν τους ελέγχους και να υπάρξει συνεννόηση μεταξύ των αρμόδιων Υπουργών. Τις τελευταίες ημέρες προσπαθείτε να αντιμετωπίσετε το θέμα όχι επί της ουσίας αλλά επικοινωνιακά, διότι προσπαθούμε να δούμε αν ο ένας Υπουργός συνομιλεί με τον άλλον, αν υπάρχει καλό κλίμα μεταξύ σας, για να εφαρμόσετε αυτά τα περιβόητα μέτρα, τα σαράντα ένα. Να δούμε σήμερα πόσα θα ανακοινώσετε.
    ‘Εχω παρατηρήσει, κύριε Υπουργέ, ότι κάθε φορά που πρέπει να έρθετε στη Βουλή, το πρωί ενημερωνόμαστε από το Μέσα Μαζικής Ενημέρωσης ότι θα πάρετε μέτρα, ενώ πολλές φορές σας είχαμε καλέσει στην Επιτροπή Ανάπτυξης, Παραγωγής και Εμπορίου. Ήρθατε το Φεβρουάριο και το πρωί μας ανακοινώσατε σαράντα ένα μέτρα. Μπορείτε να μας πείτε αν γνωρίζει η κοινωνία ένα μέτρο, διότι λειτουργείτε επικοινωνιακά. Πήραμε σαράντα ένα μέτρα, σήμερα δέκα, αύριο πενήντα. Μην ανησυχείτε, θα ωριμάσουν τα μέτρα.
    Κανένα μέτρο δεν έχετε πάρει. Και έχετε αλλάξει και πολιτικές. Μία ο κ. Παπαθανασίου, με το Παρατηρητήριο των Τιμών που ξεκίνησε το ΠΑ.ΣΟ.Κ., έλεγε ότι είναι απαράδεκτο μέτρο και το γελοιοποιούσατε και επί τέσσερα χρόνια δεν το εφαρμόσατε. Έρχεται σήμερα η άλλη ηγεσία του Υπουργείου Ανάπτυξης και λέει πως το μέτρο «Παρατηρητήριο Τιμών, θα το εφαρμόσουμε». 
    Θέλω να σας πω, κύριε Υπουργέ, ότι τα μέτρα τα έχετε ανακοινώσει εδώ και καιρό. Δεν τα γνωρίζουν οι Έλληνες πολίτες, διότι δεν τα έχετε εφαρμόσει ακόμα και πολλά δεν θα τα εφαρμόσετε, γιατί δεν έχετε την πολιτική βούληση να τα εφαρμόσετε.
    Κλείνω λέγοντας ότι ήρθαμε σήμερα εδώ να συζητήσουμε την αλλαγή του Αγορανομικού Κώδικα, γιατί υποτίθεται ότι είναι επίσης ένα μέτρο το οποίο θα βοηθήσει στην αντιμετώπιση της ακρίβειας και βασικά θα πατάξει τους κερδοσκόπους. 
    Αυτό που φέρατε δεν αντιμετωπίζει κανένα πρόβλημα. Μπαίνει ξανά σε μια λογική πελατειακή. Θα αποφασίζει ο νομάρχης ποιο θα είναι το πρόστιμο –πάνω από 2.000 ευρώ- και αν θα το δίνει. Διότι η λογική σας σε κάθε νομοθετική πρωτοβουλία είναι λογική πελατειακή. Με την πρόταση που κάνετε και αποποινικοποιείτε πολλά και δημιουργείτε πάλι πελατειακές λογικές.
    Επειδή, κύριε Υπουργέ, δεν μπορούμε να παίζουμε ούτε με την τσέπη του καταναλωτή, αλλά πολύ περισσότερο με την υγεία των πολιτών, σας λέμε πως πρέπει να συζητήσουμε πολύ σοβαρά στη Βουλή για ένα σύστημα ελέγχου με εργαστήρια, με επιστημονικό προσωπικό. Τέρμα οι πελατειακές λογικές και τα θέματα αδιαφάνειας, γιατί στο μέλλον δεν θα έχουμε μόνο μία αλλά πολύ περισσότερες διατροφικές κρίσεις και αλίμονο στα παιδιά μας.
    Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, θα μιλήσετε τώρα; 
    ΧΡΗΣΤΟΣ ΠΑΠΟΥΤΣΗΣ: Μάλιστα, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, συζητάμε σήμερα ένα νομοσχέδιο που αφορά την αναθεώρηση των διατάξεων του Αγορανομικού Κώδικα. Έτσι εκ των πραγμάτων η συζήτηση επί της αρχής αναφέρεται στη λειτουργία της αγοράς, στο επίπεδο των τιμών, στην κατάσταση που βιώνει κάθε ελληνική οικογένεια όσον αφορά την ακρίβεια.
    Δυστυχώς, το νομοσχέδιο δεν είναι σύμφωνο με αυτά που περιμέναμε, με αυτά που περίμενε η Βουλή, με αυτά που θα ήθελε ο ελληνικός λαός. Είναι μία αποσπασματική αναθεώρηση του Αγορανομικού Κώδικα και σε καμμία περίπτωση δεν μπορεί να βάλει σε τάξη την ασυδοσία που υπάρχει σήμερα στην ελληνική αγορά. 
    Το νομοσχέδιο δεν ανταποκρίνεται στις ανάγκες της αγοράς και αποκαλύπτει και κάτι άλλο, αυτό που ξέρει όλος ο κόσμος, την αδυναμία της Κυβέρνησης να παρουσιάσει μία ολοκληρωμένη πρόταση. Τη στιγμή που η αγορά χρειάζεται μία πολιτική, τη στιγμή που χρειάζεται κανόνες για να λειτουργήσει σωστά, τη στιγμή που χρειάζεται τόνωση του ανταγωνισμού, εσείς φέρνετε ένα νομοσχέδιο γραφειοκρατικό, που και εσείς οι ίδιοι γνωρίζετε ότι δεν πρόκειται να υλοποιηθεί, γιατί δεν υπάρχουν τα μέσα, δεν υπάρχουν οι άνθρωποι, δεν υπάρχουν υπηρεσίες. Και όπως γνωρίζετε δεν υπάρχει και η πραγματική πολιτική βούληση από την πλευρά της Κυβέρνησης, διότι είστε εγκλωβισμένοι στις ιδεοληψίες σας, τις οποίες και πληρώνουμε.
    Δεν θα αναφερθώ στις λεπτομέρειες, στις οποίες αναφέρθηκε ο εισηγητής μας κ. Σιδηρόπουλος και οι άλλοι συνάδελφοι του ΠΑ.ΣΟ.Κ.. Θα αναφερθώ μόνο στην πρόταση την οποία κάνατε το πρωί εσείς, κύριε Υπουργέ. Αναφέρθηκα ήδη κατά τη διάρκεια της απουσίας σας στο θέμα της Βαρβακείου Αγοράς, εξηγώντας ότι η πρόταση που κάνετε είναι εξαιρετικά επαχθής για τους ανθρώπους οι οποίοι αυτή τη στιγμή εργάζονται και αξιοποιούν τις συμβάσεις που έχουν εδώ και χρόνια στη Βαρβάκειο Αγορά.
    Με την πρόταση που κάνετε θα έχετε ένα αποτέλεσμα. Όσοι μείνουν –γιατί οι περισσότεροι θα εκδιωχθούν- θα αναγκαστούν να μετακυλίσουν το κόστος από τις νέες συμβάσεις στους πολίτες, στην αγορά. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Αν μου επιτρέπετε, είναι πρόταση δική τους.
    ΧΡΗΣΤΟΣ ΠΑΠΟΥΤΣΗΣ: Όχι το 10%. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Είναι πρόταση δική τους. 
    ΧΡΗΣΤΟΣ ΠΑΠΟΥΤΣΗΣ: Όχι, κύριε Υπουργέ.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν έχουμε καμμία πρόθεση να φέρουμε κάτι διαφορετικό. 
    ΧΡΗΣΤΟΣ ΠΑΠΟΥΤΣΗΣ: Πολύ ωραία. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Είναι πρόταση των φορέων της Βαρβακείου.
    ΧΡΗΣΤΟΣ ΠΑΠΟΥΤΣΗΣ: Εγώ πριν από λίγο έκανα μία πρόταση. Επειδή ανταποκρίθηκα στην παράκληση του Προέδρου, του κ. Σιούφα, επικοινώνησα και μαζί τους, επικοινώνησα και με το δήμο και αντελήφθην ότι κανένας δεν γνωρίζει τίποτα επ’ αυτού. Μάλιστα εξεπλάγησαν. 
    Εγώ σας κάνω, λοιπόν, μία πρόταση και αν θέλετε σκεφθείτε τη. Σας παρακαλώ πολύ, όμως, επειδή και ο χρόνος είναι περιορισμένος και ο κ. Πρόεδρος πιέζεται –και τον ευχαριστούμε γιατί κάθεται και πάρα πολλές ώρες στην Έδρα- σημειώστε την πρόταση, αν θέλετε να ανταποκριθείτε σ’ αυτό. 
    Η πρόταση που κάνουμε είναι αυτό το 10% να γίνει 5%. Ή αν θέλετε να βγάλετε τον άλλο όρο, αυτόν του πληθωρισμού, διαφορετικά θα είναι εξαιρετικά επαχθής για τα επόμενα χρόνια. Θα φθάνει γύρω στο 20% κάθε χρόνο και δεν είναι σωστό.
      Αν θέλετε το 10% κάντε το 5% και σε αυτήν την περίπτωση θα μπορούσαμε να συναινέσουμε. Διαφορετικά δεν μπορούμε να συμφωνήσουμε.
      Όμως, επανέρχομαι στο γενικότερο θέμα, στο θέμα το οποίο αφορά το σύνολο της ελληνικής αγοράς, το σύνολο της ελληνικής κοινωνίας. Οι πολίτες αισθάνονται ανασφάλεια, αισθάνονται απροστάτευτοι. Βλέπουν τη ζωή τους να υποβαθμίζεται μέρα με την μέρα. Η ακρίβεια, η ασυδοσία και η αισχροκέρδεια είναι πλέον καθημερινά φαινόμενα και έχουν κατακλύσει την ελληνική αγορά. Η κατάσταση όμως με την ακρίβεια δεν πάει άλλο. Οδηγήσατε την αγορά σε κατάσταση εκτάκτου ανάγκης και αυτό αποδεικνύεται και από τις κινήσεις τις οποίες κάνετε και τις θέσεις τις οποίες παίρνετε. 
      Ακούμε συχνά –το ακούσαμε και σήμερα- την Κυβέρνηση να λέει σε όλα τα επίπεδα ότι η ακρίβεια είναι εισαγόμενη. Είναι εισαγόμενη; Δεν είναι και το ξέρετε. Αλλά θέλετε να είναι εισαγόμενη; Μπορείτε να μας εξηγήσετε γιατί είναι η «ακριβότερη» ακρίβεια σε όλη την Ευρώπη; Δεν υπάρχει πιο «ακριβή» ακρίβεια σε όλη την Ευρώπη από τη δική σας. Και μάλιστα για να μην αισθανθεί η κοινή γνώμη ότι υπάρχουν διαφορετικές προσεγγίσεις, έσπευσε ο κ. Αλογοσκούφης, εξερχόμενος του Μαξίμου σήμερα, να υπενθυμίσει στον ελληνικό λαό ότι πράγματι οι διεθνείς εξελίξεις είναι εκείνες που επηρεάζουν την ακρίβεια και τις αυξήσεις σε όλα τα επίπεδα. Τα στοιχεία όμως διαψεύδουν την Κυβέρνηση, διαψεύδουν εσάς, διαψεύδουν και τον κ. Αλογοσκούφη. Γιατί; Γιατί ο δομικός πληθωρισμός, δηλαδή αυτός που διαμορφώνεται χωρίς το πετρέλαιο και τις εποχικές διακυμάνσεις, βρίσκονται σήμερα στο 3,5%, δηλαδή μία ολόκληρη μονάδα πάνω από τον ευρωπαϊκό μέσο όρο. Αυτό τι σημαίνει; Σημαίνει ότι η ακρίβεια είναι δομικό στοιχείο, δομικό πρόβλημα της ελληνικής οικονομίας. 
      Κυρίες και κύριοι συνάδελφοι, για όλα μπορεί να βρίσκετε εξηγήσεις επικοινωνιακού τύπου, εκείνο που έχει σημασία όμως είναι ότι η ανικανότητα και η υπευθυνότητα της Κυβέρνησης ή υπάρχει ή δεν υπάρχει. Δεν επηρεάζεται αυτή από τις διεθνείς εξελίξεις, σας διαβεβαιώνω. Δεν υπάρχουν διεθνείς εξελίξεις οι οποίες να κάνουν την ανικανότητα λιγότερη ή περισσότερη την υπευθυνότητα. Αυτό είναι δικό σας θέμα. Είναι αποκλειστικό θέμα της Νέας Δημοκρατίας. 
      Η ακρίβεια αντιμετωπίζεται με ισχυρή πολιτική βούληση και με σοβαρές προτάσεις και όχι με επικοινωνιακά τρικ και ημίμετρα, για τα οποία μάλιστα διαφωνούν μεταξύ τους οι Υπουργοί και κυβερνητικά στελέχη. 
      Τα σαράντα ένα μέτρα της Κυβέρνησης είναι πια το αγαπημένο ανέκδοτο μεταξύ των συναδέλφων, αλλά είναι βεβαίως και το αγαπημένο ανέκδοτο των κερδοσκόπων. Το χειρότερο για σας είναι ότι είναι το αγαπημένο ανέκδοτο και των συναδέλφων της Νέας Δημοκρατίας. Πότε παρουσιάστηκαν; Στις 21 Φεβρουαρίου, για να έχει κάτι να πει ο Πρωθυπουργός την επομένη, στις 22 Φεβρουαρίου, όταν απαντούσε από το Βήμα της Βουλής στην ερώτηση του Αρχηγού της Αξιωματικής Αντιπολίτευσης κ. Παπανδρέου, για την ακρίβεια. Αυτή είναι η αλήθεια.
      Επιπλέον, κύριε Υπουργέ, μιας και μας κάνατε την τιμή μαζί με τον κύριο Υφυπουργό -ο οποίος επανήλθε στην Αίθουσα- κι εσείς να επανέλθετε, θέλω να σας πω πολύ καθαρά και πολύ έντιμα, ότι αισθανθήκαμε προσβεβλημένοι σήμερα όλοι οι συνάδελφοι. Είναι προσβολή για το ελληνικό Κοινοβούλιο αυτό το οποίο κάνετε. Εσείς μπορεί να ακολουθείτε τις οδηγίες του επικοινωνιακού επιτελείου της Κυβέρνησης, τις οδηγίες ενός Πρωθυπουργού που τον νοιάζει η εικόνα περισσότερο και η επικοινωνία, όμως έχετε υποχρέωση προς το Κοινοβούλιο. 
      Εδώ σήμερα δεν συζητάμε ούτε για τους ενεργειακούς αγωγούς ούτε για άλλα θέματα της αρμοδιότητας του Υπουργείου σας, αλλά συζητάμε για την τροποποίηση, για την αναθεώρηση του Αγορανομικού Κώδικα, για την αγορά, για την ακρίβεια. Αυτή είναι η συζήτηση επί της αρχής. Κι εσείς επιλέξατε σήμερα, ενώ το γνωρίζατε –εδώ και μέρες είναι προγραμματισμένη η συνεδρίαση της Βουλής- την ώρα της συνεδρίασης να απευθυνθείτε στον ελληνικό λαό από τον Τύπο, από τα Μ.Μ.Ε., με ειδική συνέντευξη τύπου, για να πείτε τα νέα μέτρα, νέες προτάσεις.
       Βεβαίως, από το πρωί, όλα τα Μ.Μ.Ε. ενημερώνουν τους πολίτες και ενισχύουν την επικοινωνιακή εικόνα της Κυβέρνησης για νέα μέτρα της Κυβέρνησης για την ακρίβεια. 
      Έχουμε φθάσει στο σημείο να ενημερωνόμαστε για το τι γίνεται στη Βουλή πιάνοντας επαφή με φίλους μας, διακεκριμένους δημοσιογράφους που παρακολούθησαν τη συνέντευξη. Όπως, λοιπόν, μου μετέφεραν έγκυροι δημοσιογράφοι, οι οποίοι ήταν παρόντες στη συνέντευξη, δημοσιογράφοι του ρεπορτάζ και επομένως δεν είναι άνθρωποι που δεν μπορούν να αντιληφθούν, δεν είπατε τίποτα καινούργιο. Ξανά τα ίδια και τα ίδια. 
	Εκτός εάν είναι καινούργιο οι «συμφωνίες κυρίων». Βεβαίως, μέχρι στιγμής έχουμε τη συμφωνία ενός κυρίου, του κ. Βγενόπουλου, ο οποίος έσπευσε –γιατί όχι άλλωστε, αφού τόσα χρωστάει στην Κυβέρνηση- να δώσει εντολή για τα πλοία του ομίλου του, για τα γιαούρτια της «VIVARTIA» και για τα γάλατα της «ΔΕΛΤΑ» να έχουν μείωση τιμών -κατά 3% στα γάλατα- και να παγώσουν και οι τιμές στην ακτοπλοΐα. Για να σωθεί η Κυβέρνηση! Για να βοηθηθεί η Κυβέρνηση! Πώς; Με τις «συμφωνίες κυρίων». 
	Και αναρωτιέμαι: Εσείς, οι συνάδελφοι της Νέας Δημοκρατίας και προσωπικά ο ίδιος ο κ. Καραμανλής, όταν πριν από μερικά χρόνια, στα πλαίσια της διαβούλευσης και της προσπάθειας για τη συνευθύνη των κοινωνικών εταίρων, η κυβέρνηση του ΠΑ.ΣΟ.Κ. επιχειρούσε να πείσει τους επιχειρηματίες να έχουν συγκράτηση των τιμών και των κερδών τους στα πλαίσια της λειτουργίας της αγοράς, τι μας λέγατε; Μας κατηγορούσατε και περιγελούσατε αυτήν την πολιτική. 
      Και τώρα τι κάνετε; Έρχεστε, για να κάνετε τα ίδια. Απεγνωσμένα, απευθύνεστε στους φίλους σας επιχειρηματίες και τους λέτε «Κρατείστε τις τιμές!». Και αυτό γιατί; Για να καλύψετε αυτό το οποίο ξέρει όλος ο κόσμος. Την παντελή αποτυχία σε όλα τα επίπεδα όσο αφορά στη διαχείριση της αγοράς. 
	Δείτε τι γίνεται με την ακτοπλοΐα. Ποιο ήταν το στοιχείο και το αποτέλεσμα αυτής της κίνησης του κ. Βγενόπουλου, που έγινε για τη δική σας βοήθεια; Ποιο ήταν; Να προκληθεί εσωτερική κρίση στην Ένωση των Ελλήνων Ακτοπλόων. Γιατί; Γιατί όλοι ήθελαν να αυξήσουν τις τιμές. Γιατί; Γιατί τους είχατε επιτρέψει εσείς. Όταν, καταργώντας τη Ρυθμιστική Αρχή για την Ακτοπλοΐα, είπατε ότι θα επεμβαίνει η Επιτροπή Ανταγωνισμού, λες και δεν ξέρατε ότι η Επιτροπή Ανταγωνισμού δεν έχει δυνατότητα προληπτικού ελέγχου. 
	Καταργήσατε, λοιπόν, το μηχανισμό προληπτικού ελέγχου και τι κάνατε; Είπατε ότι θα επέμβει η Επιτροπή Ανταγωνισμού που εκ, του νόμου, δεν μπορεί να επέμβει για προληπτικό έλεγχο. Αφήσατε τη συγκέντρωση, δημιουργήσατε ολιγοπώλια και τώρα τι κάνετε; Θα μπείτε σε διαπραγμάτευση, για να κάνετε τι; Θα μπείτε σε διαπραγμάτευση με τους ακτοπλόους για ποιο λόγο; Για να καταργηθούν οι κρατήσεις υπέρ τρίτων. Ποιες είναι οι κρατήσεις υπέρ τρίτων; Είναι αυτές που χρηματοδοτούν τις άγονες γραμμές. Είναι αυτές που χρηματοδοτούν τα ταμεία των εργαζομένων των ναυτικών. Είναι αυτές που χρηματοδοτούν το δημόσιο κορβανά και κυρίως ενισχύουν τον προϋπολογισμό του κράτους, για να μπορεί να παρεμβαίνει εκεί που χρειάζονται πλοία. Αυτό κάνατε. Αυτό είναι απάντηση στον κ. Βλάχο, ο οποίο και χθες και προχθές συνεχώς μας λέει «Δεν βρήκαμε εμείς κανένα μηχανισμό. Είναι όλα καταργημένα.»
	Να, λοιπόν, ένα συγκεκριμένο παράδειγμα σε μια συγκεκριμένη αγορά, που είναι η αγορά της ακτοπλοΐας, που, βεβαίως, δεν είναι αγορά, αλλά είναι μια κοινωνική υπηρεσία και κυρίως έχει σχέση με την εθνική ενότητα. Και το αποτέλεσμα το πληρώνετε σήμερα εσείς. Εσείς το πληρώνετε, διότι όλα αυτά έχουν επιδράσεις, αλληλοεπιδράσεις. Το ένα επιδρά στο άλλο. Επιδρά στο Υπουργείο σας. Εσείς, γιατί εγκρίνατε τις αυξήσεις των τιμολογίων της Δ.Ε.Η.; Δεν γνωρίζατε ότι αυτό θα έχει επιπτώσεις στην αγορά; Δεν το γνωρίζατε; Μπορούσατε να μην εγκρίνετε τις αυξήσεις των τιμολογίων της Δ.Ε.Η.; Μπορούσατε. Μπορούσατε να πείτε στη διοίκηση της Δ.Ε.Η. ότι δεν αντέχει το σύστημα, ότι δεν αντέχει ο κόσμος. Και αντί να κάνετε αυτό, για να καλύψετε τις ανάγκες της Δ.Ε.Η., να προχωρήσετε στις επενδύσεις που χρειάζονται, για να μπορεί να γίνει πιο ανταγωνιστική η Δ.Ε.Η.. Και, όμως, δεν το κάνατε. 
	Μην έρχεστε, λοιπόν, εδώ ή οπουδήποτε αλλού και μας λέτε «Εμείς δεν  βρήκαμε τίποτα και όλα αυτά είναι αναγκαίο κακό.». Η αλήθεια είναι ότι η χώρα χρειάζεται κυβέρνηση ευθύνης, που να ενδιαφέρεται για την κοινωνία και όχι για την επικοινωνία, που να νοιάζεται για την ουσία, για τα προβλήματα του κόσμου και όχι για την εικόνα της Κυβέρνησης και του Πρωθυπουργού. 
	Και λυπάμαι που θα το πω, γιατί ξέρετε ότι και οι δύο –και ο Υπουργός και ο Υφυπουργός- πόση προσωπική εκτίμηση σας έχω. Λυπάμαι. Στενοχωριέμαι βαθύτατα ως πολιτικός και ως άνθρωπος, όταν διαβάζω στις εφημερίδες ότι γίνονται αλλεπάλληλες συσκέψεις στο Μέγαρο Μαξίμου για την αντιμετώπιση της ακρίβειας και εκείνο που βγαίνει και διαρρέει στις εφημερίδες είναι πως ο Πρωθυπουργός, είναι εξοργισμένος, γιατί οι Υπουργοί του δεν μπορούν να αντιληφθούν το θέμα και να λύσουν τα προβλήματα. Λες και ο Πρωθυπουργός δεν ξέρει –θα ανησυχούσα, αν δεν ήξερε- ότι όλα αυτά είναι αποτελέσματα μιας αγκύλωσης, ιδεολογικής αγκύλωσης που πληρώνει ο ελληνικός λαός, από το 2004 μέχρι σήμερα. Μια αγορά που λειτουργεί χωρίς εποπτικούς μηχανισμούς, χωρίς ελέγχους και, βεβαίως, χωρίς παρέμβαση εκεί που μπορεί και επιτρέπεται. Γιατί επιτρέπεται παρέμβαση και το γνωρίζετε εσείς, κύριε Φώλια. Η εσωτερική αγορά της Ευρωπαϊκής Ένωσης δεν είναι ασύδοτη αγορά. 
Έχει κανόνες, έχει μηχανισμούς, υπαγορεύει τους εποπτικούς μηχανισμούς του κράτους και δίνει τη δυνατότητα στα κράτη να παρεμβαίνουν όταν θίγεται το δημόσιο συμφέρον. Αυτή είναι η αλήθεια. Ε, αυτή την αλήθεια επί τέσσερα χρόνια δεν εννοείτε να την καταλάβετε. Και κυρίως δεν εννοείτε να σχεδιάσετε μ’ αυτή την πραγματικότητα, που είναι η ευρωπαϊκή, η σύγχρονη πραγματικότητα, για να μπορέσετε να αντιμετωπίσετε τα προβλήματα της αγοράς. Αντίθετα τι κάνετε; Αντί να αναλάβετε τις ευθύνες σας, τις φορτώνετε στους άλλους. Για όλα φταίει το ΠΑ.ΣΟ.Κ. και η διεθνής συγκυρία! Η διεθνής συγκυρία και το ΠΑ.ΣΟ.Κ.. Δεν υπάρχει άλλος που να φταίει, που να έχει ευθύνη, λες και το ΠΑ.ΣΟ.Κ. είναι αυτό το οποίο κυβερνάει τη χώρα επί τέσσερα χρόνια, από το 2004 μέχρι σήμερα. 
      Δείτε τι έγινε με το διατροφικό σκάνδαλο. Ολόκληρες εβδομάδες έχουν περάσει κι ενώ στις υπόλοιπες ευρωπαϊκές χώρες υπάρχει μια πλήρης εικόνα του προβλήματος και υπεύθυνη αντιμετώπισή του, στην Ελλάδα, της Νέας Δημοκρατίας και του κ. Καραμανλή, εξακολουθούν να αγνοούνται πολλοί τόνοι ηλιέλαιου που ουδείς γνωρίζει πού βρίσκονται και ποιος τους έχει καταναλώσει. Πριν από δύο ή τρία, νομίζω, χρόνια είχατε χάσει τη γαλοπούλα και έψαχνε όλη η Ελλάδα τη μολυσμένη γαλοπούλα. Τώρα ψάχνουν όλοι για βαρέλια και για μπουκάλια με ηλιέλαιο το οποίο κυκλοφορεί με ολίγον ορυκτέλαιο. Αυτή είναι η εικόνα της αγοράς με την Κυβέρνηση της Νέας Δημοκρατίας! 
      Και τέλος, έχουμε την «επικοινωνιακή καταιγίδα» του κ. Αλογοσκούφη. Γιατί η Κυβέρνηση της Νέας Δημοκρατίας έχει και ένα άλλο πρόβλημα. Το πρόβλημα ονομάζεται «η επικοινωνιακή στρατηγική του κ. Αλογοσκούφη», ο οποίος θεωρεί ότι καθημερινώς πρέπει κατά το δοκούν, με το δικό του τρόπο, με τη δική του προσέγγιση να αντιμετωπίζει τα προβλήματα της ελληνικής οικονομίας, λες και οι υπόλοιποι Υπουργοί δεν ασχολούνται με την οικονομία, λες και ο κ. Φώλιας κι ο κ. Βλάχος δεν είναι υπεύθυνοι για την πραγματική οικονομία της χώρας. Και τι κάνει; Τα μέτρα τα οποία δεν αρέσουν στον κ. Αλογοσκούφη φροντίζει με κάποιους άλλους, που ελέγχει τη φωνή και το λόγο τους, με ό,τι σημαίνει αυτό, να θεωρεί ότι αυτά είναι ανεφάρμοστα. Άλλα βέβαια, τα μέτρα τα οποία αφορούν τον ίδιο, προσπαθεί να τα πετάξει αλλού, να ρίξει τις ευθύνες αλλού. Έρχεται λοιπόν σήμερα, πριν από λίγο κι έκανε και μια μεγάλη συνέντευξη τύπου για να παρουσιάσει τη «μεγάλη εθνική επιτυχία» για το ξεπούλημα του Ο.Τ.Ε.. Και τι μας είπε ο κ. Αλογοσκούφης μεταξύ άλλων; Πρώτα απ’ όλα κατηγόρησε το Κοινοβούλιο και φυσικά το ΠΑ.ΣΟ.Κ. πάντα, γιατί τόλμησε να καλέσει τον κ. Βγενόπουλο στο Κοινοβούλιο για να του θέσουμε ερωτήσεις;
      Και μιας και αναφέρθηκα σ’ αυτό καλό είναι να πάρει και μια απάντηση ο κ. Αλογοσκούφης. Το αίτημα των συναδέλφων του ΠΑ.ΣΟ.Κ. αφορούσε πρώτα απ’ όλα τον ίδιο τον κ. Αλογοσκούφη, αφορούσε τον Υπουργό Μεταφορών και Επικοινωνιών κ. Χατζηδάκη, αφορούσε το Διοικητή του Ο.Τ.Ε. κ. Βουρλούμη και τον κ. Βγενόπουλο, όχι γενικώς και αόριστα αλλά γιατί και οι τέσσερις είναι συνεργοί ενός εγκλήματος εις βάρος του δημοσίου συμφέροντος. Γι’ αυτό εκλήθησαν και οι τέσσερις. Ο κ. Αλογοσκούφης όμως δεν απάντησε ποτέ. Το ίδιο και ο Υπουργός  Επικοινωνιών. Ο κ. Βουρλούμης δέχθηκε να έρθει ο άνθρωπος. Ο κ. Βγενόπουλος συνεννοήθηκε με το Προεδρείο να είναι εκείνος ο οποίος θα έρθει πρώτος και απάντησε στις ερωτήσεις αποκαλύπτοντας πολλές πτυχές τις οποίες κι εμείς δεν γνωρίζαμε. Και από αυτές τις πτυχές εμείς συνεχίζουμε την έρευνά μας, η οποία έτσι κι αλλιώς θα συνεχιστεί κατά τη διάρκεια της προανακριτικής διαδικασίας που έτσι κι αλλιώς θα γίνει. Εκ των πραγμάτων θα γίνει για τη διερεύνηση αυτού του μεγάλου σκανδάλου. Μέχρι τότε όμως ο κ. Αλογοσκούφης, ο οποίος αρέσκεται μέσα από τους φιλικούς διαύλους επικοινωνίας με την ελληνική κοινωνία να παρουσιάζει τα «μεγάλα επιτεύγματα» της Κυβέρνησης, θα ήταν καλύτερο να έρθει εδώ στη Βουλή και να απαντήσει κι αυτός τόσες ώρες συνεχώς στις ερωτήσεις και τα συγκεκριμένα στοιχεία των Βουλευτών του ΠΑ.ΣΟ.Κ.. 
      Κύριε Πρόεδρε, η αλήθεια ποια είναι; Είναι ότι ούτε στην ερώτηση που καταθέσαμε προς τον Πρωθυπουργό έχουμε πάρει απάντηση, παρά το γεγονός ότι έχει περάσει ένας μήνας. Ούτε και σ’ αυτήν την ερώτηση έχουμε πάρει συγκεκριμένη απάντηση, για να αποδειχθούν οι σχέσεις του «αμαρτωλού» τριγώνου μεταξύ του κ. Βγενόπουλου και της «MIG», του κ. Αλογοσκούφη και του Ο.Τ.Ε.. Γιατί η αλήθεια είναι αυτή. Και αυτή η αλήθεια όλο και περισσότερο θα αναδεικνύεται και θα αποκαλύπτεται. 
    Εκείνο που έχει σημασία είναι ότι σε καμμιά περίπτωση –και αυτό το μήνυμα καλό είναι να το λάβει η Κυβέρνηση- κανένα επικοινωνιακό τερτίπι δεν πρόκειται να περάσει. 
    Γιατί αυτοί οι οποίοι σήμερα σας βοηθούν για να περνάτε τα επικοινωνιακά σας τεχνάσματα, αύριο θα είναι οι ίδιοι που θα καταρρίψουν τη σημερινή κατασκευασμένη αλήθεια. Οι ίδιοι άνθρωποι, οι ίδιοι πόλοι, οι ίδιοι φορείς. Το έδειξε η πρόσφατη ιστορία, το δείχνει το παρόν, θα το δείξει και το μέλλον. Και να είσθε βέβαιοι, γιατί κανείς δεν μπορεί να κρυφτεί από τον ελληνικό λαό, από την αλήθεια και από την αποφασιστικότητα που έρχεται στην επιφάνεια της ελληνικής πολιτικής ζωής. 
    Σας ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Θα ήθελα να ανακοινώσω προς το Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αύξηση συντάξεων του δημοσίου, εισοδηματική πολιτική έτους 2008 και άλλες διατάξεις». 
    Ορίστε, κύριε Μαρκόπουλε, έχετε το λόγο.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
    Σήμερα συζητάμε την αναμόρφωση του Αγορανομικού Κώδικα, αλλά δεν συζητάμε αυτή. Και δεν τη συζητάμε για δύο λόγους: είτε γιατί πολλοί εκ των συναδέλφων –και είναι πάρα πολλές οι απουσίες στην Αίθουσα- προφανώς δεν ενδιαφέρονται ή δεν έχουν αντιληφθεί περί τίνος πρόκειται ή δεν τις συζητάμε ή τις συζητάμε πολύ λίγο στη διάρκεια του χρόνου ομιλίας που μας δίνει το Προεδρείο, με όποια ανοχή έχει και ευχαριστούμε τον κύριο Πρόεδρο γι’ αυτό. 
    Γιατί στην πραγματικότητα χρησιμοποιούμε ως όχημα το παρόν νομοσχέδιο, για να εκφράσουμε όλοι μαζί και ο καθένας χωριστά και με το δικό του τρόπο τη μεγάλη λύπη του για την ακρίβεια που υπάρχει στην αγορά και στη συνέχεια –και εγώ εξειδικεύω το σχόλιό μου στους συναδέλφους της Αξιωματικής Αντιπολίτευσης- να εκθειάσουν την πολιτική που είχε εφαρμοστεί στο παρελθόν και να καταδικάσουν την πολιτική, η οποία υπάρχει σήμερα. 
    Μακράν από τον καθένα –πιστεύω- η άποψη ότι πράγματι στον τομέα της ακρίβειας, του τιμαρίθμου δηλαδή, χρειάζονται πλέον ουσιαστικές παρεμβάσεις. Εξάλλου, η Κυβέρνηση, η κυβερνητική επιτροπή, ο αρμόδιος Υπουργός, η πολιτική ηγεσία του Υπουργείου Ανάπτυξης αυτό κάνουν. 
    Δεν θέλετε να το παρακολουθήσετε. Δεν επιθυμείτε καν να το ακούσετε. Δεν μπορείτε να αντιληφθείτε ενδεχομένως ότι οι κανόνες της Ευρωπαϊκής Ένωσης, έτσι όπως είναι δομημένοι –που έχουμε δεσμευθεί σ’ αυτούς, γιατί είμαστε πλήρες μέλος εδώ και πάρα πολλά χρόνια- επιτρέπουν συγκεκριμένες κινήσεις, με συγκεκριμένο τρόπο και σε συγκεκριμένη κατεύθυνση. 
    Δεν θέλετε καν να ακούσετε ότι σε μια προσπάθεια συμφωνίας με μεγάλες εταιρείες, με όλες τις εταιρείες, κάποιες, ενδεχομένως, να ξεκινήσουν κάποια στιγμή να κάνουν κάποιες εκπτώσεις στην αγορά προσπαθώντας να παρασύρουν και τις άλλες. Ούτε αυτό θέλετε να το ακούσετε και ενοχοποιείτε πρόσωπα και καταστάσεις, λες κι εμείς έχουμε κάποια εξάρτηση, λες και η Κυβέρνηση επιθυμεί με αυτό τον τρόπο να ξεμοναχιάσει τον καθένα χωριστά, πιστεύοντας ότι με αυτό τον τρόπο θα μπορέσει να ποδηγετήσει την αγορά.
    Και βάζετε μέσα σ’ αυτό το σκηνικό την προσωποποίηση της αναμέτρησης, την οποία θέλει να κάνει το κόμμα σας –και αναφέρομαι στην Αξιωματική Αντιπολίτευση- προς τον επικεφαλής του διοικητικού συμβουλίου της «MIG», τον άνθρωπο ο οποίος έκανε αγωγή στον Πρόεδρό σας –είναι δικαίωμά σας και δικαίωμά του να αντιδράσει με το δικό του τρόπο, εμείς έχουμε καταδικάσει τις ενέργειες αυτές- τον άνθρωπο τον οποίο χθες στο τέλος της ακροαματικής διαδικασίας στην αντίστοιχη επιτροπή, όταν τον ακούσατε να κατηγορεί την Κυβέρνηση, κοντεύατε να χειροκροτήσετε από κάτω, τον άνθρωπο τον οποίο καθυβρίζατε χθες και καθυβρίζετε και σήμερα!
    ΧΡΗΣΤΟΣ ΠΑΠΟΥΤΣΗΣ: Εμείς πάντως με την Κυβέρνηση αναμετρόμαστε!
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Και είναι αυτό πολιτικός διάλογος; Είναι, δηλαδή, άποψη εδώ στη Βουλή να λέμε ότι κακώς συγκρατήθηκαν οι τιμές και ότι αυτό προκάλεσε εσωτερικό πρόβλημα στον όμιλο των ακτοπλόων; Δηλαδή, τι θέλετε; Να τις αυξήσουμε τις τιμές; Γιατί δεν το λέτε;
    Μας είπατε, κύριε συνάδελφε της Αξιωματικής Αντιπολίτευσης, κύριε Κοινοβουλευτικέ Εκπρόσωπε, για την προληπτική ρυθμιστική επιτροπή του Υπουργείου Εμπορικής Ναυτιλίας. 
      Ξέρετε καλύτερα από εμένα ότι δεν μπορεί να καθορίσει τιμές, αλλά να προλάβει τις υπέρογκες αυξήσεις. Αυτό δεν έκανε η Κυβέρνηση; Αυτό δεν έκανε;
      ΧΡΗΣΤΟΣ ΠΑΠΟΥΤΣΗΣ: Όχι.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κατά την εκτίμησή σας, όχι, δεν το έκανε.
      ΧΡΗΣΤΟΣ ΠΑΠΟΥΤΣΗΣ: Προφανώς, δεν είστε ενημερωμένος για το ρόλο της Ρυθμιστικής Αρχής.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είμαι πολύ ενημερωμένος και ξέρετε πολύ καλά ότι η Επιτροπή Ανταγωνισμού ασχολείται με το καρτέλ και η προληπτική επιτροπή κοιτάζει τις αυξήσεις και ουσιαστικά, τυπικά τις εγκρίνει να μην είναι υπέρογκες.
      ΧΡΗΣΤΟΣ ΠΑΠΟΥΤΣΗΣ: Μην επιμένετε, γιατί το γνωρίζω το θέμα.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Εγώ δεν σας διέκοψα.
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε, κύριε Παπουτσή.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Περί αυτού πρόκειται.
      Επομένως, κύριε συνάδελφε, θα έπρεπε εδώ, κάνοντας την κριτική σας, η οποία είναι σεβαστή και θέλω να πιστεύω ότι πρέπει να είναι και παραγωγική, θα έπρεπε να πείτε ότι το ξετύλιγμα από το μίτο της Αριάδνης είναι θετικό. Δεν το κάνατε. Και δεν θέλετε να το κάνετε, διότι τη μία φορά, μας κατηγορείτε ότι είμαστε υπέρ μιας ασύδοτης, όπως τη λέτε, αγοράς και από την άλλη πλευρά, μας κατηγορείτε, γιατί η πολιτική ηγεσία πήγε να προλάβει κάποιους κερδοσκόπους, βάζοντας μία διατίμηση για δύο-τρείς εβδομάδες, μέχρι να διευθετηθεί η αγορά του λαδιού, λες και δεν ξέρουμε ότι η παρατεταμένη διατίμηση θα γυρίσει εναντίον του παραγωγού.
      Το ξέρουμε, κύριε συνάδελφε, και το ξέρετε και εσείς. Όμως, τι κάνατε εσείς, όταν ξέφυγε η αγορά τα τελευταία δύο χρόνια της τελευταίας τετραετίας σας; Θα σας θυμίσω ότι κάνατε δύο πράγματα. Πρώτα απ’ όλα, βγάλατε τον αντίστοιχο τότε Υπουργό Εμπορίου μαζί με κάμερες των τηλεοράσεων και με ένα ματσάκι μαϊντανό στη μία μασχάλη και ένα ματσάκι άνηθο στην άλλη να περιοδεύει κάθε πρωί, προσπαθώντας να ποδηγετήσει την αγορά των λαϊκών αγορών. Και εκεί συνάντησε τη γιαγιά που είχε πλέξει το μαντηλάκι από την περίοδο του εμφυλίου πολέμου.
      Και όταν είδατε ότι δεν μπορείτε να ποδηγετήσετε την αγορά με αυτό τον τρόπο, τι κάνατε; Ο τότε Υπουργός Οικονομικών, έκανε μία συμφωνία κυρίων με τους ιδιοκτήτες, κυρίως, των αλυσίδων των ελληνικών σούπερ-μάρκετ, το πρώτο καρτέλ που ανακάλυψε η Επιτροπή Ανταγωνισμού, να πωλούν κάτω του κόστους για να κατεβάσουν το συνολικό τιμάριθμο, με πιστωτικά, όμως, τα οποία δεν φαίνονταν, τα οποία ουσιαστικά εμφάνισαν ζημίες για να μην πληρώνουν εφορία. Καταδικάστηκαν από την Επιτροπή Ανταγωνισμού με το μεγαλύτερο πρόστιμο το οποίο υπήρχε ποτέ στην ιστορία.
      Δεν τα λέτε αυτά. Δεν λέτε ότι δεν μπορούσατε να ασχοληθείτε με την αγορά και πήγατε να κάνετε μια μυστική συμφωνία, με μικρά γράμματα από κάτω, τα οποία ήταν εναντίον των εσόδων του κράτους, για να παρουσιάσετε μία εικόνα στην αγορά, ενόψει εκλογών που τελικά τις χάσατε. Και δώσατε μια Επιτροπή Ανταγωνισμού στην επόμενη κυβέρνηση με τέσσερα άτομα. Τα κάναμε πενήντα. Μπορεί μεθαύριο να είναι διακόσια.
      Πόσα καρτέλ ανακάλυψε; Πόσα πρόστιμα έχει βάλει; Πόσα είχε βάλει η προηγούμενη κυβέρνηση; Κανένα. Δεν υπήρχε Επιτροπή Ανταγωνισμού ούτε στο δημόσιο διάλογο ούτε στη ζύμωση ούτε την ήξεραν οι πολίτες ούτε την ξέρατε και εσείς. Δεν θέλατε να την ξέρετε.
      Εμείς δεν σας κατηγορούμε πάντως ότι είχατε συμμαχήσει με αισχροκερδείς και κερδοσκόπους στην αγορά. Εξάλλου, ο ελληνικός λαός σας έδωσε την απάντηση για τον τρόπο με τον οποίο αντιμετωπίσατε το εισόδημά του. Έκλεισε αυτό το ζήτημα.
      Και δεν θα επιχειρήσουμε εδώ να ισοφαρίσουμε ευθύνες. Εμείς έχουμε ένα πρόβλημα μπροστά μας. Η Νέα Δημοκρατία είναι υπεύθυνη Κυβέρνηση και οφείλει να δώσει λύση.
      Ακούω, λοιπόν, εδώ πάρα πολλούς συναδέλφους να κάνετε την κριτική, κυρίως από την Αξιωματική Αντιπολίτευση. Δεν άκουσα ουσιαστικές προτάσεις για το τι είναι κερδοσκοπία, ποια είναι τα όρια της αισχροκέρδειας, πώς θα πάμε να την πιάσουμε. Δεν άκουσα καν ένα σχολιασμό, ότι σήμερα η αγορά υποφέρει από δύο μεγάλα πράγματα. Πρώτον, από τα μαύρα χρήματα στις ενοικιάσεις των ταμείων που μεταφέρατε στον τελικό καταναλωτή και από τα χρήματα για να μπει μια μεγάλη εταιρεία στο ράφι του σούπερ-μάρκετ. Είναι κοινώς γνωστά αυτά. Δεν λέω κάτι καινούργιο. Απλά δεν άκουσα κανένα να το σχολιάζει.
      Και τι οφείλει και κάνει πράγματι η Κυβέρνηση με έμμεσους τρόπους, διότι αυτό δεν αποκαλύπτεται, δεν το αποκαλύπτει ούτε αυτός που πληρώνει ούτε αυτός που πληρώνεται. Οφείλει, όμως, η Κυβέρνηση και το κάνει με τον τρόπο και με τα μέτρα τα οποία έχουν ανακοινωθεί και κάποια καινούργια που ανακοίνωσε πριν ο Υπουργός -και δεν θα είμαι εγώ που θα τα πω, καίτοι τα ξέρω, γιατί παρακολούθησα την ενημέρωση, όπως και εσείς εξάλλου- να συλλάβει όλο αυτό το σκηνικό και να μπορέσει να μειώσει τις τιμές επ’ ωφελεία του κοινού καταναλωτή.
      Είπατε, επίσης και προσπαθήσατε να το συνδυάσετε με την αγορά ότι το κράτος αυξάνει τις τιμές και μας είπατε για τα τιμολόγια της Δ.Ε.Η.. Ξεχάσατε, όμως, να πείτε ότι η αύξηση της Δ.Ε.Η. δεν αφορά το 48% των κουτιών, των νοικοκυριών που έχουν χαμηλή κατανάλωση, άρα έχουν μικρά σπίτια, άρα είναι, αν το θέλετε, οι πιο φτωχοί του συστήματος, το 48%. Αφορά όλους τους άλλους. Δεν το είπατε αυτό, το ξεχάσατε. Σας το θυμίζουμε και σας θυμίζουμε επίσης, ότι μέσα στην τετραετία οι αυξήσεις της Δ.Ε.Η. είναι κάτω από τον πληθωρισμό. 
      Δεν είπατε ότι όλο το σκηνικό αυτής της περιβόητης αποκρατικοποίησης του Ο.Τ.Ε. -που τελικά αφορά μόνο το 3%, το υπόλοιπο το είχατε κάνει εσείς- έχει σαν στόχο, όχι μόνο τον εκσυγχρονισμό και την εξεύρεση κεφαλαίων για τον εκσυγχρονισμό του Ο.Τ.Ε., αλλά και τη μείωση των τιμών. Είδαμε, παραδείγματος χάριν, σε μια εκπομπή ότι οι υπηρεσίες  του εδώ Ο.Τ.Ε. είναι πιο ακριβές από τις υπηρεσίες του γερμανικού Ο.Τ.Ε.. 
      Και τι εντύπωση έχετε εσείς; Όποια εταιρεία και αν έρθει –δεν μας ενδιαφέρει αυτό, τουλάχιστον εμένα προσωπικά δεν με αφορά- είναι δυνατόν να κρατήσει εκεί τα τιμολόγια του Ο.Τ.Ε. κάνοντας και τον εκσυγχρονισμό, όταν με αυτά τα τιμολόγια ο Ο.Τ.Ε. μέσα στα τελευταία τρία χρόνια έχασε το 32% της αγοράς; Είναι προφανές ότι φεύγοντας από τον τρόπο διαχείρισης των υψηλών προμηθειών του δημοσίου, θα αποκτήσουμε και χαμηλότερα τιμολόγια. Δεν υπάρχει προμήθεια εφάμιλλη του δημοσίου φθηνότερη από την ιδιωτική. Το ξέρουμε και αυτό. Δεν είναι δα, καινούργιο. Είναι βέβαιο, λοιπόν, ότι με αυτόν τον τρόπο, εκτός από καλές υπηρεσίες, σύγχρονες και γρήγορες, θα αποκτήσουμε και χαμηλότερα τιμολόγια.
      Να, λοιπόν, η ουσιαστική πολιτική αυτής της Κυβέρνησης. Εσείς μένετε σταθερά προσκολλημένοι σε ένα διαφορετικό μοντέλο, το οποίο το εγκατέλειψε, όμως, ολόκληρη η Ευρώπη και με το οποίο μας απειλήσατε πριν από λίγο –και δεν είναι προσωπικό παρακαλώ, αφορά το κόμμα σας- με προανακριτική διαδικασία.
      Δύο ερωτήσεις έχω να υποβάλλω και θα ήθελα να πάρω απαντήσεις. Όταν ο Ο.Τ.Ε. αγόρασε την αντίστοιχη εταιρεία στη Ρουμανία ή στην Αρμενία, έγινε εκεί προανακριτική διαδικασία; Όχι, δεν το θυμάμαι.
      Δεύτερον, πότε επιτέλους θα σταματήσετε αυτή την πολιτική των απειλών, είτε προς τη δική μας την πλευρά πολιτικά, είτε προς την πλευρά των επενδυτών με προανακριτικές διαδικασίες και φυλακές; Τι είδους δηλώσεις είναι αυτές για εξαιρετικά αδιαφανείς διαδικασίες, διαδικασίες τις οποίες και εσείς κάνατε μέσω του Χρηματιστηρίου;
      Άρα, λοιπόν, εγώ αντιλαμβάνομαι ότι η Κίρκη της εξουσίας, ενδεχομένως, σας επηρεάζει, αλλά δεν μπορώ να αποδεχθώ ότι η εμπειρία, μετά από τόσα χρόνια στην κυβέρνηση, είναι δυνατόν να σας παρασύρει σε τέτοιες ατραπούς, να χρησιμοποιείτε τέτοιες εκφράσεις και να στέλνετε τόσο λανθασμένα μηνύματα στην κοινωνία.
      Κυρίες και κύριοι συνάδελφοι, θέλω να πω και εγώ δυο λόγια, όσα είπαν και οι υπόλοιποι συνάδελφοι, γι’ αυτό το νομοσχέδιο, το οποίο θεωρώ ότι διευκολύνει τον έλεγχο της αγοράς και με την αποποινικοποίηση, διότι η συσσώρευση τόσων μικροϋποθέσεων στα δικαστήρια μόνο πρόβλημα δημιουργούσε και με την κοινοποίηση, την οποία θέλω να επισημάνω, των προστίμων στον τοπικό Τύπο, γιατί είναι πάρα πολύ σημαντικό να γνωρίζουν οι πολίτες, ποιοι είναι αυτοί οι οποίοι προσπαθούν να εκμεταλλευτούν την εμπιστοσύνη τους και επίσης, με τα υψηλά πρόστιμα τα οποία υπάρχουν.
      Θα ήθελα να κάνω μία παρατήρηση, κύριε Υπουργέ. Θεωρώ ότι εκείνο το 20% για την προσφυγή στο διοικητικό δικαστήριο ίσως είναι χαμηλό. Ίσως είναι πια χαμηλό και για την Επιτροπή Ανταγωνισμού, σε μια προσπάθεια να δείξουμε ότι το κράτος είναι εδώ πιο ισχυρό και πιο δυνατό. Και πάντως θέλω να πω ότι αυτό το νομοσχέδιο έρχεται να αντιμετωπίσει ένα πολύ μικρό κομμάτι των προβλημάτων της αγοράς. Δεν έρχεται να λύσει το ζήτημα της ακρίβειας και του υψηλού τιμάριθμου. Δεν έρχεται να λύσει διαρθρωτικά προβλήματα και στρεβλώσεις της αγοράς εδώ και πάρα πολλά χρόνια. Έρχεται, όμως να καταδείξει δύο πράγματα:
      Πρώτον,  ότι αυτή η Κυβέρνηση είναι αποφασισμένη επ’ ωφελεία του λαού, γιατί από το λαό εκλεγήκαμε, από αυτόν αντλούμε δύναμη και σ’ αυτόν θα απολογηθούμε. Και όλες αυτές οι εκφράσεις περί υποδούλωσης σε συμφέροντα και σε τράπεζες και σε μεγαλοεπιχειρηματίες και πολυεθνικές, σας παρακαλώ πάρα πολύ, με πολλή εκτίμηση σ’ αυτούς που τα είπαν για τη δράση τους και την παράταξη στην οποία ανήκουν, επιστρέφονται. Έχουμε πλήρη επίγνωση ότι ψηφιζόμαστε από τον ευρύ λαό, γνωρίζουμε ότι είμαστε ένα κόμμα του μεσαίου χώρου και γνωρίζουμε ότι σ’ αυτούς τους ίδιους πολίτες, θα απευθυνθούμε και πάλι για να ξαναπάρουμε τη λαϊκή ετυμηγορία και τη νέα διακυβέρνηση. 
      Μη νομίζετε ότι η Νέα Δημοκρατία  έχει χάσει τη στόχευσή της, ούτε έχει διακόψει τον ομφάλιο λώρο της επικοινωνίας με τους πολίτες αυτής της χώρας. Σας το λέω αυτό για να αυτορυθμιστείτε και εσείς πολιτικά, εκτός από την αυτορύθμιση της αγοράς η οποία φαίνεται ότι χρειάζεται βοήθεια.
      Θα ήθελα να πω και δύο κουβέντες για το ηλιέλαιο και την ιστορία του Ε.Φ.Ε.Τ.. Διατροφικά σκάνδαλα υπήρχαν, υπάρχουν και θα υπάρχουν. Θέλω, όμως, να πω ότι παραλάβαμε έναν Ε.Φ.Ε.Τ. τον οποίο έκανε το ΠΑ.ΣΟ.Κ., με πέντε χρόνια ζωής και δύο μεγάλα κέντρα, ένα στην Αθήνα και ένα στη Θεσσαλονίκη. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Συμπληρώσαμε άλλα δύο κέντρα, πλήρως εξοπλισμένα και στελεχωμένα, στην Ήπειρο και στη Θεσσαλία και απ’ ό,τι ξέρω, ετοιμάζονται άλλα δύο κέντρα. Και αυτή η δράση συνεχίζει.
      Μην προσπαθείτε, λοιπόν, να υποβαθμίσετε αυτήν την προσπάθεια της Κυβέρνησης και της αντίστοιχης πολιτικής ηγεσίας να συμβάλει θετικά στην προστασία του καταναλωτή. Και, κυρίως, μην επιχειρείτε μέσα από τυχαία γεγονότα τα οποία δεν αποτελούν μοναδικότητα της Ελλάδας, αλλά πανευρωπαϊκό φαινόμενο –όπως το τελευταίο το οποίο έπληξε πολλές χώρες, αλλά μόνο εδώ δημιουργεί αυτήν την πολύ μεγάλη αναταραχή- να κερδίσετε πολιτικά οφέλη, γιατί οι πολίτες έχουν τη δυνατότητα να κρίνουν από τα γεγονότα τι έχει συμβεί, αν έχει συμβεί σωστά και αν η πολιτική ηγεσία του εκάστοτε Υπουργείου έδρασε προς τη θετική κατεύθυνση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θεωρώ το νομοσχέδιο θετικό στην κατεύθυνση για την οποία έχει δημιουργηθεί και θέλω να επαινέσω το Υπουργείο για τις προσπάθειες που κάνει, τις οποίες και εμείς, οι Βουλευτές της Νέας Δημοκρατίας, θεωρούμε πολύ σημαντικές γι’ αυτό που οι Έλληνες πολίτες επιθυμούν να αποκτήσουν όπως και οι άλλοι πολίτες της Ευρώπης.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και γιατί τελειώσατε σύντομα.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι ο συνάδελφός μας από το ΣΥ.ΡΙΖ.Α. κ. Γρηγόρης Ψαριανός ζητά άδεια ολιγοήμερης απουσίας του στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης):  Η Βουλή ενέκρινε τη ζητηθείσα άδεια. 
      Το λόγο έχει ο Βουλευτής του ΠΑ.ΣΟ.Κ. κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Η βάση της πολιτικής είναι η διαλεκτική. Δυστυχώς, η Κυβέρνηση της Νέας Δημοκρατίας και τα στελέχη της, όπως και ο μόλις κατελθών του Βήματος Κοινοβουλευτικός της Εκπρόσωπος, δεν έπαιξαν πάνω στη διαλεκτική, αλλά έπαιξαν πάνω στην επικοινωνία.
      Και είναι πολύ λογικό, διότι παίζεις στην επικοινωνία, όταν δεν έχεις επιχειρήματα. Αδιάψευστος μάρτυρας του τι επικρατεί σήμερα στην αγορά είναι το ελληνικό νοικοκυριό. Σήμερα, το ελληνικό νοικοκυριό πληρώνει τη νύφη και τα σπασμένα. Η τσέπη είναι αδιάψευστος μάρτυρας, όταν δεν φτάνουν για να κλείσεις το μήνα. Και να μην προσθέσω και το θέμα της ανεργίας.
      Το σημερινό νομοσχέδιο, κύριε Υπουργέ, είναι μία απόδειξη ότι σας ξέφυγε η κατάσταση. Το ότι επιστρέφετε ξανά στα θέματα αγορανομίας και στο ότι θα δημιουργηθεί θέμα ελεγκτών τύπου Ράμπο, είναι η βάση του ότι σας ξέφυγε πια τελείως το θέμα της ακρίβειας. Γυρνάτε ξανά πίσω σε αντικοινοτικές πρακτικές και σε σπασμωδικά μέτρα. Πού πήγε εκείνη η έπαρση την οποία πριν από τρία χρόνια έδειχνε από του Βήματος αυτού ο Υφυπουργός Παιδείας όταν έλεγε «εγώ θα απελευθερώσω τα δίδακτρα στα ιδιωτικά σχολεία για το λόγο ότι θα πρέπει να λειτουργήσει ο ανταγωνισμός»; 
      Σήμερα, έρχεστε και αρχίζετε και βάζετε ξανά πλαφόν. Έρχεστε και παίρνετε διαφορετικά μέτρα. Γιατί; Σας ξέφυγε και το θέμα των τιμών, η ακρίβεια καλπάζει, τα σούπερ μάρκετ έχουν γίνει εκκλησίες. Μπαίνουν μέσα οι πολίτες και κάνουν το σταυρό τους όταν βλέπουν τις τιμές. Το σταυρό τους κάνουν! Και, παράλληλα, τα σαράντα ένα μέτρα τα οποία έχετε ανακοινώσει, έχουν γίνει τρέιλερ στην εκπομπή του Λαζόπουλου. Αν πάτε στην εκπομπή του κ. Λαζόπουλου, θα δείτε ότι τα σαράντα ένα μέτρα σας έχουν γίνει τρέιλερ.
      Λέτε ότι η ακρίβεια είναι εισαγόμενη. Γιατί οι τιμές των ελληνικών προϊόντων στα σούπερ μάρκετ της Γερμανίας είναι φθηνότερες; Γιατί η ελληνική φέτα ή το ελληνικό λάδι πουλιέται φθηνότερα στη Γερμανία απ’ ό,τι στην Ελλάδα;
     Αν ο πληθωρισμός ήταν εισαγόμενος, τότε γιατί δεν είναι εισαγόμενος και εκεί; Το θέμα είναι ότι εσείς αφήσατε την αγορά τελείως ασύδοτη. Τα καρτέλ επικρατούν και γι’ αυτό ακριβώς έχουμε και τα φαινόμενα της ποιότητας των προϊόντων και της έλλειψης του ανταγωνισμού.
     Όταν μπορεί ο καθένας να βαπτίζει ελληνικό το οτιδήποτε, χωρίς να υπάρχει έλεγχος, δεν λειτουργεί ο ανταγωνισμός. Διότι ο τίμιος επιχειρηματίας δεν μπορεί να ανταγωνιστεί αυτόν τον επιχειρηματία ο οποίος ασύδοτα βαπτίζει το οποιοδήποτε ελληνικό. 
     Παράλληλα αποδείχτηκαν οι διαρθρωτικές αδυναμίες της αγοράς. Μια αγορά η οποία για να λειτουργήσει χρειάζεται ελέγχους. Οποιαδήποτε επιχείρηση εμπορίας ή τυποποίησης μπορεί να δηλώσει ό,τι θέλει να είναι. Όποιος θέλει δηλώνει ό,τι θέλει πως είναι. Δεν υπάρχουν κανόνες. Μπορείς να τυποποιήσεις λάδι και ηλιέλαιο μαζί, ενώ θα έπρεπε να υπάρχουν δύο ξεχωριστές εγκαταστάσεις.
     Όταν αρχίζετε να ξανασκέπτεστε τη διατίμηση φανταστείτε τι ακριβώς συμβαίνει με αυτό το οποίο στην αρχή πιστεύατε ότι θα έπρεπε να εφαρμόσετε. Και να σας πω ότι η διατίμηση, το πλαφόν, δημιουργεί αφ’ ενός ελλείψεις και αφ’ ετέρου υπερτιμήσεις. Να σας πω το εξής: Λένε το ψωμί τύπου 70, πουλιέται 60 λεπτά. Υπάρχει φούρνος που πουλάει ψωμί τύπου 70; Δεν υπάρχει. Όλοι έχουν αρτοσκευάσματα. Βαπτίζουν αρτοσκεύασμα και το πουλάνε όσο θέλουν.
     Άρα, αυτό που σκέπτεστε κατά βάση είναι ένας λανθασμένος τρόπος. Σας έπιασε πανικός. Σπασμωδικά μέτρα είναι αυτά τα οποία παίρνετε. 
     Τρόποι υπάρχουν. Τρόποι υπήρχαν και υπάρχουν. Αυτούς τους τρόπους τους λοιδορήσατε. Όταν εμείς μιλούσαμε για διαπραγματεύσεις, εσείς μας λοιδορούσατε. Και μπορώ να σας πω ότι στις διαπραγματεύσεις δεν χρειάζεται να δώσεις, αρκεί να καταλάβουν οι επιχειρηματίες ότι υπάρχουν χίλιοι τρόποι να ελεγχθούν. Σε οποιοδήποτε μαγαζί να πάτε και για θέματα καθαριότητας και για θέματα τιμών και για οτιδήποτε άλλο μπορείτε να τα βρείτε. Καταλαβαίνουν οι επιχειρηματίες όταν υπάρχει κράτος, το οποίο τους επιβλέπει. Δυστυχώς, αυτή τη μέθοδο της διαπραγμάτευσης με τους παράγοντες της αγοράς, τη σκεφθήκατε τώρα. Αλλά τώρα το πράγμα έχει ξεφύγει. Ανέβασαν εκεί που ήθελαν να ανεβάσουν τις τιμές. Πέραν τούτου, πού να πάνε; Εντάξει, δέχονται ότι θα μείνουν στο ίδιο επίπεδο. Τώρα, όχι πριν. Αν αυτό ίσχυε εκ των προτέρων, δεν θα φθάναμε σ’ αυτό το επίπεδο. Και δεν είναι θέμα πετρελαίου. Το πετρέλαιο επηρεάζει, αλλά επηρεάζει σε ένα ελάχιστο ποσοστό.
     Να σας πω και κάτι άλλο; Υπάρχει και άλλος τρόπος τον οποίο δεν τον ακούω, γιατί θέλατε να ακούσετε και προτάσεις, όπως είπε ο Κοινοβουλευτικός σας Εκπρόσωπος. Ξέρετε πως ανεβαίνουν οι τιμές; Ανεβαίνουν με τις εκπτώσεις επί των τιμολογίων. Πουλάνε ένα προϊόν με την άλφα τιμή και κατόπιν κάνουν έκπτωση επί του συνόλου του τιμολογίου. 
     Η έκπτωση θα πρέπει να είναι μέσα στην τιμή. Αν δεν είναι μέσα στην τιμή και έρχεται εκ των υστέρων στο τιμολόγιο, τότε οι τιμές πηγαίνουν εκεί που καθορίζει ο άλλος. Θα σας αναφέρω παράδειγμα. Θέλω να αγοράσω ντομάτες. Ποια είναι η τιμή της ντομάτας; Θα μου βάλεις την τιμή της ντομάτας 1,50 ευρώ. Γράφεις 1,50 ευρώ και πας εκ των υστέρων και κάνεις έκπτωση επί του τιμολογίου με αποτέλεσμα η τιμή να είναι 1,50 ευρώ. Αυτός σου λέει ότι αγόρασε με 1,50 ευρώ. Και έτσι πουλάει επάνω.
     Αυτό το νομοσχέδιο το οποίο έχετε φέρει ουσιαστικά είναι μια τρύπα στο νερό. Αν δεν πάτε σ’ αυτά τα μέτρα που σας είπα, διαπραγμάτευση που την κάνετε τώρα αφού ανέβηκαν οι τιμές και δεύτερον δεν πάτε στο θέμα της εκπτώσεως επί της τιμής και όχι επί του τιμολογίου, δεν πρόκειται να πιάσετε κανέναν. Τρόποι υπάρχουν, πολιτική βούληση δεν έχετε και γι’ αυτό καταντήσαμε εδώ. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Σγουρίδη. 
     Έχω την τιμή να ανακοινώσω προς το Σώμα ότι οι Υπουργοί Οικονομίας και Οικονομικών, Ανάπτυξης, Απασχόλησης και Κοινωνικής Προστασίας και Μεταφορών και Επικοινωνιών, κατέθεσαν σχέδιο νόμου: «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της Deutsche Telekom AG». 
     Παραπέμπεται στην αρμόδια διαρκή επιτροπή. 
     Ο Βουλευτής του ΠΑ.ΣΟ.Κ. κ. Ζωίδης έχει το λόγο. 
     ΝΙΚΟΛΑΟΣ ΖΩΪΔΗΣ: Ευχαριστώ, κύριε Πρόεδρε. 
     Κύριε Υφυπουργέ, κύριοι συνάδελφοι, συζητάμε μια φιλότιμη προσπάθεια -και το εάν βάζω εισαγωγικά ή όχι στη λέξη θα φανεί από την παραπέρα τοποθέτησή μου- να αναθεωρήσουμε ένα νομοθετικό διάταγμα, το 136 του 1946 περί αγορανομικού κώδικος και άλλων διατάξεων. 
     Και βέβαια, ο εκλεκτός Κοινοβουλευτικός Εκπρόσωπος της Νέας Δημοκρατίας, μάς έψεξε γιατί παράλληλα αναδείξαμε και άλλα θέματα τα οποία ίσως να μην αναφέρονται επακριβώς στο συγκεκριμένο νομοσχέδιο. Σημειώνω απλώς, κύριε Μαρκόπουλε ότι εσείς για το νομοσχέδιο αναφερθήκατε ακριβώς  ενάμισι λεπτό. 
     Και δεν είναι δυνατόν, κύριε Πρόεδρε και κύριοι συνάδελφοι, να μη μιλήσουμε για την ακρίβεια, όταν αυτή τη στιγμή η ακρίβεια αναδεικνύεται στο μείζον πρόβλημα που αντιμετωπίζει το ελληνικό νοικοκυριό και ο Έλληνας πολίτης. Εγώ δεν θα προσπαθήσω να καταδείξω το κατά πόσο ταλανίζει τους Έλληνες πολίτες η ακρίβεια. Άλλωστε, οι προλαλήσαντες συνάδελφοι νομίζω ότι εξήντλησαν το θέμα. 
     Θα δώσω, λοιπόν, μια πιο συναισθηματική διάσταση στην προσέγγιση αναφέροντας ότι ο Έλληνας εκνευρίζεται πλέον γιατί νοιώθει ότι κάποιοι τον εκμεταλλεύονται, τον κοροϊδεύουν και κάποιοι άλλοι ίσως διακυβεύουν αυτήν την ίδια την υγεία του. Αυτό δεν το ανέχεται εύκολα και προφανώς θα αντιδράσει όταν έρθει η ώρα του. 
     Εγώ, λοιπόν, δεν θα είχα καμμία αντίρρηση να αποδεχθώ σαν φιλότιμη, όπως είπα, την προσπάθεια, αν αυτή εγένετο με κάποιους όρους αν υπήρχαν οι συγκεκριμένοι στόχοι τους οποίους έπρεπε να καλύψει το παρόν νομοσχέδιο. Και οι στόχοι αυτοί δεν είναι άλλοι από το να θεσπίσει ένα συγκεκριμένο πλαίσιο λειτουργίας της αγοράς από τη μια μεριά και από την άλλη να θεσμοθετήσει νέους μηχανισμούς ελέγχου διότι κατεδείχθη ότι οι σήμερον ισχύοντες δεν μπορούν να καλύψουν αυτή την αναγκαιότητα. Δυστυχώς, ούτε το ένα γίνεται ούτε το άλλο. Απλά, νέα όργανα, δεν ξέρω αν με άλλη νομοθετική διεργασία θα αναλάβουν να προασπίσουν το δικαίωμα του πολίτη να νοιώθει προστασία, να νοιώθει ότι δεν γίνεται αντικείμενο εκμετάλλευσης, αυτό ίσως η κυβέρνηση να σκέπτεται μελλοντικά να το δρομολογήσει. Αλλά, εν πάση περιπτώσει, με τη σημερινή κατάσταση οδηγούμαστε, πιστεύω, σε τραγικά αδιέξοδα. 
     Και βέβαια, θα πρέπει να καταλάβουμε ότι τα προβλήματα της αγοράς δεν είναι δυνατόν να αντιμετωπιστούν μόνο με ένα νομοσχέδιο. Θα πρέπει να υπάρχει δέσμη προσπαθειών, μια συλλογική προσπάθεια που να εξικνείται από διάφορους φορείς, από διάφορα Υπουργεία, αν θέλουμε να έχουμε ένα αποτέλεσμα που να μπορέσει να μας δώσει την αισιοδοξία ότι θα πάμε καλύτερα. 
     Επιτρέψτε μου, για παράδειγμα, -γιατί δεν μπορώ να μην κάνω αναφορά στην ιδιαίτερη πατρίδα μου- δεν μπορούμε να μιλάμε για ακρίβεια που ταλανίζει όλους τους Έλληνες και να μη λαμβάνουμε υπ' όψιν μας τη μεγαλύτερη επιβάρυνση που έχουν οι νησιώτες που πέραν όλων των άλλων στρεβλώσεων της αγοράς είναι υποχρεωμένοι να πληρώσουν μεταφορικά κόστη που δεν μπορούν πλέον να αντέξουν παρά τα όσα κατά καιρούς εδώ ο αρμόδιος Υπουργός Εμπορικής Ναυτιλίας λέει. Και μερικές φορές, δεν έχουν καν τη δυνατότητα να προμηθευτούν αυτά τα υπερτιμημένα αγαθά, διότι σε πάρα πολλά μικρά κυρίως  νησιά δεν έχουν καν τη δυνατότητα να φθάσουν αυτά τα αγαθά, διότι δεν υπάρχουν καθόλου πλοία. 
	Επομένως θα πρέπει να υπάρξει κοινή προσπάθεια, κύριε Υφυπουργέ. Επί παραδείγματι, φημολογείται και διαβάζουμε στον τύπο καθημερινά ότι παράλληλα με το Υπουργείο Ανάπτυξης και το Υπουργείο Οικονομίας και Οικονομικών παίρνει μέτρα προστασίας του καταναλωτή. Ανεγράφη και σήμερα ακόμα ότι θα πληρώνονται οι προμηθευτές με δίγραμμες επιταγές, ότι θα είναι υποχρεωτική η αναγραφή των εκπτώσεων στα τιμολόγια. 
      Ξέρουμε όλοι τι γίνεται και θα φέρω ένα μικρό παράδειγμα για το τι γίνεται όσον αφορά τις τιμές στο ράφι. Δεν γίνονται εκπτώσεις. Οι μεγάλες προμηθεύτριες εταιρείες –το έχω ξαναπεί- που είναι πέντε τον αριθμό και άλλες δύο αλυσίδες δεν κάνουν εκπτώσεις, δίνουν μπόνους, κάνουν προσφορές, δηλαδή για κάθε δύο κιβώτια ενός εμπορεύματος που αγοράζει ο ιδιοκτήτης του σούπερ μάρκετ του δίνουν ένα δώρο και αυτό δεν αναγράφεται πουθενά. Ίσως να πωλείται και στη «μαύρη» αγορά. 
	Η λύση; Κύριε Υφυπουργέ, καταστήστε σαφές ότι οι υπηρεσίες ελέγχου του Υπουργείου Οικονομίας και Οικονομικών δεν θα δεχθούν στις 31 Δεκεμβρίου που κλείνουν οι ισολογισμοί των εταιρειών στα λογιστήριά τους. Εκεί θα μπλοκάρετε το θέμα, εκεί θα μπλοκάρετε αυτήν τη διαστρέβλωση όσον αφορά τις τιμές στην αγορά που γίνεται με τον τρόπο που λειτουργούν σήμερα τα σούπερ μάρκετ. Δεν θα δεχθείτε οποιοδήποτε πιστωτικό γιατί περί εκπτώσεων δεν θα βρείτε τιμολόγια. Πιστωτικά όμως στις 31 Δεκεμβρίου στα λογιστήρια των μεγάλων εταιρειών προμηθειών των σούπερ μάρκετ θα βρείτε. Εάν αυτό γίνει σαφές ότι δεν θα γίνει αποδεκτό από την ελληνική πολιτεία, ίσως επί παραδείγματι σ’ αυτόν το συγκεκριμένο τομέα κάτι να έχουμε κάνει. 
	Όσον αφορά το νομοσχέδιο –γιατί πρέπει και επ’ αυτού να μιλήσουμε- μας έψεξε ο αξιότιμος Κοινοβουλευτικός Εκπρόσωπος της Νέας Δημοκρατίας ότι δεν αναφερθήκαμε στην κερδοσκοπία. 
      Θα διαβάσω από το άρθρο 1 για τρίτη φορά στην Αίθουσα τι σημαίνει κερδοσκοπία όπως την ορίζει το παρόν σχέδιο νόμου: «Για τον προσδιορισμό του υπερβολικού κέρδους, δηλαδή της κερδοσκοπίας, λαμβάνονται υπ’ όψιν το τίμημα της αγοράς, οι ειδικές δαπάνες του εμπορίου, βιομηχανίας ή βιοτεχνίας, η απόδοση των ιδίων και των συνολικά απασχολούμενων κεφαλαίων, οι αναλογίες των γενικών δαπανών και των αποσβέσεων των επαγγελματικών εγκαταστάσεων στους τόκους του κεφαλαίου, το ποσοστό επιχειρηματικού και χρηματικοοικονομικού κινδύνου, η αμοιβή της προσωπικής εργασίας του επιχειρηματία σε συνδυασμό με τις περιστάσεις και τη γενική κατάσταση της αγοράς και κάθε άλλο σχετικό με το ασκούμενο εμπόριο, βιομηχανία ή βιοτεχνία, στοιχείο». Εάν αυτός είναι ορισμός, τον δώσατε εσείς ήδη στο νομοσχέδιο και αν καταλάβατε κάτι, παρακαλώ να το μάθουμε κι εμείς. 
	Στο άρθρο 1 λοιπόν, πέραν αυτής της επισήμανσης, το ποσοστό 2% επί του κύκλου εργασιών του τελευταίου δωδεκαμήνου που είναι το κριτήριο για την επιβολή του προστίμου, κύριε Υφυπουργέ, απορώ ποιος υπάλληλος ποιας νομαρχίας που είναι εντεταλμένη να κάνει αυτούς τους ελέγχους θα μπορέσει να το προσδιορίσει. Ποιοι; Οι δύο υπάλληλοι της Διεύθυνσης Εμπορίου της Νομαρχίας Δωδεκανήσου; Άρα το πεντοχίλιαρο είναι το πρόστιμο και αυτό πρέπει να το πούμε ξεκάθαρα, κύριε Υφυπουργέ. 
      Χαίρομαι γιατί τροποποιήσατε την παράγραφο 1 του άρθρου 4 όπου είναι πλέον υποχρεωτική η εισήγηση που γίνεται προς το νομάρχη, διαφορετικά θα είχαμε προϊόν συναλλαγής την όλη διαδικασία.
	Επίσης, θα πρέπει να το πω γιατί προέρχομαι από την Αυτοδιοίκηση του δεύτερου βαθμού: Ποσοστό 50% στη Νομαρχία, ποσοστό 50% στο κράτος. Στη Νομαρχία δεν έρχονται ποτέ αυτά τα χρήματα, κύριε Υφυπουργέ. Ποτέ δεν γίνεται εκκαθάριση. Αυτό ίσχυε και πριν, το θεσπίζετε και τώρα. Βρείτε και έναν τρόπο να υλοποιείται. 
	Επίσης, στο άρθρο 8 ο κατασταλτικός έλεγχος στην απόφαση του νομάρχη από τον περιφερειάρχη δημιουργεί με ενδικοφανή προσφυγή μία συναλλαγή. Θα βάζει πρόστιμο ο νομάρχης και θα το κόβει ο περιφερειάρχης.
	Στο άρθρο 13 περί ελέγχου των ανωνύμων εταιρειών, αυτό  είναι κάτι που υπάρχει από το 1987 με τη σύσταση τότε των αγορανομικών επιτροπών. 
	Θα ήμουν ευτυχής και δεν θα είχα καμμία δυσκολία, κύριε Υφυπουργέ, να συζητήσουμε έναν καινούργιο Αγορανομικό Κώδικα. Τροποποιούμε ένα νομοσχέδιο του 1946. Έχει αλλάξει η αγορά, έχουν αλλάξει οι μηχανισμοί καταστολής, έχουν αλλάξει τα δεδομένα του εμπορίου. Από κει και πέρα ημίμετρα παίρνουμε και το τελικό αποτέλεσμα προφανώς δεν είναι αυτό που επιδιώκουμε.
	Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο Βουλευτής του ΠΑ.ΣΟ.Κ. στο Νομό Πιερίας κ. Αμοιρίδης.
      Από τη θέση σας να μιλήσετε, κύριε Αμοιρίδη. Καθίστε εκεί. Ας μην καταναλώνουμε χρόνο. Άλλωστε, τα λέτε καλά.
      ΙΩΑΝΝΗΣ ΑΜΟΙΡΙΔΗΣ: Σας χρωστάω και ένα, δύο λεπτά από την προηγούμενη φορά.
      ΠΡΟΕΔΡΕΥΩΝ (Αναστάσιος Νεράντζης): Αλλού να μην χρωστάτε. Εάν χρωστάτε σε εμένα, δεν πειράζει.
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, πριν από πεντακόσια πενήντα πέντε χρόνια τέτοια μέρα είπαμε ότι η Πόλη εάλω. Σήμερα μπορούμε να πούμε ότι η οικονομία εάλω από τους αγιογδύτες, η κοινωνική συνοχή εάλω από τους «ανθρωπιστές». 
      Έχουμε μπροστά μας ακόμη ένα νομοσχέδιο, αγαπητοί συνάδελφοι και κύριε Πρόεδρε, που και αυτό εντάσσεται στις σπασμωδικές κινήσεις της Κυβέρνησης να προσπαθήσει να ανατρέψει το κλίμα. Βλέπω τον αγαπητό και φίλτατο Υπουργό, ο οποίος έβγαινε συνεχώς φωτογραφίες με τους αγωγούς, χωρίς να μειώνω την αξία του ενεργειακού έργου, αλλά εξαφανίστηκε το τελευταίο χρονικό διάστημα. 
      Από τον κ. Φώλια το φταίξιμο πήγε στον κ. Βλάχο, από τον κ. Βλάχο στον κ. Αλογοσκούφη. Κάποια στιγμή θα έπρεπε να τα βρουν μεταξύ τους. Κανένας δεν είχε με κανέναν πρόβλημα, όμως τελικά απ’ ό,τι φαίνεται για να γράφονται όλα αυτά, κάποιοι είχαν το πρόβλημα, γιατί κανένας δεν μπορούσε να δώσει τη λύση. Φαίνεται σήμερα –δεν έχω ακούσει την τοποθέτηση του αξιότιμου κυρίου Υπουργού- ότι ακόμη μια λύση σαν τις προηγούμενες δόθηκε, ώστε να ξεπεραστεί χρονικά ένα εμπόδιο.
      Κύριε Πρόεδρε, η κλασική τάξη των φτωχών έχει πολλαπλασιαστεί και αριθμητικά και ποιοτικά. Βλέπαμε κάποτε κάποιον σε ένα κάδο να ψάχνει μια ντομάτα που να περισσεύει από το σούπερ μάρκετ. Σήμερα αυτό έχει γίνει μια καθημερινή πρακτική και τακτική. Βλέπουμε ανθρώπους να μην έχουν δυνατότητα πλέον στα νέα καταναλωτικά αγαθά και στις νέες υπηρεσίες. Έχουμε τη νέα τάξη των νεόπτωχων, τον κλονισμό της κοινωνικής συνοχής, που ξέρετε ότι είναι δείκτες οι οποίοι επηρεάζουν ακόμη και την ψυχική υγεία και τη θνησιμότητα. Ξέρετε ότι στα ανεπτυγμένα κράτη μπορεί κάποιος να έχει έναν χρόνο ζωής κάθε έξι ή επτά χρόνια. Με τον τρόπο που καθοδηγείται σήμερα η χώρα και τον  τρόπο που βαδίζουμε, σίγουρα έχουμε μείωση ακόμη και του μέσου όρου ζωής του πολίτη της Ελλάδας.
      Και για να αναφερθώ και στους επιχειρηματίες, είναι δυνατόν να μην υπάρχει κατανάλωση, γιατί δεν έχει τη δυνατότητα ο Έλληνας πλέον να καταναλώνει και να είναι ευχαριστημένοι και οι επιχειρηματίες που δεν μπορούν να προωθήσουν την παραγωγή; Σίγουρα θα προχωρήσουν ή σε απολύσεις ή σε λιγότερες προσλήψεις. Αυτό είναι ένα ακόμη δείγμα για το πού βαδίζουμε. Και βέβαια, η Κυβέρνηση φρόντισε, εδώ και κάποια χρόνια, νομοθετικά να κάνει αυτές τις ανατιμήσεις, όπως είναι η αύξηση των ναύλων των πλοίων μέχρι 40%, 50%, ίσως και 100%, οι κλειστές αγορές, τα φαστφουντάδικα, τα κυλικεία, ο μαθηματικός τύπος στα σχολεία, που αύξησε τα δίδακτρα στις πρώτες τάξεις του γυμνασίου, του δημοτικού και του νηπιαγωγείου 100%, η διατίμηση των φαρμάκων που πάει με τη χαμηλότερη τιμή βάσει του μέσου όρου των τριών χωρών της Ευρώπης, ενώ παλαιότερα ήταν βάσει της χαμηλότερης τιμής της ζώνης των χωρών της Ευρώπης. Έβαλε ψαλίδι στους προϋπολογισμούς των Δ.Ε.Κ.Ο., με αποτέλεσμα να μετακυλίεται αυτό το κόστος στους καταναλωτές.
      Αντί αυτού τι έχουμε; Έχουμε αύξηση 3,5% στους εργαζόμενους. Από αυτό, το 1,8%, το μισό δηλαδή, πηγαίνει στην εφορία. Ο επίσημος πληθωρισμός φτάνει κοντά στο 5%. Ο ανεπίσημος; Δεν το συζητάμε. 
      Τι έρχεται να κάνει η Κυβέρνηση για να βοηθήσει; Απαντώ λίγο στον Κοινοβουλευτικό Εκπρόσωπο που είπε ότι πληρώνει το 48% της αύξησης της Δ.Ε.Η. μόνο ένας ορισμένος αριθμός πολιτών. Ένας ορισμένος αριθμός πολιτών πλήρωνε και τον Φόρο Μεγάλης Ακίνητης Περιουσίας που καταργήσατε. Και σήμερα όλοι οι πολίτες θα πληρώσουν ενιαία, σε όλη την Ελλάδα το ποσό των 940.000.000 ευρώ για να κλείσει ο προϋπολογισμός. Από τον πιο φτωχό μέχρι τον πιο πλούσιο θα πληρώσουν 1 ευρώ το τετραγωνικό. Καταλαβαίνετε πόσο μεγάλο πρόβλημα είναι αυτό για να εντοπιστεί και να εφαρμοστεί και ο νόμος, όταν μέχρι σήμερα δεν έχουν βρει έναν τρόπο προσδιορισμού των ακινήτων. Θα αναγκάσουν τους Έλληνες να χτίζουν χωρίς άδειες, γιατί μόνο τα οικήματα με άδεια θα πληρώνουν. Εκεί βαδίζουμε και αυτή είναι η ευαισθησία που δείχνετε προς τις χαμηλότερες και αδύναμες οικονομικά τάξεις.
      Όσον αφορά δε τα άρθρα του νομοσχεδίου, κύριε Υπουργέ, γνωρίζετε πως όταν λέει «μπορεί να επιβάλει», όταν ξαναλέει «μπορεί να επιβάλει», δεν θα επιβάλει ποτέ. Θα πάμε στα διοικητικά δικαστήρια και θα σας πω εγώ από την εμπειρία μου ότι είχαμε επιβάλει πρόστιμο σε εταιρείες που τοποθετούσαν αυθαίρετα κεραίες της κινητής τηλεφωνίας και ακόμη δεν έχει γίνει το δικαστήριο. Αυτά έγιναν το 2005.
      Και όταν λέει μέχρι τριάντα πέντε ημέρες, μπορεί να βάλει πέντε ή τρεις και να είναι και αργία, από Παρασκευή μέχρι Δευτέρα. Συμφωνεί και ο καταστηματάρχης, για να μπορεί να κάνει μια ανακαίνιση στο μαγαζί. Αυτά ή τα επιβάλλετε και πρέπει να γίνονται ή δεν τα επιβάλλετε.
      Όταν λέτε ότι θα αφαιρεθεί η άδεια μετά, εάν είναι υπότροπος, θα σας πω το εξής: Όταν δει ότι θα του αφαιρέσουν την άδεια, πηγαίνει και την παραδίδει στη νομαρχία και βγάζει μια άλλη άδεια σε ένα άλλο όνομα. Έτσι, δεν έχουμε κανένα αποτέλεσμα. Δεν νομίζω ότι θα έχει κάποιο αποτέλεσμα, εάν δεν είναι υποχρεωτικό και με αριθμούς έκδοσης για τριάντα πέντε, σαράντα ή πενήντα ημέρες το πρόστιμο και όχι «μπορεί μέχρι». Οφείλει ο αιρετός να βάζει το πρόστιμο. Έτσι, μπορείτε να το λύσετε.
      Θα ήθελα να σας πω ότι στην Κατερίνη, στη χημική υπηρεσία, υπηρετεί ένας χημικός, ενώ υπάρχουν πέντε οργανικές θέσεις και μια διοικητικού. Πέρυσι ήταν κάποια άτομα με «STAGE» και από 1 Ιανουαρίου 2008 μέχρι σήμερα υπηρετεί ένα άτομο και συμμετέχει στον έλεγχο των τροφίμων. Ούτε με απόσπαση δεν καλύψατε τις θέσεις. Θέλω να το σημειώσετε αυτό. 
      Όσο για τα δείγματα, θα ήθελα να σας πω τι κάνουν στην Ευρωπαϊκή Ένωση. Όταν παίρνουν δείγματα από ένα μικρό μπακάλικο ή μανάβικο, για παράδειγμα δυο τενεκέδες λάδι, που είναι ακριβά τα λάδια, κόβουν ένα τιμολόγιο για το κόστος του προϊόντος και το πληρώνουν εκείνη την ώρα. Τώρα, οι υπάλληλοι πηγαίνουν σε ένα σούπερ μάρκετ στη γειτονιά, λυπούνται να πάρουν δυο τενεκέδες λάδι, γιατί ο έμπορος δεν έχει αυτήν τη δυνατότητα, και παίρνουν γαριδάκια, πατατάκια, δεν παίρνουν δείγματα. Δηλαδή, δεν παίρνουν κάποια προϊόντα τα οποία είναι ακριβά, γιατί λυπούνται τον καταστηματάρχη. Θα πρέπει το κράτος, όταν παίρνει δυο τενεκέδες λάδι, γιατί θέλει να εξετάσει δυο δείγματα, να κόβει τιμολόγιο και να το πληρώνει εκείνη την ώρα, να αποζημιώνει για αυτό που παίρνει. Πού ξέρετε ότι το δείγμα δεν θα βγει καλό; Εάν δεν βγει καλό το δείγμα…
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Το δείγμα δεν είναι για χόρταση. Ένα μπουκαλάκι παίρνουν.
      ΙΩΑΝΝΗΣ ΑΜΟΙΡΙΔΗΣ: Εδώ παίρνουν έναν τενεκέ λάδι και φεύγουν. Λέω δύο ή οτιδήποτε, αυτό εξαρτάται από το κόστος του προϊόντος. Αυτό συμβαίνει στην Ευρωπαϊκή Ένωση. Εσείς τώρα, εάν νομίζετε ότι είναι κάτι διαφορετικό, μην το κάνετε. Και πρέπει να ελέγχουμε όχι μόνο την τιμή, αλλά και την ποιότητα. Ένας τρόπος πρέπει να τα συνδυάζει και τα δυο. 
      Βέβαια, είναι και η τεχνολογία. Υπάρχει σήμερα τεχνολογία, αυτή που θα μπορούσε να δει αυτά τα δείγματα μαζί με το απαραίτητο προσωπικό, που θα μπορεί να ανταποκριθεί σε αυτά τα σχέδια νόμου που καταθέτετε; Αμφιβάλλω. 
      Αγαπητοί συνάδελφοι, η Κυβέρνηση παρακολουθεί τον καλπασμό της ακρίβειας, προβάλλοντας ως άλλοθι την παγκόσμια κρίση. Και αυτό είναι το χειρότερο. Αυτή η τακτική είναι η χειρότερη, γιατί πλέον υπάρχει ασυδοσία στην αγορά και όλα αιτιολογούνται και δικαιολογούνται από τους πολίτες. Σε μια εποχή, που υποτίθεται ότι ο πληθωρισμός είναι σε μονοψήφιο αριθμό, η ακρίβεια καλπάζει σαν να είχαμε μια εποχή που έτρεχε με διψήφιο αριθμό. Προσέξτε, είναι πολύ σημαντικό για πολλά στρώματα της ελληνικής κοινωνίας και, κυρίως, της περιφέρειας, να μπορέσουν ανταποκριθούν. Δίνουν εξετάσεις τα παιδιά στα πανεπιστήμια. Κάποιοι έχουν δυο παιδιά σε δυο διαφορετικές πόλεις. Δεν θα τα στείλουν να σπουδάσουν. Προσέξτε, γιατί πραγματικά δημιουργούμε ένα πρόβλημα στο μέλλον αυτής της χώρας. Αφαιρούμε το δικαίωμα της συμμετοχής στην κοινωνική ζωή, το δικαίωμα στην παιδεία, στην εργασία. Αυτό είναι το πρόβλημα και θα πρέπει να το δείτε. Δεν λύνονται αυτά με νομοσχέδια, αλλά με αλλαγή νοοτροπίας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Επιτέλους, ήσασταν στην ώρα σας! Το επισημαίνω, γιατί υπάρχουν φορές που δεν είστε. Τώρα, όμως, το επισημαίνω θετικά.
      ΙΩΑΝΝΗΣ ΑΜΟΙΡΙΔΗΣ: Σας το είπα. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί-δάσκαλοι από το 92ο Δημοτικό Σχολείο Θεσσαλονίκης.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
       Και τώρα είμαστε στην ευχάριστη θέση να ανακοινώσουμε τον τελευταίο εκ των εγγεγραμμένων ομιλητών, τον Βουλευτή του Λαϊκού Ορθόδοξου Συναγερμού κ. Άδωνι Γεωργιάδη.
      Ορίστε, κύριε συνάδελφε, έχετε το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα ήθελα να επισημάνω στο συνάδελφο κ. Αμοιρίδη ότι, εάν πράγματι εφαρμοζόταν αυτή η διάταξη με την άμεση καταβολή αποζημιώσεως για τα δείγματα, προβλέπω με την κρίση στην αγορά να έρχονται σε εμάς, τους Βουλευτές, να βάζουν μέσο για το σε ποιον θα πάνε να κάνουν έλεγχο, για να πάρουν κανένα φράγκο. Είναι λίγο εκτός πραγματικότητας.
      Κύριε Πρόεδρε, πριν ξεκινήσω, θα ήθελα να κάνω δυο επισημάνσεις.
      Πρώτον, θεωρώ πολύ μεγάλο σφάλμα της Διασκέψεως των Προέδρων ότι αυτό το τόσο σημαντικό νομοσχέδιο συζητείται σε μια και μόνη συνεδρίαση. Έχω την εντύπωση ότι ένα ζήτημα που απασχολεί το σύνολο των Ελλήνων πολιτών -και όλοι ξέρουμε πού έχει φθάσει η ακρίβεια σήμερα- θα άξιζε το Κοινοβούλιό μας να το αντιμετωπίζει με μια μεγαλύτερη υπευθυνότητα. Δεν ξέρω, γιατί πάρθηκε αυτή η απόφαση, αλλά εκφράζω τη διαφωνία μου.
      Επίσης, θα ήθελα να σας πω ότι, εάν θα ήθελε το Κοινοβούλιό μας σε μια τέτοια ημέρα, την 29η Μαΐου, να κάνει μια συνεδρίαση για ένα και μόνο θέμα, αυτή θα έπρεπε να ήταν μια επετειακή συνεδρίαση αφιερωμένη στην επέτειο της αλώσεως της Κωνσταντινουπόλεως. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Αυτό θα ήταν, πράγματι, μια ωραία πρωτοβουλία από τον κ. Σιούφα, από το Προεδρείο, για την 29η Μαΐου. Δυστυχώς, στο ελληνικό Κοινοβούλιο η 29η Μαΐου πέρασε αβρόχοις ποσί και πάλι καλά που είναι εδώ ο Λαϊκός Ορθόδοξος Συναγερμός, για να πούμε δυο κουβέντες.
    Πάμε τώρα στο νομοσχέδιο. Κύριε Υπουργέ, θέλω να εκλάβετε αυτά που θα σας πω, ούτε ως ειρωνικά, ούτε ως κακοπροαίρετα, επειδή είμαστε κόμμα της Αντιπολιτεύσεως. Εγώ ειλικρινά σας το λέω αυτά που θα σας πω είναι από ψυχής. Εγώ κάποτε στο παρελθόν ήμουνα στη Νέα Δημοκρατία και βλέποντας κάτι νομοσχέδια σαν και αυτά, καταλαβαίνω γιατί έφυγα.
     Θέλω να το πάμε το πράγμα από την αρχή. Στη ζωή και στην πολιτική για να έχεις αποτέλεσμα -και εσείς απ’ ό,τι ξέρω ιδιαίτερα είστε και ο ίδιος επιτυχημένος επιχειρηματίας, άρα τα καταλαβαίνετε αυτά που λέμε- πρέπει να είσαι ξεκάθαρος. Πρέπει δηλαδή να ξέρεις τι θέλεις να κάνεις. Για να μπορείς, όμως, να πεις τι θέλεις να κάνεις, πρέπει πρώτα να αποφασίζεις μέσα σου τι είσαι. Αναλόγως του τι είσαι, θα σχεδιάσεις την άλφα ή τη βήτα πολιτική και βεβαίως, εάν είσαι ξεκάθαρος, έχεις ξεκάθαρους στόχους, μπορεί να έχεις το ενδεχόμενο επιτυχίας. 
    Το μεγάλο πρόβλημα με την Κυβέρνησή σας, κύριε Υπουργέ, και λυπάμαι που και εσείς είστε σ’ αυτήν τη γραμμή, θα περίμενα να ήσασταν διαφορετικός, είναι ότι και εσείς δεν έχετε καταλάβει ακόμη τι κόμμα είστε. Είστε φιλελεύθεροι ή είστε κρατιστές;  Και θα μου επιτρέψετε να σας πω ότι -το λέω σχηματικά, όχι προσωπικά, γιατί σας σέβομαι και σας θεωρώ πολύ αξιοπρεπή, μιλάω πολιτικά μόνο- είστε ολίγον νούμερα. Ξέρετε γιατί; Διότι δεν είστε ούτε το ένα ούτε το άλλο. Και ποιο είναι το αποτέλεσμα; Όταν δεν έχεις ξεκάθαρη γραμμή, δεν μπορείς να έχεις ποτέ επιτυχία.
     Συγκεκριμένα. Ένα φιλελεύθερο κόμμα, τι δουλειά έχει να φέρει σε ένα νομοσχέδιο τον ορισμό της κερδοσκοπίας; Σήμερα με τη φιλελεύθερη ιδεολογία δεν υφίσταται κερδοσκοπία. Είμαι βέβαιος ότι το ξέρετε, αλλά θα σας το πω, γιατί είναι γνωστό στο χώρο της αγοράς τον ασχολούμενο με την οικονομία -ο κ. Παπουτσής που είναι ειδήμων σ’ αυτά τα θέματα βεβαίως θα το ξέρει-  ότι το δόγμα της φιλελεύθερης ιδεολογίας είναι ένα: «Greed is good», η απληστία είναι καλό πράγμα. Αυτό είναι φιλελεύθερη ιδεολογία. Απλώς, τι κάνει η φιλελεύθερη ιδεολογία; Η φιλελεύθερη ιδεολογία κάνει κάτι άλλο. Φτιάχνει μηχανισμούς, για να στρέφει αυτήν την απληστία, υπέρ της λειτουργίας των μηχανισμών και του κράτους. Αυτό κάνει μια φιλελεύθερη ιδεολογία. 
    Πάμε τώρα στην άλλη πλευρά. Τι κάνει μια ιδεολογία που είναι υπέρ του κρατισμού. Μια ιδεολογία που είναι υπέρ του κρατισμού βεβαίως δέχεται την κερδοσκοπία, μιλάει για διατίμηση, πηγαίνει σε ένα κεντρικό έλεγχο της αγοράς. Αυτό το νομοσχέδιο που μας φέρνετε εδώ, σε ποια από τις δύο ιδεολογίες βρίσκεται; Σε καμμία. 
    Από τη μια μας μιλά για τον ορισμό της κερδοσκοπίας, με έναν τρόπο που και εσείς καταλαβαίνετε ότι δεν έχει κανένα νόημα και κανείς δεν θα μπορούσε ποτέ να επιβάλει το ο,τιδήποτε με βάση αυτόν τον ορισμό, από την άλλη πλευρά μου έχει κάνει τρομερή εντύπωση –δεν αντέχω τον πειρασμό να μην το πω- το εξής: Στο άρθρο 9 -για το Θεό δηλαδή- έχετε θεσπίσει επτά διαφορετικούς φορείς ελέγχου. Μα, τώρα να μιλήσουμε με ειλικρίνεια. Για παράδειγμα, όποιος έχει διοικήσει περίπτερο, ή εσείς προσωπικά πιστεύετε ότι υπάρχει περίπτωση να λειτουργήσει το σύστημα ελέγχου που μας έχετε φέρει εδώ; Αυτό είναι για να γελάνε μικρά παιδιά δημοτικού. Ξέρετε τι θα γίνει; Σε λίγους μήνες θα είμαστε στα παράθυρα και θα λένε οι διάφοροι, «μα δεν είναι δική μου αρμοδιότητα, είναι του τάδε».
    Προχθές ήμουν στον κ. Χατζηνικολάου και ο δικός σας ο κ. Γιακουμάτος έλεγε ότι έχουμε πρόβλημα στην Ελλάδα συναρμοδιότητος και μας φέρνετε εδώ τώρα ένα νομοσχέδιο με επτά διαφορετικούς ελέγχους! Μα, είμαι βέβαιος -διότι είστε σοβαρός άνθρωπος- ότι και εσείς ξέρετε ότι αυτό δεν θα λειτουργήσει. Άρα γιατί το φέρνετε; Το φέρνετε μόνο για ένα λόγο. Για να  πείτε ότι δήθεν κάτι κάνατε.
     Ξέρετε τι έγινε προηγουμένως; Μίλησε ο συνάδελφός μου κ. Βορίδης και έθεσε το μεγάλο θέμα αυτό, όπου δώσαμε αγώνα ως ΛΑ.Ο.Σ. -και κάτι πετύχαμε ευτυχώς- του πώς μπορεί ο νομάρχης να κλείνει μία επιχείρηση με ένα εντελώς ασαφές άρθρο. Να ένα παράδειγμα που δεν ξέρετε πού είστε. Γιατί ένα φιλελεύθερο κόμμα, τι δουλειά έχει να δίνει υπεραρμοδιότητα σ’ ένα νομάρχη να κλείνει μία επιχείρηση; Υποτίθεται ότι η φιλελεύθερη ιδεολογία προστατεύει την επιχείρηση. 
    Τι γίνεται λοιπόν; Ένας Βουλευτής σας μετά μας πιάνει έξω -δεν θα πω ποιο όνομα είναι, δεν χρειάζεται, ήμασταν πολλοί όμως και έγινε γνωστό- και λέει: Έλα Μάκη, τουλάχιστον δεν τα κάνουμε χειρότερα. Δηλαδή ο Βουλευτής σας θεώρησε επιτυχία σας ότι τουλάχιστον φέρνετε έναν νόμο που δεν κάνει τα πράγματα χειρότερα. Δεν ξέρω αν το όνειρό σας στην πολιτική ήταν να γίνετε Υπουργός, για να μην κάνετε τα πράγματα χειρότερα, εγώ σας διαβεβαιώ ότι έχω πολύ σοβαρές δουλειές να κάνω και μπήκα στη Βουλή με την ελπίδα, το όραμα και την προοπτική ότι θα κάνω τα πράγματα καλύτερα. Αν συναποφασίζουμε ότι ο στόχος μας είναι απλώς να μην τα κάνουμε χειρότερα, σας εκφράζω δημοσίως την πολύ μεγάλη μου απογοήτευση γι’ αυτό που κάνουμε εδώ μέσα. 
    Τώρα επί της ουσίας, τι πρέπει να κάνετε για να λυθεί το πρόβλημα της ακρίβειας. Για να λυθεί το πρόβλημα της ακρίβειας και να μιλάμε σοβαρά -γιατί στην Ελλάδα συνήθως δεν μιλάμε σοβαρά- πρέπει να κάνετε ένα απλό πράγμα.
      Πρέπει να φτιάξετε ένα κράτος, έναν κρατικό μηχανισμό που θα είναι αποφασισμένος να συγκρουστεί με τα οργανωμένα συμφέροντα. Πώς να συγκρουστεί με τα οργανωμένα συμφέροντα; Τι κάνουν τα σοβαρά ευρωπαϊκά κράτη; Δεν επιτρέπουν, φερ’ ειπείν, σε δύο τρεις αλυσίδες να ελέγχουν την αγορά. Δεν επιτρέπουν να γίνεται αυτό που λέγεται στη γλώσσα της οικονομίας positioning. Δεν το επιτρέπουν. Αν καταλάβουν ότι μία αλυσίδα παίρνει μεγαλύτερο μερίδιο της αγοράς από αυτό που θα μπορούσε το κράτος να ελέγξει, παρεμβαίνουν και τη σπάνε στα δύο. Αυτό κάνει ένα σοβαρό φιλελεύθερο κράτος.
      Ένα σοβαρό ευρωπαϊκό κράτος, ξέρετε τι άλλο κάνει; Όταν καταλάβει ότι δύο επιχειρήσεις έχουν συνεννοηθεί μεταξύ τους, δεν περιμένει το πόρισμα της δικαιοσύνης, τις χειροπέδες και τα παράθυρα και όλα αυτά που είναι μόνο και μόνο για να συζητάμε μεταξύ μας, αλλά πηγαίνει και επιλαμβάνεται κατά τέτοιο τρόπο σε αυτές τις επιχειρήσεις, όσο μεγάλες και να είναι, ώστε να λειτουργεί το παράδειγμά τους ως παράδειγμα προς αποφυγή, για να μην διανοηθεί να το κάνει οποιοσδήποτε άλλος. 
      Τελικώς, στην Ελλάδα, πού καταλήγουμε; Καταλήγουμε σε ένα κράτος –κι εδώ είναι ευθύνη σας- που επειδή δεν έχετε αποφασίσει τι ιδεολογία έχετε -γιατί είχατε μείνει πολλά χρόνια στην αντιπολίτευση- πιστέψατε κάποια στιγμή στην πορεία ότι για να γίνετε κυβέρνηση πρέπει να γίνετε κάτι σαν το ΠΑ.ΣΟ.Κ.. Γίνατε ένα «ΠΑ.ΣΟ.Κ. light», όπως σας λέω εγώ –ενδεχομένως, το κάνατε για να πάρετε την εξουσία, πήρατε τον κ. Λούλη και τους άλλους και κάνατε το μεσαίο χώρο και μπράβο σας- πήρατε την εξουσία, αλλά στην πορεία της διαδρομής ξεχάσατε ότι αυτά τα κάνατε για να πάρετε την εξουσία και ήσασταν κάτι άλλο. Τώρα έχετε πάρει την εξουσία, αλλά κυβερνάτε νομίζοντας ότι είστε το «ΠΑ.ΣΟ.Κ. light».
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Έ με «ΠΑ.ΣΟ.Κ. light» δεν θα λυθεί το πρόβλημα της Ελλάδας. Εδώ το κανονικό ΠΑ.ΣΟ.Κ. μας έφερε εδώ που μας έφερε. Το light θα μας πάει ακόμα χειρότερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βρείτε τον τρόπο και το θάρρος να κυβερνήσετε με σοβαρότητα, διότι το νομοσχέδιο που φέρατε, σε επιχειρηματία της Α΄ δημοτικού να το δώσετε, θα σας πει ότι δεν μπορεί να λειτουργήσει.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε σας παρακαλώ.
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Κλείνω αμέσως, κύριε Πρόεδρε.
      Και δεν θα ελέγχετε την ακρίβεια, διότι ούτε με αυτό το νομοσχέδιο φαίνεται η πρόθεσή σας να συγκρουστείτε με τα οργανωμένα συμφέροντα που νέμονται την αγορά. Εκεί είναι το πρόβλημα.
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, υπενθυμίζω ότι το Σώμα συνεδριάζει οκτώ ώρες. Αυτό είναι οδηγίες προς τους «ναυτιλλομένους», για την  αποτροπή της οποιασδήποτε τυχόν εναπομενούσης ορέξεως.
      Κύριε Υπουργέ, έχετε το λόγο για να κάνετε κάποιες προσθήκες ή τροποποιήσεις, ώστε να τις λάβει υπ’ όψιν του το καταπονημένο Σώμα, ό,τι δηλαδή απέμεινε απ’ αυτό,  για να κλείσουμε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε, γίνεται δεκτή η παρατήρηση των συναδέλφων για την τροποποίηση της παραγράφου 20 του άρθρου 30 του Αγορανομικού Κώδικα, περί υπερβολικού κέρδους και καθιστά την παράβαση αξιόποινη και τιμωρούμενη με διοικητικό πρόστιμο.
      Έτσι, λοιπόν, στην παράγραφο 1 του άρθρου 1 του σχεδίου νόμου, η παράγραφος 20 του άρθρου 30, του Αγορανομικού Κώδικα, αντικαθίσταται ως εξής: «Για τα αντικείμενα, τις παροχές και λοιπά είδη βιοτικής ανάγκης, που κάθε φορά χαρακτηρίζονται και είναι καταταγμένα στην αγορανομική κατηγορία των ελεγχομένων για υπερβολικό κέρδος, η επίτευξη, ή επιδίωξη τέτοιου κέρδους τιμωρείται και με διοικητικό πρόστιμο 2% επί του κύκλου εργασιών του τελευταίου δωδεκαμήνου που πραγματοποιεί η επιχείρηση από το συγκεκριμένο προϊόν και στο συγκεκριμένο σημείο πώλησης όπου διαπιστώθηκε η παράβαση. Το πρόστιμο αυτό δεν μπορεί να είναι μικρότερο των 5.000 ευρώ. Εάν δεν είναι δυνατόν να υπολογιστεί ο ανωτέρω κύκλος εργασιών, τότε επιβάλλεται το πρόστιμο των 5.000 ευρώ ανά προϊόν».
      Έτσι γίνεται δεκτή η παρατήρηση που ακούστηκε νωρίτερα. 
      Επίσης, γίνεται δεκτή η παρατήρηση του συναδέλφου, κ. Κουτσούμπα, και στο άρθρο 8 παράγραφος 6 του σχεδίου νόμου, η φράση «εντός προθεσμίας είκοσι ημερών» αντικαθίσταται με τη φράση «εντός προθεσμίας εξήντα ημερών».
      Αυτές οι δύο παρατηρήσεις ακούστηκαν και κάποια σχόλια …
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, πριν προχωρήσετε, θα σας παρακαλούσα να δώσετε αυτές τις αναδιατυπώσεις στα Πρακτικά, για να καταχωρηθούν και να διανεμηθούν στους κυρίους συναδέλφους, ούτως ώστε να έχουν πληρέστερη εικόνα. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ναι, κύριε Πρόεδρε, τα καταθέτω για τα Πρακτικά.
      (Στο σημείο αυτό ο Υφυπουργός Ανάπτυξης κ. Γεώργιος Βλάχος                         καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
      «Στο άρθρο 8 παράγραφος 6 του σχεδίου νόμου η φράση «εντός προθεσμίας 20 ημερών» αντικαθίσταται με τη φράση εντός προθεσμίας 60 ημερών».
      «Στην παράγραφο 1 του άρθρου 1 του σχεδίου νόμου, η παράγραφος 20 του άρθρου 30 του Αγορ. Κώδικα αντικαθίσταται ως εξής:
      «20. Για τα αντικείμενα, τις παροχές και λοιπά είδη βιοτικής ανάγκης, που κάθε φορά χαρακτηρίζονται και είναι καταταγμένες στην αγορανομική κατηγορία των ελεγχόμενων για υπερβολικό κέρδος, η επίτευξη η επιδίωξη τέτοιου κέρδους τιμωρείται και με διοικητικό πρόστιμο 2% επί του κύκλου εργασιών του τελευταίου 12μήνου που πραγματοποιεί η επιχείρηση από το συγκεκριμένο προϊόν και στο συγκεκριμένο προϊόν και στο συγκεκριμένο σημείο πώλησης όπου διαπιστώθηκε η παράβαση. Το πρόστιμο αυτό δεν μπορεί να είναι μικρότερο των 5.000 ευρώ. Εάν δεν είναι δυνατόν να υπολογιστεί η ανωτέρω κύκλος εργασιών, τότε επιβάλλεται το πρόστιμο των 5.000 ευρώ ανά προϊόν.»)
      ΓΕΩΡΓΙΟΣ ΒΛΑΧΟΣ (Υπουργός Ανάπτυξης): Αγαπητοί συνάδελφοι, με αφορμή το νομοσχέδιο ακούστηκαν διάφορα πράγματα και διάφορα επιχειρήματα -καμμία σχέση με το νομοσχέδιο- μιας και ανοίξαμε κουβέντα θα έλεγα εφ’ όλης της ύλης. Όχι ότι τα θέματα που ανοίξαμε δεν είναι σοβαρά, δεν είναι σημαντικά και δεν μας απασχολούν, αλλά επειδή εμείς θέλαμε να δοθεί ιδιαίτερη βαρύτητα σ’ αυτήν την προσπάθεια που κάνουμε για την τροποποίηση του Αγορανομικού Κώδικα μιας και πιστεύουμε ότι αυτό το νομοσχέδιο μπορεί να εξελιχθεί ως ένα καλό εργαλείο στα χέρια των ελεγκτών, του ελεγκτικού μηχανισμού και να αποδώσει αρκετά.
      Θα πρέπει όμως να συμφωνήσουμε όλοι σε κάποια βασικά πράγματα. Είπε ο κ. Γεωργιάδης προηγουμένως ότι δεν ξέρουμε τι ακριβώς είμαστε. Όμως, θα σχολιάσω ότι ο κ. Καρατζαφέρης μιλάει για διατίμηση σε εξήντα προϊόντα και από την άλλη εσείς, κύριε  συνάδελφε, μιλάτε για ελεύθερη αγορά. Άρα, δάσκαλε που δίδασκες… Μαθήματα να μη γίνονται σε αυτήν την περίπτωση. Όμως, να το ξεπεράσουμε αυτό και να περιοριστούμε στο βασικό πρόβλημα που μας απασχολεί. 
      Αυτό το διάστημα ακούγονται προτάσεις για πλαφόν κ.λπ. και γίνομαι έως και «κακός» όταν επαναφέρω, εντός εισαγωγικών ασφαλώς, το λέω «ταπεινά», όλους τους συναδέλφους, στην πραγματικότητα. Και η πραγματικότητα είναι ότι η Ευρωπαϊκή Ένωση λειτουργεί με κανόνες ελεύθερης αγοράς. Είναι προϋπόθεση  η ελεύθερη αγορά για να είμαστε στην Ευρωπαϊκή Ένωση. Γι’ αυτό δεν κατανοούμε, όταν κάθε τόσο συνάδελφοι από την Αξιωματική Αντιπολίτευση κυρίως, αλλά και από άλλα κόμματα, κυρίως από το ΣΥ.ΡΙΖ.Α., για να ακριβολογώ, έρχονται και ομιλούν για πλαφόν σε διάφορες περιπτώσεις, όταν γνωρίζουν ότι αυτό δεν είναι εφικτό.
      Ακούστηκε επίσης από τον κ. Ροντούλη, γιατί δεν γίνεται αυτό που γίνεται και στα φάρμακα. Τούτο δεν γίνεται, γιατί η Ευρωπαϊκή Ένωση έχει πάρει απόφαση για τα φάρμακα των πολιτών για λόγους δημοσίας υγείας και επιβάλλει συγκεκριμένες αυξήσεις, υπάρχουν συγκεκριμένες τιμές. Αυτό το καθεστώς υλοποιούμε και στην Ελλάδα.
      Από την πλευρά του ΛΑ.Ο.Σ. έγινε μία αυστηρή κριτική στο νομοσχέδιο, την ώρα που από τον εισηγητή σας,  κύριοι συνάδελφοι του ΛΑ.Ο.Σ. έγινε παραδεκτό –παρακολουθώ από την αρχή τη διαδικασία ακόμη και στην επιτροπή- ότι έγιναν πάρα πολλές παρατηρήσεις δεκτές. Μάλιστα, από την αρχή δηλώσαμε ότι με το νομοσχέδιο αυτό δεν διεκδικούμε το αλάθητο. Αντίθετα, είπαμε ότι θα ακούσουμε όλες τις παρατηρήσεις, ώστε να εξελιχθεί το νομοσχέδιο σε ό,τι το καλύτερο. Και προχωρώντας την κουβέντα νομίζω ότι πετυχαίνουμε πολύ σημαντικές αλλαγές στον Αγορανομικό Κώδικα, που θα είναι για το καλό του κοινωνικού συνόλου.
      Έρχομαι τώρα σε μερικές παρατηρήσεις συναδέλφων. Έγινε λόγος για αναποτελεσματικότητα του μέτρου για το πάγωμα. Άλλοι το είπαν διατίμηση, έδωσαν χίλιους δυο χαρακτηρισμούς. Κανείς δεν θέλει να το πει «πάγωμα τιμών», έτσι όπως το είπαμε εμείς και το προσδιορίσαμε. Γιατί το κάνετε αυτό; Ποιος μίλησε για διατίμηση ή για πλαφόν; Αυτές είναι δικές σας κουβέντες. Εμείς είπαμε «πάγωμα τιμών» για συγκεκριμένο χρονικό διάστημα, έως ότου επανέλθει η φυσιολογική ροή τροφοδοσίας των συγκεκριμένων προϊόντων στην αγορά. Γιατί κινδυνολογούμε; Γιατί μπερδέψαμε το ελαιόλαδο ότι κινδυνεύει και όλα αυτά; Φαντάζεσθε ότι κάνουμε καλό με αυτήν την κινδυνολογία στο πράγματι –και αυτό νομίζω ότι το αναγνωρίζουμε όλοι- εθνικό μας προϊόν που είναι το ελαιόλαδο; Ποιος έκανε αυτήν την αναφορά; Γιατί να επιμένουμε σε κάτι για το οποίο έχει δοθεί απάντηση από την αρχή και το επαναφέρουμε συνέχεια; Εμείς δεν καταλαβαίνουμε αυτήν την επιμονή.
      Και μάλιστα, για να φύγει έτσι αυτή η υπόνοια, αναγκάστηκα να προσδιορίσω αυθαίρετα, αν θέλετε, χρονικά και να πω θα είναι ένα μέτρο που θα ισχύσει κάποιες εβδομάδες, όχι μήνες, όχι χρόνια εν πάση περιπτώσει. Και αυτό, για να μην υπάρχει και να μη μεταφέρεται αυτή η ανησυχία.
    Επιτρέψτε μου να πω, αν ήταν σωστό το μέτρο. Ήταν πολύ σωστό. Και επιτρέψτε μου να πω ότι από τις αντιδράσεις τις οποίες εισπράττουμε από διάφορα κέντρα, δικαιώνεται αυτή η πρωτοβουλία. Ευτυχώς που είχαμε την πρόνοια και πήραμε αυτό το μέτρο. Ήταν έτοιμοι οι διάφοροι με αφορμή την έλλειψη ενός προϊόντος από την αγορά να εκτοξεύσουν, στα πλαίσια βεβαίως των ελεύθερων τιμών, τιμές συναφών προϊόντων σε απλησίαστα ύψη.
    Ακούστηκε επίσης ότι χάθηκε ο έλεγχος στη διατροφική αλυσίδα με αφορμή το συγκεκριμένο περιστατικό με το ουκρανικής προελεύσεως ηλιέλαιο. Θα μας επιτρέψετε να πούμε ότι εμείς δεν έχουμε αυτήν την άποψη. Και είπα και ενωρίτερα –θα το πούμε και την επόμενη εβδομάδα στην επιτροπή- σαφέστατα με στοιχεία και αριθμούς ότι από την πρώτη στιγμή γνωρίζαμε ακριβώς τι κάνουμε.
    Δεν προσέχουν κάποιοι συνάδελφοι που επιμένουν τα αναλυτικά δελτία του Ε.Φ.Ε.Τ., αλλά και πολύ περισσότερο κανένας συνάδελφος δεν θέλησε να επισκεφθεί τον Ε.Φ.Ε.Τ. ή να ζητήσει από τον Ε.Φ.Ε.Τ. πληρέστερη ενημέρωση για ποσότητες, για χρονολογίες, για εξέλιξη αυτών των αποσύρσεων για προϊόντα. Και είπε κάποιος ό,τι γράφουν οι εφημερίδες. Εγώ θα περίμενα κάποιοι συνάδελφοι που πραγματικά ενδιαφέρονται γι’ αυτό το τόσο σοβαρό θέμα –γιατί είναι σοβαρό για μας- να έχουν μία πληρέστερη ενημέρωση και άρα να κάνουν μία καλύτερη προσέγγιση πάνω σε αυτό το θέμα. Γιατί δεν είναι θέμα νομίζω που μπορεί να χρησιμοποιηθεί για αντιπολίτευση αυτήν την ώρα. 
    Είπα για τους ελεγκτικούς μηχανισμούς –και βεβαίως εδώ μιλώ για τον Ε.Φ.Ε.Τ., το μοναδικό φορέα ελέγχου- ότι όλα έγιναν όπως επέβαλε ή υπέδειξε η Ε.Π.Σ.Α. και η Ευρωπαϊκή Επιτροπή. Και βεβαίως, σας είπα ότι θα επανέλθουμε την άλλη εβδομάδα στο πώς αντέδρασαν όλες οι χώρες. Γιατί εμείς συνεχίζουμε να υποτιμούμε τις πρωτοβουλίες τις δικιάς μας χώρας, όταν δεν έχετε μέτρο σύγκρισης, όταν δεν έχετε τα στοιχεία, όταν δεν θέλετε να ενημερωθείτε για τα στοιχεία; Γιατί να επιμένουμε γι’ αυτό; Εγώ και αυτό δεν το καταλαβαίνω.
    Ακούστηκε επίσης ότι καταργήσαμε φορείς που θα μπορούσαν να φέρουν αποτέλεσμα. Όμως, κανείς δεν μπήκε στον κόπο να πει ποιος φορέας καταργήθηκε. Όταν εκλήθη για παράδειγμα ο πρόεδρος της Επιτροπής Ανταγωνισμού στην αντίστοιχη επιτροπή της Βουλής, μίλησε για κατάργηση αρμοδιοτήτων του; Μίλησε για παρεμβάσεις από την πολιτική ηγεσία; Κάθε άλλο, θα έλεγα. Παραδέχθηκε και παραδέχθηκε δημόσια ακόμα και σε εκπομπή ότι είχε την πλήρη στήριξη, ότι λύσαμε θέματα, ότι στηρίξαμε την επιτροπή προκειμένου να επιτελέσει το τόσο σημαντικό έργο της. Γιατί εσείς μεταφέρετε μία διαφορετική εικόνα χωρίς να έχετε στοιχεία; Και ως γνωστόν, ο Πρόεδρος της Επιτροπής Ανταγωνισμού ο κ. Ζησιμόπουλος δεν είναι ένα πρόσωπο που επιλέχθηκε από την Κυβέρνηση της Νέας Δημοκρατίας και άρα δεν έχει κανένα λόγο και καμμία σκοπιμότητα να πει οτιδήποτε. Λέει μόνο την αλήθεια, την οποία εμείς δεν θέλουμε να κατανοήσουμε. 
    Ακούστηκε επίσης, μήπως θέλουμε με το πάγωμα των τιμών στα έλαια να ωφελήσουμε κάποιους. Αυτές οι λογικές και οι πρακτικές δεν ξέρω αν ίσχυσαν στο παρελθόν, πάντως είναι μακράν της δικιάς μας προσέγγισης. Η εξυπηρέτηση συγκεκριμένων συμφερόντων δεν μας αγγίζει. Και από όπου αυτό εκπέμπεται, θα έλεγα ότι εμείς το επιστρέφουμε κατά τον πλέον απόλυτο τρόπο. Εμείς υπηρετούμε το κοινωνικό σύνολο. Το έχουμε δείξει από τα πρώτα βήματα και από το γεγονός ότι μέσα σε αυτούς τους λίγους μήνες που έχει ξεκινήσει μια νέα προσπάθεια σε συνέχεια των όσων είχαν γίνει στην προηγούμενη θητεία της Νέας Δημοκρατίας, θα έλεγα ότι μάλλον έχουμε απέναντί μας αυτά τα συμφέροντα -τα οποία υπονοείτε- και δεν τα έχουμε συμμάχους. Δεν ξέρω, λοιπόν, ποιος με αυτήν την πολιτική θέλει να στείλει μήνυμα και ποιο ακριβώς είναι. Να ξεκαθαρίσουμε, όμως, ότι εμείς στο Υπουργείο Ανάπτυξης έχουμε επιλέξει με ποιους είμαστε και πού θέλουμε να πάμε, ξέρουμε ποιους υπηρετούμε, ξέρουμε σε ποιους απευθυνόμαστε και ζητάμε συμμαχίες και ξέρουμε πού θέλουμε να φθάσουμε. 
    Να πω για την παρέμβαση του κ. Παπουτσή, σχετικά με τη Βαρβάκειο, τα εξής: Εμάς, κύριε Παπουτσή, μας ήρθε στο Υπουργείο μία τροποποίηση, η οποία έχει συζητηθεί από τους συλλόγους που είναι στη Βαρβάκειο, τα τρία σωματεία με το Δήμο Αθηναίων. Μας ήρθε αυτή η τροποποίηση. 
    Και εγώ θέλω να ευχαριστήσω τον Πρόεδρο της Βουλής γιατί δέχθηκε να συζητηθεί σήμερα αυτή η τροποποίηση, επειδή μεταφέραμε το αίτημα το οποίο είναι παλιό των φορέων της αγοράς. Όμως, μετά τη δική σας παρέμβαση και εφόσον λέτε ότι έχετε μιλήσει τόσο με τον πρόεδρο των καταστηματαρχών όσο και με το Δήμο Αθηναίων …
    ΧΡΗΣΤΟΣ ΠΑΠΟΥΤΣΗΣ: Με τον κ. Σκανδαλίδη. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τον κ. Σκανδαλίδη. Εν πάση περιπτώσει, αφού υπάρχει αμφισβήτηση και τη μεταφέρετε κατά τον πλέον υπεύθυνο τρόπο που εγώ δεν έχω λόγο να τον αμφισβητήσω, αλλά έστω και αν υπάρχει αμφισβήτηση από τη μία πλευρά, εμείς θα αποσύρουμε αυτήν την τροποποίηση, γιατί δεν είχαμε κανένα λόγο να το φέρουμε αυτό. Το κάναμε υλοποιώντας τη συμφωνία των καταστηματαρχών με το Δήμο Αθηναίων. Ούτε κάναμε εμείς κάποια παρέμβαση στα ποσοστά, στις αυξήσεις. Αυτή ήταν μια συμφωνία και εμείς φέραμε την τροποποίηση. 
    Θα παρακαλέσω, λοιπόν, κύριε Πρόεδρε, η τροποποίηση που φέραμε ως άρθρο 15, να αποσυρθεί.
    ΠΡΟΕΔΡΕΥΩΝ (Αναστάσιος Νεράντζης): Άρα αποσύρεται ολόκληρο το άρθρο 15. Να καταχωρισθεί στα Πρακτικά.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Το άρθρο που αφορά τη Βαρβάκειο.
    Μιλήσατε επίσης για απαξίωση μηχανισμών, για τον ΕΦΕΤ. Βλέπετε ότι εμείς, και τώρα και το προηγούμενο διάστημα, προσπαθούμε να στηρίξουμε τον Ε.Φ.Ε.Τ. με κάθε τρόπο. Είναι λάθος να γίνεται προσπάθεια από κάποιες πλευρές υποβάθμισης του Ε.Φ.Ε.Τ.. Και τη δουλειά του έχει κάνει πάρα πολύ καλά και στηρίζεται. Και δεν ξέρω όσοι επικαλέστηκαν κάποιες μαρτυρίες εργαζομένων, τι ακριβώς υπονοούσαν. Θα ήθελα πολύ να μάθω ποιοι είναι αυτοί οι εργαζόμενοι και έφεραν διαμαρτυρίες για μη στήριξη και απαξίωση. Γιατί εγώ έχω το Προεδρείο του Σωματείου των Εργαζομένων που δεν ανήκει στο χώρο της Νέας Δημοκρατίας και έχει να πει μόνο καλά λόγια για τη συνεργασία που έχουμε, για τη στήριξη του Ε.Φ.Ε.Τ., γιατί λύσαμε οικονομικά και θεσμικά προβλήματα προκειμένου να στηρίξουμε αυτό το μοναδικό ελεγκτικό φορέα για να επιτελέσει το έργο του κατά τον καλύτερο τρόπο. Άρα, και αυτή η παραπληροφόρηση, που γίνεται για μας, δεν είναι κατανοητή. 
    Αναφερθήκατε πάλι στο θέμα του ηλιελαίου. Ρωτήσατε, γιατί η Ισπανία πήρε μέτρα από τις 23 Απριλίου και η Ελλάδα ξεκίνησε στις 6 Μαΐου. Γιατί απλά, η Ισπανία ήταν στο σήμα που δόθηκε στις 23 Απριλίου και έπρεπε να πάρει μέτρα, όπως και η Ελλάδα έπρεπε να πάρει μέτρα στις 6 Μαΐου, γιατί ήταν στο σήμα της 6ης Μαΐου. Αυτά είναι απλά. Γιατί δεν δίνουμε τα στοιχεία, να ρωτήσουμε για να μην υπάρχει και σ’ αυτό αυτή η παρανόηση, δημιουργώντας έτσι λανθασμένες εντυπώσεις σε όσους μας ακούν; 
    Ακούστηκε επίσης, για διαφωνίες Υπουργών. Δεν ξέρουμε ποιοι είναι αυτοί που κερδίζουν, αν κερδίζουν κάποιοι μεταφέροντας μία εικονική πραγματικότητα για διαφωνίες. Όλοι μας είμαστε στρατευμένοι για να υπηρετήσουμε τον τόπο με δική μας επιλογή, ασφαλώς υπηρετώντας μία συγκεκριμένη πολιτική. Αυτήν την πολιτική υπηρετούμε και σ’ αυτήν την πολιτική δεν χωρούν προσωπικά ζητήματα, που έτσι κι αλλιώς δεν υπάρχουν και αυτό πολύ περισσότερο όταν έχεις μοναδικό στόχο να υπηρετήσεις το κοινωνικό σύνολο.
    Ακούστηκε επίσης, για συμφωνία κυρίων και για οτιδήποτε άλλο. Και αναφέρθηκε η χθεσινή παρέμβαση της «VIVARTIA» για μείωση της τιμής κάποιου προϊόντος. Μα, νομίζω ότι πριν από μία, δύο μέρες εκπρόσωπος του ΠΑ.ΣΟ.Κ. ζήτησε μείωση των τιμών. Θα έλεγα ότι αν σε κάποιο κάλεσμα ανταποκρίθηκε ο κ. Βγενόπουλος, μάλλον ήταν στο κάλεσμα του ΠΑ.ΣΟ.Κ. που προηγήθηκε προχθές. Μην χρεώνετε, λοιπόν, σε μας τέτοιες προσεγγίσεις που δεν έχουν σχέση με την πραγματικότητα. 
    Να πούμε και κάτι ακόμα. Για μας δεν υπήρξαν και δεν υπάρχουν συμφωνίες κυρίων, γιατί οι συμφωνίες κυρίων που γίνονται με τη λογική της αστυνόμευσης και των εκβιασμών αργά ή γρήγορα ξεφεύγουν από τα πλαίσια αυτής της συμφωνίας. Αυτά εμάς δεν μας εκφράζουν. Εμείς όλο αυτόν τον καιρό αναλύοντας τα πραγματικά οικονομικά μεγέθη και στοιχεία επιχειρήσεων και φορέων της αγοράς ομοειδών προϊόντων, ερχόμαστε σήμερα έχοντας την πλήρη εικόνα κοστολογικών στοιχείων και παρεμβαίνουμε ασφαλώς στους εκπροσώπους των εταιρειών, αλλά κάνοντας δομική παρέμβαση πάνω στην ουσία του θέματος και όχι με προσωρινές συμφωνίες που ή δεν θα τηρηθούν ή δεν θα αποδώσουν.
    Αυτή είναι η διαφορά με το χθες, είναι ποιοτική και πιστεύουμε ότι ουσιαστικά θα είναι και αποτελεσματική, γιατί γίνεται στην ουσία του προβλήματος ώστε να μπορέσει να έχει διάρκεια, να μην είναι μία συμφωνία εφήμερη, όπως έγινε στο παρελθόν. 
    Επειδή μας αναγκάζετε και μας θυμίζετε τι έγινε με τις συμφωνίες κυρίων, βεβαίως έγινε τότε και ξέραμε πως έγινε. Είχε ημερομηνία λήξεως η ένταξή μας στην Ο.Ν.Ε.. Τι έγινε μετά; Οι τιμές πήγαν ψηλά. Ήλθε και η ισοτιμία του ευρώ και όλες οι τιμές πήγαν στα ύψη. Αυτό είναι που μας οδήγησε σήμερα εδώ. Ήλθε και η διεθνής κρίση και τα πράγματα έχουν δυσκολέψει πολύ. 
    Εμείς λοιπόν δεν είμαστε διατεθειμένοι να επαναλάβουμε μία πολιτική που ούτε μας εκφράζει και που στο τέλος-τέλος ούτε απέδωσε. Εμείς, κύριοι συνάδελφοι, θα πρέπει να πω ότι θα συνεχίσουμε την προσπάθεια την οποία κάνουμε. 
    Δεν εξαγγείλαμε νέα μέτρα σήμερα. Έχουμε τα σαράντα ένα μέτρα τα οποία από την αρχή οριστικοποιήσαμε σαν δέσμη μέτρων και είπαμε ότι μπορεί να αλλάξουν την εικόνα της αγοράς. Κάθε ένα θα φέρει το δικό του αποτέλεσμα και όλα μαζί θα αλλάξουν την εικόνα και πιστεύουμε ότι θα πετύχουμε.
    Είπαμε όμως, πως στην προσπάθεια αυτή, αν ξεφεύγει κάτι από εμάς, αν κάτι άλλο μπορεί να υλοποιηθεί, είμαστε έτοιμοι να το ακούσουμε, να το καταγράψουμε και να το υλοποιήσουμε. Άρα, ας μη γίνεται μία παραπληροφόρηση για τα μέτρα. Ας μην υποτιμούμε μία προσπάθεια που στο τέλος-τέλος δεν έχει ουσιαστικό αντίλογο, δεν έχει αντιπρόταση, γιατί κανένα κόμμα, κανένας φορέας της αγοράς δεν ήλθε να πει «μην κάνετε αυτό, μην υλοποιείτε τα σαράντα ένα μέτρα, υλοποιείστε κάτι άλλο». 
    Άρα, αυτήν την ώρα για να αντιμετωπίσουμε το μεγάλο πρόβλημα της αγοράς, να αντιμετωπίσουμε τα διαρθρωτικά εκείνα προβλήματα που έχουν καταγραφεί από το Υπουργείο Ανάπτυξης και τα οποία μαζί με τη διεθνή κρίση επιδεινώνουν την κατάσταση, αυτή είναι η μόνη διέξοδος. 
    Αυτήν την προσπάθεια εμείς θα τη συνεχίσουμε, με όποιο τρόπο νομίζουμε ότι είναι σωστός και με όσα στοιχεία οι συνάδελφοι από όλα τα κόμματα έλθουν να υποδείξουν. Και θέλουμε να πιστεύουμε ότι πράγματι η εικόνα της αγοράς σιγά-σιγά θα αρχίσει να αλλάζει.
    Ας εκλείψει λοιπόν η μοιρολατρία και η απογοήτευση που δεν οδηγεί πουθενά. Το πρόβλημα είναι ασφαλώς δύσκολο και δεν υπάρχει μόνο στην Ελλάδα. Παρουσιάζουμε την Ελλάδα σαν να είναι η κόλαση και όλες οι άλλες χώρες ο παράδεισος. Μόνο τις εικόνες αν δει κάποιος από την τηλεόραση όπως και τα προβλήματα που καταγράφονται και στις άλλες χώρες τότε, θα πεισθεί ότι το πρόβλημα που αντιμετωπίζουμε δεν είναι μόνο πρόβλημα της Ελλάδας, είναι πρόβλημα ευρωπαϊκό, θα έλεγα διεθνές.
    Σ’ αυτήν την προσπάθεια, λοιπόν, εμείς θα συνεχίσουμε με ομοψυχία. Θα συνεχίσουμε την πρωτοβουλία που πήραμε με τη σιγουριά, θα έλεγα, όχι την ελπίδα, ότι πολύ σύντομα θα αρχίσουν να φαίνονται τα πρώτα αποτελέσματα. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
    Θέλετε το λόγο, κύριε Παπουτσή; 
    ΧΡΗΣΤΟΣ ΠΑΠΟΥΤΣΗΣ: Ναι, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Θα είσθε, ούτως ή άλλως σύντομος, κύριε Παπουτσή, διότι συνεδριάζουμε ήδη περίπου οκτώ ώρες. 
    ΧΡΗΣΤΟΣ ΠΑΠΟΥΤΣΗΣ: Θα το προσπαθήσω, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή, έχετε το λόγο. Δεν μπορώ να σας το αρνηθώ. 
    ΧΡΗΣΤΟΣ ΠΑΠΟΥΤΣΗΣ: Παρακολουθούσα με πολύ μεγάλη προσοχή την αγόρευση του κυρίου Υφυπουργού και σημείωσα ότι περίπου στο δέκατο όγδοο λεπτό της παρέμβασής του αναφέρθηκε σ’ αυτό το οποίο γνωρίζει σήμερα όλος ο ελληνικός λαός. Από χθες το βράδυ ενημερώνεται διαρκώς από τα δελτία ειδήσεων, τα Μέσα Μαζικής Ενημέρωσης, ότι η Κυβέρνηση παίρνει μέτρα για την ακρίβεια.
    Στο δέκατο όγδοο λεπτό της αγόρευσής του, στο τέλος της συνεδρίασης –μετά από οκτώ ώρες συνεδρίασης- μας είπε ότι σήμερα δεν ανακοινώθηκαν νέα μέτρα. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Το είπα και ενωρίτερα.
    ΧΡΗΣΤΟΣ ΠΑΠΟΥΤΣΗΣ: Αναρωτιέμαι, τα Μέσα Μαζικής Ενημέρωσης θα δεχτούν την επικοινωνιακή παρότρυνση του επιτελείου της Κυβέρνησης για να λένε από δω και πέρα ότι η Κυβέρνηση δεν πήρε κανένα μέτρο για την ακρίβεια; Αναρωτιέμαι. 
    Το λέω, απλώς, διότι θέλω να ξεκαθαρίσω κάτι, ότι έτσι δεν κυβερνάται η χώρα, ότι τα οφέλη απ’ αυτήν την υπόθεση και απ’ αυτό το χειρισμό στη διαχείριση της εξουσίας είναι πρόσκαιρα οφέλη. Δημιουργείτε μία εντύπωση. Δίνετε πολύ μεγάλη προσοχή στο πώς θα διαμορφώσετε μια εικόνα προς τον κόσμο, αλλά στην πραγματικότητα κάνετε μία τρύπα στο νερό. Δεν κάνετε απολύτως τίποτα. Αυτή είναι η ουσία και το λογαριασμό απ’ αυτήν την άσκηση τον πληρώνει ο κοσμάκης, ο φτωχός, ο εργαζόμενος, ο οικογενειάρχης, ο οποίος βλέπει τις τιμές να τραβούν την ανηφόρα. 
      Από εσάς ακούει ότι θα πάρετε μέτρα. Δεν παίρνετε κανένα μέτρο και αύριο οι τιμές θα συνεχίσουν να τραβούν την ανηφόρα. Αυτή είναι η ωμή αλήθεια. Και ταυτόχρονα ακούει και διάφορες δικαιολογίες. Πότε είναι η διεθνής συγκυρία, πότε είναι οι Ηνωμένες Πολιτείες της Αμερικής και καμμιά φορά βεβαίως, όπως και τώρα πριν από λίγο, ξανά η Ευρώπη, το ευρώ, η Οικονομική και Νομισματική Ένωση. 
      Αναφέρθηκα στις «συμφωνίες των κυρίων» για να υπενθυμίσω την χλεύη του Πρωθυπουργού κ. Καραμανλή και των συναδέλφων της Νέας Δημοκρατίας προς την Κυβέρνηση του ΠΑ.ΣΟ.Κ. για την περίοδο στην οποία αναφερθήκατε, κύριε Βλάχο, για την περίοδο πριν την ένταξη της χώρας στην Οικονομική και Νομισματική Ένωση, αλλά και μετά. Γιατί η χώρα δεν μπήκε με τον αυτόματο πιλότο στην Οικονομική και Νομισματική Ένωση ούτε ήταν καθόλου δεδομένο. Οι οικονομικοί μας δείκτες ήταν σε καλύτερη θέση από της Ιταλίας εκείνη την εποχή. Και εφόσον η Οικονομική και Νομισματική Ένωση δεν μπορούσε να ξεκινήσει χωρίς μία από τις πρώτες δυνάμεις στην Ευρώπη, την Ιταλία, η οποία ταυτόχρονα είναι και μία από τις μεγαλύτερες βιομηχανικές χώρες του κόσμου, γι’ αυτό συμπαρέσυρε και την Ελλάδα. Όμως αυτό δεν ήταν αποτέλεσμα πάλι μιας αυτόματης διαδικασίας. Ήταν αποτέλεσμα της προσπάθειας του συνόλου των εργαζομένων της χώρας, που συμφώνησαν να προσπαθήσουν τότε στα πλαίσια της κοινωνικής συμφωνίας, αλλά και των επιχειρήσεων και του εμπορικού και επιχειρηματικού κόσμου, που συναίνεσαν σε μία αυτοδέσμευση, όσον αφορά τις αυξήσεις της εποχής εκείνης, μισθών αλλά και τιμών. 
      Αυτό όμως είναι μία σύγχρονη αντίληψη για τη διακυβέρνηση των κρατών-μελών, δηλαδή η συμφωνία των κοινωνικών εταίρων, ο συνεχής διάλογος, η αναζήτηση των κοινών προσεγγίσεων, η αναζήτηση και η επισήμανση κάθε φορά προς όλες τις κατευθύνσεις ότι πέρα από την ευθύνη απέναντι στην κοινωνική μας ομάδα υπάρχει και η ευρύτερη κοινωνική ευθύνη. 
      Γι’ αυτό σας κατακρίνουμε. Γι’ αυτό καταγγέλλουμε τη Νέα Δημοκρατία. Διότι δεν έχει ακριβώς αυτήν την αντίληψη για τη σύγχρονη λειτουργία των κοινωνιών και του κράτους, ενός κράτους δικαίου, ενός κράτους σύγχρονου, που πρέπει να εγγυάται ταυτόχρονα την οικονομική ανάπτυξη, αλλά και την κοινωνική συνοχή. Η πολιτική σας, δυστυχώς, δεν μπορεί να έχει αποτέλεσμα ούτε στην ανάπτυξη ούτε βεβαίως στην κοινωνική συνοχή και γι’ αυτό ασκούμε κριτική και λέμε ότι δεν μπορεί να κυβερνηθεί η χώρα με επικοινωνιακά τεχνάσματα. Η χώρα χρειάζεται σοβαρή, υπεύθυνη, ρεαλιστική κυβέρνηση που να πιάνει τα πράγματα από εκεί που έχουν διαμορφωθεί και να βρίσκει λύσεις με βάση το δημόσιο συμφέρον. Αυτός είναι ο ρόλος της κάθε Κυβέρνησης. Τα υπόλοιπα είναι φιλολογίες. Αν είναι ο άλλος περισσότερο κρατιστής ή λιγότερο φιλελεύθερος, αυτές είναι αναζητήσεις για το χώρο της Δεξιάς. 
      Και βεβαίως ακούω και τους συναδέλφους του ΛΑ.Ο.Σ. που τον τελευταίο καιρό επιδίδονται πάρα πολύ σ’ αυτού του είδους τις προσεγγίσεις. Το αντιλαμβάνομαι πλήρως. Θέλουν να σας περάσουν το μήνυμα ότι ο μόνος δρόμος είναι ο ΛΑ.Ο.Σ, ο μόνος τρόπος για τη στήριξη της Κυβέρνησης είναι ο ΛΑ.Ο.Σ.. Όχι οι πολίτες, αλλά ο Λαϊκός Ορθόδοξος Συναγερμός. Κι εμείς μπορούμε να συμφωνήσουμε στη γενική διατύπωση ότι τη λύση θα δώσει ο λαός. Φυσικά, θα τη δώσει ο λαός: οι πολίτες, η ελληνική κοινωνία, οι ενεργοί πολίτες, ο δημοκρατικός λαός του τόπου, οι προοδευτικοί άνθρωποι, αυτοί οι οποίοι πραγματικά αναζητούν μία νέα, σύγχρονη πρόταση διακυβέρνησης της χώρας. 
      Όσον αφορά το θέμα της Βαρβακείου, κύριε Υπουργέ, η απόσυρση αυτής της τροπολογίας οδηγεί ξανά σε ανασφάλεια όλους τους ανθρώπους…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Την αποσύραμε.
      ΧΡΗΣΤΟΣ ΠΑΠΟΥΤΣΗΣ: Δεν έχω αντίρρηση να την αποσύρετε, αλλά με μία δέσμευση, ότι θα επανέλθετε το ταχύτερο δυνατόν με τη ρύθμιση. Γιατί εφέτος, αυτήν τη χρονιά, το 2008, λήγουν οι περισσότερες συμβάσεις.
      Εκείνο το οποίο θα ήθελα να αξιολογήσετε με τη δική μου παρέμβαση  είναι ότι η ρύθμιση την οποία κάνετε, όσον αφορά το 10% που προτείνατε για την αύξηση του μισθώματος, είναι επαχθής ρύθμιση. Γιατί αν θα μπορούσε να ήταν 5%, για παράδειγμα, και μετά, στην πρώτη διετία να υπήρχε αύξηση με τον πληθωρισμό συν 1%, θα μπορούσε να γίνει αποδεκτό. 
      Όμως, σύμφωνα με τη δική μου ενημέρωση, όπως προήλθε από τον κ. Τσιρώνη –Πρόεδρο της Βαρβακείου- και το συνάδελφο κ. Σκανδαλίδη που είναι επικεφαλής της Αντιπολίτευσης στο Δήμο της Αθήνας, δεν γνώριζαν τίποτα ούτε για την πρόθεσή σας, ούτε για το περιεχόμενο της ρύθμισης.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Με συγχωρείτε, να σας διακόψω μισό λεπτό, να μην πηγαίνω τώρα στο γραφείο μου να σας τη φέρω γραπτώς. Μας την έχει δώσει ο νομικός σύμβουλος των καταστημάτων της αγοράς. Την έχω γραπτώς στο γραφείο μου. Ελέξτε το, σας παρακαλώ. Είναι συμφωνία, την οποία πέτυχαν οι δυο τους και μας την έφεραν. Είναι πρωτοβουλία δική μας. 
      ΧΡΗΣΤΟΣ ΠΑΠΟΥΤΣΗΣ: Πολύ ωραία. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ούτε μπήκαμε ούτε θα μπούμε στο πέντε, στο δέκα. Όσο πουν. Γι’ αυτό και βλέπετε ότι από τη στιγμή που υπάρχει υπαναχώρηση από τη μία πλευρά, εμείς δεν έχουμε αντίρρηση...
      ΧΡΗΣΤΟΣ ΠΑΠΟΥΤΣΗΣ: Πολύ ωραία, θέλουμε τη δέσμευση όμως, παρακαλώ, κύριε Βλάχο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Και, βεβαίως, αν συμφωνήσουν, δεν εμπλέκεται το Υπουργείο Ανάπτυξης. Αφορά αυτούς. 
      ΧΡΗΣΤΟΣ ΠΑΠΟΥΤΣΗΣ: Με τη δέσμευση, όμως, να γίνει το ταχύτερο δυνατόν. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Αν οι δύο πλευρές συμφωνήσουν, εμείς δεν έχουμε αντίρρηση. Όμως, την συμφωνία την είχαν. Δεν την φέραμε στα καλά καθούμενα. Την έχω γραπτώς, αλλά φαντάζομαι ότι συνεννοούμαστε τώρα και δεν χρειάζεται να συνεννοηθούμε με το γραφείο να μας στείλουν με φαξ, το κείμενο. 
      ΧΡΗΣΤΟΣ ΠΑΠΟΥΤΣΗΣ: Όχι, όχι, προς Θεού. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Άρα, δεν το διατυπώσαμε εμείς. Η διατύπωση είναι δική τους. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Παπουτσή, συνεχίστε. 
      ΧΡΗΣΤΟΣ ΠΑΠΟΥΤΣΗΣ: Αντιλαμβάνομαι ότι έχετε την καλή πρόθεση να δώσετε μία ρύθμιση στο θέμα. Και αντιλαμβάνομαι ότι η απόσυρση είναι δεδομένη, όσον αφορά το άρθρο 15, όπως και η δέσμευσή σας ότι το ταχύτερο δυνατόν –εφόσον συμφωνήσουν τα ενδιαφερόμενα μέρη- θα προσέλθετε για τη νομοθετική ρύθμιση. Χαίρομαι ιδιαιτέρως γι’ αυτό. 
      Θα έχουμε την ευκαιρία την επόμενη εβδομάδα να συζητήσουμε, όπως είπατε –και χάρηκα γι’ αυτό- για τον Ε.Φ.Ε.Τ. και τις πρωτοβουλίες, οι οποίες έχουν αναληφθεί αυτήν την περίοδο. Στο μεταξύ όμως εδώ θα ήθελα να παρακαλέσω για λιγότερη επικοινωνιακή διαχείριση του θέματος και περισσότερη ουσία. 
      Αντί να κινηθούν γρήγορα οι μηχανισμοί, εσείς τι κάνατε; Πληρώσατε –αδρά, υποθέτω- στα Μέσα Μαζικής Ενημέρωσης ολοσέλιδες καταχωρήσεις, για να εξηγήσετε ότι πράγματι υπάρχουν ελεγκτικοί μηχανισμοί. Μα, αν υπήρχαν ελεγκτικοί μηχανισμοί και οι μηχανισμοί στα λιμάνια –όπως σωστά υπενθύμισε ο συνάδελφος κ. Κατσιφάρας στην αγόρευσή του- ενδεχομένως να μην ήταν η Ελλάδα η είσοδος του ηλιέλαιου με ορυκτέλαιο. Αυτή είναι η αλήθεια. Η αλήθεια είναι ότι αν λειτουργούσαν σωστά οι έλεγχοι, δεν θα ξεφόρτωνε κανένα πλοίο στην Ελλάδα χωρίς να υπάρχει έλεγχος. Άρα, ο έλεγχος γιατί δεν έγινε; 
      Επιπλέον, πώς ήταν σίγουροι εκείνοι οι οποίοι έστελναν τα πλοία φορτωμένα με το ηλιέλαιο και το ορυκτέλαιο ότι εύκολα θα περάσουν στην ελληνική αγορά; Πώς ήταν σίγουροι; Προφανώς, υπήρξε κάποιος –προμηθευτής, ενδεχομένως- ο οποίος ήταν σίγουρος ότι είχε προστασία. 
      Ο συνάδελφος κ. Αγοραστός, ο οποίος εκλέγεται στη Λάρισα και είναι κοντοχωριανός στην περιοχή του σκανδάλου –το Βόλο εννοώ, τη Μαγνησία- γνωρίζει ότι βοά η Θεσσαλία περί αυτού του γεγονότος, ότι δηλαδή υπήρχε μία πολύ ευνοϊκή μεταχείριση, λόγω των προσωπικών και οικογενειακών σχέσεων, ενός συγκεκριμένου προμηθευτού. Αυτή είναι η αλήθεια. 
      Ως εκ τούτου, λοιπόν, έπρεπε αυτήν τη στιγμή να δώσετε εντολή και να πάρετε ουσιαστικές αποφάσεις προκειμένου να σταματήσουν οι ευνοϊκές ρυθμίσεις, οι προστατευμένες διακινήσεις –γιατί περί αυτού πρόκειται- του ηλιέλαιου με το ορυκτέλαιο, αντί να πληρώνετε τόσα πολλά χρήματα στις εφημερίδες. Ο κόσμος δεν πρόκειται να πεισθεί ότι λειτουργούν οι ελεγκτικοί μηχανισμοί, όταν αυτήν τη στιγμή ψάχνουμε από «χωρίον εις χωρίον» τα μπουκάλια και τα βαρέλια με το ηλιέλαιο νοθευμένο με ορυκτέλαιο. Αυτή είναι η αλήθεια.
      Τέλος –μία φράση, κύριε Πρόεδρε και τελειώνω- το νομοσχέδιο αυτό είναι ένα νομοσχέδιο, το οποίο είναι αποσπασματικό νομοσχέδιο, φέρνει δηλαδή αποσπασματικές ρυθμίσεις, όσον αφορά τον Αγορανομικό Κώδικα. Και θέλω με μία φράση να ξεκαθαρίσω τη δική μας θέση, τη θέση του ΠΑ.ΣΟ.Κ..
      Εμείς πιστεύουμε στη διαρκή ενίσχυση του Αγορανομικού Κώδικα με τρόπο δίκαιο, με τρόπο που δεν θίγει τις μικρομεσαίες επιχειρήσεις, με τρόπο τέτοιο που δημιουργεί αυστηρές προϋποθέσεις για τη λειτουργία της αγοράς, αλλά δεν θίγει τις μικρομεσαίες επιχειρήσεις.
      Γνωρίζουμε εξάλλου, από την εφαρμογή του δικαίου, ότι σε ορισμένες περιπτώσεις –σε όλα τα επίπεδα και σε όλα τα πεδία- η αυστηρότατη εφαρμογή του νόμου πολλές φορές λειτουργεί εις βάρος της ίδιας της πρόθεσης του νομοθέτη. 
      Εγώ δεν αμφισβητώ τις καλές προθέσεις του κυρίου Υπουργού και του κυρίου Υφυπουργού. Εκείνο που έχει σημασία όμως είναι ότι οι ρυθμίσεις αυτές είναι αποσπασματικές και σε ορισμένες περιπτώσεις είναι ρυθμίσεις, οι οποίες –όλοι γνωρίζουμε- δεν πρόκειται να υλοποιηθούν.
      Και δεν πρόκειται να υλοποιηθούν, γιατί η Κυβέρνηση την ίδια στιγμή δεν έχει πάρει τα απαραίτητα μέτρα, δεν έχει πάρει τους απαραίτητους κοστολόγους. Δεν υπάρχουν κοστολόγοι στις υπηρεσίες του Υπουργείου. Αυτό είναι κοινό μυστικό. Δεν το ξέρει ο κόσμος; Το ξέρουμε οι παροικούντες την Ιερουσαλήμ. Δεν υπάρχουν υπηρεσίες για να υλοποιήσουν αυτού του είδους τις ρυθμίσεις και φοβάμαι ότι θα υπάρξουν αδικίες. Και όχι μόνο αδικίες, αλλά νομοθετούμε εδώ τη δυνατότητα της εκάστοτε αρχής είτε νομαρχιακής είτε κεντρικής, προκειμένου να κάνουν με ρουσφέτι τη ρύθμιση της αγοράς.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ. Έχετε υπερβεί το χρόνο.
      ΧΡΗΣΤΟΣ ΠΑΠΟΥΤΣΗΣ: Και βεβαίως, με ρουσφέτι την επιβολή των προστίμων...
      ΠΡΟΕΔΡΕΥΩΝ (Αναστάσιος Νεράντζης): Μάλιστα.
      ΧΡΗΣΤΟΣ ΠΑΠΟΥΤΣΗΣ: …κάτι το οποίο δεν είναι μία εικόνα για μια σύγχρονη χώρα, την οποία υποθέτω ότι όλοι μας θέλουμε.
      Γι’ αυτούς τους λόγους, κύριε Πρόεδρε, εμείς, παρά το γεγονός ότι πιστεύουμε στην ενίσχυση και στον εκσυγχρονισμό του Αγορανομικού Κώδικα, παρ’ όλα αυτά, εμείς θεωρούμε ότι αυτό το νομοσχέδιο θα έπρεπε να ήταν πιο ολοκληρωμένο...
      ΠΡΟΕΔΡΕΥΩΝ (Αναστάσιος Νεράντζης): Μάλιστα.
      ΧΡΗΣΤΟΣ ΠΑΠΟΥΤΣΗΣ: ...και να συνοδεύεται από συνολικά μέτρα υποστήριξής του και τις εγγυήσεις για την υλοποίησή του. Και γι’ αυτό το λόγο, το καταψηφίζουμε.
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο για ένα τρίλεπτο ο κ. Ροντούλης.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μιλήσατε, ήδη, τέσσερις φορές. Δεν πρόκειται να τελειώσουμε ποτέ. Σας παρακαλώ. Θα μιλήσει και ο κ. Φώλιας στο τέλος.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Πρέπει να απαντήσω…
      ΠΡΟΕΔΡΕΥΩΝ (Αναστάσιος Νεράντζης): Δεν θα απαντήσετε τώρα, σας παρακαλώ. Αφήστε τον κ. Ροντούλη. Έχετε μιλήσει δεκαοκτώ λεπτά, όταν έπρεπε να μιλήσετε μόνο δώδεκα και μου λέτε τώρα να ξαναμιλήσετε;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Πρέπει να απαντήσω στη μομφή την οποία εξαπέλυσε ο κ. Παπουτσής.
      ΠΡΟΕΔΡΕΥΩΝ (Αναστάσιος Νεράντζης): Ποια μομφή; Είπε την άποψή του.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Για τα περί προστασίας. Τα περί προστασίας εμάς δεν μας αγγίζουν.
      ΠΡΟΕΔΡΕΥΩΝ (Αναστάσιος Νεράντζης): Μάλιστα.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν ξέρουμε ποιοι είχαν προστασία και σε ποιες εποχές, αλλά εμείς είμαστε αυτοί που κάναμε αυτό που υπονοήσατε, χωρίς να πείτε το όνομα. Ήρθαμε και κλείσαμε την επιχείρηση την οποία έπρεπε να είχε κλείσει η νομαρχία εδώ και καιρό, κύριε Παπουτσή.
      Για εμάς, λοιπόν, υπονοούμενα δεν θα αφήνετε σε αυτήν την Αίθουσα. Αυτό είναι το πρώτο.
      Δεύτερον, επειδή μιλήσατε για τους ελέγχους στα τελωνεία. Θα πρέπει να σας πω ότι το συγκεκριμένο προϊόν μπήκε από πολλά λιμάνια όλης της Ευρώπης και διακινήθηκε σε δεκαοκτώ ευρωπαϊκές χώρες. Καμμία κρατική υπηρεσία ελέγχου δεν βρήκε το μόλυσμα. Βρέθηκε από αυτοελέγχους και καταγγέλθηκε στους αντίστοιχους Ε.Φ.Ε.Τ. Αυτή είναι η πραγματικότητα. Και αυτά που λέμε εμείς έχουμε στοιχεία να τα αποδείξουμε. Αυτά που λέτε εσείς δεν έχετε στοιχεία και δεν μπορείτε να τα αφήνετε έτσι, να πλανώνται σ’ αυτήν την Αίθουσα.
      ΧΡΗΣΤΟΣ ΠΑΠΟΥΤΣΗΣ: Τι; Δεν έχουμε στοιχεία;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τα περί προστασίας σαν Υπουργείο, αλλά και σαν άτομα, σας τα επιστρέφουμε. Και δεν πρέπει να ακούγονται αυτές οι φράσεις εδώ πέρα.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: ...(δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, έχω δώσει ήδη το λόγο, κύριε Παπουτσή.
      Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, επιτρέψτε μου, κατ’ αρχάς, να σας συγχαρώ για την ομιλία που κάνατε στην Έκθεση Βυζαντινού Πολιτισμού με την ευκαιρία της συμπληρώσεως φέτος πεντακοσίων πενήντα πέντε ετών από την Άλωση της Κωνσταντινουπόλεως. Αυτό σας τιμά και κοντά σε σας, αποτελεί τιμή και για όλους εμάς ως μέλη του Ελληνικού Κοινοβουλίου.
      Κύριε Παπουτσή, αρέσκεστε στο ΠΑ.ΣΟ.Κ. να παίζετε το ρόλο «κηνσόρων», «τιμητών». Τα δικά σας τα χάλια τα ξεχάσατε, για να σας το πω έτσι απλά να το καταλάβετε; Κραυγαλέα αποτυχία είχατε στο μέτωπο της ακρίβειας ως κυβέρνηση και ένας από τους λόγους που απωλέσατε την εξουσία είναι και αυτός. Μην το ξεχνάτε, λοιπόν, και εξαπολύετε μύδρους, ως προερχόμενοι από παρθενογένεση. Αυτό είναι το πρώτο.
      Δεύτερον, μας κατηγορήσατε -όχι εμμέσως, αμέσως- ότι θέλουμε να παίξουμε το ρόλο υποστυλώματος, υποστηρίγματος στη Νέα Δημοκρατία.
      Σας πληροφορώ, λοιπόν, ότι δεν πρέπει να κρίνετε «εξ ιδίων τα αλλότρια», διότι, υπό το άγχος της απώλειας της εξουσίας, που και πάλι στην επόμενη εκλογική αναμέτρηση θα υποστείτε, παρακαλάτε τον κ. Τσίπρα να συμπράξετε στην επόμενη εκλογική αναμέτρηση.
      Άρα, λοιπόν, αυτά που λέτε για το Λαϊκό Ορθόδοξο Συναγερμό μάλλον τα λέτε, γιατί κρίνετε «εξ ιδίων».
      Έρχομαι τώρα στο νομοσχέδιο.
      Κύριε Υπουργέ, ειλικρινά, εγώ δεν θα ασκήσω τώρα στο τέλος κριτική ή οτιδήποτε άλλο. Ό,τι ήταν να πούμε το είπαμε. Θέλω, όμως, ειλικρινά, μία απάντηση ενός λεπτού από εσάς, σε ένα κομβικής σημασίας ερώτημα: Υπάρχει αισχροκέρδεια; Θα μου πείτε: Τι ερώτημα είναι αυτό; Αυτονόητη απάντηση, αν κρίνω και από τις τοποθετήσεις σας, τον Τύπο, τις συνεντεύξεις σας που παρακολουθώ. Υπάρχει αισχροκέρδεια.
      Σας παρακαλώ πολύ, λοιπόν. Για να έχει κάποιο αποτέλεσμα η οκτάωρη συζήτηση που έγινε μέσα σ’ αυτήν εδώ τη Βουλή, μπορείτε να δώσετε έναν απλό, κατανοητό ορισμό της αισχροκέρδειας; Διότι, στελέχη του Κόμματός σας λένε: Μα τι ορισμό ζητάς τώρα, τη στιγμή που είμαστε σε καθεστώς ελεύθερης οικονομίας; Πείτε μας: 33% και πάνω είναι αισχροκέρδεια; Είναι αισχροκέρδεια 40% και πάνω;
      Διότι, ο πυρήνας του όλου προβλήματος εκεί είναι, κύριε Υπουργέ, να ορίσουμε ένα επίπεδο διακύμανσης του κέρδους, πάνω από το οποίο κάποιος αισχροκερδεί. Δηλαδή, λειτουργεί εις βάρος του εισοδήματος της ελληνικής οικογένειας. Αυτό αν το καταλάβουμε, το μετουσιώσουμε σε πράξη αν το βάζαμε μέσα στο νομοσχέδιο αυτό. Σας πληροφορώ ότι δεν θα είχα κανένα απολύτως πρόβλημα να σας απονείμω εύσημα, να υπερψηφίσω και να πω ότι γίνεται μία πραγματική προσπάθεια. Αυτό το αποφεύγετε συστηματικά. Άρα, λοιπόν, ό,τι και να γίνει, κάνουμε μία τρύπα στο νερό. 
      Ευχαριστώ πολύ, κύριε Πρόεδρε και μίλησα και λιγότερο από το χρόνο μου.
      ΠΡΟΕΔΡΕΥΩΝ (Αναστάσιος Νεράντζης): Μιλήσατε πράγματι, πιο λίγο. Το εκτιμώ ιδιαίτερα και σας ευχαριστώ.
      Νομίζω ότι έχει κλείσει η συζήτηση. Κάτι θα ήθελε να πει ο κ. Παπουτσής. Ο χρόνος σας έχει περάσει, για να εξηγούμεθα.
      ΧΡΗΣΤΟΣ ΠΑΠΟΥΤΣΗΣ: Μία φράση μόνο, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Αλλά να είναι μία. Σας παρακαλώ, για να κλείσει ο κύριος Υπουργός μετά και να τελειώνουμε αυτήν τη μαραθώνια συνεδρίαση.
      ΧΡΗΣΤΟΣ ΠΑΠΟΥΤΣΗΣ: Απλώς, δεν θέλω να μένουν παρεξηγήσεις στην Αίθουσα. 
      Πρώτα απ’ όλα στον κ. Ροντούλη. Εγώ δεν αμφισβητώ, απλώς διέκρινα αυτό το οποίο κάνετε με πολύ συστηματικό τρόπο.
      ΑΣΤΕΡΙΟΣ ΡΟΝΤΟΥΛΗΣ: Το ερμηνεύσατε λάθος. 
      ΧΡΗΣΤΟΣ ΠΑΠΟΥΤΣΗΣ: Όχι. Επιχειρείτε με κάθε τρόπο να πείσετε τους ψηφοφόρους της Νέας Δημοκρατίας ότι είστε αυθεντικότεροι εκφραστές της Δεξιάς απ’ ό,τι η Νέα Δημοκρατία.
      ΑΣΤΕΡΙΟΣ ΡΟΝΤΟΥΛΗΣ: Τώρα το λέτε διαφορετικά.
      ΧΡΗΣΤΟΣ ΠΑΠΟΥΤΣΗΣ: Μα, αυτό κάνετε.
      ΑΣΤΕΡΙΟΣ ΡΟΝΤΟΥΛΗΣ: Τώρα, έτσι όπως το λέτε, να το δεχθώ ότι είμαστε αυθεντικότεροι εκφραστές.
      ΧΡΗΣΤΟΣ ΠΑΠΟΥΤΣΗΣ: Στην κατεύθυνση αυτήν ενδιαφέρεστε πάρα πολύ για την παράταξη της Δεξιάς, για το πώς θα κυβερνάει τη χώρα. Έτσι μπράβο, για να συνεννοούμαστε. Αυτό είπα, ότι υπάρχει μία συγγενική αλληλεγγύη προς την Κυβέρνηση…
      ΑΣΤΕΡΙΟΣ ΡΟΝΤΟΥΛΗΣ: Αφήστε την αλληλεγγύη.
      ΧΡΗΣΤΟΣ ΠΑΠΟΥΤΣΗΣ: …γιατί το βασικό ενδιαφέρον είναι πώς θα μείνει η Δεξιά στη διακυβέρνηση της χώρας.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, αφήστε τον κ. Παπουτσή να ολοκληρώσει.
      ΧΡΗΣΤΟΣ ΠΑΠΟΥΤΣΗΣ: Δεύτερον, όσον αφορά τον κ. Βλάχο, ήθελα να πω το εξής: Όταν μιλάμε για ευνοημένους εισαγωγείς ή ευνοουμένους εισαγωγείς και την προστασία την οποία απολαμβάνουν, δεν μιλάμε γενικώς και αορίστως. Σας ανέφερα συγκεκριμένα το παράδειγμα του Βόλου, για να μην αναφερθώ και σε άλλες συγκεκριμένες περιπτώσεις. Θα έρθει, όμως, η συζήτηση και εκεί. 
      Μέχρι τότε, όμως, για τον προβληματισμό το δικό σας, σας λέω ότι ο έλεγχος από τον Ε.Φ.Ε.Τ. και από τα συνεργεία του Ε.Φ.Ε.Τ. γίνεται με κεντρικό σχεδιασμό. Δεν γίνεται σε κάθε περιοχή ξεχωριστά και από μόνος του, ούτε τα συνεργεία από μόνα τους μπορούν να πάνε από το ένα εργοστάσιο στο άλλο ή από την μία επιχείρηση στην άλλη. Είναι με κεντρικό σχεδιασμό, με εντολές. Ψάξτε, λοιπόν, τις εντολές τον τελευταίο καιρό, για να δούμε πού υπήρξαν εντολές για να μη γίνουν οι έλεγχοι και τα ξαναλέμε. Και τότε θα ξαναμιλήσουμε για το ποιος προστατεύει, ποιον. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Παπουτσή.
      Τη συζήτηση θα κλείσει ο Υπουργός Ανάπτυξης κ. Φώλιας, ο οποίος δέχθηκε πολλά «πυρά» ότι απουσιάζει, αλλά είναι «πανταχού παρών» και φαντάζομαι και τα «πάντα πληρών».
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κύριε Πρόεδρε, δεν δευτερολογούμε εμείς; 
      ΠΡΟΕΔΡΕΥΩΝ (Αναστάσιος Νεράντζης): Το κρίνετε απαραίτητο; Αν το κρίνετε, να το κάνετε. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Να πούμε σε ποια άρθρα θα συμφωνήσουμε και σε ποια θα διαφωνήσουμε.
      ΠΡΟΕΔΡΕΥΩΝ (Αναστάσιος Νεράντζης): Αυτό θα γίνει στην ψηφοφορία. Εκεί θα πείτε σε ποια θα συμφωνήσετε. Έχετε Κοινοβουλευτικό Εκπρόσωπο. Αυτό είναι καθήκον του Κοινοβουλευτικού Εκπροσώπου.
      Τέλος πάντων, θέλετε να δευτερολογήσετε; Αν θέλετε, δεν έχω κανένα λόγο να σας αρνηθώ.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Στην πρωτομιλία μου προσπάθησα να είμαι συνεπέστατος, να είμαι μέσα στο χρόνο. Δύο τρία πράγματα θα πω.
      ΠΡΟΕΔΡΕΥΩΝ (Αναστάσιος Νεράντζης): Έχετε τρία λεπτά. 
      Ορίστε, έχετε το λόγο.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ξεκινώντας θα ήθελα να κάνω μια αναφορά. Άκουσα τον Κοινοβουλευτικό Εκπρόσωπο της Νέας Δημοκρατίας, ο οποίος ούτε λίγο ούτε πολύ, εξέφρασε την αγωνία του για τη μικρή συμμετοχή από την πλευρά των Βουλευτών σ’ αυτό το νομοσχέδιο.
      Απλά, θέλω να θυμίσω ότι συμμετείχαν δεκαπέντε Βουλευτές του ΠΑ.ΣΟ.Κ. και μόλις τέσσερις Βουλευτές της Νέας Δημοκρατίας δήλωσαν τη στήριξή τους σε ένα θέμα, όπως είναι η ακρίβεια που είναι μείζον, είναι κυρίαρχο και ταλανίζει αυτήν τη στιγμή τα ελληνικά νοικοκυριά.
      Και βέβαια, εξέφρασε και μία άλλη απορία, γιατί, όπως λέει, αναλώσαμε το μεγαλύτερο κομμάτι από τις εισηγήσεις και τις τοποθετήσεις μας στο θέμα της ακρίβειας. Μα, σήμερα η Ελλάδα, είναι το Ελντοράντο της ακρίβειας. Αν δεν μιλήσουμε γι’ αυτό το θέμα, για ποιο θα μιλήσουμε;
      Κύριε Υπουργέ, θέλω να πω δύο λόγια, γιατί πραγματικά είπατε κάποια πράγματα και μάλιστα σε κάποιο σημείο κάνατε μία αναφορά σε σχέση με τον Ε.Φ.Ε.Τ. «ποιος είναι αυτός ο Σύλλογος των Μονίμων Υπαλλήλων Ενιαίου Φορέα Ελέγχου των Τροφίμων». Με ημερομηνία 19.11.2007, στον πίνακα αποδεκτών είστε τρίτος κατά σειρά. Δεν το πήρατε; Θέμα: «η Κυβέρνηση καταστρατηγεί τους ελέγχους στην αγορά των τροφίμων, διαλύει τον Ε.Φ.Ε.Τ. και η αγορά οργιάζει σε βάρος των καταναλωτών». Δεν το είδατε αυτό; Αυτό ακριβώς διάβασα στην πρωτολογία μου και μου έκανε εντύπωση, γιατί δεν το γνωρίζετε. Τρίτος αποδέκτης είστε. 
      Ούτε λίγο ούτε πολύ, επιχειρήθηκε να υποβαθμιστεί το θέμα του διατροφικού σκανδάλου. Αυτή ήταν η προσπάθειά σας. Δεν σας εμποδίζει κανένας να έρθετε στην Επιτροπή Παραγωγής και Εμπορίου ή όπου εσείς κρίνετε στο Κοινοβούλιο και με ευθύνη να ξεκαθαρίσετε το όλο ζήτημα.
      Από εβδομάδα σε εβδομάδα το πάτε. Φαίνεται ότι δεν είστε έτοιμος. Και καλά κάνετε, για να μην εκτεθείτε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Η Βουλή αποφασίζει πότε θα γίνουν αυτά, κύριε συνάδελφε. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Και εάν όλα τέλος πάντων έχουν καλώς με το συγκεκριμένο θέμα, κύριε Υπουργέ, το ερώτημα είναι γιατί αποπέμψατε τον Πρόεδρο του Ε.Φ.Ε.Τ., αφού όλα πήγαν καλά και κάναμε μία σειρά από προτάσεις για μειώσεις τιμών και από τους δημόσιους οργανισμούς, τις δημόσιες επιχειρήσεις, αλλά και σε συνεργασία με τις ιδιωτικές επιχειρήσεις. Αυτό το λέω, επειδή λέτε ότι δεν κάναμε προτάσεις. 
      Και έρχομαι τώρα στον όρο ο οποίος δεν σας αρέσει. Είπατε ότι κακώς χρησιμοποιούμε τον όρο «διατίμηση» και μιλήσατε για «πάγωμα των τιμών». Λέω, λοιπόν, ότι αφού μπορείτε να «παγώνετε» τις τιμές –και μάλιστα οι μεγάλες βιομηχανίες ήδη ανακοινώνουν ότι επίκεινται αυξήσεις της τάξεως του 10%- «παγώστε» τις τιμές και εμείς δεν μιλάμε για διατίμηση, όπως θέλετε να λέτε.
      Και κλείνω, κύριε Πρόεδρε, γιατί πραγματικά θέλω να είμαι συνεπής στο χρόνο. Τα είπαμε επί της αρχής του νομοσχεδίου, καταψηφίζουμε το νομοσχέδιο. Θα υπερψηφίσουμε δύο άρθρα, δηλαδή το άρθρο 4, με την επιφύλαξη ότι η Νομαρχιακή Αυτοδιοίκηση …
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, μπορείτε να μιλήσετε όταν θα γίνει η ψήφιση των άρθρων.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Αν είναι, κύριε Πρόεδρε, να μιλήσουμε ξανά, τότε εντάξει. Γιατί εγώ είπα να το κλείσω το θέμα μια και έξω. 
      ΠΡΟΕΔΡΕΥΩΝ (Αναστάσιος Νεράντζης): Θα τα πείτε, όταν θα γίνει η ψήφιση των άρθρων.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Απλώς θα έλεγα δύο λόγια, κύριε Πρόεδρε και θα έκλεινα το θέμα.
      Ευχαριστώ πολύ, πάντως.
      ΠΡΟΕΔΡΕΥΩΝ (Αναστάσιος Νεράντζης): Ο κ. Αγοραστός συναινεί στο να μη μιλήσει, διότι έχει εξαντληθεί η συζήτηση.
      Κύριε Υπουργέ επί της Ανάπτυξης, παρακαλούμε να κλείσετε τη συνεδρίαση με το γνωστό λακωνικό τρόπο, καίτοι «Βλάχος».
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ πολύ, κύριε Πρόεδρε.
      Κύριοι συνάδελφοι, παρακολούθησα με πολύ μεγάλη προσοχή όλη τη συζήτηση. Επιτρέψτε μου να ξεκινήσω παρακαλώντας τον κ. Παπουτσή για το εξής: Αν έχετε κάποια συγκεκριμένα στοιχεία από τα οποία να αποδεικνύεται ότι πήρε εντολή ο Ε.Φ.Ε.Τ. να μην κάνει κάποιους ελέγχους, θα είμαι υπόχρεος να τα πάρω. Παρακαλώ πάρα πολύ, διότι θέλω ξεκάθαρες κουβέντες και όχι υπονοούμενα. 
      Εντάξει, κύριε Παπουτσή;
      ΧΡΗΣΤΟΣ ΠΑΠΟΥΤΣΗΣ: Πολύ ωραία, κύριε Υπουργέ.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ πάρα πολύ.
      Κύριοι συνάδελφοι, παρακολούθησα τη συζήτηση και είδα ότι εν μέρει έγινε αναφορά στο νομοσχέδιο και εν πολλοίς έγινε γενικότερη αναφορά στο θέμα της ακρίβειας. Παρουσιάστηκε η Ελλάδα, όπως παρουσιάζεται κάθε βράδυ στις οκτώ, ως η ακριβότερη χώρα στον κόσμο, μία χώρα όπου η ακρίβεια ανακαλύφθηκε εδώ το 2004, μία χώρα που έχει –λέει- διπλάσιο πληθωρισμό από τις υπόλοιπες χώρες της Ευρωπαϊκής Ένωσης.
      Αυτά τα λέτε εσείς, αυτά τα ακούμε συνέχεια, αλλά αυτά δεν ανταποκρίνονται στην πραγματικότητα. Ξέρετε γιατί; Εγώ δεν θα επικαλεστώ στοιχεία καναλιών ούτε αμφιβόλου συγκρισιμότητας προϊόντα εδώ και εκτός Ελλάδος. Επικαλούμενος τη EUROSTAT, θα πω ότι από τον Απρίλιο του 2007 μέχρι τον Απρίλιο του 2008, ο πληθωρισμός στην Ελλάδα κινήθηκε με χαμηλότερο ρυθμό από το μέσο όρο της Ευρωπαϊκής Ένωσης. Και αυτό είναι στοιχείο. Εάν αυτό κάνει τη χώρα μας την ακριβότερη στην Ευρωπαϊκή Ένωση, αυτό είναι κρίση και σχόλιο του καθενός. 
      Στο ίδιο πνεύμα έγινε πάρα πολύς λόγος για τα σαράντα ένα μέτρα. Κυρίες και κύριοι συνάδελφοι, σαράντα ένα μέτρα ανακοινώθηκαν το Φεβρουάριο όχι εν’ όψει μιας παρεμβάσεως του Πρωθυπουργού μας, αλλά μετά από προσπάθεια καταγραφής της καταστάσεως και δημιουργίας μιας στρατηγικής αντιμετώπισης με συντονισμένο τρόπο της ακρίβειας και των ανωμαλιών και των δυσλειτουργιών στην αγορά μας.
      Είναι σαράντα ένα μέτρα τα οποία δεν μπορούσαν σαφέστατα από τη μια μέρα στην άλλη να υλοποιηθούν, διότι κάποια που υλοποιούνται ήδη –τα πρώτα είκοσι μέτρα- ήταν με μία υπογραφή ή με μία γρήγορη διαδικασία, κάποια άλλα απαιτούν συναρμοδιότητες και συνυπογραφές, κάποια άλλα θέλουν δημιουργία υποδομών και κάποια άλλα παίρνουν χρόνο για να υλοποιηθούν.
      Εκείνο που θέλω να σας πω είναι να μην απαξιώνετε μία προσπάθεια που για πρώτη φορά γίνεται στον τόπο μας, μία προσπάθεια που για πρώτη φορά γίνεται οπουδήποτε στην Ευρωπαϊκή Ένωση προκειμένου να αντιμετωπισθεί μία παθογένεια για την οποία όλοι νοιαζόμαστε. Εάν έλεγε κανείς ότι δεν υπάρχει ακρίβεια, δεν θα παίρναμε σαράντα ένα μέτρα. Δεν θα παίρναμε κανένα μέτρο. Επειδή ξέρουμε ότι υπάρχει δυσλειτουργία της αγοράς, επειδή ξέρουμε ότι υπάρχει ακρίβεια που πλήττει κυρίως τους αδύναμους οικονομικά συμπολίτες μας, γι’ αυτό τα επιτελεία μας, οι συνεργάτες μας και εμείς πήραμε αυτά τα σαράντα ένα μέτρα. 
      Και θα έχουμε αποτέλεσμα, όταν λειτουργήσουν και τα σαράντα ένα μέτρα. Επειδή είναι με στρατηγική και συγκεκριμένη στόχευση, είναι μέτρα αλληλοσυμπληρούμενα και αλληλοϋποστηριζόμενα, συμπληρωματικά μέτρα. Γι’ αυτό, στο σύνολο θα δούμε το αποτέλεσμα. Σήμερα, μόλις εξαγγείλαμε ακόμη επτά, από τα σαράντα ένα μέτρα. Δεν είναι νέα μέτρα και θέλω να το ξεκαθαρίσω αυτό.
     Σαράντα ένα είναι τα μέτρα. Ούτε σαράντα δύο θα γίνουν, ούτε σαράντα θα γίνουν. Σαράντα ένα θα είναι μέχρι την ολοκλήρωσή τους. Είχαμε υλοποιήσει τα είκοσι από τα σαράντα ένα. Ακόμη επτά σήμερα και γίνονται είκοσι επτά. Και από τα σαράντα ένα, μένουν ακόμη δεκατέσσερα. Είναι νέα μέτρα στην εφαρμογή τους. Είναι εφαρμογή των μέτρων που ανακοινώσαμε το Φεβρουάριο. Σε δύο απ’ αυτά θα αναφερθώ, γιατί ενδεχομένως θα είστε σε θέση να αξιολογήσετε και την αξία τους.
     Το ένα είναι ότι από εδώ και εμπρός ο αγοραστής αγροτικών προϊόντων από τον παραγωγό, από την πρωτογενή παραγωγή, θα εξοφλεί το τιμολόγιο με δίγραμμη επιταγή ή με κατάθεση στον τραπεζικό του λογαριασμό μετρητών χρημάτων. Με αυτόν τον τρόπο θα σταματήσει η πλασματική δημιουργία υπερτιμήσεων, υπερτιμολογήσεων, την οποία είμαι βέβαιος ότι όλοι την έχουμε εντοπίσει και όλη τη θεωρούμε ένα ανάθεμα. Είναι μία πρακτική παρέμβαση για να μπορέσουμε επιτέλους να βάλουμε ένα τέλος σ’ αυτό το απόστημα. Και είμαι βέβαιος ότι θα έχει αποτέλεσμα.
     Ένα άλλο μέτρο που πήραμε είναι η καταγραφή –το ανακοινώσαμε και θα ισχύσει- όλων των εκπτώσεων σε επίπεδο πωλήσεως προς τον τελικό πωλητή, οι οποίες παρέχονται σε διάφορα προϊόντα. Καταγραφή όλων των εκπτώσεων επί τιμολογίου, έτσι ώστε να γνωρίζουμε επιτέλους από ποια κοστολογική βάση ξεκινάει ένα προϊόν και φθάνει εκεί που φθάνει. 
     Ελέχθησαν πολλά παραδείγματα. Από εκεί, λέει, ξεκινάει η ντομάτα και εκεί φθάνει. Να το ξέρουμε, να είναι καταγεγραμμένο. Να ξέρουμε ποια είναι αυτά τα νούμερα τα οποία υπολογίζονται σαν κέρδος. 
     Και εκεί θα φανεί, κύριοι συνάδελφοι, τι σημαίνει αισχροκέρδεια. Γιατί άλλο ποσοστό είναι η αισχροκέρδεια στην ντομάτα, άλλο ποσοστό είναι η αισχροκέρδεια στο πουκάμισο. Είναι διαφορετικά πράγματα, διαφορετικές έννοιες. Αισχροκέρδεια είναι αυτό που προκαλεί, αν θέλετε να το πούμε πολύ απλά. Αισχροκέρδεια είναι αυτό που βγαίνει στο πρωτοσέλιδο της εφημερίδας. Αυτό είναι αισχροκέρδεια.
     Από εκεί και πέρα θέλω να σας διαβεβαιώσω ότι θα ήταν χρήσιμο για τον τόπο μας αντί να λοιδορούμε την κάθε πρωτοβουλία, τις καλές ας τις υποστηρίξουμε. Δεν κάνει κακό. Προς όφελος του τόπου μας θα είναι. Μη μεταφράζουμε το κάθε τι που λέμε ή κάνουμε ή κριτικάρουμε ως ένα μέτρο, ως μία ενέργεια προσπορισμού πολιτικού οφέλους. Δεν είναι απαραίτητο οτιδήποτε λέμε να είναι το αντίθετο απ’ αυτό που κάνει η Κυβέρνηση.
     Είπατε για την επαναφορά της αγορανομίας. Όλοι ξέρουμε ότι οι έλεγχοι είναι ανεπαρκείς στον τόπο μας. Εμείς θέλουμε να κάνουμε μηχανισμούς ελέγχου αποτελεσματικούς. Είμαι βέβαιος ότι δεν υπάρχει ούτε ένας μέσα σ’ αυτήν την Αίθουσα -εκ των μελών της Βουλής εννοώ και όχι εκ των παρισταμένων- δεν υπάρχει ούτε ένας μέσα στην κοινωνία μας που να μην επικροτεί τους σωστούς ελέγχους. Αυτό κάνουμε. Αυτό προσπαθούμε να κάνουμε.
     Το να προσπαθούμε τώρα για αντιπολιτευτικούς λόγους εκ προοιμίου να βάλουμε ταμπέλα «αγορανομία», με ό,τι αρνητικούς συνειρμούς από τα προηγούμενα χρόνια είχε η αγορανομία, δεν είναι ό,τι πιο εποικοδομητικό. Υπάρχει κάποιος που διαφωνεί στους ελέγχους; Θα ήθελα να το ξέρω.
     Αναφερθήκατε σε «καρτέλ» γάλακτος. Βλέπω, υπάρχει πάντα μία τάση οποιαδήποτε αναφορά γίνεται σε τιμές, σε οποιοδήποτε επίπεδο, είτε εδώ μέσα είτε στις τηλεοράσεις είτε στις εφημερίδες, να πιάνουν πάντα ό,τι είναι ακριβότερο στην Ελλάδα και να το συγκρίνουν με ό,τι είναι φθηνότερο εκτός Ελλάδος. Είπατε ότι το γάλα έχει στην Ελλάδα 1,30 ευρώ και στο Βέλγιο 0,95 ευρώ. Μα, υπάρχει γάλα και στην Ελλάδα με 0,89 ευρώ. Δεν έχω ακούσει κανέναν να το αναφέρει. Θα ήταν χρήσιμο να συγκρίνουμε ομοειδή προϊόντα και σε ομοειδείς επιχειρήσεις.
     Ξέρετε η κοστολόγηση και η τιμοληψία είναι πάρα πολύ σοβαρές υποθέσεις και πρέπει να τεκμηριώνονται επιστημονικά. Ακόμη και το ίδιο προϊόν με διαφορετική πολιτική διεισδύει σε κάποια επιχείρηση ή με διαφορετική πολιτική τιμολογιακή της επιχειρήσεως μπορεί να έχει τεράστιες διαφορές. Δεν θα πω ότι δεν υπάρχουν ακριβότερα ομοειδή προϊόντα στην Ελλάδα απ’ ό,τι υπάρχουν εκτός Ελλάδος. Αλλά δεν μπορείτε να μου πείτε ότι δεν υπάρχουν προϊόντα τα οποία είναι πολύ ακριβότερα εκτός Ελλάδος, σε σχέση με την Ελλάδα. Δεν άκουσα κανέναν, για παράδειγμα, να συγκρίνει κρέας στην Ελλάδα με κρέας στο εξωτερικό, μοσχάρι εδώ με μοσχάρι εκεί. Δεν άκουσα κανέναν να συγκρίνει τυριά κίτρινα εδώ και εκεί. Δεν άκουσα κανέναν να συγκρίνει το ταξί εδώ και εκεί. Τυχαία τα λέω. Αλλά θέλω να είμαστε πιο υπεύθυνοι και πιο σοβαροί, όταν συγκρίνουμε τιμές.
     Μας κατηγορείτε ότι δεν έχουμε την πολιτική βούληση να εφαρμόσουμε τα μέτρα. Σοβαρά; 
    Γιατί, κύριοι συνάδελφοι της Αντιπολιτεύσεως, διεκδικείτε το μονοπώλιο στην ευαισθησία έναντι των αδυνάτων; Γιατί εσείς είστε πιο ευαίσθητοι από μας απέναντι στους ανθρώπους που έχουν ανάγκες; Δεν αναγνωρίζουμε τέτοιο δικαίωμα, αλλά δεν διεκδικούμε και για μας τέτοιο δικαίωμα να λέμε ότι εμείς είμαστε πιο ευαίσθητοι από εσάς. Μοιραζόμαστε όλοι την ίδια ευαισθησία για τις κακουχίες που οι φτωχοί συνάνθρωποί μας, οι συμπολίτες μας αντιμετωπίζουν. Και θέλω να σας διαβεβαιώσω ότι είναι νυχθημερόν η προσπάθεια που κάνουμε για να βρούμε λύσεις χάριν αυτών των ανθρώπων. Γιατί γι’ αυτούς αξίζει τον κόπο να δουλεύουμε, γι’ αυτούς αξίζει τον κόπο να ενεργούμε.
     Μην μας φορτώνετε κουβέντες οι οποίες δεν στέκουν.	Γιατί να μην έχουμε την πολιτική βούληση; Την έχουμε την πολιτική βούληση. Και απόδειξη αυτής της πολιτικής βούλησης είναι τα δύο μέτρα που μόλις προανέφερα, τα οποία είμαι βέβαιος ότι δημιουργούν δυσκολία σε κάποιους. Είμαι βέβαιος ότι θα ακούσουμε λόγια. Δεν μας απασχολεί. Μας ενδιαφέρει το αποτέλεσμα να είναι το θετικό, αυτό που θέλει ο κόσμος. 
    Επίσης, όσο έλειπα άκουσα ένα συνάδελφο της Αξιωματικής Αντιπολίτευσης να σφυροκοπεί τον απόντα Υπουργό Ανάπτυξης, διότι δεν σέβεται το Κοινοβούλιο λέει και κάτι τέτοιο. 
    Κύριοι συνάδελφοι, είχαμε μία συνέντευξη ακριβώς για τα θέματα που συζητούμε εδώ, για τα θέματα που συζητούμε καθημερινά, για τα θέματα που συζητάει ο κόσμος κάθε μέρα στο σπίτι του και στη δουλειά του. Πήγαμε και μοιραστήκαμε κάποιες αποφάσεις που πήραμε, γιατί έχουμε λάβει μία απόφαση, την οποία τηρούμε: Κάθε δεύτερη Πέμπτη θα ανακοινώνουμε μέτρα από τα σαράντα ένα που υλοποιούνται. Το πράξαμε. Υπήρχε εκπρόσωπος του Υπουργείου Ανάπτυξης εδώ, για τη μιάμιση ώρα που λείψαμε. Δεν νομίζω, όμως, ότι το να αναδεικνύεται σε μείζον θέμα η απουσία Υπουργού, με τέτοιες «κορώνες» που άκουσα και τρόμαξα, προσπορίζονται κομματικά οφέλη στον οποιοδήποτε φωνασκούντα ή του δίνουν περισσότερες ψήφους απ’ ό,τι κατάφερε να πάρει.
    Άκουσα πολλά να λέγονται και για τις αυξήσεις της Δ.Ε.Η.. Οι αυξήσεις της Δ.Ε.Η. οφείλονται, όπως γνωρίζετε πάρα πολύ καλά στο γεγονός ότι η Δ.Ε.Η. καίει καύσιμο, το οποίο καύσιμο με ραγδαίους ρυθμούς ανεβαίνει, άρα τα κοστολόγια της Δ.Ε.Η. είναι ψηλότερα από την τιμή που πουλάει. Εν τούτοις και παρά τις αυξήσεις η Δ.Ε.Η., όπως φάνηκε από τα αποτελέσματα τριμήνου που βγήκαν, είχε μείωση κερδών, τόσο εξαιτίας της αυξήσεως των τιμών των καυσίμων, όσο και εξαιτίας της απεργίας, η οποία βεβαίως  κόστισε πάρα πολύ ακριβά στη Δ.Ε.Η.. Εάν δεν κάναμε αυξήσεις και είχε ζημίες η Δ.Ε.Η. θα κατηγορούσατε την Κυβέρνηση ότι οδήγησε τη Δ.Ε.Η. σε απαξίωση και σε ζημιογόνες χρήσεις. Κάνουμε αυξήσεις, μειώνονται πάλι τα κέρδη της Δ.Ε.Η., αλλά δεν έχει ζημίες. Πάλι μας κατηγορείτε, γιατί κάνουμε αυξήσεις. Και θα υπενθυμίσω για άλλη μία φορά: οι αυξήσεις που έγιναν δεν αφορούν το 42% των ρολογιών τα οποία είναι στις χαμηλές καταναλώσεις, άρα, το 42% των συμπολιτών μας, οι οποίοι έχουν οικονομική αδυναμία, όπως και δεν αφορούν τους πολυτέκνους. Γίνονται οι αυξήσεις, αλλά γίνονται με κοινωνική ευαισθησία και γι’ αυτό θέλω να είστε βέβαιοι, αλλά και να το αναγνωρίζετε, αν έχετε την καλοσύνη και το περίσσευμα ψυχής. 
    Όσον αφορά τις σχέσεις ή την οργή του Πρωθυπουργού έναντι των Υπουργών ή τις σχέσεις Υπουργών σ’ αυτήν την Κυβέρνηση, δεν θα σας κρύψω ότι και εγώ εκπλήσσομαι όταν τα διαβάζω, διότι λέω πώς γίνεται ερήμην εμού να συμβαίνουν όλα αυτά και εγώ να μην ξέρω τίποτα. Ούτε κακές σχέσεις έχουν οι Υπουργοί –και θέλω να σας διαβεβαιώσω γι’ αυτό και απόδειξη τούτου είναι ότι πριν δύο βδομάδες συμφωνήσαμε με την ηγεσία του Υπουργείου Οικονομίας και Οικονομικών πάνω σ’ αυτά που ανακοινώσαμε σήμερα. Ούτε έχουμε προβλήματα.  Εχθρός μας δεν είναι ο ένας συνάδελφος, έναντι του άλλου. Εχθρός μας είναι τα προβλήματα του τόπου και αυτά αντιπαλεύουμε και αυτά προσπαθούμε να λύσουμε.
    Αναφερθήκατε στις ακριβές καταχωρήσεις. Ξέρετε, είναι πολύ άχαρο να βγαίνουν συνεχείς ανακοινώσεις από την αρμόδια αρχή ελέγχου των τροφίμων και μέσα από τις ανακοινώσεις, όσα μπορούν αμφισβητούνται και λοιδορούνται και κάποια άλλα τα οποία είναι προς τη σωστή κατεύθυνση και βγάζουν κάποιο καλό νέο, το οποίο ενδεχομένως θα μπορούσε να καθησυχάσει τους συμπολίτες μας, αποσιωπούνται. 
    Προσπαθήσαμε, λοιπόν, να ενημερώσουμε τον κόσμο βγάζοντας σε καταχωρήσεις στις εφημερίδες αυτά ακριβώς που κάθε μέρα ο Ε.Φ.Ε.Τ. βγάζει και βρίσκονται και στο site. Όποιος το ψάξει θα δει ότι δεν βγάζουμε τίποτα καινούργιο. Απλά, κάνουμε μία προσπάθεια να μπούμε στο σπίτι του καθενός, για να τον ενημερώσουμε με υπεύθυνο και αντικειμενικό τρόπο.
	Όσον αφορά στην έλλειψη κοστολόγου, είπατε ότι δεν υπάρχει ούτε ένας κοστολόγος στην Κυβέρνηση. Λυπάμαι που θα θυμίσω ότι υπήρχαν διακόσιοι είκοσι κοστολόγοι στο Υπουργείο Ανάπτυξης στη Γενική Γραμματεία Εμπορίου, οι οποίοι επί των ημερών σας καταργήθηκαν. Έγιναν υπάλληλοι γενικών καθηκόντων. Δυστυχώς, υπήρχαν διακόσιοι είκοσι κοστολόγοι και σήμερα δεν υπάρχουν. Είναι γενικών καθηκόντων. Πρέπει και βεβαίως μας ενδιαφέρει και γίνονται κοστολογικοί έλεγχοι, έτσι ώστε να έχουμε αυτήν τη δυνατότητα.
	Κλείνοντας μετά απ’ αυτήν τη «μαραθώνια» συνεδρίαση, ό,τι θετικό, ό,τι χρήσιμο, ό,τι γόνιμο, ό,τι εποικοδομητικό έχει κατατεθεί θέλω να σας διαβεβαιώσω ότι έχει καταγραφεί προς αξιοποίηση. Οτιδήποτε «κορώνες» ή οτιδήποτε προσβολές ή οτιδήποτε απωθημένα έχουν εκφραστεί θέλω να σας διαβεβαιώσω ότι τα πετάμε στην άκρη. Πάντως, θέλω να σας ευχαριστήσω για τη συνεισφορά σας, για τη συμμετοχή σας σ’ αυτήν τη συζήτηση. Θέλω να είστε βέβαιοι ότι αυτή η Κυβέρνηση δεν δέχεται μαθήματα για το πώς θα κυβερνάται η χώρα, ιδιαίτερα όταν ξέρουμε ότι κάνουμε το ορθό.
	Σας ευχαριστώ πολύ.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό.
	ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, το λόγο.
	ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, δεν έχετε το λόγο.
	Κηρύσσεται περαιωμένη η συζήτηση επί της αρχής και των άρθρων του σχεδίου νόμου του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις».
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	Συνεπώς το σχέδιο νόμου του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις» έγινε δεκτό επί της αρχής κατά πλειοψηφία.
	Εισερχόμαστε στην ψήφιση των άρθρων.
	Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
	Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
	ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7  έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 14 έγινε δεκτό ως έχει κατά πλειοψηφία.
      Εισερχόμαστε στη ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό.
      Συνεπώς το νομοσχέδιο του Υπουργείου Ανάπτυξης «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις» έγινε δεκτό επί της αρχής και επί των άρθρων κατά πλειοψηφία.
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 15 Μαΐου 2008, της Παρασκευής 16 Μαΐου 2008, της Δευτέρας 19 Μαΐου 2008 και της Τρίτης 20 Μαΐου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς, τα Πρακτικά των συνεδριάσεων της Πέμπτης 15 Μαΐου 2008, της Παρασκευής 16 Μαΐου 2008, της Δευτέρας 19 Μαΐου 2008 και της Τρίτης 20 Μαΐου 2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 18.31΄ λύεται η συνεδρίαση για αύριο ημέρα Παρασκευή 30  Μαΐου  2008 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών και Υγείας και Κοινωνικής Αλληλεγγύης, σχετικά με τα Κέντρα Πρόληψης Ουσιών, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
29/5/08                                                       4

Τελευταία Αποθήκευση:	4/6/2008 12:07:00 πμ	Από:	Κεφαλοπούλου Ε.
Εκτυπώθηκε:	29/5/2008 6:53:00 μμ

