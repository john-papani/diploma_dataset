      
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΘ΄
      
      Τρίτη 24 Ιανουαρίου 2006
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      
      Επί του Κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών σχετικά με δημοσίευμα του τύπου για περικοπή κονδυλίων από το Επιχειρησιακό Πρόγραμμα «Κοινωνία της Πληροφορίας», σελ.
      β) Προς τον Υπουργό Ανάπτυξης και Τροφίμων σχετικά με την χρηματοδότηση της Νομαρχιακής Αυτοδιοίκησης Ηρακλείου, για την εκπόνηση μελέτης για την αναδιάρθρωση των αμπελώνων του Νομού, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί της αρχής του σχεδίου νόμου του Υπουργείου Εξωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων», σελ.
      
      
      ΟΜΙΛΗΤΕΣ
      Α. Επί του Κανονισμού:
      ΓΕΙΤΟΝΑΣ Κ., σελ.
      ΤΡΑΓΑΚΗΣ Ι., σελ.
      
      Β. Επί των επικαίρων ερωτήσεων:
      ΚΕΓΚΕΡΟΓΛΟΥ Β., σελ.
      ΚΟΝΤΟΣ Α., σελ.
      ΣΤΡΑΤΑΚΗΣ Ε., σελ.
      ΦΩΛΙΑΣ Χ., σελ.
      
      Γ. Επί του σχεδίου νόμου του Υπ. Εσωτερικών, Δημόσιας Διοίκησης και Αποκέντρωσης:
      ΑΠΟΣΤΟΛΑΚΗ Μ., σελ.
      ΒΕΝΙΖΕΛΟΣ Ε., σελ.
      ΓΕΙΤΟΝΑΣ Κ., σελ.
      ΔΕΡΜΕΝΤΖΟΠΟΥΛΟΣ Α., σελ.
      ΚΑΛΑΝΤΖΑΚΟΥ Σ., σελ.
      ΚΑΛΟΓΗΡΟΥ Χ., σελ.
      ΚΑΣΤΑΝΙΔΗΣ Χ., σελ.
      ΚΟΡΚΑ-ΚΩΝΣΤΑ Α., σελ.
      ΚΟΥΒΕΛΗΣ Φ., σελ.
      ΛΥΚΟΥΡΕΝΤΖΟΣ Α., σελ.
      ΜΑΝΟΣ Σ., σελ.
      ΜΠΕΚΙΡΗΣ Μ., σελ.
      ΝΑΚΟΣ Α., σελ.
      ΝΙΚΟΛΑΙΔΟΥ Β., σελ.
      ΟΘΩΝΑΣ Ε., σελ.
      ΠΑΠΑΔΟΠΟΥΛΟΣ Α., σελ.
      ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
      ΠΑΥΛΟΠΟΥΛΟΣ Α., σελ.
      ΠΟΛΥΔΩΡΑΣ Β., σελ.
      ΣΑΛΑΓΙΑΝΝΗΣ Ν., σελ.
      ΣΚΑΝΔΑΛΙΔΗΣ Κ., σελ.
      ΣΚΥΛΛΑΚΟΣ Α., σελ.
      
      ΙΑ΄ ΠΕΡΙΟΔΟΣ
      ΠΡΑΚΤΙΚΑ ΒΟΥΛΗΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΘ΄
      Τρίτη 24 Ιανουαρίου 2006
      Αθήνα, σήμερα στις 24 Ιανουαρίου 2006, ημέρα Τρίτη και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εύρυθμη και συνεχής λειτουργία της μονάδας εντατικής θεραπείας στο ΠΠΝΔ Πατρών.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η μόλυνση από πετρέλαιο στην θαλάσσια περιοχή της πλαζ Πατρών.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ώρες απασχόλησης των εργαζομένων στη ΒΙΠΕ Πατρών και τις ελλιπείς αποδοχές τους.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει πως οφείλονται οκτώ χιλιάδες ρεπό στους πυροσβέστες της δυτικής Ελλάδας.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται παράνομες επεμβάσεις στο συγκρότημα των παλαιών σφαγείων των Πατρών.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο κυκλοφοριακό πρόβλημα της οδού Καραϊσκάκη στην Πάτρα.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μη αποκατάσταση των προβληματικών σημάτων της Τροχαίας στην περιοχή των Προσφυγικών στην Πάτρα.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις διαμαρτυρίες των κατοίκων της Πάτρας για τις απεριποίητες σκάλες της οδού Πατρέως.
      9) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Ειρηνοδικείο Ξάνθης ζητεί την άμεση πλήρωση των κενών οργανικών θέσεων του Ειρηνοδικείου – Πταισματοδικείου Ξάνθης.
      10) Ο Βουλευτής Λάρισας κ. ΕΚΤΩΡΑΣ ΝΑΣΙΩΚΑΣ κατέθεσε αναφορά με την οποία ο Αγροτικός Συνεταιρισμός Παραγωγών Καπνού, Πούρων Δήμου Ποταμιάς ζητεί τη μείωση του ποσοστού φορολόγησης για τα χειροποίητα πούρα και σιγαρίλλος.
      11) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία το Τμήμα Καρδίτσας της Ένωσης Τεχνικών Δ.Ε.Η. ζητεί την άμεση ένταξη του ΥΕ Μεσοχώρας, στο 5ο συγκρότημα ΥΗΣ Ν.Πλαστήρα.
      12) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Παλαμά ζητεί την έγκριση διοικητικών θέσεων για το ΚΕΠ του Δήμου του κ.λπ..
      13) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Αχελώου ζητεί την αναβάθμιση του ΚΕΠ που εδρεύει στο Δήμο του.
      14) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμαρχος Μαντινείας ζητεί την άμεση διαπλάτυνση και ασφαλτόστρωση του δρόμου, από τον κόμβο Μεστάνης προς Τρίπολη, έως τη διασταύρωση με την Εθνική οδό Τρίπολης – Πύργου.  
      15) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Πολιτιστικός Σύλλογος των κατοίκων του Δημοτικού Διαμερίσματος Τζίβα του Δήμου Τεγέας Νομού Αρκαδίας ζητεί την επίσπευση των διαδικασιών μόνιμης εγκατάστασης των Τσιγγάνων που διαμένουν στον παράνομο καταυλισμό, στο Τουρκοδένδρι Τζίβα.
      16) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ ΚΑΙ ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία ο Δήμος Κυθήρων ζητεί την αποκατάσταση των ζημιών που υπέστη το νησί, από το σεισμό της 8ης/1/2006.
      17) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Τμήμα Δυτικής Κρήτης του Τεχνικού Επιμελητηρίου Ελλάδας ζητεί την ένταξη των μελετών αξιοποίησης του υδάτινου δυναμικού της υδρολογικής λεκάνης του Πλατύ ποταμού στο Γ΄Κ.Π.Σ.
      18) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Αγροτικός Συνεταιρισμός Παραγωγών Καπνών Πούρων Δήμου Ποταμιάς Λάρισας ζητεί φορολογικές ελαφρύνσεις για τα χειροποίητα προϊόντα του.   
      19) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Αναπαραγωγών – Εκκολαπτών – Εκτροφέων Εισαγωγέων και Διακινητών Πουλερικών Χωρικής Εκτροφής Μεγάρων ζητεί τη λήψη μέτρων στήριξης των πτηνοτρόφων που έχουν πληγεί από την πιθανή εξάπλωση της γρίπης των πτηνών.    
      20) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ομοσπονδία Δασοφυλάκων Δημοσίων Υπαλλήλων ζητεί την άμεση πρόσληψη Δασοφυλάκων για την κάλυψη κενών οργανικών θέσεων του κλάδου.
      21) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Περιβαλλοντικός Σύλλογος Κορωπίου Αττικής διαμαρτύρεται για την ανεύρεση, σε δείγμα ελαιολάδου υψηλών τιμών διοξινών λόγω των χωματερών που γειτονεύουν με τις ελαιοκαλλιέργειες της περιοχής του. 
      22) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την απάλειψη διάταξης από το Προσχέδιο Νόμου < Κωλύματα και ασυμβίβαστα> που αφορά στον αποκλεισμό των Υπαξιωματικών των Σωμάτων Ασφαλείας από την εκλογή τους στις Νομαρχιακές και Δημοτικές εκλογές.
      23) Ο Βουλευτής Ηλείας κ. ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ με αναφορά του ζητεί την απάλειψη ρύθμισης, ώστε οι Πρόεδροι των Τοπικών Διαμερισμάτων να είναι αυτοδίκαια και Δημοτικοί Σύμβουλοι, όπως ίσχυε μέχρι σήμερα.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6063/22-12-05 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 141/16-1-06 έγγραφο από τον Υπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Βασική πολιτική προτεραιότητα του Υπουργείου μας είναι η ανάπτυξη της ελληνικής περιφέρειας, η αξιοποίηση των απαράμιλλων δυνατοτήτων και πλεονεκτημάτων που προσφέρει η ελληνική φύση, η διαμόρφωση ενός ουσιαστικού πλαισίου για την πρόοδο και ευημερία των τοπικών κοινωνιών. Ήδη, έχουμε προχωρήσει στις δέουσες ενέργειες, για την προβολή του Νομού Τρικάλων, με την εκπροσώπηση του σε σημαντικές εκθέσεις τόσο στην Ελλάδα, όσο και στο εξωτερικό, την παραγωγή διαφημιστικού υλικού (έντυπου και ηλεκτρονικού) και την προσφορά τηλεοπτικού χρόνου στην εκπομπή «Μένουμε Ελλάδα».
      Επίσης, χαρτογραφήσαμε τις δυνατότητες της περιοχής του Νομού Τρικάλων, για την ανάπτυξη θεματικών μορφών τουρισμού, όπως ο θρησκευτικός, ο χειμερινός, ο ορειβατικός και ο πολιτιστικός τουρισμός. Επισημαίνεται πως όλα τα παραπάνω, υλοποιήθηκαν μετά από συνεργασία και ανταλλαγή απόψεων και προτάσεων με τους εκπροσώπους της Τοπικής Αυτοδιοίκησης, οι οποίοι αποτελούν αυθεντικούς συνοδοιπόρους στην προσπάθεια μας για ποιοτική αναβάθμιση της ελληνικής τουριστικής βιομηχανίας.
      Αναφορικά με τη σύσταση και λειτουργία Υπηρεσίας Τουριστικής Ανάπτυξης στον Νομό Τρικάλων, διευκρινίζουμε ότι μια τέτοια απόφαση εμπίπτει στην αρμοδιότητα των οργάνων της Τοπικής Αυτοδιοίκησης, και όχι του Υπουργείου Τουριστικής Ανάπτυξης.
      Τέλος, όσον αφορά το θέμα της ίδρυσης Γραφείου Τουρισμού στην Καλαμπάκα, σας ενημερώνουμε ότι αυτό περιλαμβάνεται στον σχετικό προγραμματισμό του Ελληνικού Οργανισμού Τουρισμού, και εξετάζεται η υλοποίηση της σχετικής πρωτοβουλίας το συντομότερο δυνατόν.
      Ο Υπουργός
      ΔΗΜΗΤΡΗΣ Λ. ΑΒΡΑΜΟΠΟΥΛΟΣ»
      2. Στην με αριθμό 4931/24-11-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 4016 Β/19-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ανωτέρω σχετική ερώτηση, σας γνωρίζουμε τα εξής:
      Η εκτός σχεδίου περιοχή της Λαυρεωτικής-Νοτιοανατολικής Αττικής είναι μια περιοχή με ιδιαίτερα αξιόλογο φυσικό περιβάλλον, υφίσταται όμως εξαιρετικά έντονες οικοδομικές πιέσεις με κίνδυνο αλλοίωσης του χαρακτήρα της. Γι' αυτό το λόγο, ο περιορισμός της δόμησης αποτελεί αναγκαία προϋπόθεση για την προστασία του περιβάλλοντος και τη βιώσιμη ανάπτυξη της. Αυτό αποτελεί εξ άλλου επιταγή του Ρυθμιστικού Σχεδίου Αθήνας (Ν. 1515/85), το οποίο περιλαμβάνει κατευθύνσεις για τον περιορισμό της εκτός σχεδίου δόμησης, την ανάσχεση της εξάπλωσης της πόλης, την προστασία της γεωργικής γης, των δασών και των άλλων στοιχείων του φυσικού περιβάλλοντος, και την προστασία των ακτών από την εξάπλωση της οικιστικής χρήσης.
      Επιπλέον και το Σχέδιο Ανάπτυξης Κοινοτικού Χώρου περιλαμβάνει μεταξύ των βασικών του κατευθύνσεων την αρχή της «συμπαγούς πόλης» για τον έλεγχο της περαιτέρω οικιστικής επέκτασης.
      Το από 27.2.98 Π.Δ. (ΦΕΚ 125/Δ) για τη ΖΟΕ Λαυρεωτικής έχει καθορίσει περιοχές για τη διοχέτευση των οικιστικών και αναπτυξιακών πιέσεων (περιοχές Β΄ κατοικίας, παραγωγικές ζώνες, κλπ.), οι οποίες σε συνδυασμό με τις σημαντικές επεκτάσεις των ΓΠΣ 4περκαλύπτουν τις ανάγκες τουλάχιστον για την επόμενη 20ετία. Το μεγαλύτερο μέρος όμως της περιοχής πρέπει να διατηρήσει τον εξωαστικό χαρακτήρα του και να διασφαλιστεί η αποφυγή της περαιτέρω άμορφης διάχυσης οικιστικού ιστού με πυκνότητες που δεν εναρμονίζονται με τον χαρακτήρα αυτό.
      Η ρύθμιση του ως άνω διατάγματος που αφορά στην κατάργηση της κατά παρέκκλιση αρτιότητας για τα μικρότερα των 4 στρ. γήπεδα, είναι αναγκαία, διότι αυτές οι παρεκκλίσεις των 2000τμ, 1200τμ και 750τμ,οι οποίες διατηρούν σε ισχύ αρτιότητες που κατά τον κανόνα έχουν καταργηθεί εδώ και 25 ως 40 χρόνια, ως ακατάλληλες για εκτός σχεδίου περιοχές, αποτελούν μια από τις κύριες αιτίες της άναρχης οικιστικής ανάπτυξης κατά μήκος των δρόμων και στις περιφέρειες των οικισμών στον εξωαστικό χώρο. Επιπλέον δημιουργούν σοβαρά προβλήματα (και συχνά ακυρώνουν) τις προσπάθειες βελτίωσης των έργων υποδομής (βελτιώσεις χάραξης και διαπλατύνσεις οδικών αξόνων, έργα αντιπλημμυρικής προστασίας κ.λπ.).
      Η επ΄ αόριστον ή επί μακρό χρονικό διάστημα διατήρηση σε ισχύ των καταργούμενων παρεκκλίσεων, μέσω της αναθεώρησης παλαιών αδειών, θα ακυρώσει τους στόχους του σχεδιασμού και τις ρυθμίσεις που αποβλέπουν στην χωρική οργάνωση της περιοχής, διότι θα επιτρέπει τη διατήρηση στο διηνεκές δυνατοτήτων οικιστικής εκμετάλλευσης για μεγάλο αριθμό οικοπέδων, που δεν εναρμονίζονται με τις θεσμοθετημένες ρυθμίσεις, και παράλληλα θα εδραιώσει την άνιση μεταχείριση των ιδιοκτητών γης στην ίδια περιοχή.
      Εξ΄ άλλου οι διατάξεις για τις αναθεωρήσεις αδειών και για την κατάργηση των παρεκκλίσεων αρτιότητας έχουν τεθεί στο Π. Δ/γμα για τη ΖΟΕ Λαυρεωτικής σε συμμόρφωση με τα πρακτικά του ΣτΕ. Ειδικότερα, στο Σχέδιο του ως άνω διατάγματος είχε περιληφθεί μεταβατική διάταξη που επέτρεπε την άπαξ αναθεώρηση των αδειών για παράταση της ισχύος τους, η οποία όμως κρίθηκε ως προδήλως παράνομη και διαγράφηκε από το ΣτΕ με το 265/97 Πρακτικό του. Επίσης, σύμφωνα με πάγια νομολογία του ΣτΕ, οι κατά παρέκκλιση αρτιότητες για τα μικρότερα των 4 στρ. γήπεδα στην Αττική είναι μη νόμιμες.
      Ο Υπουργός
      Γ. ΣΟΥΦΛΙΑΣ»
      3. Στην με αριθμό 4928/24-11-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 4015Β/19-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ανωτέρω σχετική ερώτηση, σας γνωρίζουμε τα εξής:
      Το Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης της Περιφέρειας (Π.Π.Χ.Σ.Α.Α.) Κεντρικής Μακεδονίας (Φ.Ε.Κ. 218/Β/6.02.04), αναγνωρίζει τη δυνατότητα της πόλης των Σερρών, που αποτελεί το μεγαλύτερο περιφερειακό αστικό κέντρο της Περιφέρειας μετά τη Θεσσαλονίκη, να αποτελέσει «κέντρο διασυνοριακής συνεργασίας, αξιοποιώντας την θέση, το πληθυσμιακό μέγεθος και την δυνατότητα ανάπτυξης διοικητικών υποδομώ  και πρωτοβουλιών διαβαλκανικού προσανατολισμού.» Η κατασκευή πίστας αγώνων μηχανοκίνητου αθλητισμού, θα μπορούσε να θεωρηθεί καταρχήν συμβατή με το προγραμματικό ρόλο της πόλης. Ωστόσο η χωροθέτηση της δραστηριότητας αυτής προϋποθέτει την ικανοποίηση ενός συνόλου παραγόντων που συνδέονται με:
      α) την δημιουργία των εγκαταστάσεων σύμφωνα τις απαιτήσεις της παγκόσμιας ομοσπονδίας αγώνων μηχανοκίνητου αθλητισμού,
      β) την εξασφάλιση των αναγκαίων μεταφορικών, κοινωνικών, τουριστικών και άλλων υποδομών και
      γ) την αντιμετώπιση των ενδεχόμενων σημαντικών επιπτώσεων στο περιβάλλον που οι αναπτύξεις αυτές συνεπάγονται.
      Τέλος σημειώνεται ότι σχετική πρόβλεψη υπάρχει μόνο στο Π.Π.Χ.Σ.Α.Α. περιφέρειας Στερεάς Ελλάδος για την περιοχή του Ορχομενού, ενώ ανάλογο αίτημα έχει διατυπωθεί για την ευρύτερη περιοχή των Πατρών και κατά συνέπεια αυτό θα πρέπει να αξιολογηθεί σε συνδυασμό με το υφιστάμενο επενδυτικό ενδιαφέρον των προτάσεων που προαναφέρθηκαν.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 5039/29-11-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 4044Β/23-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση του παραπάνω σχετικού, σας ενημερώνουμε ότι όπως προκύπτει από την σχετική αλληλογραφία μας, η Δ/νση Ελέγχου και Κατασκευής Έργων της αρμόδιας Περιφέρειας Δυτικής Ελλάδας, μετά από αίτηση του Δήμου Oιvιάδων πραγματοποίησε αυτοψία στον ποταμό Αχελώο, σε περιοχές του υπ' όψη Δήμου και διαπίστωσε τα προβλήματα που έχουν δημιουργηθεί στις παρόχθιες περιοχές από τις εναποθέσεις φερτών υλικών (Αμμοχάλικα κ.λπ.) στη κοίτη του ποταμού, δηλαδή εκτροπή της ροής και καταστροφή των προστατευτικών Αναχωμάτων, υπερχείλιση του ποταμού και κατάκλιση παρόχθιων ιδιοκτησιών κ.λπ..
      Ακολούθως η Υπηρεσία απέστειλε Έκθεση Αυτοψίας με τις διαπιστώσεις και τις προτάσεις μας στον ενδιαφερόμενο Δήμο Οινιάδων. Στη συνέχεια λόγω του επερχόμενου Χειμώνα και για να μην παρουσιασθούν προβλήματα στις παραποτάμιες περιοχές, χορηγήθηκε από τον Γενικό Διευθυντή Π.Δ.Ε Άδεια Αμμοχαλικοληψίας τριών (3) μηνών στον Δήμο Οινιάδων ώστε να απομακρυνθούν οι φερτές ύλες από την κοίτη του ποταμού Αχελώου.
      Μετά την Άδεια Αμμοχαλικοληψίας ο Δήμος Oιvιάδων προέβη στην Δημοπράτηση των εργασιών απομάκρυνσης των φερτών υλικών (αμμοχάλικα κ.λπ.) ώστε να πραγματοποιηθούν οι εργασίες καθαρισμού της κοίτης του ποταμού Αχελώου χωρίς έξοδα του Δήμου.
      Ακόμη, σύμφωνα με το υπ'αρ.πρωτ. 9833/8-12-05 έγγραφο της ως άνω αρμόδιας υπηρεσίας, οι εργασίες καθαρισμού της κοίτης του ποταμού Αχελώου από τον Δήμο Οινιάδων ήταν αναγκαίες για την Αντιπλημμυρική προστασία των παραποτάμιων περιοχών λόγω του επερχόμενου χειμώνα.
      Ανεξαρτήτως αυτών σας ενημερώνουμε ότι ο Τομέας Νοτίου Ελλάδας της Ειδικής Υπηρεσίας Επιθεωρητών Περιβάλλοντος του ΥΠΕΧΩΔΕ (ΕΥΕΠ), θα προγραμματίσει Επιθεώρηση για την διερεύνηση των καταγγελιών στην περιοχή του Δ. Νεοχωρίου Οινιάδων.
      Τέλος προς πληρέστερη ενημέρωσή σας επί του θέματος σας διαβιβάζουμε το υπ'αρ. πρωτ. 2064/13-10-05 έγγραφο της Δ/νσης Περιβάλλοντος της Ν.Α. Αιτωλοακαρνανίας (με συνημμένη την από 28-9-05 Έκθεση Αυτοψίας της Κτηματικής Υπηρεσίας του Ν. Αιτωλοακαρνανίας) καθώς και το υπ΄ αρ. πρωτ. 167108/4281/23-11-05 σχετικό έγγραφο της Δ/νσης Περιβαλλοντικού Σχεδιασμού του ΥΠΕΧΩΔΕ, προς αρμόδιους Φορείς και Υπηρεσίες.
      Ο Υπουργός
      Γ. ΣΟΥΦΛΙΑΣ»
      5. Στην με αριθμό 5492/13-12-05 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 18/4-1-06 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση των παραπάνω ερωτήσεων, σας επισυνάπτουμε τα σχετικά έγγραφα και την εισήγηση της αρμόδιας Διεύθυνσης.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 5899/20-12-05 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./422/11-1-06 έγγραφο από την Αναπληρωτή Υπουργό  Πολιτισμού η ακόλουθη απάντηση:
      «Σχετικά με την υπ' αριθμ. 5899/20.12.2005 ερώτηση του Βουλευτή κ. Βασιλείου Κεγκέρογλου, σας γνωρίζουμε τα εξής
      Κατά την διάρκεια της επίσκεψης της Αναπληρωτού Υπουργού Πολιτισμού στο Ηράκλειο στις 18 και 19 Δεκεμβρίου 2005, υπεγράφη Μνημόνιο Συνεργασίας με τον Δήμαρχο Ηρακλείου κ. Ιωάννη Κουράκη, με στόχο την αθλητική αξιοποίηση του Ολυμπιακού Συγκροτήματος του Παγκρητίου Σταδίου και τη βιώσιμη ανάπτυξη και κοινωνική αξιοποίηση της συνολικής έκτασης, παρουσία βουλευτών της περιοχής και του Γενικού Γραμματέα της Περιφέρειας Κρήτης κ. Σεραφείμ Τσόκα.
      Στο πλαίσιο αυτής της επίσκεψης μεταξύ άλλων η Αναπληρωτής Υπουργός μίλησε και σε Παγκρήτια συγκέντρωση υπαλλήλων του Υπουργείου Πολιτισμού που διοργάνωσε η ΠΟ.ΣΥ.ΠΟ. στο ξενοδοχείο Astοria Kapsis.
      Η πόλη του Ηρακλείου αποτελεί υπόδειγμα διακομματικής συνεργασίας, σύμφωνα και με δηλώσεις του δημάρχου Ηρακλείου -που ανήκει στην αντιπολίτευση- ο οποίος χαρακτήρισε την συνεργασία του με την Αναπληρωτή Υπουργό «άριστη» και απορούμε πως ο κ. Βουλευτής θέτει τέτοιου είδους ζητήματα.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 5851/20-12-05 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./415 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. Πρωτοκόλλου 5851/20-12-05 ερώτησης του Βουλευτή κ. Γ. Παπαγεωργίου, σχετικά με το Εργαστήρι Τέχνης Χαλκίδας, σας πληροφορούμε τα εξής:
      Το Εικαστικό Εργαστήρι Χαλκίδας που λειτουργεί στο πλαίσιο των πολιτιστικών δραστηριοτήτων του Δήμου Χαλκίδας είναι αναμφίβολα ένα από τα πλέον επιτυχημένα εργαστήρια τόσον όσον αφορά την ανταπόκριση του στην τοπική κοινωνία όσον και την καθ’ εαυτό καλλιτεχνική του δραστηριότητα.
      Η Προγραμματική Σύμβαση μεταξύ Υπουργείου Πολιτισμού και του Δήμου Χαλκιδέων για τη λειτουργία του εργαστηρίου λήγει τον Ιανουάριο του 2006. 
      Το Υπουργείο Πολιτισμού θα εξακολουθήσει να ενισχύει αυτή την αξιόλογη δραστηριότητα στο μέτρο των δυνατοτήτων του.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      8. Στην με αριθμό 6026/21-12-05 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. ΥΠ.ΠΟ./ΓΡ.ΑΝ.ΥΠ.Κ.Ε./423/11-1-06 έγγραφο από την Αναπληρωτή Υπουργό  Πολιτισμού η ακόλουθη απάντηση:
      «Σχετικά με την υπ' αριθμ. 6026/21.12.2005 ερώτηση του Βουλευτή κ. Στέλιου Ματζαπετάκη, σας γνωρίζουμε τα εξής:
      Το Πρόγραμμα «Ελλάδα 2004», όπως δρομολογήθηκε στο πλαίσιο της Απόφασης που ελήφθη στην από 2 Μαρτίου 2001, 16η Συνεδρίαση της Διυπουργικής Επιτροπής Ολυμπιακής Προετοιμασίας (ΔΕΣΟΠ), περιελάμβανε περίπου 3.000 έργα (έργα υποδομής στις Ολυμπιακές πόλεις και στις πύλες εισόδου της χώρας, καθώς και ένα δίκτυο αθλητικών εγκαταστάσεων σε ολόκληρη την Επικράτεια).
      Από τα 3.000 έργα του Προγράμματος, μέχρι τις 7 Μαρτίου 2004 είχαν ολοκληρωθεί περίπου 250, ενώ μέχρι το τέλος του 2004, ολοκληρώθηκαν 600 έργα. Σημειώνεται ότι πριν τους Ολυμπιακούς Αγώνες, ιδιαίτερη έμφαση δόθηκε στην ολοκλήρωση των έργων υποδομής στις Ολυμπιακές πόλεις (Θεσσαλονίκη, Βόλος, Πάτρα, Ηράκλειο, Αρχαία Ολυμπία), που ήταν και απαραίτητα για τη διεξαγωγή των Αγώνων. Εκεί δόθηκε άλλωστε και το μεγαλύτερο μέρος της χρηματοδότησης του Προγράμματος.
      Ειδικότερα, σε ό,τι αφορά το Δίκτυο Προποvητηρίων, παρά την άναρχη μορφή του Προγράμματος «Ελλάδα 2004», παρά το γεγονός ότι οι εγκριθέντες προϋπολογισμοί ήταν πολύ μεγαλύτεροι, σε σχέση μάλιστα 1 προς 10, από τις εγκριθείσες πιστώσεις στα τρία χρόνια εφαρμογής του Προγράμματος, μέχρι το Μάρτιο του 2004, παρά το γεγονός ότι πλήθος έργων είναι παντελώς ανώριμα και έχουν ενταχθεί στο Πρόγραμμα απλώς και μόνο για λόγους εντυπωσιασμού, εντούτοις η Κυβέρνηση στο ένα έτος της θητείας της διέθεσε στο Πρόγραμμα όσα χρήματα είχαν διατεθεί στα τρία προηγούμενα, δηλαδή 70 εκατομμύρια Ευρώ.
      Με την υπ' αριθμ. 1332/16.05.2005 Κοινή Υπουργική Απόφαση όρισε Κεντρική Ομάδα Έργου σε επίπεδο Γενικών Γραμματέων, στην οποία μετέχουν ο Γενικός Γραμματέας Ολυμπιακής Αξιοποίησης ως συντονιστής, ο Γενικός Γραμματέας του Υπουργείου Εσωτερικών Δημόσιας Διοίκησης και Αποκέντρωσης και ο Γενικός Γραμματέας του Υπουργείου Οικονομίας και Οικονομικών, ώστε να διευκολυνθεί η οργάνωση του Προγράμματος, και η χρηματοδότησή του με στόχο να ολοκληρωθεί το 2008, με την κατασκευή ενός άρτιου Δικτύου Αθλητικών Υποδομών σε όλη την Περιφέρεια.
      Παράλληλα, βρίσκεται υπό συγκρότηση μια περιφερειακή ομάδα έργου ανά περιφέρεια, ώστε να επιτευχθεί ο αποκεντρωμένος σχεδιασμός.
      Πάντως, είναι προφανές ότι τα 75 εκατομμύρια Ευρώ που διέθεσε η προηγούμενη κυβέρνηση για το 1/3 των έργων που είχε η ίδια εντάξει στο Πρόγραμμα, ήταν εντελώς ανεπαρκής προσέγγιση για την εξυπηρέτηση ενός τόσο τεράστιου εγχειρήματος.
      Όσον αφορά το δεύτερο ερώτημα, αρμόδιο να απαντήσει είναι το Υπουργείο Οικονομίας και Οικονομικών, προς το οποίο και κοινοποιείται η Ερώτηση.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      9. Στην με αριθμό 6053/21-12-05 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 7017/4/5786/9-1-06 έγγραφο από τον Υφυπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. Λεβέντης, σε ό,τι μας αφορά, σας γνωρίζουμε ότι, για την ομαλή κυκλοφορία πεζών και οχημάτων και την πρόληψη των τροχαίων ατυχημάτων στον ανωτέρω οδικό άξονα, από την αρμόδια Υπηρεσία μας (Τμήμα Τροχαίας Ν. Ιωνίας), λαμβάνονται τα αναγκαία μέτρα αστυνόμευσης και στα πλαίσια των τροχονομικών ελέγχων, που διενεργούνται σε τακτά χρονικά διαστήματα σε διάφορα σημεία της οδού, για κάθε παράβαση που διαπιστώνεται εφαρμόζεται η ισχύουσα νομοθεσία. Η δραστηριότητα των συνεργείων τροχονομικών ελέγχων αποσκοπεί κυρίως στην πρόληψη και κατευθύνεται ιδίως στη βεβαίωση και περιστολή των παραβάσεων εκείνων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων. Ενδεικτικά δε σας πληροφορούμε ότι, κατά το μήνα Δεκέμβριο του παρελθόντος έτους, στην εν λόγω οδό, από την αρμόδια Υπηρεσία μας, βεβαιώθηκαν 15 παραβάσεις για υπέρβαση ορίου ταχύτητας και 3 για παραβίαση ερυθρού σηματοδότη.
      Πέραν αυτών, σας πληροφορούμε ότι, σύμφωνα με την άποψη της ανωτέρω Υπηρεσίας μας, μπορεί πράγματι τα διερχόμενα από τη Λ. Κύμης στις Αχαρνές, με κατεύθυνση προς Θρακομακεδόνες, οχήματα να διοχετεύονται σε οδούς με μικρότερο πλάτος (Αντιόχου, Σελεύκου κ.λπ.), αλλά όμως ο αριθμός των διερχόμενων οχημάτων είναι τέτοιος που δεν προκαλούνται ιδιαίτερα κυκλοφοριακά προβλήματα, παρά μόνο σε μεμονωμένες περιπτώσεις, κυρίως, κατά τις ώρες κυκλοφοριακής αιχμής. Στις περιπτώσεις δε αυτές και εφόσον απαιτείται, διατίθεται ρυθμιστής τροχονόμος για τη διευκόλυνση της κυκλοφορίας των οχημάτων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      10. Στην με αριθμό 5168/1-12-05 ερώτηση του Βουλευτή  κ. Κωνσταντίνου Τσιπλάκη δόθηκε με το υπ’ αριθμ. ΓΠ130650/10-1-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5168/1-12-2005 ερώτηση που κατατέθηκε στη Βουλή από το Βουλευτή κ. Κ. Τσιπλάκη σχετικά με την αξιοποίηση του παλαιού κτιρίου του ΓΝ Σερρών, σας γνωρίζουμε ότι είναι μέσα στις άμεσες προτεραιότητες της Α΄ ΔΥΠΕ Κεντρικής Μακεδονίας η ολοκλήρωση πρότασης, μετά από σχετική εισήγηση του Νοσοκομείου, για τη συνολική αξιοποίηση των χώρων του παλαιού Νοσοκομείου Σερρών.
      Μέσα στο πλαίσιο αυτού του σχεδιασμού εξετάζεται η πιθανότητα σύστασης νέου Κέντρου Υγείας Αστικού Τύπου, το οποίο θα στεγαστεί στους χώρους των εξωτερικών ιατρείων του παλαιού Νοσοκομείου Σερρών. Οι υπόλοιποι χώροι του παλαιού Νοσοκομείου θα αξιοποιηθούν, λαμβάνοντας υπόψη τις προτάσεις τοπικών φορέων της πόλης για την ανάπτυξη κατά προτεραιότητα δομών υγείας και κοινωνικής αλληλεγγύης.
      Ο Υπουργός
      Ν. ΚΑΚΛΑΜΑΝΗΣ»
      11. Στην με αριθμό 6035/21.12.05 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. ΤΚΕ/Φ2/628/10.1.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ΄ αριθμ. 6035/21-12-05 ερώτησης που κατέθεσε στη Βουλή ο βουλευτής κ. Δημήτριος Ανδρουλάκης με θέμα: «Εφημερίδα Δημοσιογραφικά», σας γνωρίζουμε ότι:
      Στις 30 Μαρτίου 2004, ανεστάλη, προσωρινά, η έντυπη έκδοση της εφημερίδας «ΔΗΜΟΣΙΟγραφικά» (τεύχος αρ. 291), ενόψει της επανεξέτασης του περιεχομένου της και της προσαρμογής του στα νεώτερα δεδομένα της Δημόσιας Διοίκησης, σε συνδυασμό και με τις επιθυμίες των πολιτών, αλλά και επειδή το Επιχειρησιακό Πρόγραμμα «ΠΟΛΙΤΕΙΑ», από το οποίο εχρηματοδοτείτο η έκδοση της εφημερίδας, είχε λήξει την 31η-12-2003 και δεν είχε ανανεωθεί, με αποτέλεσμα να μην υπάρχουν πιστώσεις στον προϋπολογισμό του 2004 για τη συνέχιση της έκδοσης.
      Για το μεταβατικό στάδιο μέχρι την επανέκδοσή της και για την εξυπηρέτηση των ενδιαφερομένων, παρείχοντο σχετικές πληροφορίες σε ηλεκτρονική μορφή στην ιστοσελίδα του ΥΠ.ΕΣ.Δ.Δ.Α. (www.qspa.gr, στη διαδρομή «Προσλήψεις») μέχρι την 26η-4-2005, οπότε έπαυσε και αυτός ο τρόπος ενημέρωσης, αφενός λόγω της επανεξέτασης της επανέκδοσης και αφετέρου επειδή οι ενδιαφερόμενοι για τα θέματα των προσλήψεων, που αποτελούσαν το κύριο περιεχόμενο της εφημερίδας «ΔΗΜΟΣΙΟγραφικά», μπορούσαν να απευθύνονται στην ηλεκτρονική διεύθυνση του ΑΣΕΠ: www.asep.gr, ή στο Γραφείο Εξυπηρέτησης Πολιτών του ΑΣΕΠ (Πουλίου 6 -Αμπελόκηποι, τηλέφωνο 210 - 8706100) για τις προκηρύξεις πρόσληψης του μόνιμου προσωπικού και στις καθ' ύλη ν αρμόδιες Υπηρεσίες καθώς και στα Κ.Ε.Π. για τις προκηρύξεις πρόσληψης του εποχιακού προσωπικού.
      Η πληροφόρηση των ενδιαφερομένων συνεχίζεται και παρέχεται τόσο από την ιστοσελίδα της Υπηρεσίας μας, όσο και από το Τμήμα Διοικητικών Πληροφοριών, που λειτουργεί στο ισόγειο του Υπουργείου (Βασ. Σοφίας 15).
      Στο Επιχειρησιακό Πρόγραμμα «ΠΟΛΙΤΕΙΑ» 2005-2007 έχει ήδη ενταχθεί το έργο "Επανέκδοση εβδομαδιαίας εφημερίδας «ΔΗΜΟΣΙΟγραφικά», για την ενημέρωση των πολιτών" (στο Μέτρο 5.1 του Υποπρογράμματος 5 «Διαφάνεια και αξίες χρηστής Διακυβέρνησης»).
      Η προϋπολογιζόμενη δαπάνη του έργου ανέρχεται στο ποσό των εκατό χιλιάδων ευρώ (100.000,00 €), συμπεριλαμβανομένου του ΦΠΑ (19%). Μετά την έκδοση της σχετικής προκήρυξης ανοικτού μειοδοτικού διαγωνισμού για την ανάδειξη μειοδότη θα εκδοθεί η εφημερίδα με κύριο σκοπό την άμεση ενημέρωση και πληροφόρηση των πολιτών για τις προσλήψεις προσωπικού στο δημόσιο τομέα, καθώς και για τις δράσεις του Υπουργείου Εσωτερικών, Δημόσιας Διοίκησης και Αποκέντρωσης, για τον εκσυγχρονισμό της Δημόσιας Διοίκησης και γενικότερα για θέματα Δημόσιας Διοίκησης, που αφορούν στην αναβάθμιση της ποιότητας των παρεχόμενων υπηρεσιών της Διοίκησης προς τους πολίτες.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      12. Στην με αριθμό 5437/12.12.05 ερώτηση του Βουλευτή κ. Κων/νου Μπαντουβά δόθηκε με το υπ’ αριθμ. 134799/4.1.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην, με αρ. 5437/12-12-2005 ερώτηση που κατατέθηκε στη Βουλή από το Βουλευτή κ. K. Mπαντoυβά με θέμα «Επανασύσταση συμβoυλίoυ κρίσης ιατρών ΕΣΥ Κρήτης», σας γνωρίζουμε τα παρακάτω:
      Σύμφωνα με τις διατάξεις του άρθρου 43 του Ν. 3252/2004 (ΦΕΚ 132/16-705 τΑ) έχουν συγκροτηθεί Συμβoύλια Επιλογής και Αξιολόγησης Διευθυντών ιατρών ΕΣΥ που συνεδριάζουν στην Αθήνα και είναι αρμόδια για τους ιατρούς ΕΣΥ Διευθυντές όλης της χώρας.
      Σύμφωνα με τις διατάξεις του άρθρου 20 του Ν. 3293/2004 (ΦΕΚ 231/26-112004 τΑ) συγκροτήθηκε το 2ο Περιφερειακό Συμβoύλιo Επιλογής και Αξιολόγησης των Επιμελητών Α' και Β' ιατρών ΕΣΥ, αρμόδιο για την περιοχή ευθύνης της Γ' ΔΥΠΕ Αττικής, των ΔΥΠΕ Α' και Β' Νοτίου Αιγαίου και Βορείου Αιγαίου και της ΔΥΠΕ Κρήτης, με έδρα του την έδρα της Γ' ΔΥΠΕ Αττικής.
      Οι σχετικοί φάκελοι που αφορούν στις προκηρύξεις θέσεων Επιμελητών ιατρών ΕΣΥ επί θητεία Νοσοκομείων και Κέντρων Υγείας αρμοδιότητας της Δ ΥΠΕ Κρήτης διαβιβάστηκαν με αρκετή καθυστέρηση και πολλές ελλείψεις. Οι κρίσεις Επιμελητών Α' και Β' της συγκεκριμένης υγειονομικής περιφέρειας δεν καθυστέρησαν, αντιθέτως προχώρησαν γρηγορότερα απ' ότι έχει συμβεί μέχρι τώρα.
      Συγκεκριμένα:
      Είχαν προκηρυχθεί ως τον Απρίλιο του 2004 (30) θέσεις Επιμελητών Α' και Β' και από τον Απρίλιο του 2004 μέχρι σήμερα προκηρύχθηκαν άλλες (107) θέσεις.
      Από τις ανωτέρω θέσεις (90) έχουν δοθεί για διεκπεραίωση:
      (37) είναι στο Υπουργείο Υγείας και Κοινωνικής Αλληλεγγύης για έκδοση απόφασης διορισμού,
      (25) θα συζητηθούν στο Περιφερειακό Συμβούλιο Επιλογής εντός των ημερών (28) έχουν διαβιβαστεί στους αρμόδιους εισηγητές
      Σαράντα επτά (47) θέσεις δεν έχουν κινηθεί διότι οι περισσότερες είναι θέσεις που έχουν πρόσφατα κενωθεί.
      Από τα ανωτέρω προκύπτει ότι έχει αυξηθεί θεαματικά ο αριθμός των προκηρυγμένων θέσεων, οι κρίσεις γίνονται με πολύ γρήγορους ρυθμούς και εκτιμάται ότι ως το τέλος του α' εξαμήνου του 2006 όλες οι θέσεις που ως τώρα έχουν προκηρυχθεί θα έχουν κριθεί.
      Στους οκτώ μήνες λειτουργίας του 2ου Περιφερειακού Συμβoυλίoυ Επιλογής Επιμελητών ιατρών ΕΣΥ έχουν κινηθεί, ευρίσκονται σε φάση διεκπεραίωσης ή έχουν τελειώσει (90) θέσεις.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      13. Στην με αριθμό 5421/12.12.05 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. Β-2/5.1.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5421/12-12-2005, που κατέθεσε στη Βουλή ο Βουλευτής κ. Δημήτρης Βαρβαρίγος σύμφωνα με το ΥΠΑ/Δ13/Α/166/2521/03-01-2006 έγγραφο της Υπηρεσίας Πολιτικής Αεροπορίας (Υ.Π.Α.) καθώς και το 945/22-12-2005 έγγραφο της εταιρείας «Ολυμπιακές Αερογραμμές» Α.Ε., θέτουμε υπόψη σας τα παρακάτω:
      1. Σύμφωνα με την υφιστάμενη Ελληνική και Κοινοτική Νομοθεσία, ο προγραμματισμός των δρομολογίων των αεροπορικών εταιρειών γίνεται αποκλειστικά και μόνον από τις ίδιες τις εταιρίες, σύμφωνα με τις δυνατότητές τους και κριτήρια καθαρώς ιδιωτικοοικονομικά, χωρίς να νοείται ούτε να επιτρέπεται εν προκειμένω οποιαδήποτε Κρατική παρέμβαση.
      Σύμφωνα με το Δημόσιο Λογιστικό Σχέδιο, οι δαπάνες των αεροδρομίων αντιμετωπίζονται συνολικά από τον Προϋπολογισμό της Υ.Π.Α., τα δε έσοδα των αεροδρομίων προέρχονται από τέλη, που σχετίζονται με τις αεροπορικές δραστηριότητες (Τ.Ε.ΕΑ.Α. - Τ.Χ.Α.) και τις εμπορικές εκμεταλλεύσεις στα αεροδρόμια.
      2. Κατά τη χειμερινή περίοδο που διανύουμε οι Ολυμπιακές Αερογραμμές έχουν βελτιώσει κατά πολύ το πρόγραμμα δρομολογίων στη γραμμή της Ζακύνθου, έναντι της αντίστοιχης χειμερινής περιόδου 04/05, με απογευματινά δρομολόγια για τις ημέρες Παρασκευή και Κυριακή, που προβαλλόταν για χρόνια, ως αίτημα της τοπικής αγοράς.
      Για την ημέρα Δευτέρα η Εταιρεία έχει προγραμματίσει πρωινό δρομολόγιο στη γραμμή, με ημερομηνία έναρξης του την 9 Ιανουαρίου 2006 και για όλη την υπόλοιπη χειμερινή περίοδο.
      3. Για τη διαμόρφωση πληρέστερης εικόνας, σε σχέση με την σημασία, που αποδίδει το Υπ.Μ.Ε. και η Υ.Π.Α. στο αεροδρόμιο Ζακύνθου, θεωρούμε αναγκαίο να καταγράψουμε συνοπτικά τα τεχνικά έργα και τις παρεμβάσεις της διετίας 2004-2005 στο αεροδρόμιο Ζακύνθου:
      Α. ΕΡΓΑ ΠΕΡΑΤΩΘΕΝΤΑ:
      Κατασκευή υποδομής για εγκατάσταση νέου VOR Προϋπολογισμού 34.000 €
      Περατώθηκε το Αύγουστο του 2004
      Εργασίες βελτιώσεως λειτουργίας ραδιοβοηθήματος Προϋπολογισμού 35.000 €
      Περατώθηκε τον lούνιο του 2004
      Συνολικός Προϋπολογισμός, περατωθέντων έργων : 69.000 €
      Β. ΕΡΓΑ ΣΕ ΕΞΕΛΙΞΗ :
      Κατασκευή νέου κτιρίου Αεροσταθμού και διαμόρφωση περιβάλλοντος χώρου Προϋπολογισμού 32,72 εκατ. €
      Το έργο περιλαμβάνει νέο κτίριο μετά υπογείου, επιφανείας 13.900 τ.μ., κατανεμημένων σε ισόγειο-ημιώροφο και ημιυπαίθριους χώρους 8.250 τ.μ. περίπου. Στο ισόγειο υπάρχει χώρος αφικνούμενων επιβατών, επιφανείας 3.335 τ.μ., και χώρος αναχωρούντων επιβατών, επιφάνειας 6.340 τ.μ.
      Ο Αεροσταθμός θα εξυπηρετεί 665 επιβάτες ανά κατεύθυνση σε ώρα αιχμής. Στο έργο περιλαμβάνεται, επίσης, και η διαμόρφωση του περιβάλλοντος χώρου.
      Το έργο εκτελείται με μέριμνα της ΕΥΔΕ αεροδρομίων Νοτίου Ελλάδος και προβλέπεται να περατωθεί τον Αύγουστο του 2006.
      Συνολικός, Προϋπολογισμός εν εξελίξει έργου : 32.720.000 €
      Γ. ΠΡΟΓΡΑΜΜΑΤΙΣΜΕΝΑ ΕΡΓΑ ΓΙΑ ΥΛΟΠΟΙΗΣΗ:
      Μικροκατασκευές και εργασίες συντηρήσεως
      Προϋπολογισμού 395.000 €
      Επέκταση του Αμαξοστασίου
      Προϋπολογισμού 300.000 €
      Συμπληρωματικά έργα αποστραγγίσεως και περιβάλλοντος χώρου Αεροσταθμού
      Προϋπολογισμός 400.000 €
      · Διαμόρφωση και πρόσβαση χώρου καυσίμων
      	Προϋπολογισμού 360.000 €
      Προϋπολογισμός προγραμματισμένων έργων: 1.455.000 €
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 5442/12.12.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ.90023/31128/2234/4.1.06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην παραπάνω ερώτηση που κατέθεσε στη Βουλή των Ελλήνων ο Βουλευτής κ. Θανάσης Λεβέντης, σχετικά με το αντικείμενο που διατυπώνεται στο θέμα, σας γνωρίζουμε τα ακόλουθα:
      Από τον κανονισμό νοσοκομειακής περίθαλψης ασφαλισμένων ΟΓΑ προβλέπεται στους πάσχοντες από σακχαρώδη διαβήτη, η χορήγηση της δαπάνης των αναλωσίμων υλικών που χρησιμοποιούν για τη μέτρηση του σακχάρου στο αίμα. Επίσης χορηγείται και η αντλία συνεχούς έκχυσης ινσουλίνης, ύστερα από γνωμάτευση της ειδικής επιτροπής του Κεντρικού Συμβουλίου Υγείας καθώς και τα απαραίτητα αναλώσιμα υλικά που απαιτούνται για τη χρήση της αντλίας.
      Οι ασφαλισμένοι του οργανισμού προμηθεύονταν από την ελεύθερη αγορά τα αναλώσιμα υλικά, όπως ταινίες μέτρησης σακχάρου, σύριγγες, βελόνες, σκαρφιστήρες που χρησιμοποιούν για την παρακολούθηση της νόσου, στη συνέχεια υπέβαλαν στον ΟΓΑ τα δικαιολογητικά για εκκαθάριση και απόδοση της δαπάνης.
      Η κεντρική υπηρεσία του οργανισμού πραγματοποιούσε την εκκαθάριση των λογ/σμών και μετά παρέλευση πολλών μηνών, επέστρεφε το δαπανηθέν ποσό στους δικαιούχους-ασφαλισμένους. Η καθυστέρηση στην απόδοση της δαπάνης επιβάρυνε οικονομικά τους ασφαλισμένους με αποτέλεσμα να διαμαρτύρονται έντονα.
      Ο ΟΓΑ, προκειμένου να αντιμετωπίσει το πρόβλημα των καθυστερήσεων, με απόφαση του Διοικητή καθόρισε νέο τρόπο προμήθειας των εν λόγω αναλωσίμων υλικών, ίδιο με αυτόν της προμήθειας φαρμάκων από τα συμβεβλημένα με τον Οργανισμό φαρμακεία.
      Τα υλικά αυτά συνταγογραφούνται πλέον σε συνταγές του ενιαίου τύπου του συνταγολογίου του ασφαλισμένου από γιατρό του σχηματισμού του ΕΣΥ, σχετικής με την πάθηση ειδικότητας και σε ποσότητες που ανταποκρίνονται στη θεραπευτική αγωγή διάρκειας ενός μηνός. Η συνταγή αυτή, θεωρείται από τον ελεγκτή γιατρό του ΟΓΑ και εκτελείται από το συμβεβλημένο φαρμακείο, δωρεάν, χωρίς συμμετοχή του ασφαλισμένου.
      Το νέο αυτό σύστημα έγινε αποδεκτό με ικανοποίηση από το σύνολο των πασχόντων από σακχαρώδη διαβήτη, δεδομένου ότι πραγματικά έλυσε τουλάχιστον το οικονομικό πρόβλημα που ταλαιπωρούσε τους εν λόγω ασφαλισμένους.
      Όπως μας γνώρισε ο ΟΓΑ, οι δαπάνες της κατηγορίας αυτής μέσα σε ένα χρόνο (Αύγουστος 2004 έως Αύγουστο 2005) υπερδιπλασιάστηκαν, χωρίς αυτή η αύξηση να μπορεί να εξηγηθεί με οικονομικούς, επιστημονικούς ή επιδημιολογικούς όρους. Προφανώς οφείλονταν, κατά κύριο λόγο, στην επικράτηση συνθηκών προκλητής ζήτησης οι οποίοι και ανάγκασαν τον οργανισμό να παρέμβει και να ρυθμίσει τις ανεξέλεγκτες τάσεις που δημιουργήθηκαν.
      Κατόπιν των ανωτέρω, με απόφαση του Δ.Σ. του οργανισμού προτάθηκε η τροποποίηση - συμπλήρωση της σχετικής διάταξης του κανονισμού του και καθορίστηκε αφενός ανώτατο όριο στην ανά μήνα χορηγούμενη ποσότητα των υλικών αυτών αφετέρου καθόρισε ανώτατο ποσό δαπάνης ανά είδος. Η απόφασή του αυτή εφαρμόζεται από 1-12-2005 και η προμήθεια γίνεται με την ίδια διαδικασία δηλ. μέσω συμβεβλημένων φαρμακείων, χωρίς συμμετοχή του ασφαλισμένου.
      Με την εν λόγω ρύθμιση ο οργανισμός θεωρεί ότι καλύπτονται οι ανάγκες σχεδόν του συνόλου των ασφαλισμένων του που πάσχουν από σακχαρώδη διαβήτη (ινσουλινοεξαρτώμενους) τύπου Ι και ΙΙ. Αναγνωρίζει όμως ότι οι ανάγκες και οι ιδιαιτερότητες πασχόντων από σακχαρώδη διαβήτη και ιδιαίτερα αυτών με διαβήτη τύπου Ι (νεανικό) ποικίλουν. Όπου πραγματικά και αποδεδειγμένα απαιτείται μεγαλύτερη ποσότητα αναλωσίμων υλικών από την καθορισθείσα, θα εξετάζεται η δυνατότητα απόδοσης της σχετικής δαπάνης από την Επιτροπή Διαχείρισης Παροχών Υγείας που λειτουργεί στον ΟΓΑ, μετά την υποβολή σχετικού αιτήματος από τον ασφαλισμένο.
      Εξάλλου τέτοιοι περιορισμοί υφίστανται και για ασφαλισμένους άλλων ασφαλιστικών οργανισμών όπως του ΙΚΑ, Οργανισμού Περίθαλψης Ασφαλισμένων Δημοσίου, ΤΣΜΕΔΕ .
      Τα μέτρα που λαμβάνουν κάθε φορά οι διοικήσεις των ασφαλιστικών οργανισμών, σκοπό έχουν την εξασφάλιση των δικαιωμάτων των ασφαλισμένων και την διασφάλιση των οικονομικών συμφερόντων των φορέων.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      15. Στην με αριθμό 5515/13.12.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 777/5.1.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Μετά την ισχύ των διατάξεων του ν. 2503/1997 «για τη διοίκηση, οργάνωση και στελέχωση της Περιφέρειας», την ευθύνη για την προστασία, διαχείριση και ανάπτυξη των δασών και δασικών εκτάσεων της χώρας έχουν οι οικείες Περιφέρειες.
      Το πρόβλημα που επισημαίνεται στην ανωτέρω Ερώτηση απασχολεί το Δασαρχείο Θεσ/νίκης, το οποίο υπάγεται στην Περιφέρεια Κεντρικής Μακεδονίας και έχει την ευθύνη της προστασίας του περιαστικού δάσους Θεσ/νικης (Σέϊχ - Σου).
      Η έκτασή του ανέρχεται σε 29.750 στρ. και εμπίπτει στα διοικητικά όρια επτά (7) Δήμων και μίας (1) Κοινότητας.
      Επειδή το Δασαρχείο δεν διαθέτει μηχανικό εξοπλισμό, κατάλληλο για την αποκομιδή σκουπιδιών, μπάζων, κ.λ.π., ζήτησε εγγράφως και κατ' επανάληψη από τους όμορους με το περιαστικό δάσος επτά (7) Δήμους να διαθέσουν τον εξοπλισμό τους αυτό για την αποκομιδή των απορριμμάτων - μπάζων, κ.λ.π. που εναποθέτουν σ' αυτό οι δημότες τους.
      Το Υπουργείο Εσωτερικών Δημόσιας Διοίκησης και Αποκέντρωσης με σχετικές αποφάσεις του, διαθέτει πιστώσεις προστασίας, μέσα στις οποίες συμπεριλαμβάνεται και το συγκεκριμένο πρόβλημα του περιαστικού δάσους, Θεσ/νίκης, (Πολιτικής Προστασίας - ΣΑΤΑ).
      Με την 22880/9-5-2005 απόφασή του κατανέμεται ποσό ύψους 17.695.000,00 € στους Ο.Τ.Α. και Συνδέσμους, από το σύνολο των εγκεκριμένων από το Υπουργείο Οικονομίας και Οικονομικών πιστώσεων, για το σκοπό αυτό, ύψους 60.000.000,00 €.
      Το Υπουργείο Αγροτικής Ανάπτυξης και Τροφίμων δεν διαχειρίζεται, στα πλαίσια του Γ' ΚΠΣ, δράσεις ανάλογου περιεχομένου με το αντικείμενο της Ερώτησης για να έχει τη δυνατότητα χρηματοδότησής τους.
      Οι Περιφερειακές Δασικές Υπηρεσίες χρηματοδοτούνται από το Υπουργείο Αγροτικής Ανάπτυξης και Τροφίμων για την εκτέλεση μόνο ειδικών δράσεων, που αφορούν κυρίως έργα που δεν είναι επιλέξιμα στα πλαίσια του Γ' ΚΠΣ.
      Κατά το τρέχον οικονομικό έτος κατανεμήθηκε στις Δασικές Υπηρεσίες Θεσ/νίκης ποσό ύψους 110.800,00 € από το οποίο αντίστοιχο ύψους 65.000,00 € διατέθηκε στο Δασαρχείο Θεσ/νίκης προκειμένου αυτό να προβεί σε εργασίες συντήρησης του συνολικού αντιπυρικού δικτύου, των έργων προστασίας δασών και των εργασιών συντήρησης - επισκευής του δικτύου υδροδότησης (υδροστομίων αντιπυρικής προστασίας) του περιαστικού δάσους Θε/νίκης.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      16. Στην με αριθμό 5673/15.12.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./413/4.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5673/15-12-05 ερώτησης του Βουλευτή κ. Αθ. Λεβέντη, σχετικά με την κατάσταση του αρχαιολογικού χώρου της Βραυρώνας, σας πληροφορούμε τα εξής:
      Μέσα στον επισκέψιμο αρχαιολογικό χώρο της Βραυρώνας (ιερό Αρτέμιδος) λειτουργεί από πολλών ετών σύστημα αποστράγγισης των υδάτων, που αναβλύζουν από τη φυσική πηγή εντός του αρχαιολογικού χώρου, αλλά και αυτών που προέρχονται από τις βροχοπτώσεις. Το σύστημα αυτό, που αποτελείται από αγωγούς με ενδιάμεσα φρεάτια και αντλίες, που οδηγούν τα νερά προς τη θάλασσα, δε λειτουργεί αποτελεσματικά τα τελευταία χρόνια, λόγω φυσικής φθοράς, αλλά και εξαιτίας της πυκνής βλάστησης, η οποία διαπερνά τα φρεάτια, με αποτέλεσμα τη σχεδόν μόνιμη απόφραξή τους.
      Επιπλέον, εξαιτίας των εκτεταμένων εργασιών διαμόρφωσης της Αττικής Οδού, του νέου Αεροδρομίου των Σπάτων και των άλλων δημοσίων έργων, της αυξημένης οικοδομικής δραστηριότητας στην περιοχή αλλά και του χαμηλού υδροφόρου ορίζοντα, ο όγκος των υδάτων δεν είναι δυνατόν πλέον να απορροφηθεί από το έδαφος, με αποτέλεσμα να πλημμυρίζει ο χώρος κατά τους χειμερινούς μήνες.
      Αναγνωρίζοντας την αναγκαιότητα εξεύρεσης λύσης για την προστασία των σημαντικών αρχαιοτήτων του Ιερού της Αρτέμιδος στην Βραυρώνα και ιδιαίτερα για την αντιμετώπιση των υδρογεωλογικών προβλημάτων του χώρου (απορροή ομβρίων υδάτων) το Υπουργείο Πολιτισμού δια των αρμοδίων Υπηρεσιών του -της Διεύθυνσης Προϊστορικών και Κλασικών Αρχαιοτήτων και των αρμοδίων για την περιοχή Β' Εφορείας Προϊστορικών και Κλασικών Αρχαιοτήτων και 1ης Εφορείας Βυζαντινών Αρχαιοτήτων- αλλά και δια των οργάνων του, δηλαδή του Κεντρικού Αρχαιολογικού Συμβουλίου, ενέκρινε με Υπουργική Απόφαση, τη μελέτη που εκπόνησε η ΕΥΔΑΠ για τη διευθέτηση της κοίτης του Ερασίνου ποταμού. Σύμφωνα με αυτή θα δημιουργηθεί αύλακα απορροής υδάτων, που θα οδεύει παράλληλα με την οδική αρτηρία Βραυρώνας-Λούτσας, η οποία θα εκβάλλει μακριά από τον αρχαιολογικό χώρο.
      Κατόπιν της έγκρισης της μελέτης από το Υπουργείο Πολιτισμού η Ειδική Υπηρεσία Περιβάλλοντος του Υ.ΠΕ.ΧΩ.ΔΕ. προχώρησε στην Απόφαση Προέγκρισης Χωροθέτησης του έργου: «Διευθέτηση ρέματος Ερασίνου στο τμήμα της κοίτης του από την περιοχή κατάντη του φράγματος της Αττικής οδού μέχρι την εκβολή του στον κόλπο της Βραυρώνας» Νομαρχιακής Αυτοδιοίκησης Ανατολικής Αττικής, Περιφέρεια Αττικής.
      Την περσινή χρονιά, που σημειώθηκαν ξανά εκτεταμένες πλημμύρες στον αρχαιολογικό χώρο της Βραυρώνας με Υπουργική Απόφαση εγκρίθηκε από το Υπουργείο Πολιτισμού κονδύλι από τον Ειδικό Λογαριασμό, ύψους 32.500,00 ευρώ, για τον αρχαιολογικό χώρο της Βραυρώνος, που αποσκοπούσε στην αγορά και εγκατάσταση γεννήτριας, στην περίφραξη και στην πρόσληψη δύο εργατών για τον καθορισμό του χώρου. Μετά την εγκατάσταση των μηχανημάτων και την άντληση των υδάτων, ο χώρος έχει επανέλθει στην προτεραία κατάσταση από την 27η Νοεμβρίου 2005 και έχει καταστεί επισκέψιμος.
      Επί του παρόντος αναμένεται η τελευταία εφαρμογή της μελέτης της ΕΥΔΑΠ από το Υ.ΠΕ.ΧΩ.ΔΕ. που οφείλεται στη διαβίβαση των αρμοδιοτήτων αποχέτευσης των ομβρίων από την ΕΥΔΑΠ στη Δ10 του Υ.ΠΕ.ΧΩ.ΔΕ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο συνάδελφο.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Θα συζητηθεί η με αριθμό 4872/23-11-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με δημοσίευμα του Τύπου για περικοπή κονδυλίων από το Επιχειρησιακό Πρόγραμμα «Κοινωνία της Πληροφορίας».
      Η ερώτηση του κυρίου συναδέλφου έχει ως εξής:
      «Πρόσφατα δημοσιεύματα στον αθηναϊκό Τύπο αναφέρονταν στην πρόθεση της Κυβέρνησης να προχωρήσει στην περικοπή κονδυλίων του Επιχειρησιακού Προγράμματος «Κοινωνία της Πληροφορίας».
      Επειδή οι ανάγκες για την κατά το δυνατόν γρηγορότερη προσαρμογή της χώρας μας στα νέα δεδομένα είναι τεράστιες και επιτακτικές. 
      Επειδή η Κυβέρνηση της Νέας Δημοκρατίας έδειξε μία πρωτοφανή αδυναμία να απορροφήσει τα διατεθέντα κονδύλια. 
      Επειδή ως χώρα έχουμε μείνει πίσω στα θέματα που αφορούν την κοινωνία της πληροφορίας και τις νέες τεχνολογίες αν και είναι γνωστό ότι αποτελούν τη βάση για την πρόοδο στη νέα εποχή.
      Επειδή δεν αναφέρονται οι λόγοι για τους οποίους θα γίνουν οι περικοπές πλην αυτών της χρηματοδότησης παραδοσιακών έργων,
      Ερωτάται ο κύριος Υπουργός: 
      1) Αν τα δημοσιεύματα του Τύπου ανταποκρίνονται στις προθέσεις της Κυβέρνησης.
      2) Αν γίνουν περικοπές, σε τι ποσοστό θα κυμανθούν και πώς θα αναπληρωθούν τα χαμένα κονδύλια για το Πρόγραμμα «Κοινωνία της Πληροφορίας».
      Στην ερώτηση του κ. Στρατάκη θα απαντήσει ο Υφυπουργός κ. Φώλιας.
      Ορίστε, κύριε Υπουργέ έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ πολύ, κύριε Πρόεδρε.
      Κύριε συνάδελφε, ευχαριστώ που καταθέσατε αυτήν την ερώτηση για να μας δοθεί η ευκαιρία να ξεκαθαρίσουμε ορισμένα πράγματα και να μπορέσετε κι εσείς να αντιληφθείτε ορισμένα πράγματα και πώς γίνονται αυτά. Οι παλιοί έλεγαν: «Κρείττον το σιγάν». Το λέω αυτό και θα σας εξηγήσω σε λίγο γιατί. 
      Κατ’ αρχάς, όταν διάβασα την ερώτηση χαμογέλασα ειλικρινά διαβάζοντας ότι η Κυβέρνηση της Νέας Δημοκρατίας έδειξε μία πρωτοφανή αδυναμία να απορροφήσει τα διατεθέντα κονδύλια. Το τελευταίο που θα περίμενα θα ήταν να το ακούσω αυτό από ένα Βουλευτή του ΠΑ.ΣΟ.Κ.. 
      Γιατί το λέω τούτο; Διότι όταν μετά από πενήντα μήνες διαχειρίσεως του Γ’ Κοινοτικού Πλαισίου Στήριξης από την τότε κυβέρνηση, που εμείς παραλάβαμε το Γ’ Κοινοτικό Πλαίσιο Στήριξης μαζί με τη διακυβέρνηση της χώρας, είχαν καταγραφεί απορροφήσεις της τάξεως του 11,28%. Μετά από πενήντα μήνες δηλαδή, 11,28% είχε απορροφήσει η προηγούμενη κυβέρνηση για την «Κοινωνία της Πληροφορίας». 
      Μετά από είκοσι δύο μήνες, το 11% έγινε 35%. Αν οι είκοσι τέσσερις ποσοστιαίες μονάδες απορροφητικότητας σε είκοσι δύο μήνες είναι πρωτοφανής αδυναμία απορροφήσεως, άραγε τις έντεκα μονάδες σε πενήντα μήνες πώς θα τις αποκαλούσατε και πώς θα τις χαρακτηρίζατε, κύριε συνάδελφε; 
      Από κει και πέρα και επί της ουσίας θα απαντήσω το εξής: Μερικές φορές η ελληνική γλώσσα είναι τόσο πλούσια που καταντάει δύσκολη να την καταλάβουμε ακόμη κι εμείς οι Έλληνες. Το λέω τούτο διότι αναφέρεστε σε περικοπή κονδυλίων. Ουδείς μίλησε για περικοπή κονδυλίων. Αυτό που πράγματι έγινε είναι μεταφορά κονδυλίων κατά την πρόσφατη αναθεώρηση που κάναμε στο Γ΄ Κοινοτικό Πλαίσιο Στήριξης και η οποία εγκρίθηκε από την Ευρωπαϊκή Επιτροπή στις 27 Δεκεμβρίου του 2005 στο απόλυτο, στο ακέραιο. Έγινε από το Eπιχειρησιακό Πρόγραμμα «Κοινωνία της Πληροφορίας». Μεταφέραμε 140.000.000 ευρώ σε άλλα προγράμματα. Αυτό δεν ήταν περικοπή, ήταν μεταφορά. 
      Ήταν κονδύλια τα οποία αν δεν τα μεταφέραμε από την «Κοινωνία της Πληροφορίας» σε άλλα προγράμματα για να πιάσουν τόπο, θα είχαν χαθεί. Θα είχαν επιστρέψει στις Βρυξέλλες ως μη αξιοποιηθέντα. Και δεν είχαν αξιοποιηθεί λόγω της τραγικής ολιγωρίας των πενήντα πρώτων μηνών διαχειρίσεως εκ μέρους σας. 
      O στόχος μας δεν ήταν, λοιπόν, να χάσουμε χρήματα. Ο στόχος ήταν να αξιοποιήσουμε χρήματα, όπως και είναι μονίμως αυτός ο δικός μας στόχος. 
      Η μεταφορά, λοιπόν, των 140.000.000 διευκόλυνε την επίτευξη των στόχων απορροφητικότητας του προγράμματος για τα έτη 2007 – 2008, λόγω του κανόνα ν+2 και αυτή η μεταφορά έχει καθαρά τεχνικό χαρακτήρα και είναι στον ονομαστικό προϋπολογισμό. Από κει και πέρα όμως, μπορώ να σας διαβεβαιώσω ότι δεν είχε επιπτώσεις στο πραγματικό πρόγραμμα. Αν δεν μεταφέραμε, τότε θα είχαμε πραγματικές επιπτώσεις. Ή θα αξιοποιούντο αυτά τα χρήματα σε άλλα προγράμματα ή θα χάνονταν.
      Επίσης, ο συνολικός προϋπολογισμός των έργων της «Κοινωνίας της Πληροφορίας» δεν επηρεάζεται και τούτο διότι έχουμε καταφέρει να έχουμε τη δυνατότητα της  υπερδεσμεύσεως του προϋπολογισμού μέχρι τα 125% αυτού. Ήδη σήμερα που μιλάμε η υπερδέσμευση κονδυλίων έχει ξεπεράσει το 100% του προϋπολογισμού της «Κοινωνίας της Πληροφορίας». Αυτό μας δίνει τη βεβαιότητα, μπορώ να πω, ότι στο τέλος του Γ’ Κοινοτικού Πλαισίου Στήριξης δεν θα έχουμε χάσει κονδύλια από την «Κοινωνία της Πληροφορίας».
      Επίσης, θέλω να σας πω ότι δεν μειώθηκε ο προϋπολογισμός μ’ αυτή τη μεταφορά κονδυλίων, αντίθετα αυξήθηκε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
      Ορίστε, κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Πράγματι η ελληνική γλώσσα έχει πολλές δυνατότητες και γι’ αυτό ακριβώς δίνει τη δυνατότητα στον κύριο Υπουργό να πει τα πράγματα με το όνομά τους, αλλά τα είπε,  δυστυχώς γι’ αυτόν, όπως είναι. 
      Εμείς δεν μιλήσαμε για περικοπή κονδυλίων συνολικά από το Γ’ Κοινοτικό Πλαίσιο Στήριξης, που κι αυτό έχει γίνει στην πράξη, αλλά μιλήσαμε για περικοπή κονδυλίων –και η ερώτηση μου μιλάει γι’ αυτό- από το Πρόγραμμα της «Κοινωνίας της Πληροφορίας». 
      Δεν έχω ανάγκη μαρτύρων, ούτε των δηλώσεων του κυρίου Υπουργού, κύριε Πρόεδρε, διότι εδώ έχω το Παράρτημα 1 της απόφασης της Ε’ Επιτροπής Παρακολούθησης που αναφέρει ρητά ποιες είναι οι συγκεκριμένες περικοπές. Και δεν είναι μόνο ποσοστικοποιήση, όπως ευφυώς –και γι’ αυτό αναφέρθηκα στην ελληνική γλώσσα- ανέφερε ο κύριος Υπουργός, γιατί η περικοπή αναφέρεται σε συγκεκριμένα πράγματα. Δηλαδή, για παράδειγμα: Μειώνονται οι θέσεις εργασίας και από πεντακόσιες κατεβαίνουν στις διακόσιες, μειώνεται ο αριθμός των καθηγητών και από το εκατό χιλιάδες –σαν τιμή βάσης- κατεβαίνει στο ογδόντα δύο χιλιάδες κι ένα σωρό άλλα νούμερα, που δεν θα ήθελα να φάω το χρόνο μου για να τα αναφέρω, τα οποία αποδεικνύουν πράγματι ότι υπάρχει περικοπή των κονδυλίων από την «Κοινωνία της Πληροφορίας».
      Βέβαια επαίρεται σήμερα η Κυβέρνηση ότι έχει μεγάλη απορροφητικότητα στα κονδύλια. Εγώ όμως θέλω να υπενθυμίσω στον κύριο Υπουργό κάτι που είναι καταγεγραμμένο, έχει δημοσιευθεί και δεν δόθηκε επ’ αυτού καμία απάντηση. 
      Έχουν ενταχθεί στο Πρόγραμμα της «Κοινωνίας της Πληροφορίας» στις απορροφήσεις προγράμματα που είχαν γίνει το 2001, το 2002, το 2003 από τους εθνικούς πόρους και προκειμένου να φανεί η απορροφητικότητα εντάξαμε στο Γ΄ Κοινοτικό Πλαίσιο Στήριξης προγράμματα προηγούμενων χρόνων. 
      Ως τέτοια να αναφέρω, για παράδειγμα, εκείνα τα οποία μιλάνε για τη θεωρητική εξέταση των υποψηφίων οδηγών του Υπουργείου Μεταφορών του 2003, για τα φάρμακα ένα σχετικό πρόγραμμα για την παροχή υπηρεσιών το 2002, για το σύστημα πληροφορικής, δηλαδή, τη μηχανογράφηση του Κ.Τ.Ε.Ο. του 2001 και βέβαια την προμήθεια και αναβάθμιση εξοπλισμού πληροφορικής του Υπουργείου Οικονομίας το Μάιο του 2001. 
      Αυτά τα βάλατε στο πρόγραμμα και γι’ αυτό επαίρεται η Κυβέρνηση ότι ανέβασε την απορροφητικότητα. Είναι όμως έργα τα οποία υλοποιήθηκαν από τις κυβερνήσεις του ΠΑ.ΣΟ.Κ. και που βέβαια εμείς επειδή ακριβώς θέλαμε να δημιουργήσουμε περισσότερες δυνατότητες μέσω της «Κοινωνίας της Πληροφορίας» με βάση τις νέες τεχνολογίες, γι’ αυτό ακριβώς δεν τα είχαμε λογαριάσει. 
      Να βελτιώνουμε μόνο τους δείκτες, αυτό έχει σημασία; Σημασία έχει το έργο που πραγματοποιούμε και δυστυχώς αυτό το έργο μειώνεται, όπως προκύπτει και από τις αποφάσεις των Επιτροπών Παρακολούθησης.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Ορίστε, κύριε Υφυπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Στρατάκη, το έργο σας είναι καταγεγραμμένο από τα στοιχεία: 11,8% απορροφητικότητα μετά από πενήντα μήνες διαχείριση. Τώρα, αν χαίρεστε γι’ αυτό το έργο, είναι επόμενο να βρίσκεστε σήμερα στην Αντιπολίτευση και είναι απόλυτα κατανοητό.
      Όσον αφορά αυτά που είπατε για την Επιτροπή Παρακολούθησης, εξακολουθώ να επαναλαμβάνω ότι μιλάμε για μεταφορά πόρων από ένα πρόγραμμα σ’ ένα άλλο. Δεν χωράει αμφιβολία ότι αν δεν τα μεταφέραμε, δεν θα μπορούσαν να απορροφηθούν και θα είχαν χαθεί. 
      Εάν εσείς θα προτιμούσατε με τη δική σας λογική να χάσετε τα κονδύλια, παρά να τα μεταφέρετε από εκεί που θα ήταν χαμένα, τα αποτελέσματα είναι ορατά διά γυμνού οφθαλμού.
      ΕΜΜΑΝΟΥΗΛ ΣΤΡΑΤΑΚΗΣ: Η Επιτροπή Παρακολούθησης …
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Σας άκουσα με ευλάβεια, απαιτώ το ίδιο και από εσάς! 
      Όσον αφορά τώρα την ένταξη των έτοιμων έργων που πληρώθηκαν από εθνικούς πόρους: Κατ’ αρχάς το ότι πληρώθηκαν από εθνικούς πόρους έργα της «Κοινωνίας της Πληροφορίας» ενώ θα μπορούσαν να είχαν πληρωθεί από κοινοτικούς πόρους όταν εσείς διακυβερνούσατε τούτο σημαίνει ότι δεν είχατε την ικανότητα να το πράξετε γι’ αυτό και τα πλήρωσε ο Έλληνας φορολογούμενος. Τα αποτελέσματα είναι αυτά.
      Το δεύτερο που έχω να πω είναι ότι ευτυχώς τα παραδείγματα της δικής σας κυβερνήσεως αποτελούν παραδείγματα προς αποφυγή από τη δική μας. Εμείς έχουμε δύο βασικότατες αρχές. Πρώτον, έχουμε πλήρη σεβασμό στο θεσμικό πλαίσιο, δεύτερον εξάντληση κάθε προσπάθειας για την αξιοποίηση των διατιθεμένων πόρων. Κάναμε και το ένα και το άλλο μεταφέροντας έτοιμα έργα, πληρωμένα από εθνικούς πόρους τότε, στους κοινοτικούς πόρους. Τι θέλατε δηλαδή;  Να σας ικανοποιήσουμε πετώντας χρήματα; Θέλατε να μην αξιοποιήσουμε τις δυνατότητες που μας δίνει η κοινοτική νομοθεσία για να μπορούμε να δημιουργούμε δαπάνες για να μη χάνει χρήματα ο ελληνικός λαός; Έχετε την εντύπωση ότι βαυκαλιζόμεθα ότι είναι ωραίο να βελτιώνουμε τα νούμερα αντί να κάνουμε ουσίας έργο; Ουσίας έργο κάνουμε, κύριε συνάδελφε. Εντάσσοντας αυτά τα έτοιμα έργα στα κοινοτικά κονδύλια εξοικονομούμε κοινοτικούς πόρους οι οποίοι μας δίνουν τη δυνατότητα να κάνουμε έργο. Και όπως το έχουμε πει επανειλημμένα και δεν θα κουραστούμε να το λέμε, αντίθετα με τη δική σας φιλοσοφία η δική μας η απόφαση και η στρατηγική είναι, ούτε ένα ευρώ σε σπατάλες και το τελευταίο ευρώ σε επενδύσεις!
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη συζήτηση των αναφορών και ερωτήσεων δευτέρου κύκλου.
      Θα συζητηθεί η υπ’ αριθμόν 3909/25-10-2005 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση της Νομαρχιακής Αυτοδιοίκησης Ηρακλείου, για την εκπόνηση μελέτης για την αναδιάρθρωση των αμπελώνων του νομού.
      Το περιεχόμενο της ερώτησης του κυρίου συναδέλφου έχει ως εξής:
      «Με απόφασή του ο Νομάρχης Ηρακλείου συγκρότησε Επιστημονική Επιτροπή, για την εκπόνηση ολοκληρωμένης μελέτης για την αναδιάρθρωση των Αμπελώνων του Νομού Ηρακλείου.
      Με προηγούμενες ερωτήσεις, σας έχω θίξει το θέμα για την αναγκαιότητα της αναδιάρθρωσης της αμπελουργίας στο Νομό Ηρακλείου και την ανάγκη εφαρμογής προγράμματος παραγωγής υγιούς και πιστοποιημένου υλικού, προκειμένου να καλυφθούν οι άμεσες ανάγκες των αμπελοκαλλιεργητών του Νομού Ηρακλείου.
      Επειδή η συγκρότηση της ανωτέρω Επιστημονικής Επιτροπής και τα συμπεράσματα αυτής, θα συμβάλλουν στη σωστά δομημένη αναδιάρθρωση της αμπελουργίας.
      Ερωτάστε, κύριε  Υπουργέ:
      Αν προτίθεστε να χρηματοδοτήσετε τη Νομαρχιακή Αυτοδιοίκηση Ηρακλείου με τις απαραίτητες πιστώσεις προκειμένου η ανωτέρω Επιτροπή να ολοκληρώσει το έργο της;».
      Ο Υφυπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι,  ο κ. Κεγκέρογλου ρωτά αν εμείς θα χρηματοδοτήσουμε σαν Υπουργείο μία επιτροπή η οποία έχει συσταθεί για να μελετήσει τις δυνατότητες αναδιάρθρωσης αμπελώνων στο Νομό Ηρακλείου. Κατ’ αρχάς πρέπει να πούμε ότι όσον αφορά το πρόγραμμα αναδιάρθρωσης με βάση τον κανονισμό 1493, ο οποίος αφορά οινοποιήσιμες ποικιλίες αμπέλου έχουν αναδιαρθρωθεί στο Νομό Ηρακλείου εννέα χιλιάδες εξακόσια είκοσι έξι στρέμματα. Επίσης πρέπει να πούμε ότι υπάρχει και δεύτερο πρόγραμμα που αφορά την εκρίζωση και επαναφύτευση αμπελώνων σουλτανίνας και κορινθιακής για την καταπολέμηση της φυλλοξήρας. Στο πρόγραμμα αυτό παρατηρείται μία απροθυμία συμμετοχής των παραγωγών στο Νομό Ηρακλείου τα τελευταία χρόνια με αποτέλεσμα να έχουν αναδιαρθρωθεί μόνο εκατόν σαράντα στρέμματα.
      Όσον αφορά νέες φυτεύσεις πρέπει να πούμε ότι από την κατανομή δέκα χιλιάδων εννιακοσίων ογδόντα στρεμμάτων νέων φυτεύσεων οινοποιήσιμων ποικιλιών προς τους ενδιαφερόμενους παραγωγούς όλης της χώρας στη Νομαρχιακή Αυτοδιοίκηση Ηρακλείου κατανεμήθηκαν βάσει σχετικής υπουργικής απόφασης συνολικά οκτακόσια πενήντα στρέμματα. Εξ αυτών φυτεύτηκαν πεντακόσια είκοσι και επεστράφησαν στο αποθεματικό τριακόσια τριάντα ένα στρέμματα.
      Όσον αφορά την τακτοποίηση των φυτεμένων αμπελουργικών εκτάσεων σύμφωνα με σχετική διυπουργική απόφαση περί τακτοποίησης των φυτεμένων αμπελουργικών εκτάσεων οινοποιήσιμων ποικιλιών, ολοκληρώθηκε η τακτοποίηση των δύο χιλιάδων τετρακοσίων εννενήντα τριών  στρεμμάτων στο Νομό Ηρακλείου.
      Όσον αφορά τη χορήγηση δικαιωμάτων φύτευσης από το αποθεματικό πρέπει να πούμε ότι έχουν υποβληθεί από εξήντα πέντε παραγωγούς αιτήσεις για χορήγηση δικαιωμάτων φύτευσης αμπελώνων για συνολική έκταση χιλίων εκατόν εβδομήντα στρεμμάτων και  έχουν κατανεμηθεί πεντακόσια στρέμματα.
      Πρέπει να πούμε, επίσης, ότι εκτός όλων αυτών, έχουμε προκηρύξει δεκατρείς μελέτες για αναδιάρθρωση καλλιεργειών, μία για κάθε περιφέρεια της χώρας.
      Σ’ αυτά τα πλαίσια, λοιπόν, στην Περιφέρεια Κρήτης, η μελέτη η οποία θα εκπονηθεί, θα αφορά και αναδιαρθρώσεις αμπελώνων. Θα πρέπει, λοιπόν, εφόσον το επιθυμεί η Νομαρχιακή Αυτοδιοίκηση Ηρακλείου, να υποβάλει σχετικό αίτημα στο Υπουργείο Αγροτικής Ανάπτυξης και Τροφίμων και να δούμε στα πλαίσια αυτής της μελέτης μήπως υπάρχει η δυνατότητα χρηματοδότησης της προσπάθειας που γίνεται από τη Νομαρχιακή Αυτοδιοίκηση για την αναδιάρθρωση των αμπελώνων του Νομού Ηρακλείου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Κεγκέρογλου, έχετε το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ:  Ευχαριστώ, κύριε Υπουργέ. 
      Κύριε Υπουργέ, γνωρίζω πολύ καλά το πρόγραμμα αναδιάρθρωσης των αμπελώνων, μια και είχα την τιμή να είμαι υπεύθυνος για τη σύνταξή του ως Αντινομάρχης της Νομαρχιακής Αυτοδιοίκησης Ηρακλείου. Είναι ένα πρόγραμμα που θα έλεγα ότι πήγε καλά και μπορεί να πάει ακόμα καλύτερα. 
      Όμως, στην ερώτησή μου αναφέρομαι κυρίως στο θέμα της σουλτανίνας.  Γνωρίζετε πολύ καλά το πρόβλημα που έχουμε με την αμπελουργία στο νομό, το πρόβλημα που έχουμε κυρίως με τη σουλτανίνα και τις αλυσιδωτές αντιδράσεις στα oινικά προϊόντα, επειδή δεν αντιμετωπίζουμε καίρια ορισμένα προβλήματα που παρουσιάζονται. 
      Σημαντικό θέμα έχει τεθεί τα τελευταία χρόνια για την αναδιάρθρωση των καλλιεργειών. Με βάση το πρόγραμμα το οποίο είπατε για την αντιμετώπιση της φυλλοξήρας, δεν μπορεί να γίνει αυτή η αναδιάρθρωση και γι’ αυτό νομίζω ότι υπάρχει ανάγκη να μελετηθεί το θέμα από την αρχή. 
      Ο κύριος νομάρχης έχει συστήσει μία επιτροπή, όπως πολύ σωστά είπατε, η οποία θα μελετήσει αυτό το θέμα της αναδιάρθρωσης και θα διασφαλίσει τη διαδικασία που έχει να κάνει με το πολλαπλασιαστικό υλικό, το οποίο πρέπει να είναι υγιές και πιστοποιημένο. Όμως, το Υπουργείο, στα πλαίσια εφαρμογής της Κ.Α.Π., έχει την ευθύνη για τις δεκατρείς μελέτες. 
      Θα ήθελα, λοιπόν, να υπάρξει κατ’ αρχάς ένας συντονισμός των δύο φορέων, του Υπουργείου Αγροτικής Ανάπτυξης και της Νομαρχιακής Αυτοδιοίκησης, ούτως ώστε αυτό το οποίο θα βγει ως αποτέλεσμα της μελέτης από τη μια μεριά να ενισχυθεί οικονομικά από το Υπουργείο –μια και δεν υπάρχει η δυνατότητα από τη μεριά της Νομαρχιακής Αυτοδιοίκησης- και από την άλλη τα αποτελέσματα να είναι συμβατά μ’ αυτά τα οποία προωθούνται σήμερα σε σχέση με την ανάπτυξη του αμπελοοινικού τομέα. 
      Αυτό είναι το σημαντικότερο θέμα και πιστεύω ότι θα πρέπει πραγματικά ή να ενταχθεί στα πλαίσια της μελέτης της περιφέρειας η χρηματοδότηση αυτής της μελέτης –σαφώς σε μία συνεννόηση με τη Νομαρχιακή Αυτοδιοίκηση- ή να υπάρξει μία χωριστή χρηματοδότηση και συνάντηση όμως, ούτως ώστε το αντικείμενο να είναι συμβατό μ’ αυτά τα οποία θέλουμε να προωθήσουμε, για να ξεφύγουμε από το πρόβλημα το οποίο υπάρχει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εάν θέλετε, κύριε Υπουργέ -ολοκληρώνω, κύριε Πρόεδρε- για να ενημερωθούν οι αμπελουργοί, να μας πείτε εάν έχουμε κάποια εξέλιξη για την πορεία αναθεώρησης του κανονισμού οπωροκηπευτικών, γιατί πραγματικά οι αγρότες που βρίσκονται σε ανασφάλεια και σε απόγνωση λόγω των προβλημάτων του τομέα αμπελουργίας, αναμένουν αυτήν την αναθεώρηση του κανονισμού, ούτως ώστε να διασφαλιστεί το εισόδημα από τη στρεμματική ενίσχυση για τα επόμενα χρόνια, όπως έγινε και μέσω της Κ.Α.Π. για τα υπόλοιπα προϊόντα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε  συνάδελφε, όπως σας είπα, θα εξετάσουμε εάν μπορούμε –και σ’ αυτό συμφωνούμε- στα πλαίσια των μελετών αναδιάρθρωσης των ποικιλιών που γίνονται σε κάθε μία από τις περιφέρειες της χώρας, να εντάξουμε και την προσπάθεια που γίνεται από τη Νομαρχιακή Αυτοδιοίκηση Ηρακλείου, έτσι ώστε να έχουμε πλέον μία σαφή κατεύθυνση για την αναδιάρθρωση του αμπελοοινικού τομέα στο συγκεκριμένο νομό. 
      Βάλατε, όμως, ένα πολύ σημαντικό γενικότερο θέμα της αναδιάρθρωσης της Κ.Ο.Α. του αμπελοοινικού τομέα και των οπωροκηπευτικών. Θέλω, λοιπόν, να σας πω ότι με πολύ μεγάλη προσοχή αντιμετωπίζουμε αυτό το θέμα. Γνωρίζετε –διότι το έχουμε συζητήσει ξανά- ότι έχουν γίνει επανειλημμένως συσκέψεις με  όλους τους εμπλεκόμενους φορείς, προκειμένου να καταλήξουμε στην εθνική στρατηγική για ένα μείζον θέμα, τον ελληνικό αμπελοοινικό τομέα. 
      Πρέπει να κάνω γνωστό και πρέπει να πληροφορηθούν οι Έλληνες αμπελουργοί ότι όσον αφορά την αποσύνδεση, υπάρχουν δύο εντελώς διαφορετικές θέσεις από πλευράς Ελλήνων αμπελουργών. Κάτω στην  Κρήτη μιλούν για ολική αποσύνδεση και πιέζουν έτσι ώστε η δική μας θέση να κατευθυνθεί προς την ολική αποσύνδεση, στην Πελοπόννησο όμως αντίθετα μιλούν για σύνδεση, διότι έτσι πιστεύουν ότι θα διασφαλιστεί η παραγωγή.
      Μελετούμε, λοιπόν, και τις δύο θέσεις και τις δύο απόψεις -η κάθε μία έχει τα συν και τα πλην- έτσι ώστε να καταλήξουμε στην πλέον προσφορότερη για τη χώρα λύση. Πάντως πολύ έγκαιρα θα κάνουμε γνωστή την απόφασή μας, η διαβούλευση, όπως σας είπα, συνεχίζεται και θέλω να κάνω γνωστό ότι με πολύ μεγάλη υπευθυνότητα αντιμετωπίζουμε αυτό το μείζον θέμα για την ελληνική αμπελουργία. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.  
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εσωτερικών, Δημόσιας Διοίκησης και Αποκέντρωσης
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Επικρατείας
      Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση «Εθνικού Οπτικοακουστικού Αρχείου»- Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Έγκριση της σύστασης Ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού του».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Εσωτερικών, Δημόσιας Διοίκησης και Αποκέντρωσης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (ΦΕΚ 270 Α’)».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Ανάπτυξης
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Σύσταση Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα ψηφιστεί σε επόμενη συνεδρίαση.
      Υπουργείου Υγείας και Κοινωνικής Αλληλεγγύης
      Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Τοπικά Συμβούλια Νέων και άλλες διατάξεις»
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Εσωτερικών, Δημόσιας Διοίκησης και Αποκέντρωσης
      Μόνη συζήτηση επί της αρχής, των άρθρων και του συνόλου του σχεδίου νόμου: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τον Κανονισμό.
      Επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».
      Η Διάσκεψη των Προέδρων απεφάσισε στις 22.12.2005 τη συζήτηση του νομοσχεδίου αυτού σε τρεις συνεδριάσεις.
      Πριν δώσω το λόγο στον πρώτο εισηγητή, έχω την τιμή να ανακοινώσω στο Σώμα ότι με απόφαση του Κοινοβουλευτικού Εκπροσώπου του Κ.Κ.Ε. κ. Ορέστη Κολοζώφ ορίζεται ως ειδική αγορήτρια η κ. Βέρα Νικολαϊδου.
      Η κ. Αικατερίνη Παπακώστα έχει το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι συνάδελφοι, συζητούμε σήμερα ένα εξαιρετικά σημαντικό νομοσχέδιο, το οποίο έχει να κάνει με τη ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών ζητημάτων, όπως αναφέρει και στον τίτλο του.
      Με αυτό το νομοσχέδιο ασφαλώς και δεν λύνουμε όλα τα θέματα, ούτε του Α’ ούτε του Β’ βαθμού Αυτοδιοίκησης. Υπάρχει, όμως, ένα πακέτο μέτρων από την πλευρά της νέας διακυβέρνησης της Νέας Δημοκρατίας προς την κατεύθυνση της υλοποίησης τομών και μεταρρυθμίσεων στο χώρο των Οργανισμών Τοπικής Αυτοδιοίκησης όλων των βαθμίδων.
      Άρα, λοιπόν, σήμερα με την πρόταση για το παρόν σχέδιο νόμου δίνεται το εναρκτήριο λάκτισμα, παρουσιάζοντας το κομμάτι που έχει να κάνει με τα συγκεκριμένα πέντε άρθρα, τα οποία προτείνουμε προς τη Βουλή των Ελλήνων, σε διαβούλευση βεβαίως, η οποία έγινε στην αρμόδια επιτροπή και σήμερα έρχεται ολοκληρωμένο, τελειωμένο το σχέδιο νόμου στην Ολομέλεια, μετά την εξαντλητική συζήτηση η οποία πραγματοποιήθηκε, ώστε να πάρουν θέση όλα τα κόμματα πάνω σ’ αυτό το θέμα.
      Αυτό το νομοσχέδιο, όπως είπα προηγουμένως, είναι το εναρκτήριο λάκτισμα για μία δέσμη μέτρων που θα ακολουθήσει προς την κατεύθυνση της βελτίωσης της ποιότητας των πολιτικών δράσεων, των πρωτοβουλιών και των μεταρρυθμίσεων που θέλουμε να επιχειρήσουμε σ’ αυτό το κομμάτι που ονομάζεται αυτοδιοίκηση όλων των βαθμών.
      Κατά συνέπεια, λοιπόν, στο νομοσχέδιο αυτό ρυθμίζουμε κατ’ αρχάς ένα θέμα που πυροδότησε πάρα πολλές συζητήσεις, ιδίως αυτό που αναφέρεται στο  άρθρο 1. Δηλαδή με το άρθρο 1 ορίζεται ρητά η μη προσμέτρηση των λευκών ψηφοδελτίων στα έγκυρα για τη διαμόρφωση του εκλογικού μέτρου. 
      Ουσιαστικά η Κυβέρνηση τι κάνει εδώ; Ουσιαστικά η Κυβέρνηση επειδή πριν δεν είχε προκύψει το θέμα, μετά τη δημιουργία του συστήματος αυτού και ειδικότερα μετά την έκδοση της υπ’ αριθμόν 12/2005 απόφασης του Ανωτάτου Ειδικού Δικαστηρίου, αισθάνθηκε την ανάγκη, όπως κατά το Σύνταγμα ορίζεται και όπως η αρμόδια Επιστημονική Επιτροπή της Βουλής καθορίζει επίσης, να αντιμετωπίσει ουσιαστικά την ασάφεια, σύμφωνα με την οποία προσμετρήθηκαν τα λευκά ψηφοδέλτια ως έγκυρα. 
      Το άρθρο αυτό, όπως αντιλαμβάνεστε, θα έχει εφαρμογή όχι μόνο στις επόμενες δημοτικές και νομαρχιακές εκλογές, αλλά φυσικά σε όλες τις εκλογές, δηλαδή, για το Ευρωπαϊκό Κοινοβούλιο, νομαρχιακές, δημοτικές και κοινοτικές εκλογές. 
      Στη συνέχεια ρυθμίζουμε ένα θέμα το οποίο υπήρξε ξεκάθαρη προεκλογική μας δέσμευση, η οποία πριμοδοτήθηκε, επιβεβαιώθηκε και βαπτίστηκε στη λαϊκή εντολή της 7ης Μαρτίου. Αναφέρομαι στο ποσοστό του 42%, το οποίο επίσης πυροδότησε μια μεγάλη συζήτηση και η οποία συζήτηση είναι θεμιτό, όπως και ο δημόσιος διάλογος είναι θεμιτό, να υπάρχει στη δημοκρατία, στα κόμματα και στη δημόσια διαβούλευση όταν κουβεντιάζονται τέτοιου είδους θέματα. 
      Στο παρόν, λοιπόν, σχέδιο νόμου, κυρίες και κύριοι συνάδελφοι, προβλέπουμε πάρα πολύ απλά, ότι στις εκλογές των δημάρχων και των δημοτικών συμβούλων, θεωρείται, σύμφωνα με το προτεινόμενο στη Βουλή των Ελλήνων σχέδιο νόμου που φέρνει το Υπουργείο Εσωτερικών, επιτυχών συνδυασμός αυτός ο οποίος θα προκύψει και θα πλειοψηφήσει με ποσοστό τουλάχιστον 42% του συνόλου των εγκύρων ψηφοδελτίων και επιλαχόντες θεωρούνται όσοι συνδυασμοί έλαβαν έστω και μία έδρα. 
      Στην περίπτωση που κανένας συνδυασμός δεν συγκεντρώσει την πλειοψηφία του 42% η ψηφοφορία επαναλαμβάνεται την επόμενη Κυριακή μεταξύ των συνδυασμών που έλαβαν τις περισσότερες ψήφους. 
      Πρέπει να σας πω και να υπογραμμίσω, όσον αφορά το ζήτημα αυτό, ότι ξέρετε πάρα πολύ καλά -εννοώ όλοι οι συνάδελφοι και όλα τα κόμματα στη Βουλή- ότι βασική αρχή, τόσο του Δημοτικού  όσο και του Κοινοτικού Κώδικα, αλλά και του Κώδικα Νομαρχιακής Αυτοδιοίκησης αποτελεί ότι σε περίπτωση ισοψηφίας μεταξύ δύο συνδυασμών προβλέπεται η κλήρωση. Με τις διατάξεις όμως που εμείς προωθούμε σ’ αυτό το νομοσχέδιο επιλέγουμε την προσφυγή σε επαναληπτική εκλογή αντί της κλήρωσης, προκειμένου να δοθεί η δυνατότητα στην τοπική κοινωνία να εκφράσει αυθεντικά τη λαϊκή της βούληση και να αποφανθεί το εκλογικό Σώμα για τον τρόπο διοίκησης των τοπικών υποθέσεων με τον τρόπο που εκείνη επιθυμεί. 
      Έτσι χωρίς να νοθεύεται η λαϊκή εντολή, την αφήνουμε να εκφραστεί ελεύθερα και αβίαστα. Έτσι οι περιπτώσεις επαναληπτικής εκλογής που προβλέπονται στο πλαίσιο των άρθρων 2 και 3 του σχεδίου νόμου, είναι δύο. Πρώτον, όταν  τόσο στους δήμους, όσο και στις Νομαρχιακές Αυτοδιοικήσεις δεν πλειοψηφήσει κανένας συνδυασμός με ποσοστό 42% και πάνω -όταν δηλαδή οι υποψήφιοι συνδυασμοί συγκεντρώσουν ποσοστό κατώτερο του 42%- και δεύτερον όταν από τους περισσότερους ανακηρυχθέντες συνδυασμούς οι δύο πρώτοι ισοψηφίσουν με ποσοστό 42% και πάνω, οπότε η επαναληπτική εκλογή διενεργείται μεταξύ αυτών. 
      Βεβαίως πρέπει να σας πω ότι είναι αυτονόητο, εφόσον ισοψηφίσουν με ποσοστό κατώτερο του 42%, υπάγονται στη προηγούμενη περίπτωση, δηλαδή, στην επαναληπτική εκλογή. 
      Σας αναφέρω χαρακτηριστικά, γιατί ειπώθηκαν στην επιτροπή και φαντάζομαι ότι θα ειπωθούν στη συνέχεια και από τους συναδέλφους οι οποίοι επιθυμούν και θα κληθούν να λάβουν το λόγο, τα εξής: Τονίστηκε κατά κόρον, και ειπώθηκε από μας ότι η δέσμευση για το 42% ήταν προτεραιότητα στο κυβερνητικό πρόγραμμα της Νέας Δημοκρατίας, το κυβερνητικό πρόγραμμα του 2003, που είχαμε ετοιμάσει για την Αυτοδιοίκηση και αφορούσε την Αυτοδιοίκηση όλων των βαθμίδων. 
      Είχαμε δεσμευθεί, λοιπόν,  ότι θα φέρουμε νόμο, πράγμα το οποίο κάνουμε σήμερα συνεπείς στις δεσμεύσεις μας, ο οποίος θα αφορά στην εκλογή από την πρώτη Κυριακή,  για το συνδυασμό εκείνο που θα πλειοψηφήσει, με ποσοστό τουλάχιστον 42% του συνόλου των εγκύρων ψηφοδελτίων. 
      Η Κυβέρνηση, λοιπόν, πιστή στις δεσμεύσεις της, υλοποιεί αυτήν την εξαγγελία, αυτήν τη δέσμευσή της, με το παρόν σχέδιο νόμου. 
      Έχουμε, λοιπόν, την αίσθηση και την πεποίθηση ότι η εκλογή με ποσοστό 42% και πάνω διασφαλίζει,  πρώτον, την απαιτούμενη δημοκρατική νομιμοποίηση. Δεύτερον, αναδεικνύει ισχυρούς Οργανισμούς Αυτοδιοίκησης και τρίτον αναδεικνύει τοπικούς άρχοντες όλων των βαθμίδων Αυτοδιοίκησης οι οποίοι θα διοικήσουν εξίσου ισχυρούς Οργανισμούς Αυτοδιοίκησης. 
      Μέχρι, λοιπόν, και τις πρόσφατες δημοτικές και νομαρχιακές εκλογές ο πλειοψηφών  συνδυασμός που εξελέγετο μετά  από επαναληπτική εκλογή, δηλαδή, τη δεύτερη Κυριακή, συνήθως -για να μην κρυβόμαστε πίσω από το δάκτυλό μας και επειδή η πολιτική είναι η τέχνη του εφικτού και οφείλουμε να είμαστε ρεαλιστές- προέκυπτε μέσα από ευκαιριακές συμμαχίες χωρίς να υπάρχει ούτε προγραμματική σύγκλιση, δηλαδή, σύγκλιση πάνω σε αρχές, πάνω σε προγράμματα και πάνω σε κοινές θέσεις και βεβαίως ανεδεικνύοντο κατ’  αυτόν τον τρόπο ετερόκλητες δημοτικές πλειοψηφίες με ετερόκλητο επίσης –και αυτή ήταν η συνέπεια- προεκλογικό πρόγραμμα και βεβαίως ετερόκλητο λόγο και προφανώς ετίθετο σε κίνδυνο και η ομοιογένεια και της πλειοψηφίας του δημοτικού συμβουλίου ως συνέπεια αυτής της πολιτικής η οποία συνέβαινε επιτρέποντος τότε και του ισχύοντος εκλογικού νόμου να συμβαίνει αυτό το οποίο έχουμε βιώσει όσοι έχουμε περάσει από το χώρο της Αυτοδιοίκησης.
      Κατά συνέπεια, λοιπόν, ο στόχος, η φιλοσοφία και η αρχή του νομοθέτη και επομένως του συγκεκριμένου σχεδίου νόμου έχει να κάνει ακριβώς  μ‘ αυτό το ζήτημα, δηλαδή, τι είδους Αυτοδιοίκηση θέλουμε, τι είδους προεκλογικές συγκλίσεις θέλουμε, εάν επιθυμούμε ευκαιριακές συμμαχίες ή αν θέλουμε ξεκάθαρες λύσεις, ξεκάθαρες κουβέντες στο χώρο της Αυτοδιοίκησης.
      Βεβαίως πρέπει να σας πω ότι η άποψή μας είναι ότι χωρίς ξεκάθαρη προγραμματική σύγκλιση και χωρίς ξεκάθαρη προεκλογική τοποθέτηση των δημοτικών συνδυασμών νομίζω ότι η τοπική κοινωνία, βεβαίως, έχει το δικαίωμα, αλλά και οι δημοτικοί συνδυασμοί την υποχρέωση και κατ’ επέκταση και η πολιτεία αναλαμβάνει την πολιτική ευθύνη, να γνωστοποιεί στον πολίτη τι ακριβώς ψηφίζει. Είναι, λοιπόν, ξεκάθαρο αυτό το σχέδιο νόμου, εκκαθαρίζει το τοπίο, βάζει στην άκρη, περιθωριοποιεί και απομονώνει τις ευκαιριακές συμμαχίες και αναδεικνύει τη δυνατότητα που έχει η Αυτοδιοίκηση να συγκλίνει προγραμματικά, χωρίς ευκαιριακές συμμαχίες και χωρίς άλλου είδους σκέψεις.
      Άρα, λοιπόν, με την προτεινόμενη ρύθμιση ενθαρρύνουμε τις προεκλογικές συμμαχίες όταν αυτές είναι ξεκάθαρες, στηρίζονται σε ενιαίο προεκλογικό λόγο αναλύοντας και διευκρινίζοντας στους ψηφοφόρους των τοπικών κοινωνιών και στις τοπικές κοινωνίες κατ’ επέκταση, τόσο τους δημοτικούς συμβούλους τους οποίους θα εκλέξουν και οι οποίοι θα τους αντιπροσωπεύσουν, όσο και τους στόχους που έχει η κάθε δημοτική παράταξη η οποία ζητά, βεβαίως, την ψήφο των δημοτών της συγκεκριμένης τοπικής κοινωνίας, επιθυμώντας να γίνει δημοτική ή νομαρχιακή αρχή. Ουσιαστικά, λοιπόν, εκλέγουν συνδυασμούς οι πολίτες πια με αυτό το σχέδιο νόμου, με καθαρές προεκλογικές δεσμεύσεις και όχι με βάση αμοιβαίες προεκλογικές υποχωρήσεις, συζητήσεις κάτω από το τραπέζι πριν από τις επαναληπτικές εκλογές.
      Για να γίνω ακόμα πιο σαφής και ξεκάθαρη δεν νομίζω ότι κανείς καλόπιστος συνάδελφος, διακομματικά δεν θα αρνηθεί την ύπαρξη φαινομένων όπου στην πρώτη Κυριακή είχαμε δει δημοτικούς συνδυασμούς οι οποίοι άγγιζαν την απόλυτη πλειοψηφία και στη δεύτερη Κυριακή βλέπαμε, μετά την επαναληπτική εκλογή σε πολλές περιπτώσεις δήμων και, βεβαίως, κάποιες περιπτώσεις νομαρχιών, όπου το 27% ή το 24% ή και το 18% γινόταν απόλυτη πλειοψηφία μέσα από την διαδικασία των ευκαιριακών συμμαχιών και μέσα από τις συζητήσεις κάτω από το τραπέζι, πράγμα το οποίο, κατά την άποψή μας, νοθεύει την λαϊκή βούληση, νοθεύει τη λαϊκή εντολή την οποία θέλουν οι τοπικές κοινωνίες.
      Με δεδομένο, λοιπόν, επίσης το γεγονός, εις επίρρωση των όσων είπα προηγουμένως, ότι έχουμε εννιακόσιους καποδιστριακούς δήμους και εκατόν τριάντα τρεις κοινότητες στις εκλογές της 15ης Οκτωβρίου του 2006 αναμένεται να υπάρξει αποτέλεσμα εκλογής συνδυασμού την πρώτη Κυριακή στη μεγάλη πλειοψηφία. Αυτό θεωρούμε ότι είναι κέρδος για την Αυτοδιοίκηση, είναι κέρδος για την δημοκρατία. 
      Πέραν των άλλων ωφελειών, οι οποίες κατά την άποψή μας είναι πολλαπλές, πρέπει να σας πω ότι η λειτουργία του κοινωνικού ιστού είναι μια ωφέλεια ανάμεσα σε αυτές, καθώς επίσης και το γεγονός ότι εκκαθαρίζεται το τοπίο από πλευράς προεκλογικών και προγραμματικών δεσμεύσεων των συνδυασμών απέναντι στις τοπικές κοινωνίες. Σε αυτό δίνουμε έμφαση. Μας ενδιαφέρει ο ξεκάθαρος δημοκρατικός προεκλογικός λόγος, παρά η διαφημιστική ευκαιριακή και δήθεν –ας το πούμε έτσι- προεκλογική αντιπαράθεση η οποία όμως δεν εξυπηρετεί τις τοπικές κοινωνίες και τους δημότες της.
      Άλλη ωφέλεια είναι η ανάδειξη της ευθύνης των συνδυασμών και του προεκλογικού τους λόγου των δημοτών, η ουσιαστική δέσμευση απέναντι σε αυτούς. Η προσαρμογή, λοιπόν, αυτής της εκλογής με το ποσοστό του 42% των δημοτικών και νομαρχιακών εκλογών θεωρούμε ότι συνάδει περισσότερο με την κρατούσα ευρωπαϊκή πρακτική για ισχυρές αυτοδιοικήσεις, με ξεκάθαρες θέσεις χωρίς προεκλογικές σημαίες ευκαιρίας. 
      Παράλληλα στο παρόν σχέδιο νόμου περιλαμβάνονται και ρυθμίσεις διοικητικού χαρακτήρα, προβλέπονται για παράδειγμα η διάθεση στα πολιτικά γραφεία των κομμάτων μετά από αίτημά τους υπαλλήλων για την γραμματειακή υποστήριξη του έργου τους, θέμα που θα το δούμε αναλυτικότερα στη συζήτηση επί των άρθρων. Και υπάρχει τέλος η διάταξη του άρθρου 5 που αφορά στον ανακαθορισμό των προσόντων των θέσεων, των ειδικών συμβούλων και των συνεργατών των γενικών γραμματέων ώστε η κάλυψή τους να γίνεται όχι μόνο πια από πτυχιούχους των Α.Ε.Ι. αλλά και από πτυχιούχους των Τ.Ε.Ι..
      Θα ήθελα να σας πω ακόμη, κύριοι συνάδελφοι, ότι πρέπει να περάσουμε με ειλικρίνεια σε κάποιες παραδοχές όσον αφορά το σχέδιο νόμου το οποίο κουβεντιάζουμε σήμερα. Παραδεχόμαστε όλοι ότι σε καμιά περίπτωση το εκλογικό σύστημα δεν μπορεί να αποτελεί σημαία ευκαιρίας ώστε να ρυθμίζει τεχνικής φύσεως ζητήματα. Αυτή είναι μια πρώτη παραδοχή.
      Κατά την άποψή μου το εκλογικό σύστημα πρέπει να αποτελεί τη θεσμική θωράκιση της δημοκρατίας και ειδικότερα της ποιότητάς της. Εάν σε αυτό συμφωνούμε τότε σας λέω ότι οι φοιτητές για παράδειγμα του μαθήματος της πολιτικής επιστήμης διδάσκονται ως παράδειγμα προς αποφυγήν, γιατί κουβεντιάστηκε αυτό στην επιτροπή μας, την κραυγαλέα προσαρμογή του εκλογικού συστήματος την παραμονή των εκλογών του 1989 όταν  Πρωθυπουργός ήταν ο αείμνηστος Ανδρέας Παπανδρέου για να εξυπηρετηθούν στενά πολιτικά συμφέροντα. 
      Το θεσμικό όργανο και η θεσμική θωράκιση της ποιότητας της δημοκρατίας  που δεν είναι άλλο από το εκλογικό σύστημα, εκείνη την εποχή παραβιάστηκε. Αυτό αποτελεί κομμάτι του μαθήματος το οποίο διδάσκονται οι νέοι αν θέλουν να έχουν ένα κακό παράδειγμα ευκαιριακού εκλογικού συστήματος το οποίο εξυπηρέτησε στενά κομματικά συμφέροντα. Από την άλλη πλευρά έχουν καταγραφεί επίσης στα βιβλία που διδάσκονται οι φοιτητές της πολιτικής επιστήμης ανάλογες περιπτώσεις του 1981 με τον τότε Πρωθυπουργό κ. Ράλλη αλλά και το 1993 με τον τότε Πρωθυπουργό Κωνσταντίνο Μητσοτάκη, όπου υπήρξε άρνηση να προσχωρήσουν οι τότε κυβερνήσεις σε μια ευκαιριακή θέσπιση ενός εκλογικού συστήματος το οποίο θα εξυπηρετούσε, βεβαίως, τα στενά πολιτικά συμφέροντα των τότε κυβερνήσεων της εποχής αλλά όχι τα συμφέροντα του τόπου. Αυτό είναι ένα καλό παράδειγμα το οποίο διδάσκονται οι φοιτητές της πολιτικής επιστήμης και το οποίο πρέπει να μιμείται ο πολιτικός κόσμος της χώρας.
      Άλλη παραδοχή στην οποία καταλήγουμε μέσα από τις αντιφάσεις μας είναι ότι η κυβέρνηση είναι αυτή η οποία κυβερνά και ότι η Τοπική Αυτοδιοίκηση διοικεί. 
      Κατά συνέπεια θέλω να πω ότι όταν η κυβέρνηση μπορεί με ποσοστό 42% να κυβερνά τον τόπο, να αποφασίζει περί πολέμου ή περί ειρήνης, να παίρνει αποφάσεις όπως π.χ. η είσοδος της χώρας μας στην Ο.Ν.Ε., δεν καταλαβαίνουμε γιατί υπάρχει αντίδραση. Προφανώς υπάρχει ηθελημένη, αν θέλετε, παρερμηνεία των διατάξεων του σχεδίου νόμου. Γιατί αλλιώς δεν μπορώ να εξηγήσω λογικά να μη μπορεί για παράδειγμα η Αυτοδιοίκηση, που οι άρχοντες της διοικούν αλλά δεν κυβερνούν, να μην αποφασίζει  για τα θέματα των τοπικών κοινωνιών. 
      Αυτό, λοιπόν, είναι το σχέδιο νόμου επί της αρχής, αυτή είναι η φιλοσοφία του νομοθέτη, αυτή είναι η πολιτική βούληση την οποία εκφράζει η Κυβέρνηση και καλούμε τη Βουλή των Ελλήνων να υπερψηφίσει ένα σχέδιο νόμου το οποίο είναι πρωτοποριακό, το οποίο βάζει ξεκάθαρα τους κανόνες και το δημοκρατικό εκλογικό σύστημα το οποίο πρέπει να ακολουθήσουμε σαν μια σύγχρονη ευρωπαϊκή χώρα κατ’ αναλογία και των άλλων ευρωπαϊκών χωρών και στο χώρο της Αυτοδιοίκησης.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκανδαλίδης, εισηγητής του ΠΑ.ΣΟ.Κ. έχει το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κυρίες και κύριοι συνάδελφοι, στην αρχή της διαδικασίας είμαι υποχρεωμένος, δεν μπορώ να μην τοποθετηθώ ή να μην εκφράσω τη συμπαράστασή μας στους δοκιμαζόμενους πολίτες από τη μεγάλη κακοκαιρία που έχει έρθει στη χώρα και να μη θυμηθώ παλιότερες εποχές, όταν η κακοκαιρία έπαιρνε τη μορφή πραγματικής θεομηνίας, δεκαπλάσιας και εικοσαπλάσιας έντασης από τη σημερινή και τον τρόπο με τον οποίο λειτούργησε η τότε αξιωματική αντιπολίτευση, και στην προσωπική μου εμπειρία από τις δύο θεομηνίες του 2002 και των αρχών του 2004, όπου ήταν, τελείως, διαφορετικός από την υπεύθυνη στάση που τήρησε και τηρεί το ΠΑ.ΣΟ.Κ. στη σημερινή φάση. Το μόνο που μένει από αυτήν την ιστορία, πέρα από την ταλαιπωρία των πολιτών, είναι η επαναστατική γυμναστική, στην οποία υποβλήθηκε ο ελληνικός λαός εδώ και τόσες ημέρες για κάτι που συνεχώς θα ερχόταν και θα κατέστρεφε τα πάντα και, τελικά, όταν ήρθε η υπόθεση μόνο ο πανικός και οι ουρές στα super market μείνανε και βέβαια η πολύ αδύναμη και ελλιπής αντιμετώπιση των προβλημάτων από ένα ανέτοιμο κράτος. Θέλω για μια ακόμη φορά να εκφράσω τη συμπαράστασή μας στους ανθρώπους, στους πολίτες στο βαθμό που δοκιμάστηκαν, κυρίως, στα ορεινά χωριά και στους δρόμους που αποκόπηκαν μετά από αυτήν τη σημερινή κακοκαιρία, μια βαριά χειμωνιάτικη ημέρα. 
      Αναφορικά τώρα με το νομοσχέδιο θέλω από την αρχή να τοποθετηθώ σε ό,τι αφορά τη στάση μας. Το ΠΑ.ΣΟ.Κ. καταψηφίζει επί της αρχής και στο σύνολό του το σχέδιο νόμου, καθώς και τα άρθρα 2 και 3 που αναφέρονται στα θέματα του 42% και ψηφίζει τα άρθρα 1 και 4 που αναφέρονται στα λευκά ψηφοδέλτια και στην υπόθεση των στελεχών που πλαισιώνουν τα γραφεία των κομμάτων που αποσπώνται από τη Δημόσια Διοίκηση. 
      Στο άρθρο 4, θα τοποθετηθώ όταν θα έλθει η συζήτηση των άρθρων. Θα μείνω δε στα υπόλοιπα δύο μεγάλα θέματα που θέτει το υπό συζήτηση νομοσχέδιο.
      Σε ό,τι αφορά, κύριε Υπουργέ, το θέμα των λευκών ψηφοδελτίων. Επί της ουσίας με την απόφαση του δικαστηρίου έγινε ένα πραξικόπημα. Αλλοιώθηκε η δύναμη των κομμάτων. Αυτή είναι η ουσία. Παραχαράχτηκε η λαϊκή ετυμηγορία. Αφαιρέθηκε έδρα από το ΠΑ.ΣΟ.Κ. Εγείρεται, ταυτόχρονα, ένα μείζον θέμα ηθικής και δημοκρατικής τάξης. Τρεις Βουλευτές, τρία στελέχη ο Γεώργιος Πασχαλίδης, ο Στάθης Κουτμερίδης, ο Κώστας Ζαχαράκης έχασαν την βουλευτική τους έδρα την οποία κατέκτησαν μετά από μία λαϊκή ψήφο. Καθιερώθηκε ειδικός εκλογικός νόμος σε μια περιφέρεια, στην Πέλλα, με αλυσιδωτές συνέπειες στην κεντρική Μακεδονία. Δημιουργήθηκε de facto δισυπόστατο κοινοβούλιο, διαταράσσοντας κάθε ασφάλεια δικαίου. Ασφαλώς, το ότι ο Πρόεδρος του ΠΑ.ΣΟ.Κ. το χαρακτήρισε πραξικόπημα ως απόφαση, πολύ λίγο διαφέρει από αυτόν το χαρακτηρισμό.
      Η νομοθετική ρύθμιση έρχεται εκ των υστέρων και αφού για χρόνο πολύ η Κυβέρνηση έπαιξε με τους θεσμούς και τη δημοκρατία. Δεν θα επικυρώνετε την απόφαση με απλή ερμηνευτική εγκύκλιο, όπως για δυο εβδομάδες περίπου συζητούσαμε μετά την έκδοση της απόφασης; Δεν αφήσατε τον κ. Καραμανλή να γίνει Βουλευτής, αν και γνωρίζατε ότι θα αναγκαζόσασταν αργά ή γρήγορα να τον ευτελίσετε; Ασφαλώς, αλλιώς τα σχεδιάσατε και αλλιώς σας βγήκαν. Καλώς ο Πρόεδρος του ΠΑ.ΣΟ.Κ. μίλησε για απόφαση- πραξικόπημα.
      Πώς αλλιώς θα μπορούσε να περιγράψει ό,τι προηγήθηκε; Με τις αναλύσεις και τις εικαζόμενες υποθέσεις πριν την απόφαση; Με τις μεθοδεύσεις που γινόντουσαν και έφθασαν μέχρι την παράτυπη και τελικά παράνομη σύνθεση του δικαστηρίου; Με Βουλευτές να προσφεύγουν στα Ευρωπαϊκά Δικαστήρια για να διεκδικήσουν δίκαιη δίκη; 
      Στη συζήτηση που έγινε στην αρμόδια επιτροπή της Βουλής μας εγκαλέσατε, σε σχέση με τη δικαιοσύνη και την ανεξαρτησία της. Έκρινα και κρίνω –και το θεωρώ δικαίωμά μου- την απόφαση του δικαστηρίου. Είμαι Βουλευτής και υπερασπίζομαι το δικαίωμα της Βουλής να θέτει τους κανόνες της διάκρισης των εξουσιών. Έκρινα και κρίνω την έλλειψη οποιασδήποτε ευαισθησίας από την Κυβέρνηση που απλώς θεάται επί ενάμιση χρόνο τις εξελίξεις. Έκρινα και κρίνω τις μεθοδεύσεις που οδηγούσαν με μαθηματική ακρίβεια στην εικαζόμενη βούληση του ίδιου του Πρωθυπουργού. 
      Δεν θεωρώ ότι οι κρίσεις και οι επικρίσεις συνιστούν παρέμβαση στη δικαιοσύνη και κίνδυνο για την ανεξαρτησία της. Και εν  πάση περιπτώσει, αυτό το δικαίωμα που είναι αναφαίρετο για τον Βουλευτή, προκαλεί πολύ μικρότερη ζημιά από την άποψη της Κυβέρνησης για τον Εισαγγελέα του Αρείου Πάγου και τα παιχνίδια που παίχτηκαν και την ημέρα και μετά την ημέρα της γνωστής δήλωσης του κ. Μαρκογιαννάκη. 
      Θέλω εδώ να θέσω ένα θέμα, κλείνοντας σ’ αυτό το σημείο. Οι Βουλευτές του ΠΑ.ΣΟ.Κ έθεσαν ένα θέμα για την αποτελεσματικότητα της σχετικής διάταξης. Πράγματι η απόφαση του Ειδικού Δικαστηρίου ερμηνεύει για λόγους συνταγματικούς και καταλήγει σ’ αυτήν την απόφαση, κρίνει, δηλαδή, τη συνταγματικότητα της προσμέτρησης ή μη των λευκών ψηφοδελτίων. Και ασφαλώς η Κυβέρνηση δεν είχε άλλο δρόμο από την αληθή ερμηνεία, για να τονίσει με έμφαση ότι η ελληνική Βουλή και μάλιστα με αυξημένη πλειοψηφία, θέλει να διασφάλισει τη σαφή διάταξη που υπάρχει στην εκλογική νομοθεσία, σε ό,τι αφορά τη μη προσμέτρηση των λευκών ψηφοδελτίων κατά την κατανομή των εδρών.
      Εδώ θα ήθελα να κάνω την πρόταση, κύριε Πρόεδρε, η ομόφωνη απόφαση όπως φαίνεται από την τοποθέτηση των κομμάτων στην κοινοβουλευτική επιτροπή να περιβληθεί την ουσιαστική δύναμη της ενισχυμένης πλειοψηφίας των 2/3, αφού είναι ομόφωνη, να πάρει δηλαδή και τυπικό χαρακτήρα για δύο λόγους: Ο πρώτος λόγος διότι την καθιστά πολύ πιο ισχυρή ως προτροπή. Και ο δεύτερος λόγος, που τον θεωρώ πολύ σημαντικό, είναι γιατί στις επόμενες βουλευτικές εκλογές, για να ισχύσει και αυτή η αληθής ερμηνεία, αν δεν τη θεωρούμε εικονική –που δεν είναι εικονική-  απαιτεί ψήφο 2/3. Και επιπλέον, θα έχει θωρακιστεί από νέες ερμηνείες αυτή η απόφαση και στη συνταγματική αναθεώρηση με ερμηνευτική παράγραφο, να λύσουμε οριστικά το θέμα για να μην υπάρξει και στο μέλλον οποιαδήποτε νομολογία που έχει σχέση με την πραξικοπηματική απόφαση του Ειδικού Δικαστηρίου.
      Έρχομαι τώρα στο θέμα του 42%. Νομίζω ότι η Κυβέρνηση έχει προχωρήσει σε ένα πρωτότυπο μέτρο μέχρι σημείου ιδιοτροπίας. Δεν έλαβε καθόλου υπ’ όψιν της την ευρωπαϊκή πραγματικότητα και χώρες που έχουν ανεπτυγμένους δημοκρατικούς θεσμούς και που, ουσιαστικά, έχουν και μεγάλη παράδοση στη διαδικασία της Αυτοδιοίκησης. 
      Σε όλα τα εκλογικά συστήματα στην Ευρωπαϊκή Ένωση ισχύουν δύο κατηγορίες. Η μία είναι το 50%+1 τη δεύτερη Κυριακή ή  την πρώτη με βάση κάποια διαδικασία και η άλλη, η έμμεση εκλογή. 
      Τα επιχειρήματα της Κυβέρνησης δεν αντέχουν σε σοβαρή κριτική. Λέει η Κυβέρνηση: Θεσμοθετούμε μέτρο κατά της συναλλαγής που συντελείται στο ενδιάμεσο των εκλογών. Αυτή είναι μια πρωτοφανής λογική, πρώτον, που καταδικάζει το θεσμό της Αυτοδιοίκησης, ότι κάθε φορά, ανάμεσα στις δύο εκλογές, γίνονται κάποιες συναλλαγές, που αν υπάρχουν σε οποιεσδήποτε επιμέρους περιπτώσεις, δεν στοιχειοθετούν ουσιαστική λειτουργία του θεσμού. Και έπειτα ή θα είσαστε υπέρ της εξάλειψης οποιασδήποτε συναλλαγής μ’  αυτήν τη λογική ή θα είσαστε υπέρ της υιοθέτησης του συστήματος που υπήρχε μέχρι τώρα.
      Θέλετε να μειώσετε τη συναλλαγή ανάμεσα στο 42% και στο 50%; Δηλαδή μόνο στους δήμους που δεν θα πάνε τη δεύτερη Κυριακή, επειδή θα έχει πιάσει ο πρώτος συνδυασμός 42%; Και αυτός που έχει πιάσει 41%, θα συνεχίσει τη συναλλαγή; Είστε, λοιπόν, υπέρ της λιγότερης συναλλαγής; Το επιχείρημα είναι εντελώς έωλο. 
      Δεύτερο επιχείρημα. Κάνουμε εξοικονόμηση πόρων, αποτρέποντας τη δεύτερη Κυριακή σε πολλούς δήμους και νομούς. Εσείς οι οπαδοί του  σπάταλου κράτους που φτιάξατε τόσες επιπλέον υπηρεσίες, γραμματείες, διορίσατε στελέχη, φτιάξατε καινούριους θεσμούς αμειβόμενους, εσείς μιλάτε ότι είναι κόστος για τη δημοκρατία, απλά το να πάνε λίγοι δήμοι ή μερικοί δήμοι τη δεύτερη Κυριακή σε εκλογές; Και αν οι νομοί θα έχουν πάει προφανώς τη δεύτερη Κυριακή αντίστοιχα, πάλι το ίδιο θα ήταν το κόστος; Φτωχό επιχείρημα.
      Τρίτο επιχείρημα. Εφαρμόζουμε το πρόγραμμα της Νέας Δημοκρατίας που ψήφισε ο ελληνικός λαός. Ευλογοφανές, πλην όμως υποκριτικό. Το πρόγραμμα της Νέας Δημοκρατίας θα κάλυπτε τα υπεξαιρεθέντα, θα διόριζε τους συμβασιούχους, θα ξόδευε στον προϋπολογισμό της 500.000.000 ευρώ το 2005 για το «ΘΗΣΕΑ», θα πρόβλεπε άμεση λύση και σε άλλες εκατοντάδες προβλήματα, που παραπέμψατε ήδη στις καλένδες. 
      ΒΥΡΩΝ ΠΟΛΥΔΩΡΑΣ: Ωραία σύνοψη!
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Και εν πάση περιπτώσει, το πρόγραμμα μπορεί να σας δεσμεύει, δεν σας απαγορεύει όμως το διάλογο με το θεσμό της Αυτοδιοίκησης, για να διαλέξετε την πιο πλήρη και την πιο ολοκληρωμένη θέση ακόμα και για την εφαρμογή του 42% με ό,τι αυτό συνεπαγόταν για τις άλλες αλλαγές που θα έπρεπε να γίνουν πιθανότατα, αν ακόμα αποδέχονταν το 42% στα πλαίσια της εκλογικής νομοθεσίας για την Αυτοδιοίκηση. Αρνηθήκατε το διάλογο. Είναι υποκριτικό το επιχείρημα.
      Τέλος, χρησιμοποιείτε το πιο σημαντικό από όλα, το περιβόητο όπλο, ότι ο Πρωθυπουργός και η Κυβέρνηση εκλέγονται με το 42%. Κατ’ αρχήν, δεν εκλέγονται με το 42%. Το εικάζετε ότι εκλέγονται με το 42%. Εν πάση περιπτώσει, κυβερνητικός σχηματισμός και Αυτοδιοίκηση αποτελούν τελείως διαφορετικούς θεσμούς. Έχουν άλλη αντιστοίχηση, έχουν άλλες εκτελεστικές εξουσίες, έχουν άλλες δυνατότητες, έχουν άμεση επαφή με τον πολίτη σε σχέση με την κυβερνητική εξουσία που καθοδηγεί  το σύνολο της χώρας. Υπήρξε και μια πολύ εμπεριστατωμένη τοποθέτηση στο συνέδριο της Κ.Ε.Δ.Κ.Ε. του κ. Τσάτσου, που κανείς δεν μπορεί να αμφισβητήσει την επιστημονική του δυνατότητα, γύρω από αυτό το θέμα. Έχει καμία σχέση η δεδηλωμένη της Βουλής των εκατόν πενήντα ένα με τις αρμοδιότητες και τις λειτουργίες του δημάρχου, που με το 42% θα έχει το 60% της πλειοψηφίας του δημοτικού συμβουλίου, η οποία δεν μπορεί σε καμία περίπτωση να τον αμφισβητήσει; Έχει καμία σχέση αυτή η λειτουργία του Κοινοβουλίου με το αποδυναμωμένο δημοτικό συμβούλιο και την νομιμοποιητική του βάση; Δεν έχει καμία σχέση ούτε σε δομή ούτε σε λειτουργία με το θεσμό της Αυτοδιοίκησης. Είναι ένα ανιστόρητο επιχείρημα. Θέλετε, λοιπόν, με ανιστόρητα, έωλα, φτωχά και υποκριτικά επιχειρήματα να μας πείσετε ότι όλα αυτά τα κάνετε για την λειτουργία του θεσμού και της δημοκρατίας. 
      Χρησιμοποιήσατε δε δύο μέτρα και δύο σταθμά, που είναι εξόχως υποκριτικό. Στη συζήτηση του Συντάγματος το 2001 αποδεχθήκατε την πρόταση να εφαρμόζεται κάθε εκλογική νομοθεσία στις μεθεπόμενες εκλογές. Θα μπορούσατε να φέρετε μία πρόταση εδώ -και ας ήρθε στην τελική ευθεία για τις δημοτικές εκλογές- και να εφαρμοστεί στις μεθεπόμενες. Κάνατε μικροκομματικούς υπολογισμούς. Άλλα λέγατε αποσπασματικά και ευκαιριακά: «Θα φέρουμε ξεχωριστά  ψηφοδέλτια, θα κάνουμε άλλη εκλογή δημάρχου και άλλη δημοτικού συμβουλίου, θα κάνουμε πιο αναλογικό το σύστημα, για να επηρεάσουμε τα κόμματα της Αριστεράς, τα μικρότερα κόμματα, για να μπορούν να εκφράζονται καλύτερα κ.ο.κ.» Τελικά φέρατε μία πρόταση με 42%, ένα άρθρο κυριολεκτικά που η μόνη λέξη που λέει είναι 42%. Όλα τα άλλα είναι πώς θα εφαρμοστεί επί της ουσίας. Αυτή ήταν η ολοκληρωμένη πρότασή σας απέναντι στο θεσμό και η απόφασή σας.
      Τι πετύχατε; Να περιορίσετε τη βάση δημοκρατικής νομιμοποίησης δημάρχου και νομάρχη, μονοπρόσωπων και κατ’ εξοχήν εκτελεστικών οργάνων. Να αποτρέψετε, όπως ομολογήσατε, συναινέσεις και συνεργασίες στις τοπικές κοινωνίες. Ακόμα σας τρομάζει το φάντασμα των προοδευτικών και δημοκρατικών συνεργασιών, που εδώ και πάρα πολύ καιρό έχει ατονήσει και μόνο σε τοπικά επίπεδα μπορεί να υπάρξει. Να οξύνετε την πόλωση αποδυναμώνοντας την δυνατότητα έκφρασης και συμμετοχής στα τοπικά δρώμενα ζωντανών, αυτόνομων ή και μικρότερων κομματικών ή παραταξιακών δυνάμεων. 
      Υπάρχει, βέβαια, ένα σημείο που ξεπερνάτε και τον ίδιο σας τον εαυτό. Υπερασπίζεστε την αποκέντρωση ως ιδεολογία του κόμματός σας. Εγώ χαίρομαι που όψιμα το κάνετε αυτό. Οι βασικές μεταρρυθμίσεις σε έναν ολόκληρο ιστορικό κύκλο: ο ν. 1424, η περιφερειακή συγκρότηση της χώρας, ο ν. 1828, η  Νομαρχιακή Αυτοδιοίκηση, ο «Καποδίστριας». Δεν ήσασταν παρόντες. Καταργήσατε τις νομαρχιακές εκλογές το ΄91. Αντιδράσατε για την νομαρχιακή Αυτοδιοίκηση, γιατί θα διαλύαμε το κράτος. Αποχωρήσατε από τον «Καποδίστρια».
      Και τώρα χρησιμοποιείτε ένα άλλο επιχείρημα: Εσείς, λέει, γιατί δεν μιλάτε; Αφού δεν τα κάνατε είκοσι χρόνια που ήσασταν κυβέρνηση, γιατί τα λέτε τώρα; Εσείς έχετε το δικαίωμα να αλλάξετε –και εμείς δεν το αμφισβητήσαμε- μόνο που δεν αλλάξατε τίποτα. Μερεμέτια κάνατε και τότε, μερεμέτια κάνετε και σήμερα. Μετονομάσατε το «Ε.Π.Τ.Α.» σε «ΘΗΣΕΑ», μοιράσατε έμμισθες θέσεις στους θεσμούς, ακόμα προσπαθείτε να ξηλώσετε τον «Καποδίστρια», φέρνετε εν όψει του Δ΄ Κοινοτικού Πλαισίου Στήριξης κύμα συγκεντρωτισμού στα πλαίσια της διοίκησης και σε βάρος της Αυτοδιοίκησης και παρ’ όλα αυτά ισχυρίζεστε ότι στηρίζετε την αποκέντρωση. 
      Εμείς που αλλάξαμε το χάρτη της Τοπικής Αυτοδιοίκησης της χώρας, δεν έχουμε το δικαίωμα να φέρνουμε καινούριες προτάσεις για τον «Καποδίστρια» ΙΙ, για την αυτοδιοικητική περιφέρεια, για την επιτελική κυβέρνηση, για τη γενναία ριζική αποκέντρωση και αλλαγή του ν. 1828, για να πάρουν το 30% και το 40% των πόρων, προκειμένου να τους υλοποιούν και να τους διαχειρίζονται οι δύο βαθμοί Αυτοδιοίκησης, με βάση και την ευρωπαϊκή εμπειρία και την ευρωπαϊκή εξέλιξη, όταν η νέα εποχή φέρνει ένα νέο, ώριμο κύμα αλλαγών, που απαιτούνται στο θεσμό.
      Ουσιαστικά θυμίζετε την παροιμία -γιατί και ο Πρωθυπουργός αρέσκεται στις παροιμίες- «δώσε θάρρος στο χωριάτη». Εσείς έχετε μεν το δικαίωμα να υιοθετήσετε τα παιδιά που γεννήσαμε, όπως έλεγε ο αγαπητός κ. Πολύδωρας στα συνέδρια της Κ.Ε.Δ.Κ.Ε. και της Ε.Ν.Α.Ε., τον οποίο βλέπω σήμερα εδώ, εμείς δε να μην μπορούμε να γεννήσουμε καινούρια παιδιά. Μα αυτή είναι η διαφορά της προόδου και της συντήρησης. 
      ΒΥΡΩΝ ΠΟΛΥΔΩΡΑΣ: Τα αφήσατε έκθετα.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Εσείς υιοθετείτε εκ των υστέρων, όταν πρέπει να γίνουν νέα γεννητούρια.
      (Χειροκροτήματα από την πτέρυγα του ΠΑ.ΣΟ.Κ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκανδαλίδη.
      Έχει ζητήσει το λόγο για μία πολύ μικρή παρέμβαση ο Υπουργός κ. Παυλόπουλος.
      Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε.
      Κύριοι συνάδελφοι, δεν θα παρενέβαινα –γιατί, βεβαίως, δεν έχω το δικαίωμα και κατά τον Κανονισμό- εάν στην αρχή ο συνάδελφος κ. Σκανδαλίδης, εισηγητής της Αξιωματικής Αντιπολίτευσης, δεν έθετε ένα ζήτημα σχετικά με το θέμα της προετοιμασίας και της αποδοτικότητας του κρατικού μηχανισμού στην κακοκαιρία την οποία έχουμε τώρα και δεν επιχειρούσε συγκρίσεις. Εγώ δεν πρόκειται να κάνω συγκρίσεις, αλλά αποτυπώνω μονάχα μία πραγματικότητα στα δύο λεπτά που έχω στη διάθεσή μου. 
      Πρώτα-πρώτα να εκφράσω τη συμπάθεια και τη συγγνώμη της Πολιτείας σε εκείνους που χθες ταλαιπωρήθηκαν στα Τέμπη, από ένα συμβάν, μάλιστα, που περισσότερο οφείλεται σε τυχαία γεγονότα και λιγότερο σε ουσιαστικές ευθύνες προσώπων. 
      Όμως, θα ήθελα να ρωτήσω το εξής: Την προετοιμασία που κάναμε και την ενημέρωση, τη βάφτισαν κάποιοι «προσπάθεια εντυπωσιασμού που σήκωσε ψηλά τον πήχη»;. Συγκρίνουν το γεγονός ότι εμείς, μόλις πήραμε την πρόγνωση της Εθνικής Μετεωρολογικής Υπηρεσίας και ξέραμε ποια είναι η κατάσταση που θα δημιουργηθεί εξαιτίας του μεγέθους της κακοκαιρίας, ενημερώσαμε τους πάντες, επειδή δεν ακολουθήσαμε το παράδειγμα εκείνων που δεν ενημέρωσαν ποτέ κανέναν και άφηναν τότε την πρώτη κακοκαιρία να δημιουργεί τεράστια προβλήματα;
       Δεύτερον, μήπως ξέρουν εκείνοι οι οποίοι κάνουν κριτική αυτήν τη στιγμή, όταν υπάρχει σε ολόκληρη τη Χώρα αυτή η κακοκαιρία, πώς λειτουργεί το οδικό δίκτυο και πώς αυτήν τη στιγμή αντιμετωπίζονται τα προβλήματα σε ολόκληρη την επικράτεια, με εξαίρεση το θέμα της Κεφαλλονιάς; Που και αυτό δεν οφείλεται σε κρατική αβελτηρία, αλλά σε έκτακτα καιρικά φαινόμενα;
      Το τρίτο και κυριότερο που θα ήθελα να τονίσω, είναι το εξής: Μήπως μπορούν να μου πουν τι συνέβαινε τις μέρες του ΠΑ.ΣΟ.Κ.; Πού ήταν η ηγεσία των αρμόδιων Υπουργείων; Πού ήταν ο αρμόδιος Περιφερειάρχης Αττικής; Τότε δεν είχαμε γενικευμένη, σε ολόκληρη την επικράτεια, κακοκαιρία. Εδώ στην Αττική ήταν και δεν τον έβρισκαν.
      Μήπως μπορείτε να μου θυμίσετε, κύριοι συνάδελφοι της Αξιωματικής Αντιπολίτευσης, πώς έλεγαν τους επικεφαλής της Πολιτικής Προστασίας στις μέρες τους; Μήπως θυμάστε, για παράδειγμα, τι έγινε στον προηγούμενο μεγάλο χιονιά εδώ στην Αττική και πού ήταν τότε η Πολιτική Προστασία και πού είναι τώρα κάθε στιγμή ο Παναγιώτης Φούρλας; Μήπως θυμάστε σε εκείνη την νεροποντή το καλοκαίρι στην Αθήνα, πού βρισκόταν ο Γραμματέας Πολιτικής Προστασίας και από ποιο νησί τον μαζέψατε για να τον φέρετε να τον «παραιτήσετε» στην Αθήνα;
      Αυτά τα θυμάστε; Αυτές είναι οι συγκρίσεις που πρέπει να κάνουμε. Λυπούμαι που αναγκάζομαι να κάνω τις συγκρίσεις, πολύ περισσότερο μάλιστα που τα γεγονότα της κακοκαιρίας τρέχουν και πρέπει να είμαστε σε εγρήγορση, γιατί κανείς δεν ξέρει τι μπορεί να μας συμβεί. Δεν προβλέπω τίποτε, αλλά αποφεύγετε τις συγκρίσεις και τις απομιμήσεις. Γιατί καταλαβαίνετε πολύ καλά ότι οι μεν απομιμήσεις γελοιοποιούν, οι δε συγκρίσεις δεν σας βολεύουν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο, κύριε Σκανδαλίδη.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κύριε Πρόεδρε, δέχθηκα προσωπική επίθεση.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο. Αναφέρθηκε στο πρόσωπό σας ο κύριος Υπουργός;
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Με συγχωρείτε, αλλά με βάση τον Κανονισμό δέχθηκα επίθεση προσωπική…
      ΠΡΟΕΔΡΕΥΩΝ (Σωτήρης Χατζηγάκης): Όχι δεν δεχθήκατε.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: …για την παρουσία μου ή όχι σε μία κρίσιμη θεομηνία που είχε ο τόπος και θέλω να λάβω το λόγο επί προσωπικού. Δέχθηκα προσωπική επίθεση.
      ΠΡΟΕΔΡΕΥΩΝ (Σωτήρης Χατζηγάκης): Δεν δεχθήκατε προσωπική επίθεση. Ο κύριος Υπουργός έκανε μία πολιτική παρέμβαση.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Πρέπει να εξηγήσω στο Σώμα ότι δεν κρύφτηκα ποτέ στη ζωή μου…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τον Γενικό Γραμματέα της Πολιτικής Προστασίας εννοούσα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ.
      Ορίστε, κυρία Νικολαϊδου, έχετε το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Θέλω το λόγο επί προσωπικού. Είναι δυνατόν  να λέει ο Υπουργός ότι κρυβόμουν και να μη μου δίνετε το λόγο;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Σκανδαλίδη, καθίστε κάτω. Δεν αναφέρθηκε σε εσάς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στη Μύκονο δεν ήταν το καλοκαίρι εκείνο ο Γενικός Γραμματέας Πολιτικής Προστασίας;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ! Καθίστε, κύριε Υπουργέ.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: …που διαλύσατε τη χώρα με μία νεροποντή. Λέτε, συνεχώς, ψέματα στον ελληνικό λαό.
      ΠΡΟΕΔΡΕΥΩΝ (Σωτήρης Χατζηγάκης): Κυρία Νικολαΐδου, έχετε το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Λυπάμαι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Και εγώ λυπάμαι, κύριε Σκανδαλίδη, γιατί είστε παλιός εδώ και έπρεπε να ξέρετε τον Κανονισμό. Δεν θα περιγράψω τον Κανονισμό επειδή έτσι θέλετε. Δεν αναφέρθηκε σε σας. Σε άλλο πρόσωπο αναφερόταν.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Δεν είναι προσωπική επίθεση;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Νικολαϊδου.
      ΒΕΡΑ ΝΙΚΟΛΑΪΔΟΥ: Θα μπω στον πειρασμό να πω μόνο μία σκέψη γιατί δεν έχω καμία διάθεση να μπω στη διένεξη μεταξύ των δύο μεγάλων κομμάτων: Δεν έχει σημασία αν αντιμετωπίζουμε λιγότερα ή περισσότερα προβλήματα μετά από ένα τέτοιο καιρικό φαινόμενο. Η ουσία είναι ότι πάντα υπάρχουν προβλήματα και δεν νομίζω να υπάρχει χώρα στον κόσμο, που με χειρότερες καιρικές συνθήκες, να σταματούν τα πάντα –σχολεία, κυκλοφορία- να κόβεται η χώρα στα δύο, στα τρία ή δεν ξέρω σε πόσα κομμάτια. 
      Και μόνο αυτό δείχνει ότι ευθύνες έχετε συνάδελφοι και εσείς όταν ήσασταν κυβέρνηση αλλά και η σημερινή Κυβέρνηση που δεν παίρνονται κάποια μέτρα και δεν εννοώ μόνο τεχνοκρατικά. Το πρόβλημα είναι πολύπλευρο και νομίζω ότι σαν τέτοιο πρέπει να αντιμετωπιστεί και όχι μ’ αυτήν την λογική.
      Έρχομαι στο προτεινόμενο νομοσχέδιο με τίτλο: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων». Θέλω από την αρχή να πω ότι επί της αρχής το καταψηφίσαμε. Δεν το στηρίζουμε γιατί, ακριβώς, πιστεύουμε ότι στηρίζει και αναπαράγει το δικομματισμό. Είναι στην κυριολεξία κομμένο και ραμμένο στα μέτρα του. Είναι περισσότερο από σίγουρο ότι θα αναγκάσει δυνάμεις να εγκλωβιστούν για να εκφραστούν, γιατί αυτός είναι ο κίνδυνος μέσα από το προτεινόμενο νομοσχέδιο.
      Επίσης από την αρχή θέλω να υπενθυμίσω τη θέση του Κ.Κ.Ε. για το εκλογικό σύστημα και για την Τοπική Αυτοδιοίκηση. Είναι θέση σταθερή και πάγια, δηλαδή, η καθιέρωση της απλής αναλογικής για δημοτικά, νομαρχιακά συμβούλια και έμμεση εκλογή από αυτά τα όργανα της Τοπικής Αυτοδιοίκησης των δημάρχων και των νομαρχών. 
      Έρχεται, λοιπόν, ένα ακόμα νομοσχέδιο το οποίο χαρακτηρίσαμε και χαρακτηρίζουμε καλπονοθευτικό, αντιδημοκρατικό και άδικο. Και είναι, συνάδελφοι, καλπονοθευτικό από τη στιγμή που μια μειοψηφία στο λαό γίνεται πλειοψηφία στα δημοτικά ή τα νομαρχιακά συμβούλια. Το 42% -γιατί αυτό είναι το νούμερο που προτείνετε- θα πάρει το 60% των εδρών -πέστε μου εάν αυτό δεν ονομάζεται κλοπή πώς αλλιώς μπορείτε να το χαρακτηρίσετε- και θα γίνει πλειοψηφία στα δημοτικά ή στα νομαρχιακά συμβούλια. Πλειοψηφία με απλά μαθηματικά σημαίνει «50+1» και όχι με το 42% να χρησιμοποιείτε το 60%.
      Υπάρχει ευθύνη κατά την άποψή μας και στο ΠΑ.ΣΟ.Κ. και στη Νέα Δημοκρατία, γιατί έχετε συμφωνήσει σε ένα παράνομο και ληστρικό εκλογικό νόμο που το μεν ΠΑ.ΣΟ.Κ. δίνει μάχη αυτήν τη στιγμή για να διατηρηθεί, ενώ εσείς ίσως έχετε κάνει κάποιους άλλους υπολογισμούς και προτείνετε το 42%. 
      Λέω ότι έχει ιδιαίτερα μεγαλύτερη, κατά την προσωπική μου γνώμη, ευθύνη το ΠΑ.ΣΟ.Κ. γιατί από τα πρώτα χρόνια που διοικούσε, σε όλα τα συνέδρια της Τοπικής Αυτοδιοίκησης όταν παίρνονταν ομόφωνες αποφάσεις για την απλή αναλογική δεν είχε διαφωνήσει. Πιστεύουμε ότι εάν ήθελε θα είχε, πράγματι, εφαρμόσει την απλή αναλογική. 
      Άρα, λοιπόν, ή δεν έδινε σημασία στα συνέδρια ή είχε μεγάλη υποκρισία. Εν πάση περιπτώσει, η ευθύνη δεν μπορεί να απαλειφθεί. Βέβαια, ευθύνη έχουν και οι αιρετοί που έχουν εγκαταλείψει το αίτημα της απλής αναλογικής. Το είδαμε και κατά την ακρόαση των φορέων, το βλέπουμε και στις τελευταίες αποφάσεις των συνεδρίων. Δεν γίνεται λόγος. Μάλιστα, στον κώδικα -που ήταν και ομόφωνη η απόφαση μεταξύ Νέας Δημοκρατίας, ΠΑ.ΣΟ.Κ. και Συνασπισμού, των δυνάμεων που συνδιοικούν στα περισσότερα όργανα της Αυτοδιοίκησης- δεν έγινε καμία αναφορά στην απλή αναλογική. 
      Η ουσία, βέβαια, δεν αλλάζει γιατί και με το σημερινό εκλογικό σύστημα αλλά και με αυτό που προτείνετε -το 42%- κλέβονται οι έδρες από τους υπόλοιπους συνδυασμούς, από τις άλλες παρατάξεις και, βέβαια, πάντα στο όνομα της αποτελεσματικότητας της διοίκησης. Το ίδιο ποσοστό των εδρών παίρνει ο πρώτος συνδυασμός και στα δημοτικά διαμερίσματα. 
      Τώρα, τα επιχειρήματα που χρησιμοποιεί το κυβερνών κόμμα είναι, πράγματι, πολύ φτωχά και δεν νομίζω να μπορούν να αιτιολογήσουν αυτά που θέλουν να δικαιολογήσουν. Δηλαδή, ειπώθηκε σήμερα από την εισηγήτρια ότι το 42%, ουσιαστικά, θα μας γλιτώσει από τη δεύτερη Κυριακή στους περισσότερους δήμους. Κοιτάξτε, εάν, πράγματι, αυτό είναι το πρόβλημα και θέλετε να μην γίνουν εκλογές τη δεύτερη Κυριακή, εφαρμόστε την απλή αναλογική. Μόνο αυτό το σύστημα εξασφαλίζει το να μη γίνουν εκλογές και υπάρχει εμπειρία στη χώρα μας δύο-τρεις δεκαετίες νωρίτερα. Υπάρχει, λοιπόν, τρόπος και μη λέμε ότι έτσι θα κερδίσουμε τίποτα καινούργιο. 
      Λέτε σε κάποια άλλα σημεία ότι θα παίρνονται αποφάσεις στο ίδιο το δημοτικό συμβούλιο, ότι θα συμμετέχουν όλοι. Συμμετοχή, συνευθύνη. Με το 42% δεν θα υπάρχει συμμετοχή και συνευθύνη, αλλά αντίθετα θα αποκλειστούν αρκετές παρατάξεις που είχαν μια συμμετοχή στις εκλογές ή μέχρι τις εκλογές. Για παράδειγμα, μέσα από το νομοσχέδιο βγαίνει ότι οι δημοτικές παρατάξεις, αν δεν έχουν τρεις συμβούλους, θα αποκλείονται από τα δημοτικά συμβούλια. Και υπάρχει το συνηθισμένο φαινόμενο για τους μεγάλους δήμους, ιδιαίτερα στο Δήμο της Αθήνας, για παράδειγμα, που , ο συνδυασμός που στηρίζουμε, με 6% έχει ένα δημοτικό σύμβουλο και άρα τον αποκλείετε. Αυτός είναι, λοιπόν, ο στόχος σας.
      Υπάρχουν όμως και μερικά άλλα καινούργια σημεία που είδαν το φως της δημοσιότητας με τη δημοσίευση του κώδικα, δηλαδή, υπάρχουν άρθρα που έχουν αλλάξει ή επαναδιατυπώνονται. Για όλα αυτά, βέβαια, μπορεί να έχετε συμφωνήσει με την Κ.Ε.Δ.Κ.Ε., εγώ όμως ρωτώ: Αυτές οι αλλαγές πότε θα συζητηθούν; Δεν τις φέρνετε τώρα με το συγκεκριμένο νομοσχέδιο. Θα τις φέρετε κάποια στιγμή; 
      Για παράδειγμα, αλλάζει ο αριθμός των μελών των δημοτικών και των νομαρχιακών συμβουλίων ή -ένα άλλο σημείο- αλλάζει η ημερομηνία των εκλογών, το πάτε τη δεύτερη Κυριακή του Νοέμβρη. Δεν νομίζω ότι είναι τόσο σωστή αυτή η ημερομηνία, πέφτει μέσα στον εορτασμό του Πολυτεχνείου. Δεν θέλω να βάλω άλλη διάσταση, αν έχετε κατά νου να καταργήσετε αυτήν την επέτειο, νομίζω όμως ότι είναι σοβαρό να λέτε ότι θα πάτε προς τις 17 του Νοέμβρη, επέτειο του Πολυτεχνείου.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πώς μπορεί η δεύτερη Κυριακή να είναι 17 Νοέμβρη; 
       ΒΕΡΑ ΝΙΚΟΛΑΪΔΟΥ: Μπορεί, κύριε Υπουργέ, να πέσει και 17 Νοέμβρη, δεν θα κάνουμε τώρα μαθηματική ανάλυση, αλλά οπωσδήποτε πλησιάζει τις μέρες του εορτασμού του Πολυτεχνείου, γιατί την πρώτη χρονιά μπορεί να είναι 14, καθίστε εσείς και υπολογίστε μετά από τέσσερις τετραετίες πότε θα πέσει.
      ΝΙΚΟΛΑΟΣ ΚΟΡΤΣΑΡΗΣ: Ως τότε!
      ΒΕΡΑ ΝΙΚΟΛΑΙΔΟΥ: Ναι, ως τότε το ξαναλλάζουμε, έχετε δίκιο!
      Εν πάση περιπτώσει, αυτά τα καινούργια που αλλάζουν και που τα είδαμε με τη δημοσίευση του κώδικα, ρωτάμε με ποια διαδικασία θα συζητηθούν. 
      Σήμερα, βέβαια, η εισηγήτρια είπε ότι δεν θα λύσει πολλά προβλήματα της Τοπικής Αυτοδιοίκησης, ενώ στην επιτροπή ήταν πιο σίγουρη ότι θα έλυνε πολλά προβλήματα της Αυτοδιοίκησης και, βέβαια, μιλούσε για ισχυρή Αυτοδιοίκηση, ισχυρούς οργανισμούς. Κοιτάξτε, για να μην κοροϊδευόμαστε, για ποια ισχυρή Τοπική Αυτοδιοίκηση μιλάμε σήμερα, όταν δυο βασικά ζητήματα που ήταν τα προβλήματά της και εξακολουθούν, δηλαδή το θεσμικό και το οικονομικό, δεν μπορείτε να τα λύσετε ούτε και με αυτό το νομοσχέδιο; Και δεν μπορεί να συζητάμε για ισχυρή τοπική αυτοδιοίκηση, όταν η πρωτοβάθμια λειτουργεί με ένα ποσοστό 3,59% από τον κρατικό προϋπολογισμό στο σύνολο των εσόδων και η δευτεροβάθμια με πολύ μικρότερο, με 0,4%.
      Στην πρωτοβάθμια, αν αφαιρέσουμε και τα κονδύλια που βάζει η ίδια η Αυτοδιοίκηση, τότε αυτό το ποσοστό πέφτει στο 3%. Βέβαια θα μου απαντήσετε ότι κατά καιρούς κάνατε κάποιες ρυθμίσεις. Σε αυτό αντιγράφετε την τακτική του ΠΑ.ΣΟ.Κ.. Εμείς πιστεύουμε ότι αυτό είναι μια προσπάθεια ώστε να απομακρυνθεί η Αυτοδιοίκηση από την διεκδίκηση των αυθαίρετα παρακρατηθέντων πόρων από τον κρατικό προϋπολογισμό που ξεκινάει από το 1989.  Εσείς συνηθίζετε να τα χαρακτηρίζετε ως υπεξαιρεθέντα ποσά. Πάντως όπως και να χαρακτηρισθούν αυτές οι ρυθμίσεις δεν λύνουν το πρόβλημα, γιατί κατά την άποψή μας είναι ανεπαρκείς. 
      Ουσιαστικά βάζετε την Τοπική Αυτοδιοίκηση με αυτές τις ρυθμίσεις να δανειστεί τα δικά της χρήματα, αυτά που της έχουν παρακρατηθεί και να πληρώνει και τόκους. Οι ρυθμίσεις είναι επιλεκτικές. Δεν λύνουν το πρόβλημα, αλλά το μεταθέτουν, το αναπαράγουν με αποτέλεσμα να υποθηκεύονται συνέχεια οι δήμοι. Ρίξτε μια ματιά στους δήμους και όχι μόνο της Αττικής αλλά και πανελλαδικά. Έχουν υποθηκεύσει τα δημαρχιακά κτήρια, τις πλατείες και οποιαδήποτε άλλη ακίνητη περιουσία διαθέτουν.
      Εμείς δεν λέμε ότι θα λύσει όλα τα προβλήματα η απλή αναλογική αλλά οπωσδήποτε θα είναι ένα θετικό μέτρο αν το τολμήσετε, δημοκρατικό. Και βέβαια σε σχέση με τα οικονομικά απ’ ό,τι φαίνεται, αθετείτε τις υποσχέσεις και του Πρωθυπουργού και τις δικές σας. Δεν μπορεί με όλες αυτές τις ρυθμίσεις κάθε φορά που συζητάτε με την Κ.Ε.Δ.Κ.Ε. –είπα ότι κακώς συμφωνούν- να μειώνονται συνεχώς τα ποσά. Με τους δικούς μας υπολογισμούς από το 1989 που άρχισε αυτή η παρακράτηση έχουν φθάσει στα 6.546.000 ευρώ σε ονομαστικές τιμές. Αν τις μεταφράσουμε σε σημερινές τιμές ξεπερνούν τα 9.000.000.000. Όμως κάθε φορά  που συζητάτε με την Κ.Ε.Δ.Κ.Ε. και με την αγωνία τους να εισπράξουν κάτι αυτά τα ποσά μειώνονται. Πρόσφατα είδα ένα τελευταίο ψήφισμα στο οποίο η Κ.Ε.Δ.Κ.Ε. μιλάει για 1,7 δισεκατομμύρια. Εν πάση περιπτώσει έστω και αυτό. Θα ξεκινήσετε κάποια στιγμή να αποδίδετε τα παρακρατηθέντα;
      Λέμε ότι παρανομούσε η προηγούμενη κυβέρνηση, μα παρανομείτε και σεις. Και δεν είναι ότι δίνετε κάποιες δόσεις και χρυσώνετε το χάπι. Αυτά είναι τα προβλήματα που αντιμετωπίζει σήμερα η Αυτοδιοίκηση. Επειδή ακριβώς είναι και χρονιά εκλογών, το πρόβλημα είναι να μην εγκλωβίζεται ο κόσμος ούτε στην ανούσια και επικίνδυνη αυτή συζήτηση, της αλλαγής του εκλογικού νόμου, από τη στιγμή που δεν είναι προς τη σωστή κατεύθυνση και ούτε φυσικά να φεύγει από το κύριο που πρέπει να κριθεί κατά την άποψή μας σε αυτές τις εκλογές που είναι τα προβλήματα που αντιμετωπίζουν σήμερα οι εργαζόμενοι και γενικότερα οι δημότες των πόλεων. Με βάση την αντιλαϊκή πολιτική που εφαρμόζεται και επειδή υπάρχουν αυτά τα προβλήματα, πρέπει να καταδικάσουν τα κόμματα που την στηρίζουν, τα κόμματα του ευρωμονόδρομου και στο χώρο της Τοπικής Αυτοδιοίκησης, αλλά και γενικότερα.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία συνάδελφε. Ο κ. Κουβέλης εκ μέρους του Συνασπισμού έχει το λόγο.
      ΦΩΤΗΣ ΚΟΥΒΕΛΗΣ: Κύριοι συνάδελφοι, υπάρχει πράγματι ζήτημα για το τι είναι η λευκή ψήφος. Και φαίνεται ότι υπάρχει πολιτική συμφωνία όχι μόνο στη χώρα μας, αλλά και σε άλλες χώρες ότι εκφράζει πολιτική απαξία όσο και καθολική αποδοκιμασία. Κατά συνέπεια θα ήταν δυνατόν να καταμετράται η λευκή ψήφος αλλά με μια προϋπόθεση. Θα ήταν άλλο το εκλογικό σύστημα μέσα στο οποίο θα λειτουργούσε ως έκφραση γενικής αποδοκιμασίας. Και το μόνο σύστημα το οποίο θα επέτρεπε αυτή την έκφραση της λευκής ψήφου εκ των πραγμάτων είναι η απλή αναλογική.
      Σήμερα με το υπάρχον εκλογικό σύστημα, που δεν είναι η απλή αναλογική,  η λευκή ψήφος από την ώρα που προσμετράται ως έγκυρη ψήφος, λειτουργεί υπέρ κάποιων κομμάτων και σε βάρος κάποιων άλλων κομμάτων. Δηλαδή, με άλλα λόγια η έκφραση της αποδοκιμασίας, όσο και της καθολικής απαξίας, δεν υπάρχει ως μέγεθος, αφού η λευκή ψήφος με το υπάρχον εκλογικό σύστημα έρχεται –επαναλαμβάνω -  να λειτουργήσει υπέρ κάποιων κομμάτων και σε βάρος κάποιων άλλων κομμάτων. Επομένως, είναι ορθή η ρύθμιση η οποία γίνεται με το υπάρχον σχέδιο νόμου, διότι διαφορετικά θα είχαμε αυτό το οποίο προανέφερα.
      Δικαιούμαι βεβαίως συναφώς να κρίνω και την απόφαση του Ανωτάτου Ειδικού Δικαστηρίου για να σας πω ότι εξεπλάγην από την όψιμη ευαισθησία του όταν σε άλλες περιπτώσεις δεν σκέφτηκε να ελέγξει τη λειτουργία του εκλογικού συστήματος. Και επειδή το παράδειγμα θα κάνει κατανοητό τον ισχυρισμό μου, θέλω να αναφερθώ στην περίπτωση εκείνη που Βουλευτής μόνος του έχει εξασφαλίσει το εκλογικό μέτρο στις εκλογές, δεν έχει όμως το κόμμα του πάρει το γνωστό 3% που λειτουργεί ως αναγκαίο πλαφόν και αυτός ο Βουλευτής που πήρε μόνος του το εκλογικό μέτρο δεν εκλέγεται Βουλευτής. Πρόκειται για θεσμική παραφροσύνη και επιλέγω τη διατύπωση. 
      Σκεφτείτε επί παραδείγματι μία μονοεδρική περιφέρεια στην οποία ένας Βουλευτής κόμματος που δεν συγκέντρωσε το 3%, να έχει πάρει επί συνόλω εκατό χιλιάδων ψηφοδελτίων, εκατό χιλιάδες. Αυτός δεν εκλέγεται επειδή το κόμμα του δεν πήρε το 3%. Και νομίζω ότι δικαιολογεί απόλυτα την ένταση του χαρακτηρισμού ότι πρόκειται για θεσμική παραφροσύνη. Ευαισθητοποιήθηκε και με οριακή πλειοψηφία το Ανώτατο Ειδικό Δικαστήριο έβγαλε τη γνωστή απόφαση, εν συνεχεία της οποίας με ομοφωνία των πολιτικών δυνάμεων έρχεται η συγκεκριμένη διάταξη του σχεδίου νόμου.
      Επομένως, είναι ορθή η ρύθμιση του άρθρου 1 του σχεδίου νόμου και νομίζω ότι αποτελεσματικά ερμηνεύει αυθεντικά τη βούληση του νομοθετικού Σώματος σε σχέση με τη συγκεκριμένη διάταξη του ισχύοντος εκλογικού νόμου.
      Βεβαίως, η ευαισθησία του Ανωτάτου Ειδικού Δικαστηρίου εξαντλήθηκε εδώ και δεν αναφέρθηκε για παράδειγμα στο γεγονός ότι έχουμε Βουλευτές στο Ελληνικό Κοινοβούλιο που εξελέγησαν με τα λευκά ως άκυρα και Βουλευτές που εξελέγησαν με τα λευκά ψηφοδέλτια ως έγκυρα. Νομίζω αυτό, ούτε ο Θεός ούτε ο διάβολος το θέλει. Και αν αυτοί οι δύο το θέλουν ή δεν το θέλουν, μας είναι αδιάφορο. Το ενδιαφέρον είναι εμείς να θέλουμε να ρυθμίσουμε την υπάρχουσα κατάσταση. Και επαναλαμβάνω ότι εμείς από την ώρα που ομοφωνούμε στη συγκεκριμένη διάταξη, επιτυχώς ρυθμίζουμε και ερμηνεύουμε αυθεντικά τη σχετική διάταξη του εκλογικού νόμου.
      Σε ό,τι αφορά την εκλογή του δημάρχου και του νομάρχη με το 42%, κυρίες και κύριοι συνάδελφοι, δεν μπορώ να πεισθώ ότι η Κυβέρνηση φέρνει την παρούσα ρύθμιση, επειδή το προεκλογικό της πρόγραμμα εδέσμευε για μια τέτοια επιλογή και ότι ο ελληνικός λαός, αφού εψήφισε τη Νέα Δημοκρατία και της έδωσε την Κυβέρνηση, αναμένει και υλοποίηση της συγκεκριμένης προγραμματικής θέσης.
      Θα μου επιτρέψετε χωρίς διάθεση χιούμορ να πω ότι ο ελληνικός λαός δεν περιμένει από τη Νέα Δημοκρατία την εκδήλωση της συνέπειάς της σε σχέση με το προεκλογικό της πρόγραμμα, αναφορικά με τη συγκεκριμένη ρύθμιση. Άλλοι είναι οι λόγοι. 
      Η Κυβέρνηση της Νέας Δημοκρατίας πιστεύει ότι με το 42% θα επιτύχει από τον πρώτο γύρο να εξασφαλίσει το μεγαλύτερο δυνατό αριθμό δημάρχων ή και νομαρχών. 
      Εγώ σας προειδοποιώ, κύριε Υφυπουργέ, και σας λέω ότι σ’ αυτόν τον ιδιότυπο λάκκο που ανοίγετε, είναι πάρα πολύ εύκολο να πέσετε εσείς ως Κυβέρνηση, ως κόμμα, μέσα. Γιατί πάρα πολλές φορές οι σχεδιασμοί και μάλιστα εκείνοι που γίνονται με εργαλείο τους εκλογικούς  νόμους, δεν επιτυγχάνουν και φέρνουν αρκετές φορές –και το έχει διδάξει και η πρόσφατη και η απώτερη πολιτική μας ιστορία- και αντίθετα αποτελέσματα. 
      Άκουσα το επιχείρημα ότι με το 42% αποφεύγεται η οποιαδήποτε συναλλαγή. Και το ερώτημά μου προφανώς ρητορικό, γιατί είναι συναλλαγή να ζητάς από ένα συνδυασμό και από ένα υποψήφιο δήμαρχο, ο οποίος μετέχει στο δεύτερο γύρο να δεσμευθεί σε συγκεκριμένες προγραμματικές θέσεις και να επιλέξεις αυτόν και όχι τον άλλο, που δε δεσμεύεται με συγκεκριμένες προγραμματικές θέσεις που του έκανε ένας συνδυασμός που έμεινε εκτός δευτέρου γύρου; Αν αυτό ονομάζεται συναλλαγή, τότε δεν μπορώ να αντιληφθώ τι μπορεί να ονομάζεται δημοκρατικός διάλογος, δημοκρατική συμφωνία ή ακόμη και άσκηση δημοκρατικής πίεσης, προκειμένου αυτός που διεκδικεί την τελική εκλογή, την τελική νίκη, να δεσμευθεί στη βάση συγκεκριμένων προγραμματικών θέσεων. Εάν, όμως, έχει η Κυβέρνηση άλλες περιπτώσεις υπ’ όψιν της, που εμείς τις αγνοούμε, ότι δηλαδή υπήρξε συναλλαγή με χρηματικά ανταλλάγματα ή άλλα παράνομα ανταλλάγματα, έχει την υποχρέωση και να τα δημοσιοποιήσει, προκειμένου να υπάρξει και η πολιτική αποδοκιμασία προσώπων ή συνδυασμών που υπέκυψαν στην αρνητική δυναμική αυτών των συναλλαγών και επέτυχαν την εκλογή δημάρχου ή νομάρχη.
      Κυρίες και κύριοι συνάδελφοι, ο χώρος της Τοπικής Αυτοδιοίκησης είναι ένας χώρος που πρέπει να λειτουργεί ως το αυτόνομο κέντρο της εξουσίας των ίδιων των πολιτών και μάλιστα με την ευρύτερη δυνατή δημοκρατική νομιμοποίηση. Αυτό δεν επιτυγχάνεται με το 42%. Δεν επιτυγχάνεται, γιατί δεν εξασφαλίζεται η ευρεία δημοκρατική νομιμοποίηση του δημάρχου ή του νομάρχη. Και μάλιστα έχουμε ένα επιπρόσθετο αρνητικό στοιχείο με την καθιέρωση του 42%. Συντηρείται και ενισχύεται απαράδεκτα αυτό το υπερτροφικό πολιτικό στερεότυπο που θέλει το νομάρχη και το δήμαρχο να έχει υπερεξουσίες ή πολλές συγκεντρωμένες στα χέρια του εξουσίες έναντι του δημοτικού ή του νομαρχιακού συμβουλίου. Δεν θα μπορούσε να αμβλύνει και αν συνοδεύονταν, αλλά έστω δεν συνοδεύεται αυτή η ρύθμιση με μεταφορά αρμοδιοτήτων και εξουσιών στο ευρύτερο και κατά συνέπεια στο δημοκρατικότερα λειτουργούν όργανο που είναι το δημοτικό ή το νομαρχιακό συμβούλιο. 
      Γι’ αυτό νομίζω ότι πρέπει να σταθούμε ιδιαίτερα στο γεγονός ότι αυτή η υπερτροφική συγκέντρωση εξουσιών στο δήμαρχο ή το νομάρχη περαιτέρω ενισχύεται και θα έλεγα πολιτικά απαράδεκτα. 
      Περαιτέρω έχω τη βεβαιότητα, κυρίες και κύριοι συνάδελφοι, και ανεξάρτητα από το τι θα επιλέξετε να ψηφίσετε σ’ αυτό εδώ το νομοσχέδιο ότι εισάγεται η δικομματική αντιπαράθεση και στο χώρο της Τοπικής Αυτοδιοίκησης, όταν το μεγάλο δημοκρατικό αίτημα είναι να αμβλύνεται η κομματική αντιπαράθεση στο χώρο της Τοπικής Αυτοδιοίκησης και να δίνεται η δυνατότητα των μεγαλύτερων, των πλατύτερων, άρα και των πλέον αποτελεσματικών συνθέσεων γιατί η Τοπική Αυτοδιοίκηση  -επαναλαμβάνω- εκείνο που εκφράζει είναι τον πολίτη και τη δική του εξουσία, η οποία τώρα περιορίζεται με την εγκατάσταση του δικομματισμού στο χώρο της Τοπικής Αυτοδιοίκησης και οδηγείται σε ένα εγκλωβισμό, όσο και σε μία διλημματική συμπεριφορά, αφού ο πολίτης θα είναι υποχρεωμένος στο όνομα της εκλογής από τον πρώτο γύρο να ψηφίσει τον ένα ή τον άλλο συνδυασμό και ενδεχομένως να αποκλείσει κάποιον τρίτο, τέταρτο ή πέμπτο, οι οποίοι θα μπορούσαν πράγματι να διαμορφώσουν ένα άλλο αυτοδιοικητικό τοπίο, έστω και από τη θέση του μειωμένου εκλογικού ποσοστού, που θα λάβουν στις αυτοδιοικητικές εκλογές.
       Όλα αυτά συμβαίνουν, όταν δεν καθιερώνεται η απλή αναλογική στο χώρο της Τοπικής Αυτοδιοίκησης. Και αν θέλετε να παρακολουθήσω τον αντίλογο, ο οποίος διατυπώνεται ότι η απλή αναλογική δεν οδηγεί σε κυβερνήσεις και μάλιστα αποτελεσματικές, τότε διερωτώμαι, μα οι ισχυρές κυβερνήσεις αφορούν την άλλη βαθμίδα της πολιτικής ζωής του τόπου, δεν αφορούν την Τοπική Αυτοδιοίκηση; Αφού τα μεγέθη είναι διαφορετικά και αφού η θεσμική λειτουργία της Τοπικής Αυτοδιοίκησης του Α’ και Β’ βαθμού είναι διαφορετική από τη λειτουργία των κομμάτων και της Κυβέρνησης που καλείται κάθε φορά να ασκήσει κυβερνητική εξουσία στον τόπο.
      Επομένως, πρόκειται για έναν μικροκομματικό σχεδιασμό, για μια πολιτική μικροκομματικού χαρακτήρα, προκειμένου αυτό το 42% να οδηγήσει στην καταγραφή, όπως λαθεμένα πιστεύει η Κυβέρνηση, περισσότερων δημάρχων και νομαρχών προσκείμενων στο κυβερνών κόμμα.
      Κυρίες και κύριοι συνάδελφοι, η Τοπική Αυτοδιοίκηση θα μπορούσε να λειτουργεί αποτελεσματικότερα από την ώρα που δεν θα εγκλωβίζονταν σε τέτοιες ρυθμίσεις όπως αυτή του 42%. Έχει κάποιες αρμοδιότητες, έχει κάποιες εξουσίες και βεβαιότατα χρειάζεται και άλλες αρμοδιότητες και εξουσίες, μεταξύ αυτών και οικονομικές αρμοδιότητες να λάβει, προκειμένου να υπηρετήσει αποτελεσματικά και την περιφερειακή συγκρότηση του Κράτους αλλά και την αναγκαία αποκέντρωση. Με τέτοιες όμως αλχημείες θεσμικού χαρακτήρα οι οποίες αρχίζουν και εξαντλούνται στο εκλογικό σύστημα φοβάμαι ότι η Τοπική Αυτοδιοίκηση δεν είναι αποκαταστημένη στην πολιτική συνείδηση της Κυβέρνησης ως η έκφραση της πραγματικής και ανόθευτης θέλησης των ίδιων των πολιτών. Είναι προφανές ότι καταψηφίζουμε τα δύο σχετικά άρθρα, όπως καταψηφίζουμε και το άρθρο 4.
      Εκείνο όμως που θα ήθελα να πω και τελειώνω είναι τούτο: Πρόκειται να συζητήσουμε αναλυτικότερα τον Κώδικα Δήμων και Κοινοτήτων. Σας το είπε λίγο πριν η συνάδελφος κ. Νικολαϊδου και είχα τη δυνατότητα να το αναπτύξω στην Διαρκή Επιτροπή, αλλά ας το επαναλάβω. Σύμφωνα με ρύθμιση η οποία υπάρχει στον Κώδικα Δήμων και Κοινοτήτων αναγνωρίζεται ως δημοτική παράταξη αυτή η οποία έχει τρεις συμβούλους.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άλλαξε.
      ΦΩΤΙΟΣ ΚΟΥΒΕΛΗΣ: Το αλλάξατε, κύριε Υπουργέ; Τι ποσοστό βάλατε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ένα.
      ΦΩΤΙΟΣ ΚΟΥΒΕΛΗΣ: Τότε να ανακαλέσω. Αλλά η ρύθμιση εκείνη πράγματι ήταν εξαιρετικά αντιδημοκρατική. Έλεγε ότι πρέπει να έχεις τρεις συμβούλους για να θεωρείσαι παράταξη. Γιατί ο Κώδικας αναγνωρίζει την παράταξη ως συστατικό της λειτουργίας της Τοπικής Αυτοδιοίκησης. Είναι ευτύχημα ότι ο κύριος Υπουργός δέχθηκε την παρατήρηση που του έκανα στη Διαρκή Επιτροπή και έτσι θέλησε την αναγνώριση της παράταξης με την εκλογή ενός μόνο δημοτικού ή νομαρχιακού συμβούλου.
      Κυρίες και κύριοι συνάδελφοι, η Τοπική Αυτοδιοίκηση ή θα υπάρξει ελευθερωμένη από κομματικούς εναγκαλισμούς, ή δεν θα μπορέσει να είναι αποτελεσματική.
      Με τις σκέψεις που διατύπωσα, καταψηφίζω επί της αρχής το σχέδιο νόμου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν μπούμε στον κατάλογο των ομιλητών θα πρέπει να σας ανακοινώσω ότι είναι εγγεγραμμένοι πενήντα εννέα συνάδελφοι. Προτείνω η συζήτηση να ακολουθήσει την εξής διάταξη: Να γίνει σήμερα και αύριο η συζήτηση επί της αρχής και την τρίτη μέρα να συζητηθούν συνολικά τα άρθρα.
      Συμφωνεί η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Επομένως η Βουλή συνεφώνησε.
      Όσον αφορά τώρα τη σημερινή και την αυριανή συνεδρίαση, προτείνω λόγω των καιρικών συνθηκών σήμερα να τελειώσουμε λίγο νωρίτερα, δηλαδή στις 23:15΄.
      Συμφωνεί η Βουλή.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Επομένως η Βουλή συνεφώνησε. Θα τελειώσουμε σήμερα στις 23:15’ και στη συνέχεια αύριο θα ολοκληρώσουμε τη συζήτηση επί της αρχής. 
      Ο κ. Γεωργιάδης έχει το λόγο.
      ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, το νομοσχέδιο ουσιαστικά ρυθμίζει τρία ζητήματα. Ως προς το πρώτο με κάλυψαν όλοι οι προλαλήσαντες, δηλαδή το ότι καθορίζεται ότι τα λευκά ψηφοδέλτια δεν προσμετρώνται στα έγκυρα προς διαμόρφωση ενός εκλογικού μέτρου σε όλες τις εκλογές, άρα είναι περιττό να πω οτιδήποτε σε σχέση με αυτό. Τα άλλα δύο ζητήματα, το 42% και η αύξηση των αποσπασμένων δημοσίων υπαλλήλων στα κόμματα, προφανώς είναι αντικείμενα συζήτησης.
      Το 42% δεν εισάγεται από την Κυβέρνηση, κατά τη δική μου άποψη, επειδή ήταν δέσμευση του προγράμματος. Το θέμα είναι να δούμε γιατί ήταν δέσμευση του προγράμματος της Νέας Δημοκρατίας και ποια ανάγκη ερχόταν να αντιμετωπίσει.
      Απορώ πώς δεν έχει αντιληφθεί η Aντιπολίτευση στο σύνολό της ότι ο τρόπος με τον οποίο γίνονταν οι εκλογές πρωτοβάθμιας και δευτεροβάθμιας Aυτοδιοίκησης νόθευαν τη λαϊκή βούληση. Είναι πλείστες οι περιπτώσεις νόθευσης της λαϊκής βούλησης, λόγω των συναλλαγών, των ευκαιριακών εκλογικών συμμαχιών από τη μία Κυριακή στην άλλη. Ψήφιζες ένα ψηφοδέλτιο και έναν δήμαρχο και σου ξημέρωνε μετά τη δεύτερη Κυριακή ένα δημοτικό συμβούλιο που είχε πρόεδρο κάποιον άλλο. Είχε ενδεχομένως αντιδήμαρχο και σε καίριες θέσεις τεχνικών υπηρεσιών κάποιον άλλον και μετά είχες ένα μόνιμο πρόβλημα που δεν ήξερες, εάν πράγματι μπορούσε ή δεν μπορούσε και για ποιον λόγο να υλοποιηθεί μία προγραμματική δέσμευση που ο συνδυασμός που εψήφισες είχε εκφράσει. Αυτή ήταν μία ξεκάθαρη νόθευση της λαϊκής βούλησης και αυτήν έρχεται με το 42% να ρυθμίσει σήμερα η Κυβέρνηση.
      (Θόρυβος από την πτέρυγα του ΠΑ.ΣΟ.Κ.)
      Στην Κέρκυρα οκτώ στους δεκατρείς δήμους θεωρητικά τους κέρδισε η Νέα Δημοκρατία τις προηγούμενες εκλογές. Θεωρητικά. Όταν μετά έγιναν οι εκλογές για την ανάδειξη του Προέδρου της Τ.Ε.Δ.Κ., τελικώς ο Πρόεδρος της Τ.Ε.Δ.Κ. βγήκε από το ΠΑ.ΣΟ.Κ., διότι οι εκλέκτορες οι οποίοι πήγαν…
      (Θόρυβος από την Πτέρυγα του ΠΑ.ΣΟ.Κ.)
      Είναι, όμως, αυτό ή δεν είναι νόθευση της λαϊκής βούλησης, όταν οκτώ από τους δεκατρείς δήμους είχαν κερδίσει συνδυασμοί υποστηριζόμενοι από τη Νέα Δημοκρατία; Τέτοιου είδους νοθεύσεις της λαϊκής βούλησης εκλείπουν μετά την εφαρμογή του μέτρου του 42%. 
      Κατά συνέπεια, δεν υπάρχει καμία αμφιβολία ότι το μέτρο αυτό το οποίο εισάγεται είναι πολύ πλησιέστερα στο να εφαρμόζεται η αρχή της λαϊκής κυριαρχίας στις εκλογές πρώτου και δεύτερου βαθμού Τοπικής Αυτοδιοίκησης.
      Είπε ο κ. Σκανδαλίδης και τον άκουσα με μεγάλη προσοχή: «το μέτρο σας εξαλείφει τη συναλλαγή;» 
      Επιτρέψτε μου μία παρένθεση προς τον κ. Κουβέλη. Η συναλλαγή δεν είναι κατ’ ανάγκη οικονομική ή παράνομη για να καταγγελθεί. Η συναλλαγή είναι αυτό που σας είπα: ότι συμφωνούν εν κρυπτώ και κάτω από το τραπέζι για το τι θα γίνει, αν κερδίσουν, αφήνοντας σε πλήρη άγνοια το εκλογικό σώμα. Ο ψηφοφόρος ψηφίζει έναν συνδυασμό και του ξημερώνει μετά, τη δεύτερη Κυριακή, κάτι το οποίο δεν ήξερε. Αυτό είναι η εκλογική, η εφήμερη συναλλαγή. Και λέει ο κ. Σκανδαλίδης: «Εσείς την εξαλείφετε με αυτόν τον τρόπο;»
      Όχι, κύριε Σκανδαλίδη, δεν εξαλείφεται. Στις περιπτώσεις που θα πάμε σε δεύτερη Κυριακή, εννοείται ότι αναμένεται αντίστοιχες συναλλαγές να γίνουν. Και αυτό είναι δυσάρεστο. Όμως μειώνεται. Και το ότι μειώνεται είναι πολύ σημαντικό. Μειώνεται και ως προς τη συχνότητα, διότι εκεί που θα τελειώσουμε με την πρώτη Κυριακή δεν θα υπάρξει τέτοια συναλλαγή, μειώνεται και ως προς την ποιότητα. Αν αποφασίσουν δηλαδή δύο συνδυασμοί να συνεργαστούν, θα συνεργαστούν πάνω από το τραπέζι. Θα κάνουν ενδεχομένως και κοινή διακήρυξη και θα ξέρει ο κόσμος, όταν ψηφίζει έναν συνδυασμό, τι περιμένει από τον συνδυασμό αυτόν. Και βέβαια αλλάζει και η σκέψη των εμπλεκόμενων σε αυτήν τη συναλλαγή. Κάποιος δηλαδή μπαίνει σε μία συζήτηση με τη σκέψη ότι θα κερδίσει το 42% και θα είναι ο δήμαρχος ο οποίος θα εφαρμόσει ένα συγκεκριμένο πρόγραμμα. Δεν υπάρχει αντίστοιχη διεργασία, όταν έχεις ένα αποτέλεσμα την πρώτη Κυριακή και μετά τρέχεις πίσω από τα γεγονότα για να μπορέσεις να προλάβεις να εξασφαλίσεις άρον - άρον και με οποιουσδήποτε όρους οποιαδήποτε συμμαχία, προκειμένου να κερδίσεις το δήμο, στρεβλώνοντας έτσι τη λαϊκή βούληση. Γι’ αυτό το 42% έγινε δέσμευση προγραμματική της Νέας Δημοκρατίας και γι’ αυτό βέβαια, όπως όλες οι δεσμεύσεις της Νέας Δημοκρατίας, έρχεται εδώ για να γίνει πραγματικότητα εγκαίρως και όχι αργότερα, έτσι ώστε να μην κατηγορηθεί ποτέ κανείς ότι με αυτόν τον τρόπο προσπαθεί να αντλήσει οποιαδήποτε στενά κομματικά οφέλη η Νέα Δημοκρατία.
      Όμως –κι εδώ θα ήθελα να απευθυνθώ στον κύριο Υπουργό- υπάρχει, κατά την άποψή μου τρόπος, να γίνουν τα πράγματα ακόμα καλύτερα, κύριε Υπουργέ. Και μάλιστα μου έκανε εντύπωση που ο κ. Σκανδαλίδης, ενώ αναφέρθηκε σε εκλογικά συστήματα στην Ευρώπη, δεν αναφέρθηκε στο σύστημα της ενιαίας μεταφερόμενης ψήφου, του λεγόμενου single transferable vote, που ισχύει στην Ιρλανδία και το οποίο κάνει το εξής: σε ένα ενιαίο ψηφοδέλτιο μπαίνουν όλες οι παρατάξεις και ο ψηφοφόρος δίνει την πρώτη του προτίμηση εκεί που πραγματικά θέλει να ψηφίσει, αλλά αξιολογεί και τις υπόλοιπες προτάσεις, δίνει δηλαδή δεύτερη, τρίτη και τέταρτη προτίμηση. Έτσι, αυτό το οποίο πετυχαίνεις είναι σε μία Κυριακή να εκφράζεται απόλυτα και σε πλήρη λεπτομέρεια η λαϊκή βούληση, έτσι ώστε, εάν οι ψήφοι της πρώτης προτίμησης δεν αρκέσουν να αναδείξουν τον πρώτο με 42%, ή οποιοδήποτε είναι το εκλογικό μέτρο, προστίθενται σε αυτόν οι δεύτερες προτιμήσεις αυτού ο οποίος δεν εκλέγεται.
      Με αυτόν τον τρόπο λοιπόν, έχει τη δυνατότητα ο πολίτης να μην πει ότι θέλει πρώτο μόνο τον πρώτο, αλλά να πει ότι θέλει δεύτερο κάποιον άλλον, τρίτο κάποιον άλλον και έτσι αν δεν αρκέσουν οι πρώτες προτιμήσεις να μπορείς με μια διαδικασία, σε μια Κυριακή, χωρίς ευκαιριακή εκλογική συναλλαγή, να έχεις ένα αποτέλεσμα το οποίο νομίζω ότι είναι και το ιδανικό.
      Κύριε Υπουργέ, εγώ θα ήθελα κάποια στιγμή στην Ελλάδα να έβλεπα αυτό το σύστημα να ισχύει. Όπου έχει εφαρμοστεί, έχει εφαρμοστεί με πολύ μεγάλη επιτυχία διότι εξασφαλίζει πλειοψηφική αποδοχή δημάρχων, καθαρή επιλογή με βάση τις προγραμματικές δεσμεύσεις, εξασφαλίζει τη σύγκριση και την λεπτομερή καταγραφή της λαϊκής βούληση, σύγκριση εναλλακτικών προτάσεων, προάγει τη δημοκρατία και βέβαια γίνεται σε μία Κυριακή. 
      Το δεύτερο το οποίο θα επιθυμούσα, το οποίο βέβαια είναι κατά παρέκκλιση του νομοσχεδίου, είναι να δω και έναν εξορθολογισμό των γεωγραφικών ορίων των δήμων. Εγώ θεωρώ ότι οι εννιακόσιοι δήμοι και οι εκατόν τριάντα τρεις κοινότητες είναι πάρα πολλές στην Ελλάδα και ιδιαίτερα ενόψει του Δ’ Κοινοτικού Πλαισίου Στήριξης και του ρόλου που οφείλουν να έχουν αυτοί οι δήμοι. Εγώ θα ήθελα πολύ να έβλεπα αυτόν τον αριθμό να μικραίνει πολύ. Στην Κέρκυρα δεν θα ήθελα να δω παραπάνω από τρεις - τέσσερις δήμους σε σχέση με τους δεκατρείς που έχουμε σήμερα, κύριε Υπουργέ. 
      Ως προς το άρθρο 4, θα πω μόνο δύο κουβέντες σχετικά με την αρχή του, το ότι αποσπούμε δημοσίους υπαλλήλους στα γραφεία των Βουλευτών ή στα κόμματα. Νομίζω ότι δεν υπάρχει καμία αμφιβολία ότι τα κόμματα και οι Βουλευτές  πρέπει να υποστηρίζονται από το κράτος και νομίζω ότι εκεί το νομοσχέδιο ακολουθεί την πεπατημένη και αυξάνει τη δυνατότητα απόσπασης δημόσιων υπαλλήλων στα κόμματα. Και με αυτό συμφωνώ, όμως εκεί έλεγα κάτι το οποίο για μένα είναι και λίγο θέμα αρχής. Θεωρώ ότι είναι λάθος αυτό που γίνεται τόσα χρόνια, δηλαδή να πηγαίνουμε και να διαλέγουμε προφανώς τους καλύτερους δημόσιους υπαλλήλους και να τους παίρνουμε στα γραφεία μας, αφαιρώντας τους καλούς από το δημόσιο, παίρνοντάς τους κοντά μας ή στα κόμματά μας και ταυτόχρονα να επιβαρύνεται το ελληνικό δημόσιο με το κόστος αυτών των υπαλλήλων. 
      Εγώ θα ήθελα να εξασφαλίζαμε το εξής: Να αποτιμάται πόσο κοστίζουν αυτοί οι δημόσιοι υπάλληλοι στο κράτος, να δίνεται η δυνατότητα στα κόμματα, αλλά και σε εμάς τους Βουλευτές να επιλέξουμε όποιους θέλουμε από την ευρύτερη αγορά εργασίας με σύμβαση ορισμένου χρόνου και να μπορούμε να αντλήσουμε την ποιότητα εργασίας που εμείς επιθυμούμε. Εάν δηλαδή κάποιος θέλει να έχει έναν καθηγητή του Χάρβαρντ, ο οποίος δέχεται να έλθει εδώ και να συμβουλεύσει το κόμμα, να μπορεί να τον αμείψει ή αν κάποιος θέλει είκοσι ανθρώπους δημοτικής εκπαίδευσης για χειρονακτική εργασία και αυτούς να μπορεί να τους πάρει, εάν και εφόσον θέλει. 
      Άρα,  λοιπόν, ψηφίζω όλα  τα άρθρα του νόμου, είναι όλα προς τη σωστή κατεύθυνση, απλά θα ήθελα να έβλεπα και ως προς το εκλογικό σύστημα πρώτου και δεύτερου βαθμού Αυτοδιοίκησης, αλλά και ως προς τον τρόπο με τον οποίο χρησιμοποιούμε δημοσίους υπαλλήλους, δύο αλλαγές. Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γεωργιάδη. 
      Η κ. Αποστολάκη, έχει το λόγο. 
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, ο προηγούμενος ομιλητής υπήρξε αφοπλιστικά ειλικρινής. Κύριε Υπουργέ, η Τοπική Ένωση Δήμων και Κοινοτήτων του Νομού Κέρκυρας, πρέπει να είναι γαλάζια στις επόμενες εκλογές. Φαντάζομαι ότι ανάλογες παραινέσεις, μαζί με το Βουλευτή Κέρκυρας που μίλησε προηγουμένως, μετέφεραν και οι υπόλοιποι Βουλευτές, συνάδελφοί του, αρμοδίως στο Γραμματέα του Κόμματος κ. Μεϊμαράκη και ο κύβος ερρίφθη. Η Κυβέρνηση πρόθυμη, υπάκουη, και με περισσή επιμέλεια φέρνει σήμερα το νομοσχέδιο αυτό προς ψήφιση. 
      ΝΙΚΟΛΑΟΣ ΓΕΩΡΓΙΑΔΗΣ: Ότι πει ο λαός, κυρία Αποστολάκη. 
      ΜΙΛΕΝΑ ΑΠΟΣΤΟΛΑΚΗ: Οι εξαγγελίες της Κυβέρνησης για την περιφερειακή ανασυγκρότηση της χώρας, για την ενίσχυση της Αυτοδιοίκησης, για την αποκέντρωση που αποτέλεσαν βραχίονα της περίφημης επανίδρυσης του κράτους, μπορούν φαντάζομαι να περιμένουν, κύριε Υπουργέ. Οι προτεραιότητες της Κυβέρνησης είναι άλλες. Είναι στημένοι διαγωνισμοί για τις προσλήψεις, είναι η μεθόδευση της γαλάζιας συνέντευξης, είναι οι συνεχιζόμενες υποσχέσεις στα «γαλάζια παιδιά», που οι αρμόδιοι Υφυπουργοί σας δίνουν κάθε βδομάδα και είναι βεβαίως και η νίκη στις επόμενες εκλογές της Τοπικής Ένωσης Δήμων και Κοινοτήτων του Νομού Κερκύρας και άλλων νομών της χώρας.
      Η σπουδή και η επιμέλεια της Κυβέρνησης εξαντλείται λοιπόν σε ένα νομοσχέδιο που έχει όλα και όλα τέσσερα άρθρα.
      Στο πρώτο άρθρο, η Κυβέρνηση έρχεται να αντιμετωπίσει ένα πραξικόπημα, ένα πρωτοφανές πραξικόπημα ενάντια στο Σύνταγμα και την πάγια νομολογία, ένα πραξικόπημα που μεθοδεύτηκε και το οποίο καταγγείλαμε από την πρώτη στιγμή.
      Στα άρθρα 2 και 3 που αποτελούν το σκληρό πυρήνα αυτού του νομοσχεδίου, η Κυβέρνηση έρχεται να αντιμετωπίσει τις εκλογικές ανάγκες και τις μικροσκοπιμότητές της, προκειμένου το βράδυ των ερχόμενων δημοτικών και νομαρχιακών εκλογών, ο χάρτης να βαφτεί γαλάζιος. 
      Είναι ενδεικτικό τόσο των προθέσεων της Κυβέρνησης, αλλά και των ενοχών της ότι στη συζήτηση που προηγήθηκε του νομοσχεδίου με την Κ.Ε.Δ.Κ.Ε. –τον αρμόδιο θεσμικό φορέα- η Κυβέρνηση δεν αποκάλυψε τις προθέσεις της. Οι εκπρόσωποι της Κ.Ε.Δ.Κ.Ε. έφυγαν με την εντύπωση ότι δεν τίθεται κανένα θέμα αλλαγής του πάγιου εκλογικού συστήματος. Η εντολή όμως δόθηκε μετά από υπολογισμούς και «μαγειρέματα» στα γραφεία της Ρηγίλλης. Δεν υπήρξε κανένας διάλογος και αντιθέτως στην πορεία ήταν προφανές ότι  τόσο η Κ.Ε.Δ.Κ.Ε. όσο και η Ε.Ν.Α.Ε. τόσο στο δημόσιο διάλογο όσο και στη συζήτηση στην αρμόδια κοινοβουλευτική επιτροπή, αντιτάχθηκαν από την αρχή με ιδιαίτερη σφοδρότητα και χωρίς καμία επιφύλαξη σ’ αυτές τις μεθοδεύσεις της Κυβέρνησης.
      Αυτές οι μεθοδεύσεις μας γυρίζουν πίσω στις δεκαετίες του ’50 και του ’60, στην εποχή του τριφασικού και των γενικευμένων εκλογικών αλχημειών, προκειμένου η παράταξη που εκπροσωπείτε και σήμερα, που είναι αμετανόητη και που δεν αλλάζει, να πετύχει τους εκλογικούς της στόχους.
      Είναι δεδομένο ότι  στόχος είναι η μικροκομματική επιβίωση τη βραδιά των δημοτικών και νομαρχιακών εκλογών, τον Οκτώβριο του 2006. Τρομοκρατημένοι και φοβισμένοι από την κλιμακούμενη δυσαρέσκεια της μεγάλης κοινωνικής πλειοψηφίας, έτσι όπως αποτυπώνεται σε όλες τις μετρήσεις και σε όλες τις δημοσκοπήσεις, έρχεστε σήμερα να μεθοδεύσετε με αυτά τα εκλογικά «μαγειρέματα» την ηπιότερη ουσιαστικά ήττα σας.   
      Αλήθεια όμως, κανείς δεν έρχεται να απαντήσει πειστικά σήμερα, αλλά και στο διάλογο που προηγήθηκε στην αρμόδια κοινοβουλευτική επιτροπή, γιατί 42%. Δεν έχουμε καταλάβει, κύριε Παυλόπουλε! Γιατί όχι 41%; Γιατί όχι 43%; Η περίφημη μεταρρυθμιστική σας  προσπάθεια εξαντλείται τελικά στο 42% στον πρώτο γύρο και από πότε η συναλλαγή έχει ορισμένο κατώφλι; Η συναλλαγή δηλαδή ήταν κάτι το οποίο θέλατε να σταματήσετε και που αφορούσε το δεύτερο γύρο, εφόσον δεν είχαμε από τον πρώτο γύρο το 50+1%;  Και τώρα που θα έχουμε προαπαιτούμενο το 42% για την εκλογή από τον πρώτο γύρο, δεν θα υπάρχουν συναλλαγές; Σε ποιον τα λέτε αυτά τα πράγματα και πού πήγαν όλα τα υπόλοιπα τα οποία υπήρχαν πάντοτε στη δική σας ρητορική σε ό,τι αφορά την ενίσχυση των αρμοδιοτήτων του δημοτικού συμβουλίου; Πού πήγαν όλες οι υποτιθέμενες παρεπόμενες αλλαγές και μεταρρυθμιστικές σας προσπάθειες σε ό,τι αφορά τις αρμοδιότητες αλλά και τον τρόπο εκλογής του δημοτικού συμβουλίου; 
      Έρχεστε να περιορίσετε την δημοκρατική νομιμοποίηση ενός πανίσχυρου  μονοπρόσωπου οργάνου της αυτοδιοίκησης –του δημάρχου- την ίδια στιγμή που το δημοτικό συμβούλιο παραμένει ουσιαστικά υποταγμένο στην μονοπρόσωπη άσκηση της εξουσίας από τον δήμαρχο και το νομάρχη. Αυτή είναι η λογική της μεταρρύθμισής σας; Ποια είναι η μεταρρύθμιση στο χώρο της αυτοδιοίκησης; 
      Δύο χρόνια μετά την εκλογή σας, η παράταξη που ήταν ο βασικός πολέμιος όλων των μεταρρυθμιστικών τομών, όλων των πρωτοβουλιών –σας θυμίζω ότι ήσασταν απέναντι σε όλες τις μεγάλες μεταρρυθμιστικές πολιτικές στον τομέα της αυτοδιοίκησης και της αποκέντρωσης, καταψηφίσατε τον αιρετό νομάρχη, καταψηφίσατε τον «Καποδίστρια»- μιλάει στην ελληνική κοινωνία μέσα από το πρόγραμμά της για μια μεταρρυθμιστική πολιτική στον τομέα της αποκέντρωσης, για ενίσχυση της αυτοδιοίκησης, για επανίδρυση και μεταρρύθμιση του κράτους, ενώ τελικά  αποδεικνύεται ότι ευνοεί την επανίδρυση του στυγνού μονοκομματικού δεξιού κράτους, γιατί μέχρι και σήμερα αυτό υπηρετείτε! 
      Αυτό υπηρετεί η «γαλάζια» συνέντευξη, αυτό υπηρετούν οι στημένοι διαγωνισμοί, αυτό υπηρετούν οι δήμαρχοι και οι νομάρχες της πρώτης Κυριακής, του 42%, που πιστεύετε ότι θα είναι «γαλάζιοι» δήμαρχοι και «γαλάζιοι» νομάρχες, για να βαφτεί «γαλάζιος» ο χάρτης των εκλογών τη βραδιά των δημοτικών και νομαρχιακών εκλογών.
      Είναι πολιτική ξεπερασμένη, είναι πολιτική που θα γυρίσει μπούμερανγκ. Πρόκειται περί μεθόδευσης καταδικασμένης μάλιστα πρόσφατα, μέσα από την τελευταία συνταγματική αναθεώρηση, στην οποία ήρθατε υποκριτικά να συμπράξετε, όταν η Βουλή ψήφισε με τη συντριπτική της πλειοψηφία –με πάνω από τα 2/3 της- την κατάργηση ουσιαστικά της δυνατότητας να χρησιμοποιείται το εκλογικό σύστημα από την εκάστοτε κυβέρνηση, προκειμένου να πετύχει με αλχημείες τους μικροκομματικούς της σκοπούς.
      Τα έζησε και τα πλήρωσε αυτός ο τόπος. Τα έζησε και τα πλήρωσε κυρίως από την παράταξή σας το ’50 και το ’60. Τα μάθαμε στο σχολείο και οι μεγαλύτεροι τα έζησαν, όταν τις παραμονές «μαγειρεύατε» τα εκλογικά συστήματα. Και κάνετε πάλι το ίδιο.
      Και θα τελειώσω με το περίφημο επιχείρημά σας σε σχέση με την εφαρμογή του προγράμματός σας. Τώρα θυμηθήκατε το πρόγραμμά σας; Στο 42%; Για να γίνω λίγο πιο επίκαιρη, θα σας θυμίσω τις συνθήκες κάτω από τις οποίες ζουν σήμερα οι δοκιμαζόμενοι Έλληνες. Και επειδή είναι σήμερα μια δύσκολη μέρα και άκουσα το διάλογό σας σε σχέση με την κακοκαιρία, δεν θα σταθώ στην εικόνα που παρουσίασε η κρατική μηχανή σήμερα.
      Θα σταθώ, όμως, σε μια άλλη υπόσχεσή σας, για ένα κράτος κοινωνικής συνοχής και δικαιοσύνης και θα σας θυμίσω το επίδομα θέρμανσης, όταν κάποτε μας καταγγείλατε, γιατί δώσαμε μόνο 50.000 δραχμές και ο κ. Αλογοσκούφης μας κατήγγειλε που δεν δώσαμε 100.000 δραχμές. Δώστε σήμερα, λοιπόν, επίδομα θέρμανσης στον κόσμο που δοκιμάζεται και αφήστε το 42%, αν θέλετε να είστε συνεπείς με το πρόγραμμά σας! Δεν κοροϊδεύετε κανέναν!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Αποστολάκη.
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, θα καταψηφίσω το νομοσχέδιο επί της αρχής και όλα τα άρθρα, αλλά θα ψηφίσω, εφόσον έρθει προς ψήφιση, την τροπολογία για την αποτέφρωση των νεκρών, για τους εξής λόγους:
      Πρώτον, το πρώτο άρθρο ορίζει ότι τα λευκά ψηφοδέλτια δεν προσμετρώνται στα έγκυρα ψηφοδέλτια κατά τη σύνταξη των αποτελεσμάτων για τον καθορισμό του εκλογικού μέτρου και την κατανομή των εδρών. Το σκεπτικό της Κυβέρνησης είναι ότι έτσι γινόταν πάντα, έως ότου εκδόθηκε το 2005 η απόφαση υπ’ αριθμόν 12 του Ανωτάτου Ειδικού Δικαστηρίου, που τα θεώρησε έγκυρα.
      Σας θυμίζω ότι το Ανώτατο Ειδικό Δικαστήριο προβλέπεται στο άρθρο 100 του Συντάγματος και δεν απέχει πολύ από το Συνταγματικό Δικαστήριο, που η Κυβέρνηση και το κόμμα της ΝΔ φιλοδοξεί να καθιερώσει με την αναθεώρηση του Συντάγματος.
      Η παράγραφος 4 του άρθρου 100 ορίζει ότι οι αποφάσεις του Δικαστηρίου αυτού είναι αμετάκλητες. Ιδού, λοιπόν, η Κυβέρνησή σας: με νόμο προσπαθεί να υπερκεράσει αμετάκλητη απόφαση του Ανωτάτου Ειδικού Δικαστηρίου. Τι θα κάνει στο μέλλον το Ανώτατο Ειδικό Δικαστήριο; Θα «καταπιεί» γελοιοποιούμενο την απόφαση 12; Ή θα επιμείνει, όπως οφείλει κατά τη γνώμη μου, στην απόφαση και θα ακυρώσει δεκάδες εκλογικά αποτελέσματα;
      Τις τελευταίες εβδομάδες ο Υπουργός Δικαιοσύνης, ο κ. Παπαληγούρας ομιλεί συνεχώς για την ανεξαρτησία της Δικαιοσύνης. Η υπόλοιπη Κυβέρνηση όμως εργάζεται πυρετωδώς, για να την περιορίσει και να την υπονομεύσει. Ο Υπουργός Οικονομίας εκφράζει την απαράδεκτη άποψη ότι τα δικαστήρια δεν μπορούν να αποφαίνονται για μισθολογικές αδικίες. Ο Υπουργός ΠΕ.ΧΩ.Δ.Ε. αμφισβητεί το Συμβούλιο της Επικρατείας. Ο πρώην Υφυπουργός Δημόσιας Τάξης καταφέρεται κατά του Εισαγγελέα του Αρείου Πάγου.
      Μια και το άρθρο 1 ανατρέπει την αμετάκλητη απόφαση του Ειδικού Δικαστηρίου, σας ερωτώ: δεν θα έπρεπε σήμερα να προσυπογράφει το νομοσχέδιο ο Υπουργός Δικαιοσύνης; Εγκρίνει ο κ. Παπαληγούρας τη γελοιοποίηση και περιθωριοποίηση του Ειδικού Δικαστηρίου; Πού είναι αυτή τη στιγμή ο Υπουργός Δικαιοσύνης; Δεν όφειλε να αντιδράσει στη νομοθετική πρωτοβουλία του κ. Παυλόπουλου;
      Αλλά και κάτι άλλο. Οι Βουλευτές της Νέας Δημοκρατίας που ωφελήθηκαν από την απόφαση του Ειδικού Δικαστηρίου δεν θα έπρεπε τώρα να είναι εδώ, για να υποστηρίξουν αυτή την απόφαση; Σας ερωτώ λοιπόν: Οι Βουλευτές που ωφελήθηκαν, αυτοί τουλάχιστον από τη δική σας παράταξη, της Νέας Δημοκρατίας, δεν θα έπρεπε εδώ να υποστηρίξουν την απόφαση που τους έφερε στη Βουλή; 
      Διαμαρτύρομαι όμως, κύριοι συνάδελφοι, και ως πολίτης. Το Σύνταγμα στην παράγραφο 5 του άρθρου 51 με αναγκάζει να ασκήσω το εκλογικό μου δικαίωμα. Ο μόνος τρόπος συνεπώς να αποδοκιμάσω τα κόμματα, όλα τα κόμματα, αν κανένα δεν μου αρέσει, είναι να ψηφίσω «λευκό». Διότι αν αντίθετα, δεν υπήρχε η υποχρέωση να ψηφίσω, ο προφανής τρόπος αποδοκιμασίας όλων των κομμάτων θα ήταν η αποχή. Αν δηλαδή δεν μου άρεσε κανένα κόμμα θα έλεγα: «Δεν πάω να ψηφίσω». Αλλά η αποχή μου απαγορεύεται από το Σύνταγμα. Δεν δέχομαι, λοιπόν, ότι το λευκό ψηφοδέλτιο διαμαρτυρίας θα έχει την ίδια τύχη με το άκυρο ψηφοδέλτιο, -δεν το δέχομαι αυτό- ότι η ψήφος μου δεν έχει συνέπειες. Είναι σαν να μην είχα ψηφίσει. Δεν δέχομαι ότι ο νόμος μπορεί να με υποχρεώσει να δώσω θετική ψήφο. Δεν δέχομαι τον περιορισμό της ελευθερίας μου. Καταψηφίζω συνεπώς το άρθρο 1, που μπορεί μεν να βολεύει τα κόμματα, αλλά πλήττει την ελευθερία των πολιτών και εξευτελίζει τη Δικαιοσύνη.
      ΑΝΑΣΤΑΣΙΟΣ ΚΑΡΑΜΑΡΙΟΣ: Αν ψηφίσουν όλοι «λευκό», τι θα γίνει;
      ΣΤΕΦΑΝΟΣ ΜΑΝΟΣ: Η μόνη μου ελπίδα είναι ότι τα δικαστήρια, ελληνικά και ευρωπαϊκά, θα επαναφέρουν στην τάξη για άλλη μία φορά τον εισηγητή της ρύθμισης, τον κ. Παυλόπουλο. Στο «φάντασμα» του βασικού μετόχου πιστεύω και ελπίζω να προστεθεί και το «φάντασμα» των λευκών ψηφοδελτίων.
      ΑΘΑΝΑΣΙΟΣ ΜΠΟΥΡΑΣ: Από εκεί πείτε τα.
      ΣΤΕΦΑΝΟΣ ΜΑΝΟΣ: Μια πληρέστερη νομική υποστήριξη της ανάγκης συνυπολογισμού των λευκών ψηφοδελτίων περιλαμβάνεται σε άρθρο του κ. Στεφανάκη που δημοσιεύθηκε στην «Ελευθεροτυπία» της 10ης Οκτωβρίου 2005. Καταθέτω το δημοσίευμα στα Πρακτικά.
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σύμφωνα με το άρθρο 54 του Συντάγματος, ο εκλογικός νόμος για τις εθνικές εκλογές ισχύει για τις μεθεπόμενες εκλογές. Πριν από τρία χρόνια ο κ. Καραμανλής διαμαρτυρόταν έντονα επειδή η Κυβέρνηση Σημίτη προς το τέλος της θητείας της ανήγγειλε ότι θα άλλαζε τον εκλογικό νόμο, που θα εφαρμοζόταν μετά πενταετία. Ο ίδιος ο κ. Καραμανλής εισηγείται τώρα εκλογικό νόμο για τις δημοτικές και νομαρχιακές εκλογές, που θα ισχύσει σε εννέα μήνες. Το Σύνταγμα δεν το απαγορεύει αυτό. Το απαγορεύει όμως, κατά τη γνώμη μου, η πολιτική ηθική, όση έχει απομείνει στον τόπο μας. Καταψηφίζω λοιπόν γι’ αυτό το λόγο τα άρθρα 2 και 3.
      Καταψηφίζω επίσης, κύριοι συνάδελφοι, το άρθρο 4, που υπερδιπλασιάζει τον αριθμό των αποσπασμένων στα κόμματα υπαλλήλων. Η παρουσία στα κόμματα, κύριοι συνάδελφοι, εκατοντάδων δημοσίων υπαλλήλων κομματικοποιεί τη διοίκηση και διευκολύνει το άπλωμα των πλοκαμιών της διαπλοκής στο κράτος. Έτσι επιδιώκει ο κ. Καραμανλής την επανίδρυση του κράτους; Σας ερωτώ. Έτσι την προσπαθεί;
      Το μόνο θετικό σ’ αυτήν την συζήτηση είναι η τροπολογία των Βουλευτών για την καύση των νεκρών. Όπως γνωρίζετε, μαζί με άλλους, έχουμε καταθέσει πρόταση νόμου για τη ρύθμιση των σχέσεων Εκκλησίας και Κράτους. Ένα από τα άρθρα της πρότασης αφορά την αποτέφρωση των νεκρών. Αν ψηφιστεί, λοιπόν, σήμερα η τροπολογία, δεν θα χρειάζεται αυτό το άρθρο. Είμαι βέβαιος ότι και πολλά άλλα άρθρα της πρότασής μας θα μπορούσαν να ψηφιστούν ένα-ένα ως, ας το πω έτσι, πιο εύπεπτες τροπολογίες, μια και η Εκκλησία έχει καταφέρει να τρομοκρατήσει το πολιτικό σύστημα σε σημείο που να φοβάται να κάνει μια συστηματική και συνολική συζήτηση των θεμάτων αυτών. Για παράδειγμα, είναι λογικό στην εποχή μας να εκδίδουν οι Μητροπολίτες οικοδομικές άδειες; Ή, αν κάποιος θέλει να του γίνει πολιτική κηδεία ή κηδεία άλλης θρησκείας δεν θα έπρεπε, κύριοι συνάδελφοι, να υπάρχει ένας ευπρεπής χώρος στα νεκροταφεία για να γίνει κάτι τέτοιο; Αυτά είναι απλά πράγματα που τα προβλέπει αυτή η πρόταση. Δεν θα έπρεπε να γίνουν αυτά;
      Η ψήφιση, λοιπόν, της τροπολογίας για την καύση των νεκρών, ιδίως αν υποστεί μερικές μικρές, αλλά απαραίτητες βελτιώσεις, θα είναι ένα βήμα προς τη σωστή κατεύθυνση. Ελπίζω να γίνει.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Μάνο και για την οικονομία του χρόνου.
      Το λόγο έχει ο κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, το νομοσχέδιο που συζητάμε σήμερα αποτελεί μία ακόμη θεσμική πρωτοβουλία της Κυβέρνησης στη βάση της εφαρμογής και της υλοποίησης του κυβερνητικού μας προγράμματος. 
      Μέχρι σήμερα θεωρούσα ότι οι κυβερνήσεις επικρίνονται όταν δεν τηρούν τα υπεσχημένα. Το ΠΑ.ΣΟ.Κ., όμως, μας εκπλήσσει και σ’ αυτόν τον τομέα. Μας κατηγορεί γιατί εφαρμόζουμε εκείνα για τα οποία ψηφιστήκαμε από τον ελληνικό λαό, γιατί κάνουμε πράξη τις δεσμεύσεις μας. 
      Η ψήφιση και η εφαρμογή του συγκεκριμένου νομοθετήματος αποτελούσε, αλλά και αποτελεί βασικό πυλώνα της πολιτικής μας στο χώρο της Τοπικής Αυτοδιοίκησης. Μιας Τοπικής Αυτοδιοίκησης που είχε αφεθεί στην τύχη της, χωρίς πόρους, χωρίς αρμοδιότητες, χωρίς μέλλον. Αυτήν την κατάσταση παραλάβαμε και αυτήν την κατάσταση προσπαθήσαμε να αλλάξουμε από την πρώτη στιγμή λαμβάνοντας θεσμικές πρωτοβουλίες και όχι ευκαιριακά μέτρα, με συγκεκριμένο σχέδιο και σαφείς στόχους, με μέτρα που επικροτούν οι φορείς της Αυτοδιοίκησης. 
      Πώς απαντά η Αξιωματική Αντιπολίτευση σ’ όλα αυτά; Με τη συνήθη άρνηση, με το γνωστό μηδενισμό, με την έλλειψη συγκεκριμένων προτάσεων. Μας λέτε ότι το υπό συζήτηση νομοσχέδιο εξυπηρετεί τους μικροκομματικούς υπολογισμούς της Νέας Δημοκρατίας προκειμένου να εκλέξει περισσότερους δημάρχους και νομάρχες. Μη γελιέστε, κυρίες και κύριοι του ΠΑ.ΣΟ.Κ.. Επειδή εσείς σκέφτεστε κατ’ αυτόν τον τρόπο, δε σημαίνει ότι και όλοι οι άλλοι κάνουν το ίδιο. Κάτι που εσείς κάνατε πρακτική τα χρόνια που κυβερνούσατε, δεν είναι απαραίτητο να το ακολουθήσουμε κι εμείς. 
      Τα παραδείγματα είναι πολλά, με πιο κραυγαλέο το νόμο Κουτσόγιωργα στις εκλογές του 1990. Νομοθετήσατε μόνο και μόνο για να μη γίνει κυβέρνηση η Νέα Δημοκρατία με 48%. Υποβάλατε τους Έλληνες πολίτες και το κράτος στη δοκιμασία των τριών συνεχόμενων εκλογικών αναμετρήσεων για να εξυπηρετήσετε τους σκοπούς σας και μιλάτε εσείς σήμερα για μικροκομματικό συμφέρον; 
      Μας κατηγορήσατε ακόμη για αιφνιδιασμό. Ποιος είναι άραγε ο αιφνιδιασμός, όταν η εκλογή του 42% αναγράφεται ρητά και ξεκάθαρα στο κυβερνητικό μας πρόγραμμα από το 2003; Ποιος είναι ο αιφνιδιασμός, όταν στην πρώτη συνάντηση που είχε ο Υπουργός Εσωτερικών κ. Παυλόπουλος με τα προεδρεία της ΚΕΔΚΕ και της ΕΝΑΕ το είχε αναφέρει και τους είχε τονίσει ότι το συγκεκριμένο μέτρο θα ισχύσει πριν από τις εκλογές του 2006; 
      Τέλος, το ΠΑΣΟΚ υποστηρίζει ότι δεν δείχνουμε κανένα ενδιαφέρον για την Τοπική Αυτοδιοίκηση. Εκείνοι που εγκατέλειψαν το θεσμό από κατηγορούμενοι θέλουν να βρεθούν στη θέση του κατήγορου. Εκείνοι που δεν έδιναν πόρους, που οδήγησαν το θεσμό στην κατάρρευση. Δότι εκεί είχε οδηγηθεί ο θεσμός σύμφωνα με τα λεγόμενα και των προέδρων της Κ.Ε.Δ.ΚΕ. και της Ε.Ν.Α.Ε.. Ξέρετε πολύ καλά ότι οι συγκεκριμένοι, ασφαλώς και δεν ανήκουν στη Νέα Δημοκρατία.
      Βέβαια, τώρα τελευταία μας είπατε ότι σκέφτεστε και την κατάργηση της Νομαρχιακής Αυτοδιοίκησης διότι δεν απέδωσε. Αφού δεν τη στηρίξατε όλα αυτά τα χρόνια, πώς περιμένατε να αποδώσει; 
      Κυρίες και κύριοι συνάδελφοι, στην απραξία όλων αυτών των ετών η νέα διακυβέρνηση απαντά με έργα. Προχωρήσαμε με γοργά και αποφασιστικά βήματα. Θέσαμε στο επίκεντρο της πολιτικής μας την Τοπική Αυτοδιοίκηση. Διασφαλίσαμε την οικονομική και τη διοικητική αυτοτέλεια των ΟΤΑ ειδικότερα για τον πρώτο βαθμό. Αντιμετωπίσαμε τεράστιες οικονομικές εκκρεμότητες που υπήρχαν από το παρελθόν. Προχωρήσαμε στο σχεδιασμό και στην εφαρμογή του αναπτυξιακού προγράμματος «Θησέας» με διπλάσιο προϋπολογισμό απ’ ό,τι το «ΕΠΤΑ». Ολοκληρώσαμε το νέο Κώδικα των Δήμων και των Κοινοτήτων σε συνεργασία με την Κ.Ε.Δ.Κ.Ε. που περιλαμβάνει πολύ σημαντικές καινοτομίες. 
      Για τη Νομαρχιακή Αυτοδιοίκηση ρυθμίσαμε θεσμικά ζητήματα όπως η κατάργηση του περιορισμού των δύο θητειών για τους νομάρχες. Πετύχαμε την επιτάχυνση και τον εξορθολογισμό της διαδικασίας πλήρωσης των κενών οργανικών θέσεων, πάντοτε υπό την αιγίδα του Α.Σ.Ε.Π.. 
      Στα οικονομικά ζητήματα αποδεσμεύσαμε τις νομαρχίες από την καταβολή των προνοιακών επιδομάτων και θεσμοθετήσαμε σταθερούς και αυτοτελείς πόρους. Αρκεί να αναφέρω ότι το 2004 δόθηκαν 108.000.000 ευρώ, ενώ το 2006 φτάνουμε τα 338.000.000  ευρώ, ποσοστιαία αύξηση 218%.
      Τέλος, την άνοιξη του 2006 θα είναι έτοιμος και ο κώδικας για τη Νομαρχιακή Αυτοδιοίκηση που έλειπε όλα αυτά τα χρόνια. Τα ανέφερα όλα αυτά, προκειμένου να αποδείξω ότι η νέα διακυβέρνηση με έργα και όχι με λόγια στηρίζει την Τοπική Αυτοδιοίκηση. 
      Κυρίες και κύριοι συνάδελφοι, το παρόν νομοθέτημα αν και μικρό είναι ιδιαίτερα ουσιώδες. Με το άρθρο 1 ορίζεται ρητά η μη προσμέτρηση των λευκών ψηφοδελτίων στα έγκυρα για τη διαμόρφωση του εκλογικού μέτρου. Η συγκεκριμένη ρύθμιση θα εφαρμοστεί και στις επικείμενες δημοτικές και νομαρχιακές εκλογές αλλά και σε όλες τις επόμενες εκλογικές αναμετρήσεις. 
      Με τα άρθρα 2 και 3 προβλέπεται η εκλογή των αιρετών στους δήμους και στις νομαρχίες με ποσοστό 42%. Την άρνηση της Αντιπολίτευσης, αν και τη σέβομαι, δεν την αντιλαμβάνομαι. Το 42% διασφαλίζει την απαιτούμενη δημοκρατική νομιμοποίηση, ενώ δημιουργεί ισχυρούς και με εσωτερική σταθερότητα συνδυασμούς. Ταυτόχρονα αποκλείει τη σύναψη ευκαιριακών συμμαχιών που στις περισσότερες των περιπτώσεων γίνονται στη βάση πρόσκαιρων σκοπιμοτήτων. Όλοι άμεσα ή έμμεσα εμπλεκόμαστε στις δημοτικές και στις νομαρχιακές εκλογές, όλοι γνωρίζουμε το τι γίνεται. Το να κρυβόμαστε πίσω από το δάκτυλό μας δεν εξυπηρετεί κανέναν. 
      Άκουσα μερικούς συναδέλφους να μένουν έκπληκτοι για τη «συναλλαγή» μεταξύ πρώτης και δεύτερης Κυριακής. Ρωτούν μάλιστα, αν έχετε κάποιο συγκεκριμένο παράδειγμα να καταγγείλετε. Εγώ θα σας το αντιστρέψω το ερώτημα: Υπάρχει κάποιος συγκεκριμένος δήμος ή κάποια νομαρχία όπου μεταξύ της πρώτης και της δεύτερης Κυριακής έγινε κάποια προγραμματική συμφωνία; Τώρα ενθαρρύνονται οι προγραμματικές συμφωνίες πριν από τις εκλογές στη βάση πάντοτε των κοινών προεκλογικών λόγων και δεσμεύσεων. 
      Τέλος, θα ήθελα να αναφερθώ και στο άρθρο 4 όπου προβλέπεται η διάθεση στα πολιτικά γραφεία των κομμάτων υπαλλήλων για τη γραμματειακή υποστήριξη του έργου τους. Άκουσα κάποιες ενστάσεις για τη συγκεκριμένη ρύθμιση ως προς το τι είναι τα πολιτικά κόμματα. Η άποψή μου είναι ότι τα κόμματα δεν είναι απλές ενώσεις προσώπων. Η κοινοβουλευτική δημοκρατία στηρίζεται στη λειτουργία των κομμάτων. Εμείς οι ίδιοι πρέπει να σεβαστούμε και να ενισχύσουμε τη λειτουργία των κομμάτων. Πρέπει να απαλλάξουμε τα πολιτικά κόμματα από την ανάγκη αναζήτησης εσόδων πέραν του προϋπολογισμού. Βέβαια αυτό είναι μια ευρύτερη συζήτηση αλλά δεν παύει η συγκεκριμένη ρύθμιση να είναι  πολύ θετική και χρήσιμη. 
      Κυρίες και κύριοι συνάδελφοι, η νέα διακυβέρνηση κάνει πράξη τις δεσμεύσεις της. Εφαρμόζει το κυβερνητικό πρόγραμμα για το οποίο ψηφίστηκε. Δεν αιφνιδιάζει κανέναν. Υλοποιεί με σχέδιο και στρατηγική το όραμα για μια Ελλάδα αυξημένων δυνατοτήτων, για μια Τοπική Αυτοδιοίκηση ισχυρή δίπλα στον πολίτη, με αυξημένους πόρους, με συγκεκριμένες αρμοδιότητες. Πιστεύουμε στη δύναμη, στην αξία και στη χρησιμότητα της Αυτοδιοίκησης. Αυτή την πίστη την μετουσιώνουμε σε πολιτική, αυτή την πίστη την κάνουμε πράξη! 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, η Κυβέρνηση διαχειρίζεται τις κρίσεις που προκαλούν οι δυσμενείς καιρικές συνθήκες κατά τρόπο παρόμοιο με τη διαχείριση των κρίσεων στους θεσμούς που προκαλεί η ίδια. Περί αυτού πρόκειται. 
      Αναφέρομαι στο άρθρο 1 του νομοσχεδίου για την απάντηση που καλείται να δώσει η Βουλή στο Εκλογοδικείο, στο Ανώτατο Ειδικό Δικαστήριο και πιο συγκεκριμένα στην πρόσφατη απόφαση την 12/2005 για τις λευκές ψήφους. Η διάταξη αυτή θέτει τεράστια προβλήματα συνταγματικής νομιμότητας τα οποία πρέπει να αποσαφηνιστούν ευθύς αμέσως και έπρεπε και το Προεδρείο να τα έχει θέσει στο Σώμα και να τα έχει αποσαφηνίσει. 
      Το πρώτο θέμα που πρέπει ρητά να αποσαφηνιστεί είναι η διαδικασία με την οποία εισάγεται το άρθρο 1 του νομοσχεδίου και άρα η πλειοψηφία με την οποία πρέπει να ψηφιστεί. Πρόκειται για τροποποίηση του εκλογικού νόμου, εμπίπτει η ρύθμιση αυτή στο άρθρο 54 παράγραφος 1 του Συντάγματος, απαιτείται συνεπώς αυξημένη πλειοψηφία των 2/3 τουλάχιστον του όλου αριθμού των Βουλευτών. 
      Εάν καμφθούμε και δεν εφαρμόσουμε αυστηρά την καινοτομική αυτή διάταξη που αναβαθμίζει τον πολιτικό πολιτισμό, επειδή συμβαίνει να συμφωνούμε επί της ουσίας, θα έχουμε παραβιάσει το Σύνταγμα και θα έχουμε ψηφίσει ένα νόμο που θα πάσχει από εξωτερική τυπική συνταγματικότητα. Και αυτή την εξωτερική τυπική αντισυνταγματικότητα τα δικαστήρια οφείλουν να την ελέγξουν και αν ξανά το Εκλογοδικείο επιληφθεί, θα έχει μία εύκολη διαφυγή για τυπικούς λόγους. 
      Άρα, πρέπει η  διάταξη αυτή να εισαχθεί σε ονομαστική ψηφοφορία και να υπερψηφισθεί με τα 2/3 του όλου αριθμού των Βουλευτών, αλλιώς δεν μπορεί να ισχύσει. 
      Το ΠΑ.ΣΟ.Κ. συμφωνεί με την ανάγκη να ψηφισθεί μία παρομοίου περιεχομένου διάταξη, αλλά αυτό πρέπει να γίνει σωστά, γιατί δεν διορθώνεται αναδρομικά ένας νόμος που ψηφίστηκε με το παλιό Σύνταγμα, άρα με συνήθη πλειοψηφία, αλλά θεσπίζεται νέος κανόνας δικαίου. 
      Το δεύτερο είναι ο δήθεν αναδρομικός, ο ψευδοαναδρομικός χαρακτήρας της διάταξης αυτής. Δεν υπάρχει κανένας απολύτως λόγος να εισάγεται η διάταξη αυτή ως δήθεν ερμηνευτική. Δεν έχουμε ανάγκη αναδρομικής εφαρμογής για να το κάνουμε αυτό, διότι δεν ανατρέπεται το δεδικασμένο της απόφασης του Εκλογοδικείου. Η διάταξη αφορά το μέλλον και μόνο. Άρα, πρέπει να εισαχθεί κανονικά με ευθύτητα και θάρρος ως νέα ρύθμιση χωρίς να εμπλακούμε στη μέγγενη της νομολογίας για το αν ο νόμος αυτός είναι πράγματι αναδρομικός ή είναι ψευδοερμηνευτικός. Άρα, πρέπει να αναδιατυπωθεί η διάταξη με ευθύ τρόπο και όχι ως δήθεν αληθές νόημα παλαιάς διάταξης και να ψηφισθεί με τα 2/3. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τώρα, το κρισιμότερο ζήτημα: Τι κάνουμε; Απαντάμε στη δικαιοσύνη και μάλιστα στο Ανώτατο Ειδικό Δικαστήριο, στο Εκλογοδικείο, στο ύψιστο επίπεδο της δικαιοσύνης που υπερέβη τη δικαιοδοσία της με την απόφαση αυτή την 12/2005 και αλλοίωσε τη λαϊκή βούληση. Μετέβαλε, κατά παράβαση της αρχής της λαϊκής κυριαρχίας, τη σύνθεση της Βουλής. Αφαίρεσε μία έδρα από το ΠΑ.ΣΟ.Κ. Προσέβαλε τους εκλογείς, ενδεχομένως διότι κάποιοι ως βασιλικότεροι του βασιλέως θέλησαν να διευκολύνουν την Κυβέρνηση και να προσφέρουν υπηρεσίες. Και σ’ αυτούς τώρα αναγκάζεται εκών άκων να απαντήσει ο κ. Καραμανλής και παίρνει τα μέτρα αυτά, τα οποία έπρεπε να έχει πάρει προκαταβολικά. Απαντάει η Βουλή σε μία εσκεμμένη αλλοίωση της λαϊκής κυριαρχίας. Και απαντά στην αδικαιολόγητη και αντισυνταγματική υπέρβαση της δικαιοδοσίας του Ανωτάτου Ειδικού Δικαστηρίου, που επιχείρησε να υφαρπάσσει συντακτική αρμοδιότητα και όχι απλώς να παραμερίσει ένα νόμο ως αντισυνταγματικό, αλλά να ερμηνεύσει αυθεντικά το Σύνταγμα εμποδίζοντας κι εμάς, το μελλοντικό νομοθέτη να θεσπίσει τη σωστή ρύθμιση για τον τρόπο υπολογισμού των λευκών ψηφοδελτίων. 
      Δεν δικαιούται το Ανώτατο Ειδικό Δικαστήριο να προβαίνει σε αυθεντική ερμηνεία του Συντάγματος. Το υποστηρίζω αυτό είκοσι τρία χρόνια. Το ξαναέκανε μία φορά το Ανώτατο Ειδικό Δικαστήριο το 1984, το αντικρούσαμε και αναγκάστηκε να συμμορφωθεί και να επανορθώσει. Και δεν πρέπει να το επιτρέπουμε αυτό. 
      Έτσι ανοίγει το μεγάλο θέμα μιας πραγματικής αναθεώρησης με τη θέσπιση Συνταγματικού Δικαστηρίου, τα μέλη του οποίου να εκλέγονται από το Σώμα των δικαστών και των καθηγητών των νομικών μαθημάτων αλλά, όπως συμβαίνει και στη Γερμανία, από την ολομέλεια της Βουλής με τα 2/3, με συντριπτική πλειοψηφία, με συναίνεση, από το νομικό κόσμο, από τους δικαστές κατά πλειοψηφία και από έγκριτους νομομαθείς, αλλά με συνείδηση ευθύνης, όπως συμβαίνει σ’ όλες τις χώρες, στις Ηνωμένες Πολιτείες, στη Γερμανία, παντού. 
      Και πρέπει να έρθει εδώ η Κυβέρνηση –όχι μόνο ο Υπουργός Εσωτερικών, αλλά ο ίδιος ο Πρωθυπουργός, ή εξ ονόματός του ρητά ο Υπουργός Εσωτερικών- και να πει ότι πράγματι η Κυβέρνηση έσφαλε γιατί δεν διαμόρφωσε το κλίμα που έπρεπε και δεν έστειλε τα μηνύματα που έπρεπε στη δικαιοσύνη εγκαίρως ... 
      ΑΝΤΩΝΙΟΣ ΦΟΥΣΑΣ: Πώς το κάνει αυτό;
      ΕΥΑΓΓΕΛΟΣ ΒΕΝΙΖΕΛΟΣ: Ξέρετε πώς παρεμβαίνετε: Όταν πηγαίνετε και υποκαθιστάτε τους εισαγγελείς και εξαγγέλλετε ποινικές διώξεις και προανακρίσεις. 
      (Χειροκροτήματα από την πτέρυγα του ΠΑ.ΣΟ.Κ.)
      Η υποκρισία τιμωρείται και ουσιαστικά αυτό που αναγκάζεστε να κάνετε τώρα είναι η τιμωρία της υποκρισίας σας, του υποκριτικού σας λόγου σε σχέση με τη δικαιοσύνη και τους θεσμούς.
      Και τώρα, ο πολιτικός πολιτισμός της σεμνότητας και της ταπεινότητας: ενώ έχουμε ψηφίσει όλοι μαζί –και η Νέα Δημοκρατία χειροκροτούσα- τη νέα συνταγματική διάταξη που απαγορεύει στη Βουλή να αλλάζει κατά το δοκούν και αιφνιδιαστικά τον εκλογικό νόμο των βουλευτικών εκλογών, ερχόμαστε και αλλάζουμε αιφνιδιαστικά και κατά το δοκούν τον εκλογικό νόμο των δημοτικών εκλογών.
      Αυτό τι είναι; Αυτό είναι προσβολή στη νοημοσύνη του ελληνικού λαού, είναι μία προσβολή στον πολιτικό πολιτισμό και είναι μία γιγαντιαία ανακολουθία, διότι θέλατε να υπάρχουν τα δύο τρίτα για τον εκλογικό νόμο των βουλευτικών εκλογών και έρχεστε τώρα που έχετε την πλειοψηφία της Βουλής και το καταστρατηγείτε και το ακυρώνετε αυτό στο χαμηλότερο επίπεδο των δημοτικών και νομαρχιακών εκλογών.
      Κυρίες και κύριοι συνάδελφοι της Κυβέρνησης και της Νέας Δημοκρατίας, όλα προσκρούουν στο όριο της ειλικρίνειας, της πολιτικής εντιμότητας και της κοινής λογικής. Και τα έχετε παραβιάσει όλα τα όρια αυτά.
      Η ρύθμιση που εισάγετε με το 42%, είναι πολιτικά ηττοπαθής. Το ΠΑ.ΣΟ.Κ. αδιαφορεί για αυτήν την πρόκληση πολιτικά. Βάλτε όποια ρύθμιση θέλετε. Έχουμε όμως θεσμούς; Έχουμε πολιτικό πολιτισμό; Ποια είναι η αντίληψή σας για την Αυτοδιοίκηση; Η αντίληψή σας είναι ότι πρέπει ό,τι ισχύει για την Κυβέρνηση και την κυβερνητική σταθερότητα και την πριμοδότηση του πρώτου κόμματος για να έχουμε ισχυρή Κυβέρνηση, να ισχύει και στην Τοπική Αυτοδιοίκηση. 
      Θέλετε, λοιπόν, μία κομματική και κομματικοποιημένη Τοπική Αυτοδιοίκηση. Δεν σέβεστε την ιδιομορφία των τοπικών κοινωνιών. Δεν σέβεστε την ανάγκη συναινέσεων στο τοπικό και νομαρχιακό επίπεδο. 
      Άρα, ψεύδεται ο κ. Καραμανλής, όταν λέει υποκριτικά χθες στο πολιτικό του συμβούλιο «εμείς ακόμα και εκπροσώπους του ΠΑ.ΣΟ.Κ. θα ψηφίσουμε στους καποδιστριακούς δήμους».
      Μη δουλευόμαστε λοιπόν μεταξύ μας. Ο κύριος Πρωθυπουργός να είναι πιο προσεκτικός, όταν αναπτύσσει αυτή τη ρητορική της σεμνότητας, της ταπεινότητας, της υποκρισίας, της σύγχυσης και του αποπροσανατολισμού. Αυτό που κάνετε είναι μια επίδειξη αυταρχισμού, μία επίδειξη δύναμης. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Ταπεινώνετε τις τοπικές κοινωνίες και ουσιαστικά υπονομεύετε την αυτονομία και την προοπτική της Τοπικής Αυτοδιοίκησης. 
      Και βέβαια, αυτή η διάταξη είναι μια πρόκληση σε σχέση με τις δημοτικές εκλογές την οποία και θα πληρώσετε.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θα μπορούσα να κάνω μία μικρή μονόλεπτη παρέμβαση;
      ΠΑΝΑΓΙΩΤΗΣ ΣΓΟΥΡΙΔΗΣ: Δεν δικαιούται, κύριε Πρόεδρε.
      ΒΥΡΩΝ ΠΟΛΥΔΩΡΑΣ: Δικαιούμαι, κύριε συνάδελφε. Μόνο για δύο λεπτά.
      ΠΡΟΕΔΡΕΥΩΝ (Γεώργιος Σούρλας): Δικαιούται.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αν απαντήσω και εγώ για δύο λεπτά, τότε εντάξει.
      ΒΥΡΩΝ ΠΟΛΥΔΩΡΑΣ: Τι είναι αυτό; Μη μου θέτετε όρους.
      ΕΥΑΓΓΕΛΟΣ ΒΕΝΙΖΕΛΟΣ: Στον κύριο Πρόεδρο απευθύνομαι.
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, αφήστε το Προεδρείο να διευθύνει τη συζήτηση.
      ΒΥΡΩΝ ΠΟΛΥΔΩΡΑΣ: Αυτό που λέτε…
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, πάνω σ’ αυτό που λέτε, απλά εξέφρασε την καλή του θέληση και την πρόθεσή του ο κ. Βενιζέλος. Τίποτα περισσότερο.
      ΕΥΑΓΓΕΛΟΣ ΒΕΝΙΖΕΛΟΣ:  Θα απαντήσω όμως.
      ΒΥΡΩΝ ΠΟΛΥΔΩΡΑΣ: Εγώ σας θεωρώ Πρόεδρο και Προεδρείο της Βουλής που δεν δέχεται όρους από το Βουλευτή. Εγώ ζήτησα έστω ελαστική εφαρμογή του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Ο Κανονισμός για όλους ελαστικά.
      ΠΡΟΕΔΡΕΥΩΝ (Γεώργιος Σούρλας): Δεν δέχεται το Προεδρείο κανέναν όρο. 
      (Διαμαρτυρίες από την πτέρυγα του ΠΑ.ΣΟ.Κ.)
      ΒΥΡΩΝ ΠΟΛΥΔΩΡΑΣ: Βεβαίως, ο θέτων όρους Βουλευτής απλά εκδηλώνει την αλαζονεία του και την αντικοινοβουλευτική του συμπεριφορά. Τίποτα άλλο.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Ναι, ναι. Μπράβο! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι!
      ΒΥΡΩΝ ΠΟΛΥΔΩΡΑΣ: Ήθελα να πω, κύριε Πρόεδρε, ότι ο απελπισμένα αναγόμενος σε διάλογο με τον Καραμανλή κ. Βενιζέλος διαπράττει συνταγματικά ολισθήματα. Ίσως, επειδή είναι καθηγητής του Συνταγματικού Δικαίου διακατέχεται από την ψευδαίσθηση «δικό μου είναι το Σύνταγμα, δικαιούμαι και να ολισθαίνω». Και θα σας πω γιατί.
      Μας προκάλεσε για το άρθρο περί των λευκών ψηφοδελτίων λέγων «να φέρετε διάταξη», ενώ είναι γνωστό και στον κ. Βενιζέλο και σε όλους μας ότι η ερμηνευτική δήλωση είναι λύση ανάγκης, διότι αν ήταν ευθεία διάταξη θα είχαμε την υποχρέωση -επειδή είναι εκλογικός νόμος- να μην εφαρμόσουμε τη διάταξη στις επόμενες βουλευτικές εκλογές και η Βουλή, ο πολιτικός κόσμος, η πλειοψηφία, απλά διαπιστώνει ότι δεν μπορεί να υπάρχει αυτό το κενό, αυτή η αμφισβήτηση στις επόμενες βουλευτικές εκλογές. Το ένα είναι αυτό.
      Δεύτερον, για το 42%, κύριε Πρόεδρε, αν πάμε στο ηθικό μέρος που λέει ότι δεν σεβόμαστε την Τοπική Αυτοδιοίκηση, είναι μια προτροπή του νομοθέτη, δηλαδή της Πλειοψηφίας της Βουλής, να έρθουν οι πολίτες της τοπικής κοινωνίας με τους συνδυασμούς τους, σε ποια συνεννόηση; Στη συνεννόηση των προγραμματικών συμφωνιών που εμπεριέχει αρετή, κατ’ αντιδιαστολή προς τη συνεννόήση των εκλογικών σκοπιμοτήτων της δεύτερης Κυριακής. Καλό θα ήταν να τα είχε αυτά στη σκέψη του ο κ. Βενιζέλος για την πληρότητα του πολιτικού διαλόγου, όχι για τις εξάρσεις των προσωπικών φιλοδοξιών. Αυτά ήθελα να πω, κύριε Πρόεδρε. Τα υπόλοιπα, όταν πάρω το λόγο.
      (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο για ένα λεπτό. Εκτιμώ την ευγένειά σας.
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, για ένα λεπτό μόνο παρακαλώ, επειδή αναφέρθηκε σε εσάς.
      ΕΥΑΓΓΕΛΟΣ ΒΕΝΙΖΕΛΟΣ: Λυπάμαι πραγματικά, γιατί δεν περίμενα ότι ο Κοινοβουλευτικός Εκπρόσωπος της Νέας Δημοκρατίας θα λάβει το λόγο για να απαντήσει, χωρίς να έχει συμβουλευθεί το κείμενο του ισχύοντος άρθρου 54 παράγραφος 1 του Συντάγματος, που λέει ότι αν διάταξη εκλογικού νόμου ψηφιστεί από τα 2/3 εφαρμόζεται αμέσως.
      ΒΥΡΩΝ ΠΟΛΥΔΩΡΑΣ: Αλλού αυτά. Όχι εδώ. 
      ΕΥΑΓΓΕΛΟΣ ΒΕΝΙΖΕΛΟΣ: Άρα, είναι αβάσιμο το επιχείρημα του και ο ίδιος εκτέθηκε, γιατί φάνηκε να μη γνωρίζει θεμελιώδη διάταξη του Συντάγματος της χώρας. Λυπάμαι. Ας προσέχατε.
      (Χειροκροτήματα από την πτέρυγα του ΠΑ.ΣΟ.Κ.)
      ΒΥΡΩΝ ΠΟΛΥΔΩΡΑΣ: Αλλού αυτά.
      ΕΥΑΓΓΕΛΟΣ ΒΕΝΙΖΕΛΟΣ: Ως προς τις προγραμματικές τώρα συνέπειες και ευθύνες, το 42% θυμάται η Νέα Δημοκρατία. Μήπως θυμάται τίποτα για το Ε.Κ.Α.Σ., για την αγροτική σύνταξη, για το επίδομα θέρμανσης;
      ΑΘΑΝΑΣΙΟΣ ΜΠΟΥΡΑΣ: Όλα τα θυμάται. 
      ΕΥΑΓΓΕΛΟΣ ΒΕΝΙΖΕΛΟΣ: Ας μιλήσει για το επίδομα θέρμανσης σήμερα και ας αφήσει το 42%.
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, σας παρακαλώ.
      ΒΥΡΩΝ ΠΟΛΥΔΩΡΑΣ: Όλα τα θυμάται και δεν μίλησα για το πρόγραμμα της Νέας Δημοκρατίας. Μίλησα για τις προγραμματικές συνεννοήσεις. 
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στον κατάλογο των ομιλητών βουλευτών.
      Το λόγο έχει η κ. Κόρκα-Κώνστα Αθηνά.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριοι Υπουργοί, συζητάμε το σχέδιο νόμου που εμπεριέχει ρυθμίσεις για τα θέματα εθνικών, νομαρχιακών και δημοτικών εκλογών και διευθετεί και άλλα ειδικότερα θέματα.
      Το κύριο αντικείμενο -ο κορμός- για το οποίο γίνεται και συζήτηση αυτού του σχεδίου νόμου είναι η ρύθμιση για την εκλογή των αιρετών τοπικών αρχόντων, δημάρχου και νομάρχη, με ποσοστό 42% και πάνω από την πρώτη Κυριακή και λόγω του αναβαθμισμένου θεσμικού ρόλου που πρόκειται να διαδραματίσουν αυτοί οι εκπρόσωποι στο άμεσο μέλλον και εν όψει του Δ΄ Κοινοτικού Πλαισίου Στήριξης. Επίσης ρυθμίζει θέματα, όπως είναι το σοβαρό θέμα της ρητής μη προσμέτρησης των λευκών ψηφοδελτίων στα έγκυρα, καθώς και τον τρόπο υπολογισμού του αριθμού των αποσπασμένων υπαλλήλων για τη γραμματειακή υποστήριξη των γραφείων των πολιτικών κομμάτων, όπως επίσης επαναπροσδιορίζει τα προσόντα των ειδικών συμβούλων και συνεργατών των Γενικών Γραμματέων.
      Τα δύο τελευταία φυσικά αποτελούν θέματα που συντείνουν στο να επιτελεστεί καλύτερα το έργο και στην καλύτερη λειτουργικότητα του έργου των κομματικών μηχανισμών.
      Θα ήθελα να καταθέσω και εγώ τις απόψεις μου αρχικά σχετικά με τα λευκά ψηφοδέλτια. Δεν υπάρχει αμφιβολία ότι το λευκό ψηφοδέλτιο έχει τη δική του σημαντικότητα, έννοια, αξία, την οποία λαμβάνει υπ’ όψιν του το κάθε πολιτικό σύστημα, εμπεριέχει μηνύματα τα οποία προσπαθούμε να αποκωδικοποιήσουμε. Φυσικά, όμως, δεν μπορεί να αποτελεί ένα εργαλείο νίκης της Πλειοψηφούσας παράταξης. Ο συνυπολογισμός του λευκού ψηφοδελτίου στα έγκυρα για τη διαμόρφωση του εκλογικού μέτρου, θεωρώ ότι αλλάζει τη βούληση των πολιτών που ψήφισαν. Η ρύθμιση για τα λευκά ψηφοδέλτια, ότι δηλαδή δεν πρέπει να προσμετρώνται, θεωρώ ότι αποτελεί μία καθόλα συμβατή ρύθμιση.
      Αναφορικά τώρα με το ποσοστό εκλογιμότητας των αιρετών τοπικών αρχόντων, θα πω ότι το εκλόγιμο αυτό ποσοστό αποτελεί μια ισχυρή ασφαλιστική δικλείδα για τη νομιμοποίηση της εξουσίας και των τοπικών αρχόντων από το λαό. Πρόκειται για ένα ποσοστό, το 42%, το οποίο ισχυροποιεί την εξουσία των τοπικών εκλεγμένων και εν γένει την Τοπική Αυτοδιοίκηση.
      Δίνει δε ταυτόχρονα στον πολίτη τη δυνατότητα να επιλέξει από την αρχή προγραμματικές θέσεις σε ένα συνδυασμό, να επιλέξει συμπολίτες και να ψηφίσει αυτούς που του είναι αποδεκτοί. 
      Η Νέα Δημοκρατία, η νέα διακυβέρνηση, δεν θα υπέπεπτε ποτέ στη λογική της διαπραγμάτευσης, της συναλλαγής της δεύτερης Κυριακής, ζήτημα το οποίο είναι γνωστό ότι συνέβαινε κατά το παρελθόν.
      Στο παρόν σχέδιο νόμου δεν υπάρχει έννοια ότι συμβιβαζόμαστε ή ότι διαπραγματευόμαστε μεταξύ του πρώτου και του δεύτερου γύρου, διότι η Κυβέρνηση της Νέας Δημοκρατίας επιχειρεί τη σύνθεση απόψεων και τη σύνθεση προγραμμάτων. Στόχος της είναι η δημιουργία και η ανάπτυξη της τοπικής κοινωνίας, διότι θέλουμε την Τοπική Αυτοδιοίκηση δίπλα στον πολίτη. Δεν νοείται να υπάρχουν δημοτικές εκλογές με διαφορετικά προγράμματα, με διαφορετικό λόγο και για προς χάριν της εκλογής διάφοροι συνδυασμοί να συμπράττουν. Αυτό είναι αδιανόητο. Είναι αποτελμάτωση της έννοιας του δικαιώματος αυτού.
      Με το 42% οι τοπικές κοινωνίες έρχονται στη διαδικασία της σύνθεσης γιατί συγκλίνουν από την αρχή οι συνδυασμοί, τις απόψεις και τα προγράμματα. Προχωρούν δυναμικά μπροστά χωρίς μικροπολιτικές αντιλήψεις και συμφέροντα. Επιτυγχάνεται με αυτόν τον τρόπο η σύνθεση θέσεων, απόψεων, στόχων και γενικά πορείας. Το θέμα είναι να εκφράζεται η τοπική βούληση και να αντιπροσωπεύεται η τοπική κοινωνία κατά το καλύτερο δυνατόν. 
      Με το σχέδιο νόμου που συζητάμε σήμερα, διευρύνεται η νομιμοποίηση των αιρετών από την εκλογική βάση, αμβλύνονται οι οποιεσδήποτε δυσφορίες. Ακούστηκαν από τους προηγούμενους ομιλητές, ιδιαίτερα της Αντιπολίτευσης, ζητήματα περί μικροκομματισμού, ζητήματα περί συμφερόντων, ζητήματα ότι η Κυβέρνηση αιφνιδίασε, ότι το σχέδιο νόμου αυτό έρχεται λίγο πριν από τις εκλογές τις δημοτικές και νομαρχιακές. Κατ’ αρχάς θα ήθελα να πω ότι η Κυβέρνηση για μία ακόμα φορά υλοποιεί την προεκλογική της δέσμευση. 
      Η ρύθμιση της εκλογής των τοπικών αρχόντων με ποσοστό 42% αποτελούσε προεκλογική δέσμευση. Συμπεριλαμβανόταν στο προεκλογικό πρόγραμμα της παράταξής μας και ένα χρόνο περίπου πριν από τις εκλογές του 2004 υπήρχε αυτό το ζήτημα και εκπληρώνεται σήμερα. Δεν μπορώ να κατανοήσω γιατί ενοχλεί τους συναδέλφους της Αντιπολίτευσης η σταθερότητα της Νέας Δημοκρατίας προς το προεκλογικό πρόγραμμά της, προς τις προεκλογικές της δεσμεύσεις, η οποία επαναλαμβάνεται για μία ακόμη φορά. 
      Επίσης, θεωρώ ότι το ποσοστό 42% είναι ένα ποσοστό και αρκετό και ικανό για τους τοπικούς άρχοντες. Εδώ ολόκληρες κεντρικές εξουσίες εκλέγονται και νομιμοποιούνται με τη δύναμη του 42% από τον ελληνικό λαό. Γιατί όχι, δηλαδή, ένας δήμος; 
      Θα πω το εξής, κυρίες και κύριοι συνάδελφοι. Δεν είναι λάθος τα παραδείγματα που έχουμε από το παρελθόν και είναι πάρα πολλά, υποψήφιος δήμαρχος την πρώτη Κυριακή να έχει ποσοστό 48% ή 49%, που φτάνει στο απόλυτο 50% και τη δεύτερη Κυριακή ο ίδιος αυτός συνδυασμός να γίνεται μειοψηφία από αντίπαλό του, ο οποίος είχε την προηγούμενη Κυριακή 25% ή 28% των ψήφων; Επίσης, τα πρόσωπα τα οποία ψηφίστηκαν, που αποτελούν τον συνδυασμό και ήταν η επιλογή της τοπικής κοινωνίας να είναι μειοψηφία και να μη συμμετέχουν στο δημοτικό συμβούλιο;
      Κύριοι συνάδελφοι, θεωρώ ότι βρισκόμαστε μπροστά σε νέες προκλήσεις, όπως είναι αυτή του Δ΄ Κοινοτικού Πλαισίου Στήριξης, μία αρκούντως σημαντική πρόκληση για την ανάπτυξη της Περιφέρειας και για την κοινωνική συνοχή σε περιφερειακό επίπεδο. Για το λόγο αυτό η Κυβέρνηση προετοιμάζει την Τοπική Αυτοδιοίκηση με την επερχόμενη πολιτική πρόκληση ανάπτυξης σε τοπικό επίπεδο. 
      Θα ήθελα να θυμίσω ότι τα προηγούμενα χρόνια της διακυβέρνησης του ΠΑ.ΣΟ.Κ. δεν υπήρχε καμία προετοιμασία εν όψει κοινοτικών προγραμμάτων και παροχής κοινοτικών πόρων για την τοπική αυτοδιοίκηση. Αυτό είχε σαν αποτέλεσμα η Τοπική Αυτοδιοίκηση να είναι χωρίς πόρους, χωρίς στήριξη και να καταρρεύσει. 
      Ο στόχος της Κυβέρνησης της Νέας Δημοκρατίας είναι η ενίσχυση της Τοπικής Αυτοδιοίκησης, η ισχυροποίηση των δύο βαθμών και η οικονομική αυτοτέλεια με σταθερά έσοδα. Αυτό άλλωστε αποδεικνύεται έμπρακτα κατά το χρονικό διάστημα αυτό με τους νόμους που επεξεργάστηκαν και ψηφίστηκαν από το Ελληνικό Κοινοβούλιο.
      Για το λόγο αυτό δημιουργήθηκε το πρόγραμμα «ΘΗΣΕΑΣ» με υπερδιπλάσιο προϋπολογισμό από αυτό των κυβερνήσεων του ΠΑ.ΣΟ.Κ., δηλαδή από το πρόγραμμα «ΕΠΤΑ», δηλαδή 3,5 δισεκατομμύρια  για πέντε χρόνια στο πρόγραμμα «ΘΗΣΕΑΣ», 1,7 δισεκατομμύρια για επτά χρόνια στο «ΕΠΤΑ», για καλύτερη διαχείριση των οικονομικών, αποτελεσματική απορροφητικότητα κονδυλίων και κοινοτικών πόρων με απώτερο σκοπό την περαιτέρω αναπτυξιακή προοπτική των Ο.Τ.Α. και κατά συνέπεια, της περιφέρειας. 
      Η νέα διακυβέρνηση πιστή στις προεκλογικές υποσχέσεις και με αυτό το σχέδιο νόμου προχωρά στην ανάπτυξη των τοπικών κοινωνιών, στην εξέλιξή τους, στηρίζοντας την τοπική αυτοδιοίκηση δυναμικά με στρατηγική, με πρόγραμμα. Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, θα προσπαθήσω να μην εξαντλήσω το χρόνο. Άλλωστε θα έχουμε την ευκαιρία και με επί μέρους παρεμβάσεις, αν χρειασθεί, να τα πούμε.
      Το προκείμενο σχέδιο νόμου, κυρίες και κύριοι συνάδελφοι, έχει δύο βασικούς στόχους και έναν ο οποίος εμμέσως συνδέεται με την αρχή του, αλλά αφορά γενικότερα το πολιτικό σύστημα. 
      Το πρώτο ζήτημα το οποίο λύνει αυτό το σχέδιο νόμου είναι το θέμα της προσμέτρησης των λευκών ψηφοδελτίων, το δεύτερο η καθιέρωση του 42% και το τρίτο ζήτημα είναι το ζήτημα της ενίσχυσης των κομμάτων με ελαφρώς αυξημένο τον αριθμό των υπαλλήλων εκείνων οι οποίοι είναι δυνατόν να αποσπασθούν στα κόμματα.
      Επιτρέψτε μου συνοπτικά να αναφερθώ σε αυτά τα τρία ζητήματα τα οποία συνδέονται μεταξύ τους. Με την έννοια ότι αφορούν γενικότερα ζητήματα, τα οποία σχετίζονται με τη λειτουργία του πολιτικού μας συστήματος, είτε σε ό,τι αφορά τις εθνικές εκλογές είτε σε ό,τι αφορά τις δημοτικές και νομαρχιακές εκλογές, είτε σε ό,τι αφορά εν γένει τη λειτουργία των Κομμάτων. Αυτός είναι και ο λόγος –το τονίζω, επειδή ακούστηκαν εδώ ορισμένες παρεμβάσεις για την τροπολογία ως προς την καύση των νεκρών- που δεν συζητούμε σε αυτό το νομοσχέδιο μία τροπολογία η οποία δεν έχει σχέση με αυτό το νομοσχέδιο. Αλλά ζήτησα η τροπολογία των συναδέλφων, την οποία και θα κάνω δεκτή με ορισμένες επιμέρους βελτιώσεις απλώς και μόνο, να έλθει στο νομοσχέδιο το οποίο αφορά την επαναχρησιμοποίηση της δημόσιας πληροφορίας. Όπως ρητά είπαμε στην επιτροπή, καθώς συζητούσαμε τα δύο σχέδια νόμου.
      Θέμα πρώτον, το θέμα το οποίο αφορά την προσμέτρηση των λευκών ψηφοδελτίων. 
      Κυρίες και κύριοι συνάδελφοι, για μια ακόμα φορά απορρίπτω κατηγορηματικά αυτήν την αιτίαση που πολλές φορές ακούστηκε σε ό,τι αφορά την, δήθεν, παρέμβαση της Κυβέρνησης στην έκδοση της απόφασης του Ανωτάτου Ειδικού Δικαστηρίου για το θέμα της προσμέτρησης των λευκών ψηφοδελτίων. Και με λυπεί ιδιαιτέρως η στάση των συναδέλφων που έμειναν σε μια τέτοια αιτίαση. Γιατί γνωρίζουν πολύ καλά ότι δεν υπήρξε οιαδήποτε παρέμβαση. Το γνωρίζουν και εκμεταλλεύονται απλώς και μόνο το γεγονός ότι εκδόθηκε κυριάρχως από το Ανώτατο Ειδικό Δικαστήριο η απόφαση αυτή,, με την ερμηνεία που αυτό ακολούθησε, για να σπείρουν αμφιβολίες ή να παραπλανήσουν την κοινή γνώμη. Δεν αγγίζει την Κυβέρνηση καμιά τέτοια αιτίαση. Αν στο παρελθόν κάποιοι άλλοι ήθελαν να ποδηγετήσουν τη δικαιοσύνη, ήταν  δικό τους γνώρισμα. 
      Και θα θυμίσω και κάτι. Δεν ανήκει σε αυτήν την παράταξη και σε αυτήν την Κυβέρνηση κανενός είδους νοοτροπία παρεμβάσεων. Γι’ αυτό ακριβώς  και επί των ημερών αυτής της Κυβέρνησης η δικαιοσύνη, ελεύθερη και ανεξάρτητη, ερευνά τα του οίκου της και βγάζει αυτά τα συμπεράσματα που βλέπουμε όλοι. Όταν είναι γνωστό ότι αυτού του είδους οι καταστάσεις σε άλλες εποχές διαμορφώθηκαν και από άλλες καταστάσεις  συγκαλύπτονταν, εμμέσως, θέλω να πιστεύω.
      Κάτω, λοιπόν, από αυτές τις συνθήκες, ας μη μιλούν ορισμένοι για παρεμβάσεις ιδίως σε αυτό το ζήτημα. Διότι η Κυβέρνηση καμία παρέμβαση δεν έκανε προς αυτήν την κατεύθυνση. 
      Και θέλετε να σας πω και κάτι άλλο; Το είπα και στην επιτροπή, το λέω και σ’ αυτήν την Αίθουσα. 
      Κύριοι συνάδελφοι, αυτή η ερμηνεία που ακολούθησε το Ανώτατο Ειδικό Δικαστήριο, μήπως θα πρέπει να δείτε σε ποιων θεωρητικών τις απόψεις θεμελιώθηκε; Πότε τις υποστήριξαν, γιατί τις υποστήριξαν και βεβαίως ακολούθησαν όπως είχαν το δικαίωμα –και δεν θα κάνω εγώ κριτική καμία- δικαστικοί λειτουργοί τις απόψεις αυτές; 
      Εάν θεωρείτε ότι η ερμηνεία αυτή είναι εσφαλμένη, για ποιο λόγο όταν γράφονταν αυτά τα κείμενα από συγκεκριμένους θεωρητικούς, επαναλαμβάνω, δεν είδα διαμαρτυρίες από την πλευρά εκείνων στους οποίους πολιτικά αυτοί πρόσκεινται;
      Άρα καλά τα έγραφαν τότε, αλλά  όταν τα ακολούθησε το Ανώτατο Ειδικό Δικαστήριο, διότι ήταν απόψεις μεγάλων θεωρητικών πάνω στα θέματα αυτά, τότε από εκεί και πέρα έκανε λάθος το Ανώτατο Ειδικό Δικαστήριο; Εμείς δεν μπαίνουμε στην κριτική της απόφασης του Ανωτάτου Ειδικού Δικαστηρίου. Εμείς ως Κυβέρνηση αυτήν τη στιγμή κάνουμε τη δουλειά μας ενώπιον του ελληνικού Κοινοβουλίου και φέρνουμε συγκεκριμένη ρύθμιση, όπως θεωρούμε ότι η ρύθμιση αυτή είναι σωστή για την καλύτερη έκφραση της λαϊκής ετυμηγορίας και για τη συνέχιση της νομολογιακής γραμμής που υπήρχε πριν. Και επειδή ακούστηκε και το άλλο, ότι, ξέρετε, αυτή η παρέμβαση η νομοθετική καλώς γίνεται -δεν ακούστηκε από όλους τους συναδέλφους, αλλά ακούστηκε και θα ακουστεί φαίνεται από μερίδα συναδέλφων- έπρεπε, λέει, να έχει έλθει αυτή η ρύθμιση πριν εκδοθεί η απόφαση του Ανωτάτου Ειδικού Δικαστηρίου. Πότε, κύριοι συνάδελφοι; Εκκρεμούσης της δίκης; Ποιος θα τολμούσε ποτέ να φέρει μία τέτοια ερμηνεία; Για δύο λόγους: Πρώτα πρώτα ήξερε κανείς ποια θα είναι η τελική ετυμηγορία του Ανωτάτου Ειδικού Δικαστηρίου;
       Και αν έφερνε τέτοια ρύθμιση κανείς την εποχή εκείνη, δεν θα ήταν η ωμότερη παρέμβαση στο ίδιο το έργο του Ανωτάτου Ειδικού Δικαστηρίου; Τότε είναι που θα θέλαμε να παρέμβουμε, τότε ήταν που θα μας κατηγορούσαν, και δικαίως, ότι παρεμβαίνουμε. 
      Λυπάμαι πολύ που άκουσα αυτήν την άποψη. Θα ήταν πρωτοφανές, πριν εκδώσει το Ανώτατο Ειδικό Δικαστήριο την απόφασή του, να έλθει η Βουλή των Ελλήνων, με νομοθετική πρωτοβουλία μάλιστα της Κυβέρνησης, η οποία περίπου θα έλεγε στο Ανώτατο Ειδικό Δικαστήριο, «έτσι θέλουμε την απόφαση»! Έ, όχι, κύριοι συνάδελφοι, αυτά δεν γίνονται. Δεν είναι μόνο απαράδεκτα, από πλευράς κοινοβουλευτικής και πολιτικής διαδικασίας γενικότερα. Είναι απαράδεκτα και σε ό,τι αφορά την τήρηση της αρχής της διάκρισης των εξουσιών. Θα ήταν ωμή παρέμβαση στην αρχή της διάκρισης των εξουσιών. Αυτά σε ό,τι αφορά το πρώτο ζήτημα.  
      Άκουσα την άποψη ότι ορθότερο θα ήταν να πούμε ότι είναι νέα ρύθμιση. Νέα ρύθμιση ως προς τι; Το Ανώτατο Ειδικό Δικαστήριο έκανε την ερμηνεία της συγκεκριμένης διάταξης και η Βουλή των Ελλήνων έρχεται να εξηγήσει πως εκείνη, η οποία εψήφισε και την αρχική διάταξη, ερμηνεύει τη διάταξη αυτή για να εμμείνει στην εφαρμογή της, όπως αυτή είχε διαμορφωθεί νομολογιακώς προηγουμένως. 
      Με τον τρόπο αυτό, σε καμιά περίπτωση δεν παρεμβαίνουμε στο έργο του Ανωτάτου Ειδικού Δικαστηρίου. Αλλά, ως Βουλή των Ελλήνων, αποφασίζουμε τι εμείς πιστεύουμε ότι πρέπει να ισχύει ως προς τα λευκά ψηφοδέλτια. Και δεν το κάνουμε αντιδικούντες με το Ανώτατο Ειδικό Δικαστήριο. Το κάνουμε, ανεξάρτητα από την ορθότητα ή μη της θεωρητικής συγκεκριμένης άποψης στην οποία δεν μπαίνω, σας τονίζω. Δεν είμαι εδώ για να κάνω κριτική της απόφασης αυτής. Με την επιστημονική μου ιδιότητα θα μπορούσα να γράψω και να την κριτικάρω. Ως Βουλή των Ελλήνων δεν κάνουμε θεωρητικές αντιπαραθέσεις με το Ανώτατο Ειδικό Δικαστήριο. Εκφράζουμε την πολιτική μας βούληση για το πώς πρέπει να υπολογίζονται τα λευκά ψηφοδέλτια, έτσι ώστε να είναι η έκφραση της λαϊκής ετυμηγορίας πιο κοντά σε αυτό το οποίο η ίδια η Βουλή πιστεύει ότι εκφράζει την δημοκρατική αρχή. Αυτό κάνουμε και γι’ αυτό δίνουμε σε αυτή τη διάταξη  που ψηφίζουμε, αυτόν τον ερμηνευτικό χαρακτήρα. 
      Και σας διαβεβαιώ, κύριοι συνάδελφοι, θα μπορούσαμε να ακολουθήσουμε και τις δύο απόψεις. Αλλά, πριν το φέρω αυτό, επειδή ξέρετε πολύ καλά ότι θέλαμε να υπάρχει η συναίνεση των περισσότερων πολιτικών δυνάμεων ή και όλων ει δυνατόν, γι’ αυτό και συνεννοηθήκαμε να υπάρχει αυτή η ρύθμιση προς αυτήν την ερμηνευτική κατεύθυνση. Σέβομαι και τις αντίθετες απόψεις. Εξηγώ, όμως, για ποιο λόγο φέραμε τη ρύθμιση αυτή με αυτόν τον τρόπο. 
      Έρχομαι στο δεύτερο ζήτημα, το οποίο αφορά την καθιέρωση του ποσοστού του 42%.  Κύριοι συνάδελφοι, κατηγορήθηκε η Κυβέρνηση ότι φέρνει το θέμα αυτό, για λόγους μικροκομματικούς λέει. Γιατί, με τον τρόπο αυτό, πιστεύει ότι θα κερδίσει περισσότερους δήμους, περισσότερες νομαρχίες! 
      Τόνισα και άλλοτε, κυρίες και κύριοι συνάδελφοι: Κανείς δεν μπορεί να προετοιμάσει ούτε να προδικάσει την λαϊκή ετυμηγορία κατά βούληση. Και σε κανέναν δεν έχει κάνει συμβόλαιο ο Ελληνικός Λαός και οι τοπικές κοινωνίες πώς θα ακολουθήσουν εκείνα τα οποία μια κυβέρνηση, ένα κόμμα γενικότερα θέλει να κάνει. 
      Σας θυμίζω και όση προσπάθεια παραπληροφόρησης και αν υπάρξει, η αλήθεια θα μείνει: Το 2003 παρουσιάσαμε το προεκλογικό μας πρόγραμμα. Ναι ή όχι; Το 2003 όταν ρητώς βάλαμε αυτήν τη διάταξη, υπολογίζαμε ότι θα μας βολεύει καλύτερα σε αυτές τις εκλογές που έρχονται; Ελέχθη: «Εντάξει, το βάλατε στο πρόγραμμά σας, μα αιφνιδιάσατε, γιατί το φέρνετε ένα χρόνο και κάτι λιγότερο προ των εκλογών». Μα, κυρίες και κύριοι συνάδελφοι, όταν ανέλαβα τα καθήκοντά μου ως Υπουργός Εσωτερικών Δημόσιας Διοίκησης και Αποκέντρωσης το Μάρτιο του 2004, επεσκέφθην και την Κ.Ε.Δ.Κ.Ε. και την Ε.Ν.Α.Ε.. Εδώ είναι και η Κ.Ε.Δ.Κ.Ε. και η Ε.Ν.Α.Ε. και εδώ είναι οι ανακοινώσεις που έγιναν, όταν είπα ότι η ρύθμιση αυτή, το 42%, θα έρθει πριν από τις εκλογές. Το είπα το Μάρτιο του 2004. Πού είναι ο αιφνιδιασμός που κάποιοι μας κατηγορούν; 
      Το ότι το φέρνουμε αυτήν τη στιγμή είναι, γιατί τώρα αυτήν τη στιγμή έχουν ληφθεί –και θα έρθω στο σημείο αυτό- και τα λοιπά θεσμικά μέτρα τα οποία αφορούν την Τοπική Αυτοδιοίκηση. Δεν αιφνιδιάζουμε όμως κανένα. Το είχαμε πει αυτό ρητά και σας διαβεβαιώ ότι, αν δεν το φέρναμε τώρα, αλλά το φέρναμε μετά τις εκλογές, μια εξαγγελία αυτής της Κυβέρνησης σε ό,τι αφορά αυτήν τη τετραετία δεν θα γινόταν πράξη. Γιατί σίγουρα οι δημοτικές και οι νομαρχιακές εκλογές μετά από το 2006 θα γίνουν, όταν θα έχει λήξει αυτή η τετραετία. Το αντιλαμβάνεστε και με απλή αριθμητική, πιστεύω. 
      Πώς είναι δυνατόν, λοιπόν, να μας κατηγορείτε για αυτόν τον λόγο; Δηλαδή, το λέμε προ των εκλογών, το λέω ως Υπουργός από την πρώτη στιγμή, το φέρνουμε προ των εκλογών, για να εφαρμοστεί ένα τμήμα του προγράμματός μας και μας κατηγορείτε για μικροκομματική λογική; 
      Άκουσα δε να λέγεται και το εξής αμίμητο; Ότι ο κ. Καραμανλής, λέει, είχε πει ότι τον εκλογικό νόμο τον φέρνει κανείς στην αρχή της τετραετίας και γι’ αυτό δεν ψηφίσαμε το νόμο που έφερε εδώ ο κ. Σκανδαλίδης το Δεκέμβριο του 2003. Δεν το είπατε εσείς, κύριε Σκανδαλίδη, αλλά άλλος από τον ευρύτερο χώρο σας.  Πότε έχετε εντός ή εκτός του ΠΑ.ΣΟ.Κ. Βουλευτές και πότε σας εκφράζουν ή δεν σας εκφράζουν είναι ένα ζητούμενο. Αλλά εγώ είμαι υποχρεωμένος να απαντώ σε εκείνα τα θέματα που θέτουν άνθρωποι που πρόσκεινται στην Παράταξή σας. 
      Μα, είναι δυνατόν αυτήν τη στιγμή να έρχεσαι και να λες ότι συνδέεις αυτά τα δυο πράγματα; Εμείς εδώ είμαστε. Είχα πει στον κ. Σκανδαλίδη, γιατί ήμουν τότε Κοινοβουλευτικός Εκπρόσωπος και το θυμούνται οι συνάδελφοι, ότι ο νόμος που ψήφισε τότε ήταν σωστός -και γι’ αυτό δεν τον αλλάζουμε άλλωστε- και γι’ αυτό θα τον ψηφίζαμε. Δεν μπορείς όμως να φέρνεις τον Δεκέμβριο έναν εκλογικό νόμο, όταν τους αμέσως επόμενους μήνες έχεις εκλογές.
      Εμείς όμως γι΄ αυτόν το νόμο, που δεν είναι νόμος για τις εθνικές εκλογές αλλά για την Τοπική Αυτοδιοίκηση, αυτό το είπαμε και το διευκρινίσαμε και προ των εκλογών και αμέσως μετά τις εκλογές. Δεν φέραμε το Δεκέμβρη εκλογικό νόμο, όταν δεν το έχουμε πει καν στο πρόγραμμά μας. Γιατί το ΠΑ.ΣΟ.Κ. δεν είχε πει ότι θα αλλάξει τον εκλογικό νόμο. Τελευταία στιγμή τον έφερε. Δεν το ξέραμε αυτό το πράγμα;
      Πώς συνδέονται αυτά τα δυο πράγματα; Δεν συνδέονται, κύριε συνάδελφε. Δεν έχει καμία λογική αυτή η κριτική που γίνεται για, δήθεν, μικροκομματική λογική. Δεν είναι μικροκομματική λογική. 
      Ποια είναι η λογική που διέπει το 42%; Δεν το γνωρίζετε, κύριοι συνάδελφοι; Το είπα και άλλοτε και θα το επαναλάβω και τώρα. Μπαίνουμε σε μια άλλη φάση για την Τοπική Αυτοδιοίκηση. Θέλουμε μια Τοπική Αυτοδιοίκηση ισχυρή και όχι απλώς και μόνο ισχυρή στα λόγια, ισχυρή στην πράξη. Η Τοπική Αυτοδιοίκηση γενικότερα με βάση τις ανάγκες της ελληνικής κοινωνίας, ιδίως εξαιτίας της λογικής του Δ΄ Κοινοτικού Πλαισίου Στήριξης, καλείται να φέρει το βάρος ή ένα από τα μεγαλύτερα κομμάτια του βάρους της όλης πορείας της χώρας προς το μέλλον και βεβαίως της πορείας της προς την ανάπτυξη. Το Δ΄ Κοινοτικό Πλαίσιο Στήριξης, δεν θα κουράζομαι να λέω ότι δεν είναι το πλαίσιο του κεντρικού κράτους, αλλά πρωτίστως της Περιφέρειας και της Τοπικής Αυτοδιοίκησης. Αυτονόητο είναι ότι θέλει ισχυρές δυνάμεις η ίδια Τοπική Αυτοδιοίκηση, για να αντεπεξέλθει.
      Ποια ήταν η πραγματικότητα τώρα -και το ξέραμε- σε ό,τι αφορά τον τρόπο εκλογής των δημοτικών και νομαρχιακών αρχών; Ναι ή όχι, σε πάμπολλες περιπτώσεις εν όψει της δεύτερης Κυριακής υπήρχαν συμμαχίες της τελευταίας στιγμής που δεν είχαν καμία, απολύτως, προγραμματική λογική;
      Βλέπατε ανθρώπους που την προηγούμενη Κυριακή βρίσκονταν σε ευθεία αντιπαράθεση –όχι προσωπική, προγραμματική- και ξαφνικά βλέπατε την επόμενη Κυριακή συμμαχίες, που δεν είχαν καμία σχέση με προγραμματικό λόγο. Αντιθέτως, αλλοίωναν το βασικό προγραμματικό λόγο από τον οποίο κάποιος ξεκίναγε. Πολύ περισσότερο βλέπατε συμμαχίες, που οδηγούσαν στο να γίνονται αξιωματούχοι της Τοπικής Αυτοδιοίκησης σε επίπεδο αντινομαρχών, αντιδημάρχων κ.λπ., άνθρωποι οι οποίοι δεν έχουν σε καμία περίπτωση κοινό προγραμματικό λόγο.
      Το αποτέλεσμα; Οι δημοτικές αρχές που εκλέγονταν, δεν μπορούσαν να εφαρμόσουν το πρόγραμμά τους. Και όχι μόνο δεν μπορούσαν να εφαρμόσουν το πρόγραμμά τους, αλλά δεν ξέρετε, κύριοι συνάδελφοι, ότι έχουμε πλειάδα δημάρχων οι οποίοι την επομένη που εκλέγονταν δήμαρχοι, έχαναν σχεδόν και την πλειοψηφία του δημοτικού τους συμβουλίου; Δεν το έχετε ακούσει αυτό; Δεν το έχετε δει; Πόσοι δήμαρχοι αυτήν την ώρα προσκείμενοι στην Αξιωματική Αντιπολίτευση δεν ελέγχουν ούτε καν το δημοτικό τους συμβούλιο; Έχουμε συμμαχίες της δεύτερης Κυριακής, που γίνονται μόνο και μόνο γιατί κάποιος πρέπει να εκλεγεί και που δεν έχουν καμία σχέση με προγραμματικό λόγο, καμία σχέση με τη χρησιμοποίηση των ανθρώπων ανάλογα με το τι μπορούν να προσφέρουν. Αλλά γίνονται ανάλογα με αυτό που επιβάλλουν οι συμμαχίες της τελευταίας στιγμής. Τέτοιου είδους συμμαχίες θέλετε;
      Και το λέω αυτό, γιατί άκουσα να μου λένε: «Τι εννοείτε συναλλαγή;» Μην πάει ο νους σας αλλού. Όταν μιλάμε για συμμαχίες της τελευταίας στιγμής, εννοούμε πραγματικά συμμαχίες που γίνονται γιατί κάποιος πρέπει να εκλεγεί. Με τέτοιους Οργανισμούς Τοπικής Αυτοδιοίκησης μπορούμε να πορευθούμε;
      Επιλέξαμε, λοιπόν, την οδό η οποία ακολουθεί τη μέση λύση. Ποια είναι η μέση λύση; Ένα ισχυρό ποσοστό. Και το 42% είναι ισχυρό ποσοστό, γιατί με αυτό εκλέγονται κυβερνήσεις. Μ’ αυτήν τη λογική υιοθετούμε το επιχείρημα ότι με το 42% εκλέγονται κυβερνήσεις. Άρα, υπάρχει ισχυρή δημοκρατική νομιμοποίηση από τη μία πλευρά. Και από την άλλη, λέμε ότι εκείνος που εκλέγεται με το 42%, έχει τη δυνατότητα να αποκτά και την αυξημένη πλειοψηφία, που του επιτρέπει να ασκήσει τη διοίκηση των τοπικών υποθέσεων.
      Πού υπάρχει στο σημείο αυτό η παραμικρή μικροκομματική λογική; Και πού υπάρχει στην περίπτωση αυτή το επιχείρημα το οποίο κάποιοι χρησιμοποιούν ότι, δήθεν, αποτρέπονται οι συμμαχίες;
      Γιατί, κυρίες και κύριοι συνάδελφοι, αποτρέπονται οι συμμαχίες; Εγώ σας ρωτώ ευθέως και απαντήστε μου. Εάν πραγματικά υπάρχει προγραμματική σύγκλιση, εάν υπάρχει κοινή λογική μεταξύ δύο παρατάξεων, τι τους εμποδίζει να συμμαχήσουν από την πρώτη Κυριακή και από εκεί και πέρα να επιτύχουν το 42% ευχερέστερα; Ίσα-ίσα ευνοεί τις πραγματικές συμμαχίες. ‘Οχι τις ευκαιριακές, όχι αυτές που γίνονται μόνο και μόνο γιατί πρέπει να βγουν τα «κουκιά», για να το πω έτσι. Εμπόδισε κανείς κάποιον τώρα να κάνει συμμαχία, εάν αυτή είναι πραγματική;
      Και δεν είναι καλύτερα, κυρίες και κύριοι συνάδελφοι, εν όψει των προκλήσεων που αντιμετωπίζει η Τοπική Αυτοδιοίκηση, αυτές οι συμμαχίες να γίνονται με καθαρώς προγραμματικές εγγυήσεις; Όπου συμφωνούν, ας το κάνουν. Τι τους εμποδίζει; Δεν είναι καλύτερα για τον ίδιο τον ελληνικό λαό να γνωρίζει από την αρχή τι είναι εκείνο ακριβώς που μπορεί να περιμένει από τους δημοτικούς του άρχοντες; Δεν αυξάνεται η αξιοπιστία των δημοτικών αρχών με το να ξέρει η τοπική κοινωνία γιατί εκλέγει κάποιον; Δηλαδή είναι μεγαλύτερη η αξιοπιστία, όταν εκλέγεται κάποιος εφαρμόζοντας ένα πρόγραμμα, το οποίο δεν το είχε εμφανίσει ποτέ, ή χρησιμοποιεί ανθρώπους στο δημοτικό ή στο νομαρχιακό του συμβούλιο σε επίπεδο αντιδημάρχων και αντινομαρχών, όχι με βάση αυτό που πιστεύει ότι θα προσφέρουν, αλλά γιατί έτσι έπρεπε να γίνει την τελευταία στιγμή;
      Στο βάθος το ξέρετε ότι το μέτρο είναι σωστό. Σας είπα και στην επιτροπή, το επαναλαμβάνω και τώρα ότι το μέτρο αυτό θα αποδειχθεί σωστό, γιατί εμείς δεν διεκδικούμε, όπως ξέρετε ούτε το αλάθητο ούτε πιστεύουμε ότι είμαστε οι μόνοι που μπορούμε να κυβερνήσουμε τον Τόπο. Θα έρθει μία στιγμή, όποτε έρθει το πλήρωμα του χρόνου και το θελήσει ο ελληνικός λαός, όπου άλλοι Υπουργοί θα είναι στο Υπουργείο Εσωτερικών και άλλες κυβερνήσεις θα υπάρχουν. Όσοι θα είναι σ’ αυτήν τη Βουλή τότε, θα ρωτούν, εφόσον έχουν εκλεγεί άλλες κυβερνήσεις, γιατί δεν αλλάζουν αυτήν τη διάταξη. Γιατί δεν θα αλλάξετε τη διάταξη αυτή, γιατί ξέρετε ότι είναι πολύ χρήσιμη στους Οργανισμούς Τοπικής Αυτοδιοίκησης. 
      Ένα πράγμα, όμως, σας τονίζω με όλη τη δύναμη της ψυχής μου, γιατί είναι μία αλήθεια. Κανείς δεν μας εγγυάται ότι επειδή ψηφίζουμε το 42% θα έχουμε καλύτερα αποτελέσματα στις δημοτικές και νομαρχιακές εκλογές. Κανείς μα κανείς! Και ιδίως εκείνοι που πιστεύουν ότι μπορούν να σχηματίσουν συμμαχίες και να έχουν κοινό προγραμματικό λόγο, δεν έχουν παρά να το κάνουν και με τον τρόπο αυτό ας κάνουν πράξη και την ουσία του 42%. Αγωνία μας είναι να γίνει πράξη ακριβώς αυτό το οποίο είπαμε προεκλογικά για συγκεκριμένους λόγους, που δεν έχουν σχέση με μικροκομματική λογική.
      Άκουσα, επίσης, να λέγεται: «Μα, από τόσα που έχετε δεσμευτεί, αυτό βρήκατε να κάνετε;».
      Μα, όλες μας τις δεσμεύσεις τις τηρούμε και το ξέρετε και στο τέλος της τετραετίας θα κάνουμε απολογισμό τι ήταν εκείνο το οποίο κάναμε. Και ας έρθουν να μας κάνουν κριτική αυτοί που μας την κάνουν τώρα. Όλα θέλατε να γίνουν μέσα στη διετία την οποία εμείς έχουμε διανύσει; 
      Εδώ εσείς, κύριοι συνάδελφοι της Αξιωματικής Αντιπολίτευσης, πρωτοτυπήσατε στην Ελλάδα από συστάσεως του ελληνικού κράτους και από δημιουργίας νεώτερης πολιτικής μας ιστορίας, γιατί ως κυβερνήσεις είχατε ακολουθήσει την εξής μέθοδο: Ουδέποτε πραγματοποιούσατε εκείνα για τα οποία δεσμευόσασταν και κάνατε μονίμως αυτά που επιμελώς αποκρύπτατε από τον ελληνικό λαό τις παραμονές, αρχής γενομένης από τα όσα κάνατε με τα εκλογικά συστήματα. Γιατί αφού μιλάμε για εκλογικό σύστημα, μη με αναγκάζετε να γυρίσω στο παρελθόν. Αλλά πρέπει να γυρίσω για να σας πω ότι το νόμο του 1989 δεν τον είπατε στον ελληνικό λαό όταν εκλεγήκατε το 1985. Δεν είπατε στον ελληνικό λαό ότι θα φέρετε έναν εκλογικό νόμο ο οποίος δεν άφησε μια Κυβέρνηση του 47% να έχει την πλειοψηφία που έπρεπε, για να κυβερνήσει σε κρίσιμες συνθήκες για τον Τόπο.
      (Χειροκροτήματα από την πτέρυγα της Νέας Δημοκρατίας)
      Τα είπατε στον ελληνικό λαό τότε; Ή θέλατε αυτό το εκλογικό σύστημα γιατί αυτό ήταν σωστό; Και αφού ήταν σωστό κατά τη γνώμη σας, όταν ξαναγίνατε Κυβέρνηση το 1993, γιατί δεν τον αλλάζατε; Αλλά αυτήν τη λογική είχατε. 
      Και τον τελευταίο νόμο που φέρατε -είναι σωστός γι’ αυτό και δεν τον αλλάζουμε- δεν τον φέρατε γιατί ήταν σωστός. Για λόγους αμηχανίας τον φέρατε. Και το θυμόμαστε όλοι μέσα στη Βουλή. Και τον φέρατε για λόγους αμηχανίας και αυτό αποδεικνυόταν μέσα από την ίδια την παράταξή σας. Θυμάμαι την αγωνία του κ. Κώστα Σκανδαλίδη ως Υπουργού Εσωτερικών που δεν τον ψήφισε το νόμο του και ένα μεγάλο κομμάτι του τότε κυβερνώντος κόμματος. Ξεχάσατε ότι παραλίγο να μην ψηφισθεί ο νόμος αυτός; Και θυμάμαι σε αυτό εδώ το έδρανο τον κ. Κώστα Σκανδαλίδη να βλέπει τους συναδέλφους του να αποδοκιμάζουν αυτή την τακτική. 
      Επειδή όμως έχετε αυτήν τη νοοτροπία και την έχετε χρόνια –είναι το πολιτικό DNA το οποίο κουβαλάτε μέσα σας- του αιφνιδιασμού του ελληνικού λαού με πυροτεχνήματα που σας βολεύουν κατά περίπτωση, κρίνετε και τη δική μας στάση με τον τρόπο αυτό. Εξ ιδίων τα αλλότρια. Ε, δεν είμαστε ίδιοι στον τομέα αυτό. Τι να κάνουμε; Είπαμε ότι θα το κάνουμε αυτό προεκλογικά και το κάνουμε. Τηρούμε όλες τις δεσμεύσεις μας και θα το δείτε. Στο κάτω-κάτω θα κριθούμε από τον ελληνικό λαό. 
      Και να σας πω και κάτι άλλο; Ούτε φανατικός των δημοσκοπήσεων είμαι, ούτε βεβαίως προσπαθώ να βγάλω συμπεράσματα από δημοσκοπήσεις. Αλλά αν τις αποτιμήσουμε ως στοιχεία μελέτης θα μου επιτρέψετε να πω ότι μέχρι σήμερα και αυτές να πάρετε –γιατί ίσως είναι τα μόνα στοιχεία από τα οποία μπορούμε να βγάλουμε κάποια στατιστικά μεγέθη- πάλι επιδοκιμάζει ο ελληνικός λαός τις δικές μας θέσεις. Και δεν θυμάμαι εγώ προσωπικά από τότε που υπάρχουν δημοσκοπήσεις οργανωμένες στο μέσο της θητείας της η Κυβέρνηση να βρίσκεται πάντα μπροστά με αυτήν την πλειοψηφία. Ε, δεν μπορώ να καταλάβω πώς γίνεται να μας κατηγορείτε ότι δεν τηρούμε τις δεσμεύσεις μας αλλά έστω και εμμέσως μέσω δημοσκοπήσεων -που το τονίζω είναι απλά στοιχεία μελέτης- να μας επιβραβεύει η κοινωνία.
      Να συνεννοηθούμε σε μερικά πράγματα που είναι βασικά. Όταν μιλάμε για τομές, οι τομές αυτές πρέπει να γίνονται γιατί ωφελούν τον τόπο. Δεν ξέρουμε τι θα δώσουν από πλευράς εκλογικού αποτελέσματος. Ξέρουμε όμως τι θα αποδώσουν από πλευράς ουσίας για την Τοπική Αυτοδιοίκηση. Και την Τοπική Αυτοδιοίκηση θα την ενισχύσουμε. Και εμάς αυτό μας ενδιαφέρει. 
      Ό,τι κάναμε σήμερα για την Τοπική Αυτοδιοίκηση το κάναμε στηρίζοντάς την και αυτό το ξέρετε. Το Υπουργείο Εσωτερικών, Δημόσιας Διοίκησης και Αποκέντρωσης από την πρώτη στιγμή δεν έφερε νομοσχέδιο για νομοσχέδιο που να μη στηρίξει την Τοπική Αυτοδιοίκηση. Από το πρώτο που έλυσε τα τρέχοντα οικονομικά προβλήματα και έσωσε τους Ο.Τ.Α. από την κατάρρευση του δανεισμού την οποία είχαν κληροδοτήσει οι προηγούμενες Κυβερνήσεις, μέχρι όλα τα επόμενα.
      Ναι ή όχι αυτή, η Κυβέρνηση έλυσε χρόνια προβλήματα της Τοπικής Αυτοδιοίκησης Α΄ βαθμού για τα οικονομικά, απέδωσε και αποδίδει όχι μόνο αυτά που πρέπει να αποδώσει, αλλά άρχισε να αποδίδει και εκείνα τα οποία άλλοι «υπεξαιρούσαν» με πολιτικούς όρους, το τονίζω, στο παρελθόν; 
      Ναι ή όχι, αυτή η Κυβέρνηση ολοκλήρωσε τον Κώδικα του Α΄ Βαθμού Τοπικής Αυτοδιοίκησης με θεσμούς πρωτόγνωρους; Και αυτό δεν είναι δική μου ομολογία, είναι ομολογία της Κ.Ε.Δ.Κ.Ε. και του Προέδρου της σε πρόσφατη δήλωση όταν κλείσαμε οριστικά το θέμα του Κώδικα. Πότε συνέβη στο παρελθόν να έρθει σε τόσο μικρό χρονικό διάστημα μια τέτοια αλλαγή ενός Κώδικα; 
      Ναι ή όχι –και δεν είναι δικά μου λόγια, είναι λόγια της Ε.Ν.Α.Ε.- αυτή η Κυβέρνηση έλυσε το οικονομικό πρόβλημα της Νομαρχιακής Αυτοδιοίκησης που την αφήσατε χωρίς νομοθεσία, χωρίς κώδικα, χωρίς οικονομικά; 
      Ο ν. 3345/2005, ναι ή όχι, έλυσε, τουλάχιστον στο βαθμό που μπορούμε, τα οικονομικά της Νομαρχιακής Αυτοδιοίκησης διπλασιάζοντας για το 2005 και υπερδιπλασιάζοντας για το 2006 -60% περίπου είναι η αύξηση την περίοδο 2005-2006- τους οικονομικούς πόρους της Νομαρχιακής Αυτοδιοίκησης; 
      Αυτά επί των ημερών μας έγιναν, σε αυτά τα δυο χρόνια και με την συγκεκριμένη κακή οικονομική συγκυρία.
      Τι κάνατε εσείς για την Τοπική Αυτοδιοίκηση; Επαίρεθτε και άκουσα προηγουμένως να λέγεται: «Εμείς φτιάξαμε τη Νομαρχιακή Αυτοδιοίκηση και εσείς την καταψηφίσατε». Λέγαμε από τότε ότι φτιάχνετε εν κενώ τη Νομαρχιακή Αυτοδιοίκηση και αποδείχθηκε. Δέκα χρόνια διαχειριστήκατε τη Νομαρχιακή Αυτοδιοίκηση. Φτιάξατε έναν κώδικα; Αξιωθήκατε να φτιάξετε έναν κώδικα Νομαρχιακής Αυτοδιοίκησης; Τον ετοιμάζουμε για την άνοιξη που έρχεται. Φτιάξατε τα οικονομικά της; Ναι ή όχι, η κ. Γεννηματά και η Ε.Ν.Α.Ε. τον Ιούλιο του 2003 εκλιπαρούσε τον κ. Σημίτη για ένα πόρο που τον υποσχέθηκε αλλά δεν τον έδωσε ποτέ; Τον δώσαμε εμείς και με το παραπάνω. 
      Το ζήτημα είναι μόνο να εμπνέεσαι θεσμούς ή να τους εφαρμόζεις στην πράξη; Για εμένα μία σοβαρή Κυβέρνηση τα συνδυάζει και τα δύο. Αλλά εσείς με τους θεσμούς έχετε μια παράξενη σχέση. Υιοθετείτε θεσμούς από λόγους αμηχανίας. Όταν βλέπετε ότι δεν έχετε κάτι να κάνετε, πετάτε το πρόβλημα στο μέλλον, δημιουργείτε ένα θεσμό, δεν έχετε πάρει καμία πρόνοια για το πώς θα λειτουργήσει και το αποτέλεσμα είναι να δημιουργείτε τέτοιου είδους καταστάσεις και να αφήνετε άλλες κυβερνήσεις να τα φέρουν σε πέρας. 
      Σας το έχω πει, είναι η λογική του κούκου, ο οποίος έχει την τάση να γεννάει τα αυγά του σε ξένες φωλιές για να τα κλώσουν άλλοι! Αυτήν τη λογική είχατε. Βεβαίως, δεν φαντάζομαι να έχετε την απαίτηση να μας πείτε ότι, επειδή δημιουργήσατε τη Νομαρχιακή Αυτοδιοίκηση, αλλά την αφήσατε να καταρρακωθεί και ερχόμαστε τώρα εμείς να την τονώσουμε -και την Τοπική Αυτοδιοίκηση γενικότερα- εσείς δικαιώνεστε στην πολιτική ιστορία και εμείς θα είμαστε υπόλογοι.
      Σας το είπα: Έχετε παράξενη λογική για τους θεσμούς. Στο βάθος ξέρετε ότι έχουμε δίκιο και η διαφορά μας –και τελειώνω με αυτήν τη διαφορά, γιατί στην Αίθουσα αυτή φαίνεται και στατιστικά και μπορούμε να την αποδείξουμε- είναι η εξής: Εμείς ως Αντιπολίτευση -και το αποδείξαμε και μετά την Αναθεώρηση- την πλειάδα των θεσμικών παρεμβάσεων που έκανε η τότε κυβέρνηση την ψηφίσαμε, ακόμα και αν είχαμε αντιρρήσεις, όταν πιστεύαμε ότι βαίνει εύστοχη και προς την σωστότερη κατεύθυνση. Εσείς λέτε πάντα «όχι» σε πάμπολλες περιπτώσεις, διότι μόνο έτσι πιστεύετε ότι προσφέρετε υπηρεσίες στο εκλογικό Σώμα. Θεωρείτε, δηλαδή, ότι ο ρόλος της Αντιπολίτευσης είναι να λέει πάντα «όχι». Το ζήτημα είναι ότι ο ελληνικός λαός κρίνει καθέναν ανάλογα με αυτά που προσφέρει. 
      Μία τελευταία λέξη -συγγνώμη, κύριε Πρόεδρε- για το ζήτημα της ενίσχυσης των πολιτικών κομμάτων με τους υπαλλήλους επιπλέον. Κύριοι συνάδελφοι, το ρόλο των πολιτικών κομμάτων τον ξέρουμε όλοι: Είναι πυλώνες της δημοκρατίας, συστατικό στοιχείο της δημοκρατίας. Είναι προτιμότερο -και αυτό το προτείνουμε και μέσω της Αναθεώρησης- τα κόμματα να ζουν κυρίως από το κράτος και ως προς τη χρηματοδότησή τους και ως προς του υπαλλήλους που χρησιμοποιούν, για να είναι διαφανής η διαχείρισή τους. Όσο λιγότερο συνδέονται με ιδιωτικές χρηματοδοτήσεις, τόσο το καλύτερο για τα ίδια, τόσο το καλύτερο για τη δημοκρατία, τόσο το καλύτερο για τη διαφάνεια. 
      Με προβληματίζει η στάση ορισμένων και ιδίως με βάση αυτά που άκουσα προηγουμένως δήθεν περί διαπλοκής. Ακούστε την παράδοξη λογική, κύριοι συνάδελφοι: Είναι διαπλοκή να έρθει το κράτος και να πει «περισσότεροι δημόσιοι υπάλληλοι στα κόμματα, για να μην εξαρτώνται περισσότερο από ιδιωτικές χρηματοδοτήσεις και να πληρώνουν με ιδιωτικές χρηματοδοτήσεις πρόσωπα τα οποία προσλαμβάνουν απέξω»! Αυτό είναι διαπλοκή! Αλλά δεν είναι διαπλοκή κατά τη γνώμη ορισμένων το να παίρνουν τα κόμματα -αν το κάνουν, υπόθεση κάνω αυτήν τη στιγμή- χρήματα από ιδιώτες για να προσλαμβάνουν υπαλλήλους, και μάλιστα από ιδιώτες που δεν ξέρουμε ούτε ποιοι είναι ούτε γιατί δίνουν αυτά τα χρήματα σε ένα πολιτικό κόμμα! Αυτό δεν είναι διαπλοκή! Εγώ δεν το καταλαβαίνω αυτό το πράγμα. 
      Και κάτι άλλο. Ευνοείται –λέει- έτσι ο κομματισμός των υπαλλήλων! Σοβαρά το λένε αυτό το πράγμα; Δεν ξέρουμε πολύ καλά ότι κάθε υπάλληλος έχει την πολιτική του συνείδηση; Δηλαδή, αν ο υπάλληλος υπηρετήσει ένα κόμμα και προσφέρει τις υπηρεσίες του, ο υπάλληλος αυτός χρωματίζεται, αλλά, όταν είναι,  παραδείγματος χάρη, μέσα σ’ ένα Υπουργείο και συνδικαλίζεται -και καλά κάνει και συνδικαλίζεται- με μια συγκεκριμένη παράταξη, τότε δεν χρωματίζεται; Δηλαδή, παίρνει χρώμα ο υπάλληλος, γιατί προσφέρει τις υπηρεσίες του σ’ ένα κόμμα; 
      Εγώ θα σας πω από τη δική μου πείρα, κυρίες και κύριοι συνάδελφοι, στο Υπουργείο Εσωτερικών: Ξέρω πολλούς υπαλλήλους, οι οποίοι έχουν συγκεκριμένο πολιτικό χρώμα, αντίθετο από την παράταξή μου, οι οποίοι κάνουν εξαιρετικά τη δουλειά τους και τους τιμώ γι’ αυτό το πράγμα, όπως οφείλω να τους τιμήσω και οφείλουμε να το κάνουμε. Αλλά πραγματικά είναι μέγιστη υποκρισία να συζητάμε σ’ αυτήν την Αίθουσα και να λέμε ότι δεν πρέπει να αυξηθεί ο αριθμός των υπαλλήλων, όταν ξέρουμε ότι τα κόμματα προσφέρουν πολλά και μπορούν να προσφέρουν πολλά. Λένε κάποιοι ότι δεν πρέπει να αυξηθεί ο αριθμός, ας πάνε να βρουν υπαλλήλους απέξω, ας πάνε να βρίσκουν ιδιωτικές πηγές χρηματοδότησης που δεν τις ξέρουμε και, βεβαίως, όλα αυτά εν όψει της «ουδετερότητας» του υπαλλήλου. 
      Η ουδετερότητα, κύριοι συνάδελφοι, ενός υπαλλήλου εκδηλώνεται από τον τρόπο με τον οποίο κάνει τη δουλειά του και από τη συνείδηση που έχει για την εκπλήρωση των καθηκόντων του. 
      Γιατί ξέρουμε υπαλλήλους οι οποίοι ως δήθεν ουδέτεροι έχουν κάνει πράγματα που δεν τιμούν ούτε την Δημόσια Διοίκηση ούτε τους ίδιους. Ξέρουμε πολλούς υπαλλήλους οι οποίοι έχουν συγκεκριμένο πολιτικό χρώμα αλλά επιτελούν το καθήκον τους χωρίς να υπολογίζουν σε ποια παράταξη ανήκουν, αλλά τη δημόσια υπηρεσία στην οποία ανήκουν.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι,  προφανώς η αύξηση του αριθμού των υπηρετούντων υπαλλήλων στα πολιτικά κόμματα δεν αποτελεί ένδειξη διαπλοκής, αντιθέτως διευκολύνει τις υπηρεσίες των κομμάτων. Και θα συμφωνούσα με την άποψη ότι οι ιδιωτικές χρηματοδοτήσεις ίσως θα αποτελούσαν την μεγαλύτερη ένδειξη διαπλοκής. 
       Με την ευκαιρία αυτής της παρατήρησής σας, κύριε Υπουργέ, υπογραμμίζω ότι θα ήταν χρήσιμο κάποτε να αποφασίσουμε ότι τα πολιτικά κόμματα χρηματοδοτούνται μόνο από τον κρατικό προϋπολογισμό, με σοβαρή αύξηση του ποσοστού χρηματοδότησης από τον κρατικό προϋπολογισμό, χωρίς μάλιστα –είναι μια προσωπική άποψη που καταθέτω- να επιτρέπονται αφανείς ή εμφανείς ιδιωτικές χρηματοδοτήσεις.
      Κυρίες και κύριοι συνάδελφοι,  σε επιχειρήματα του Υπουργού που έχω ακούσει πολλές φορές να επαναλαμβάνονται σε αυτήν την Αίθουσα δεν θα επανέλθω ούτε θα τα σχολιάσω, διότι και μονότονα είναι και κουραστικά.
      Θα επιλέξω λοιπόν ορισμένα από αυτά που για πρώτη φορά ανέλυσε παρουσιάζοντας το νομοσχέδιο το οποίο εισηγείται. Θα ξεκινήσω με μια αποστροφή στο τέλος της ομιλίας του, ότι δηλαδή στο γενετικό κώδικα του ΠΑ.ΣΟ.Κ., όπως είπε, υπάρχει το στοιχείο του εκλογικού αιφνιδιασμού. Θα όφειλα να υπενθυμίσω στον Υπουργό των Εσωτερικών ότι τον διαψεύδει η αναθεωρητική πρωτοβουλία του ΠΑ.ΣΟ.Κ. για το Σύνταγμα, στην οποία οφείλεται η τροποποίηση του άρθρου 54 του Συντάγματος, που επιβάλλει ψήφιση εκλογικού συστήματος εφαρμοζόμενου από τις μεθεπόμενες εκλογές, ακριβώς για να μην είναι δυνατός κανένας εκλογικός αιφνιδιασμός.
      Εν πάση περιπτώσει, κύριε Υπουργέ θα έλεγα ότι πέραν της υπενθυμίσεως της αναθεώρησης του Συντάγματος, του άρθρου 54 συγκεκριμένα, θα ήθελα να σας παροτρύνω να μην προκαλείτε ως άνθρωπος ο οποίος εν μία νυκτί κατήργησε μερικές χιλιάδες υπαλλήλων από την διευθυντική ιεραρχία του δημοσίου.
      ΑΠΟΣΤΟΛΟΣ ΚΩΣΤΟΠΟΥΛΟΣ: To ’92 τι κάνατε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Όταν έρθετε να μιλήσετε, να τα πείτε. Δεν διέκοψε κανένας τον Υπουργό.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μην διακόπτετε.
      ΑΘΑΝΑΣΙΟΣ ΜΠΟΥΡΑΣ: Με τον 2190; 
      ΠΡΟΕΔΡΕΥΩΝ (Γεώργιος Σούρλας): Παρακαλώ, μην διακόπτετε τον κ. Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ένα από τα θέματα που ρυθμίζει το νομοσχέδιο είναι η ερμηνευτική δήλωση των άρθρων 4,5,6,7 και 8 της ισχύουσας εκλογικής νομοθεσίας, σχετικά με το χαρακτήρα των λευκών ψηφοδελτίων. Είτε είναι ερμηνευτική δήλωση, είτε συνήθης διάταξη που εντάσσεται στην εκλογική νομοθεσία, ένα είναι δεδομένο, ότι και η ερμηνεία που δίδεται είναι σωστή, αλλά και συγκεντρώνει την ομοφωνία των πολιτικών κομμάτων, οπότε έτσι ικανοποιείται η σχετική πρόβλεψη των αναγκαίων δύο τρίτων του αριθμού των Βουλευτών, προκειμένου να ισχύσει στην επόμενη εκλογική αναμέτρηση.
      Με αφορμή όμως το άρθρο 1 και τον ορισμό των λευκών ψηφοδελτίων ως ψηφοδελτίων που δεν προσμετρώνται στα έγκυρα, προκειμένου να εξευρεθεί το εκλογικό μέτρο, ο κύριος Υπουργός επιχείρησε να αναβαπτιστεί στην κολυμπήθρα του Σιλωάμ. Είπε ότι: «Από την στιγμή που εμείς υιοθετούμε την άποψη ότι τα λευκά δεν προσμετρώνται στα έγκυρα, λάθος μας κατηγορούσε η Αντιπολίτευση ότι κάναμε επέμβαση στο Ανώτατο Ειδικό Δικαστήριο, όταν συνεζητείτο η γνωστή υπόθεση των ενστάσεων σε βάρος Βουλευτών της Κεντρικής Μακεδονίας, που απέδωσε την γνωστή απόφαση 12 του 2005 του Δικαστηρίου».
      Κυρίες και κύριοι συνάδελφοι, δεν κατηγορούσε αδίκως το ΠΑ.ΣΟ.Κ. την Κυβέρνηση, διότι υπήρχαν δύο τουλάχιστον δεδομένα, τα οποία όφειλαν να καταστήσουν την Αντιπολίτευση απολύτως καχύποπτη για όσα συνέβαιναν στο Ειδικό Δικαστήριο. Το πρώτο δεδομένο ήταν ότι ο πιθανόν ευνοημένος από μία απόφαση του εκλογοδικείου, όπως ήταν η απόφαση 12/2005, θα ήταν επιφανές στέλεχος της Νέας Δημοκρατίας, φέρον μάλιστα το όνομα Καραμανλής. 
      Το δεύτερο δεδομένο που μας καθιστούσε καχύποπτους ήταν ότι ήδη οι συνάδελφοι, καθ’ ων υπεβλήθη η ένσταση, κατήγγειλαν ότι συγκεκριμένος Αρεοπαγίτης, ο οποίος έπρεπε να συμμετέχει κατά τη σειρά αρχαιότητος στο Εκλογοδικείο, δεν συμμετείχε. Κατά περίεργο τρόπο επεβλήθη η παράλειψή του. Μάλιστα, ο ίδιος ο παραλειφθείς το επιβεβαίωσε.
      Όταν, λοιπόν, έχουμε τον συνδυασμό του πιθανώς ευνοουμένου και την περίεργη παράλειψη του αρχαιότερου Αρεοπαγίτη από τη σύνθεση του Εκλογοδικείου ποιο είναι το συμπέρασμα στο οποίο πρέπει να καταλήξει η Αντιπολίτευση; Ότι όλα βαίνουν καλώς; Ότι δεν υπάρχει κανένα θέμα; Ότι όλα κινούνται στην ασφαλή οδό της νομιμότητας; Δεν εδικαιούτο η Αντιπολίτευση να διατυπώσει ερωτήματα και την καχυποψία της για όσα συνέβαιναν; 
      Πρέπει να σας πω, κύριε Υπουργέ, ότι δυστυχώς ανάλογα φαινόμενα πολύ πρόσφατα είχαμε σε συνεδρίαση του Ανωτάτου Πειθαρχικού Συμβουλίου με παραλείψεις αυτών που νομίμως είχαν κληρωθεί. Δεν θέλω επιμείνω σ’ αυτήν τη συζήτηση, διότι δεν είναι της παρούσης. Έχουμε, όμως, ανάλογα φαινόμενα πολύ πρόσφατα, με παραλείψεις, επαναλαμβάνω, αυτών που κληρώθηκαν νομίμως στο Ανώτατο Πειθαρχικό Συμβούλιο. Μας ανησυχεί αυτή η συμπεριφορά, διότι είναι γνωστό πώς επιλέγεται η ηγεσία της δικαιοσύνης.
      Έρχομαι στην άλλη ενότητα των θεμάτων που ρυθμίζει το νομοσχέδιο που εισηγείται η Κυβέρνηση. Αφορά την εκλογή του δημάρχου και του νομάρχη, με ποσοστό τουλάχιστον 42%. Άκουσα τον Υπουργό των Εσωτερικών να χρησιμοποιεί το επιχείρημα του Δ΄ Κοινοτικού Πλαισίου Στήριξης. Είπε ότι εισερχόμεθα σε μία νέα περίοδο, ότι το Δ΄ Κοινοτικό Πλαίσιο Στήριξης δεν είναι ένα πλαίσιο στήριξης του κεντρικού κράτους, αλλά ένα πλαίσιο το οποίο θα είναι υπέρ της Αυτοδιοίκησης. Άρα, σ’ αυτήν τη νέα περίοδο θέλουμε μία ισχυρή Αυτοδιοίκηση Α΄ ή Β΄ βαθμού.
      Πρώτη φορά ακούω τον ισχυρισμό ότι ο τρόπος, η μεταβολή εκλογής των αιρετών αποτελεί αρχή ισχυροποίησης των δημοτικών ή νομαρχιακών αρχών, λες και ο σημερινός τρόπος εκλογής ήταν που καθιστούσε, κατά την κρίση του Υπουργού, αδύναμη την Αυτοδιοίκηση. Η Αυτοδιοίκηση έχει ή δεν έχει δυνατότητες, είναι ή δεν είναι αποτελεσματική και στους δύο βαθμούς της, αν έχει τους πόρους που πρέπει να έχει για να στηρίξει κάθε φορά τις αρμοδιότητες που της παρέχει η κεντρική εξουσία. Εάν είτε δεν έχει σαφείς αρμοδιότητες, είτε δεν έχει τους αναγκαίους πόρους για να στηρίξει τις αρμοδιότητές της, τότε είναι προφανές ότι παρουσιάζεται ανίσχυρη έναντι της κεντρικής διοίκησης ή εν πάση περιπτώσει δεν μπορεί να εκπληρώσει την αποστολή της. Αλλά αυτό είναι το θέμα και δεν είναι το αν εκλέγεται ο δήμαρχος ή ο νομάρχης με 42% ή με 50%. Αλίμονο εάν το εκλογικό σύστημα καθιστούσε τη διοίκηση στο νομό ή στον Α΄ βαθμό Αυτοδιοίκησης, περισσότερο ή λιγότερο ισχυρή. 
      Εάν δηλαδή τώρα εκλέγεται με το 42% ένας αιρετός άρχων στον Α΄ ή στο Β΄ βαθμό, θα αντιμετωπίσει αυτομάτως τις απαιτήσεις των καιρών, χωρίς να του έχουν δοθεί παραδείγματος χάριν οι αναγκαίοι πόροι, χωρίς να έχει τις αρμοδιότητες που αναλογούν στη δική του θέση ευθύνης; Πώς το συλλαμβάνει αυτό η Κυβέρνηση;
      Εάν ήταν τόσο απλά τα πράγματα φαντάζομαι ότι θα ενεφανίζοντο στον πλανήτη και ειδικότερα στη χώρα μας αρκετά ευφυείς άνθρωποι, ώστε να κατανοήσουν ότι το μέλλον της Αυτοδιοίκησης εξαρτάται από το 42%.
      Κυρίες και κύριοι συνάδελφοι, προφανώς δεν είναι σοβαρά επιχειρήματα αυτά. Επεσήμανε ακόμη ο κ. Παυλόπουλος ότι με το ισχύον εκλογικό σύστημα δίνεται η δυνατότητα να υπάρχουν αθέμιτες και πάντως, μη προγραμματικές συμφωνίες μεταξύ διαφορετικών παρατάξεων. 
      Μου φάνηκε σαν να ασκεί ένα είδος έμμεσης αυτοκριτικής, γιατί εγώ ξέρω ότι οι μεγαλύτερες συμφωνίες, την περίοδο του 2002, χωρίς να τις κρίνω, ήταν στο Θεσσαλικό κάμπο μεταξύ της Νέας Δημοκρατίας και Κ.Κ.Ε. Επαναλαμβάνω δεν τις κρίνω, μου ακούγεται όμως έμμεση αυτοκριτική, ότι εδώ κατάφεραν ετερόκλητες δυνάμεις να συμφωνήσουν πέραν προγραμματικών συγκλίσεων. Πιστεύω ότι, πράγματι, υπήρξαν πολλές εκλογικές συμφωνίες. Δεν θέλω να αδικήσω τις δυνάμεις του Α΄ και Β΄ βαθμού που υποστηρίζονταν από τη Νέα Δημοκρατία και το Κ.Κ.Ε στο Θεσσαλικό κάμπο. Είμαι σίγουρος ότι υπήρξε ευρύτατη συμφωνία επί «προγραμματικών πλαισίων» και συνεπώς δεν δικαιούται να ισχυριστεί όσα ισχυρίστηκε ο κύριος Υπουργός! Κατανόησε το λάθος του και τώρα θέλει να κάνει κάτι άλλο; Γιατί δεν μπορείτε να βρείτε εύκολα στις εκλογές του 2002 άλλα παραδείγματα πιο εναργή από το παράδειγμα που σας έδωσα εγώ. 
      Αναρωτήθηκε επίσης: Δεν είδατε αρκετούς δημάρχους που πιθανόν πρόσκεινται και στην Αξιωματική Αντιπολίτευση, που δεν μπορούν να ελέγξουν τους δημοτικούς τους συμβούλους; Εγώ θα του πω ένα παράδειγμα. Στην εκλογική μου περιφέρεια υπάρχει πράγματι δήμαρχος προσκείμενος στο ΠΑ.ΣΟ.Κ. ο οποίος δεν έχει τον έλεγχο του δημοτικού συμβουλίου. Αλλά, όλοι μαζί έχουν επιτελέσει εξαιρετικό έργο μέχρι αυτήν τη στιγμή. 
      Κυρίες και κύριοι συνάδελφοι, στο τοπικό πρόβλημα συνάδει και αναλογεί η προσπάθεια εξεύρεσης της μεγαλύτερης δυνατής συναίνεσης. Στα μεγάλα θέματα της κεντρικής πολιτικής σκηνής δικαιολογούνται διαχωρισμοί, δικαιολογούνται διαφορές στην άσκηση της πολιτικής μεταξύ των κομμάτων. Όμως το τοπικό πρόβλημα επειδή ακριβώς είναι πολύ εγγύς η εξουσία του δήμου και της νομαρχίας στον πολίτη, αξιώνει τη μεγαλύτερη δυνατή συναίνεση και συμφωνία. Υπάρχουν άλλα θέματα για να διαιρούν τον πολιτικό κόσμο και τις διοικήσεις. Το τοπικό πρόβλημα δεν είναι αυτό που πρέπει να διαιρεί την τοπική κοινωνία, αντιθέτως οι τοπικές κοινωνίες πρέπει να είναι ενωμένες για να μπορούν να εργάζονται σε πνεύμα ενότητας για το καλύτερο του τόπου τους. 
      Ο κ. Μακρυδημήτρης πρώτος και αργότερα το εκλογικό πρόγραμμα της Νέας Δημοκρατίας για την αυτοδιοίκηση και διοίκηση, επιλέγει ως ένα από τα μέτρα για την αποτελεσματική άσκηση της διοίκησης, ως διοίκησης νοουμένης τόσο το κεντρικό κράτος όσο και η Αυτοδιοίκηση, την αρχή της λεγόμενης εγγύτερης εξουσίας στον πολίτη. 
      Η αρχή της εγγύτερης εξουσίας στον πολίτη είναι μια σωστή αρχή. Δηλαδή το πρόβλημα λύνεται καλύτερα από το σύστημα εξουσίας που είναι εγγύτερα στον πολίτη που ζει το πρόβλημα. Αλλά για να εφαρμοστεί η αρχή της εγγύτερης εξουσίας θα πρέπει να έχει την ευρύτερη δυνατή νομιμοποιητική βάση η δημοτική αρχή ή η νομαρχιακή αρχή. Όσο πιο ισχυρή είναι η εκλογική  βάση νομιμοποίησης του δημάρχου και του νομάρχη, τόσο πιο αποτελεσματική θα είναι η εγγύς στον πολίτη εξουσία για να λύσει το πρόβλημά του.
      Συνεπώς, όσο το εκλογικό σύστημα βοηθάει τη διεύρυνση της εκλογικής βάσης, νομιμοποιεί περισσότερο την εγγύς στον πολίτη εξουσία δηλαδή την πρωτοβάθμια ή δευτεροβάθμια Αυτοδιοίκηση.
      Όθεν, η αρχική ανακοίνωση της Νέας Δημοκρατίας ήταν καλύτερη από αυτή που εισηγείται σήμερα, ανακαλύπτοντας νέους κανόνες ο κύριος Υπουργός. Συνεπώς ελέγχω τη σημερινή σας απόφαση μέσα από τα δικά σας κείμενα, τις δικές σας προγραμματικές αρχές.
      Στο τέλος - τέλος, πίσω κρύβεται, κατά την άποψη της Αξιωματικής Αντιπολίτευσης, ο φόβος του τερματοφύλακα πριν από τα πέναλτι, δηλαδή ότι υπήρχαν σοβαρές πιθανότητες με το παλιό εκλογικό σύστημα να υπάρξουν αναπροσδιορισμοί των εκλογικών συσχετισμών με τη συμφωνία άλλων πολιτικών δυνάμεων και αυτό είναι που επιχειρεί να προλάβει η Κυβέρνηση. 
      Κλείνω με μία τελευταία φράση. Άκουσα έκπληκτος τον Υπουργό να δηλώνει ότι δεν υπάρχει τίποτα που να υποσχέθηκε η Κυβέρνηση και να μην το κάνει. Το είπε έτσι! Και ότι, εν πάση περιπτώσει, στο τέλος της τετραετίας, θα τα κάνει όλα ή ένα μεγάλο μέρος αυτών που υποσχέθηκε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν μπαίνω στον πειρασμό να περιγράψω αυτά τα οποία υποσχέθηκε και έκανε τα ακριβώς αντίθετα, ώστε να μην υπάρχει περιθώριο να κάνει κάτι άλλο ως το τέλος της τετραετίας, όπως για παράδειγμα η περίφημη μείωση του Φόρου Προστιθέμενης Αξίας στην αγορά μηχανημάτων για τους γεωργούς. 
      Θα πω ότι μια και μέρες τέτοιες, είναι και χιονιάς, ήρθε και φύσηξε και προβλήματα υπάρχουν σε περιοχές όπως το Νευροκόπι και άνθρωποι που δεν μπορούν να προστατευθούν μέσα σε αυτές τις συνθήκες και καθότι 160.000.000 ευρώ παραπάνω εισέπραξε η Κυβέρνηση από την αύξηση της τιμής των πετρελαιοειδών, σύμφωνα με τη δήλωση του κ. Δούκα, δεν κάνει καμία προσπάθεια ο κύριος Πρωθυπουργός αυτής της χώρας για να είναι όχι μόνο χρήσιμος, όπως είπε, αλλά και λίγο ευχάριστος και να δώσει τίποτα σ’ αυτούς που δεν έχουν και σ’ αυτούς που χειμάζονται το επίδομα θέρμανσης; Δώστε το και εμείς θα αναγνωρίσουμε ότι κάτι κάνατε πριν φθάσετε στο τέλος της τετραετίας. Τότε θα είναι αργά, γιατί φτωχός θα είναι ο απολογισμός σας και θα χάσετε!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας. 
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, ο κύριος Κουκουλόπουλος, ο Πρόεδρος της Κ.Ε.Δ.Κ.Ε., δήλωσε σήμερα στην Επιτροπή Περιφερειών στη Βουλή ότι η Κυβέρνηση από τα λεγόμενα υπεξαιρεθέντα ή παρακρατηθέντα της περιόδου 1997-2003 ύψους 1.700.000.000 ευρώ, εξόφλησε τις υποχρεώσεις του συνεχούς κράτους καταβάλλουσα με ομόλογα όλο το ποσό. Έτσι δήλωσε σήμερα, ο κ. Κουκουλόπουλος. 
      Σημείωσε δε... 
      ΙΩΑΝΝΗΣ ΜΑΓΚΡΙΩΤΗΣ: Έβαλε και τη λέξη «πέτσινα»!
      ΒΥΡΩΝ ΠΟΛΥΔΩΡΑΣ: Προσέξτε! Αυτός είναι τωρινός απολογισμός και όχι στο τέλος της τετραετίας!
      ΝΙΚΟΛΑΟΣ ΣΑΛΑΓΙΑΝΝΗΣ: Έτσι είπε; 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ μη διακόπτετε!
      Συνεχίστε, κύριε Πολύδωρα. 
      ΒΥΡΩΝ ΠΟΛΥΔΩΡΑΣ: Σημείωσε δε ότι για έτη 2004 και 2005 οι υποχρεώσεις του συνεχούς κράτους εξοφλήθησαν εις το ακέραιο. Δεν έχουμε γι’ αυτά τα δύο χρόνια υπεξαιρεθέντα ή παρακρατηθέντα. 
      Αυτό σημαίνει ότι εδώ έχουμε μια ουσιαστικά διαφορετική αντιμετώπιση της Κυβέρνησης της Νέας Δημοκρατίας προς την Τοπική Αυτοδιοίκηση  στην ουσία των πραγμάτων και μάλιστα, στην ουσία με την έννοια της περιουσίας και των οικονομικών υποχρεώσεων. Αυτή είναι η διαφορά. Σας χαρίζουμε τη ρητορική, σας χαρίζουμε τη σπάταλη επιχειρηματολογία και εμείς με δίκαιο τρόπο κάνουμε τον ενιαύσιο απολογισμό μας, τώρα και κατ’ έτος έναντι –το είπε ο Προκόπης Παυλόπουλος- της δικής σας συμπεριφοράς που ήταν «στο μέλλον…», «υπάρχει μέλλον». 
      Το ίδιο κάνετε και για το δημόσιο χρέος. Χρεώστε τις επόμενες γενιές! Υπερχρεώστε. Είναι η τακτική σας.
      ΙΩΑΝΝΗΣ ΜΑΓΚΡΙΩΤΗΣ: Όπως τα ομόλογα.
      ΒΥΡΩΝ ΠΟΛΥΔΩΡΑΣ: Τα είδε ο λαός. Και κατεψήφισε. Κι εσείς δεν εννοείτε να επιδείξετε το ελάχιστον της δημοκρατικής ευθύνης και συμπεριφοράς, δηλαδή να σεβαστείτε την εντολή της λαϊκής κυριαρχίας.
      Μάλιστα, επειδή θέλετε να κάνετε ένα άλλο, προσφιλές σε σας, σχήμα λόγου, το περιπαικτικόν, κύριε Μαγκριώτη, μήπως το 2003, το 2002, το 2001 εξεδώσατε ομόλογα εις εξόφληση των υπεξαιρεθέντων και δεν το κατάλαβα; Ε, τότε τι κάνετε…
      ΙΩΑΝΝΗΣ ΜΑΓΚΡΙΩΤΗΣ: «Πέτσινα» δεν βγάζαμε ποτέ!
      ΒΥΡΩΝ ΠΟΛΥΔΩΡΑΣ: … ευτελή, περιπαικτικά σχήματα. Εμείς σας λέμε για εξόφληση υποχρεώσεων.
      ΙΩΑΝΝΗΣ ΜΑΓΚΡΙΩΤΗΣ: Δικών σας υποχρεώσεων.
      ΒΥΡΩΝ ΠΟΛΥΔΩΡΑΣ: Δικών σας.
      ΙΩΑΝΝΗΣ ΜΑΓΚΡΙΩΤΗΣ: Μπορούν να τα ρευστοποιήσουν;
      ΒΥΡΩΝ ΠΟΛΥΔΩΡΑΣ: Μπορούν να τα ρευστοποιήσουν, όπως ρευστοποιούνται…
      ΙΩΑΝΝΗΣ ΜΑΓΚΡΙΩΤΗΣ: Μπορούν να τα βάλουν υποθήκη και να πάρουν δάνειο;
      ΒΥΡΩΝ ΠΟΛΥΔΩΡΑΣ: Ελάτε, μην είστε ταραξίας τώρα! Είστε και εκτός θέματος, είστε περιπαικτικός, σαν να κάνετε αυτοκριτική αυτοσαρκαστικού τύπου και μιλάτε κιόλας!
      ΙΩΑΝΝΗΣ ΜΑΓΚΡΙΩΤΗΣ: Σας ρωτάω!
      ΒΥΡΩΝ ΠΟΛΥΔΩΡΑΣ: Αφήστε τώρα να μιλήσουμε!
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, παρακαλώ!
      ΒΥΡΩΝ ΠΟΛΥΔΩΡΑΣ: Δεχθείτε την εικόνα των πεπραγμένων σας! Προς Θεού!
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, σας παρακαλώ.
      ΙΟΡΔΑΝΗΣ ΤΖΑΜΤΖΗΣ: Άλλος χρωστάει κι άλλος πληρώνει.
      (Θόρυβος στην Αίθουσα – κωδωνοκρουσίες)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι!
      ΒΥΡΩΝ ΠΟΛΥΔΩΡΑΣ: Μάλιστα, κύριοι συνάδελφοι, στην υπόθεση του απολογισμού μας σας ζητούμε ταπεινά να δεχθείτε και τη ρύθμιση των ομήρων σας, των διαβόητων, των περιώνυμων, των ηρωικών συμβασιούχων. Εσείς τους κρατούσατε σε ομηρία, εσείς τους εμπορεύεστε σαν ψηφοθηρική λεία κι εμείς για κάποιες αρχές, για κάποιες επιδιώξεις –να λειτουργήσει αυτή η πολιτεία κάποτε- τακτοποιούμε τις δικές σας δραματικές πολιτικές εκκρεμότητες.
      Μάλιστα, θέλουμε να σας πούμε –γιατί δεν σας ενδιαφέρει, εσάς σας ενδιαφέρει ο χορός του δερβίση- ότι τελείωσε αυτή η εποχή. Τώρα μπήκαμε στην εποχή του ορθολογισμού, της δικαιοσύνης και της δημοκρατίας. Πολλές φορές, αρχές, τις οποίες τηρούμε ως Κυβέρνηση, καταλήγουν σε μια εξυπηρέτηση της δικής σας «πελατείας», όχι της δικής μας «πελατείας».
      Και μάλιστα, δεν εννοείτε να ανανήψετε. Και είναι από το ρήμα –γι’ αυτό είπα για τους δερβίσηδες- «ανανήφω», που σημαίνει περίπου ξεμεθάω από κάποιον ενθουσιασμό μου, μετανιώνω γινόμενος νηφάλιος. Αυτό είναι. Δεν είστε, λοιπόν, σε θέση να ανανήψετε. Επιμένετε στο κρεσέντο του μεθυσμένου δερβίση.
      Και σας λέμε τώρα: η συζήτηση για τη συνταγματική αναθεώρηση και στην παράγραφο των δημοσίων υπαλλήλων αορίστου χρόνου ως ευχέρεια και δυνατότητα για προαγωγή – πρόσληψη, έχει στον κορμό της λύσεως τη ρύθμιση για τους αορίστου χρόνου. Γιατί αυτούς προσληφθέντες, προσληφθησόμενους, καθώς προσελήφθησαν, έχουμε και την υποχρέωση να μην τους έχουμε μετέωρους, κάπως προσληφθέντες αορίστου χρόνου. Με τα κριτήρια τα αντικειμενικά να εξεταστεί και η σταδιοδρομία τους στην υπηρεσία.
      Αυτά όμως δεν σας ενδιαφέρουν, δεν τα παρακολουθείτε καν.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πού τα λέει αυτά ο νόμος;
      ΒΥΡΩΝ ΠΟΛΥΔΩΡΑΣ: Θα καταλάβετε. Διευρύνετε λιγάκι τη σκέψη σας, εσείς της Δωδεκανήσου, των ανοιχτών οριζόντων και των πλατιών θαλασσών. Διευρύνετέ τη, μη ρωτάτε έτσι σε μένα.
      Ήθελα, όμως, να σας πω για τους συμβασιούχους, σας είπα συγκεκριμένα για τα υπεξαιρεθέντα, σας θυμίζω το Ε.Κ.Α.Σ. και σας θυμίζω τα πανωτόκια.
Σας θυμίζω τις ρυθμίσεις χρεών και για τις μονάδες Τοπικής Αυτοδιοίκησης, όπου εσείς είχατε την υπόθεση της δημιουργίας των χρεών. Καταχρεωμένοι οι Οργανισμοί, αλλά αδιαφορία. Ας κλείσουν! Απειλούσαν και στην περιοχή σας, στην εκλογική σας περιφέρεια, κύριε Καΐσερλη, με κλείσιμο νομαρχία και δήμοι.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν έγινε ποτέ αυτό.
      ΒΥΡΩΝ ΠΟΛΥΔΩΡΑΣ: Έτσι λοιπόν, σας λέω, κυρίες και κύριοι συνάδελφοι, ότι έχουμε μια προσέγγιση προς την Τοπική Αυτοδιοίκηση έντιμη. Στην έντιμη προσέγγιση έρχεται και το 42% του δημάρχου ή νομάρχη. Και σας λέμε: Τι σπαταλάτε επιχειρήματα και κάνετε σοφιστείες εδώ για το 42%, για τη διαφορετικότητα ανάμεσα στην κεντρική κυβέρνηση και στην Τοπική Αυτοδιοίκηση; Εγώ σας λέω: Ποιο είναι βαρύτερο ως θέμα πολιτικής, διοικητικής, οικονομικής και ηθικής τάξεως; Η Κυβέρνηση, η κεντρική εξουσία, ή η Τοπική Αυτοδιοίκηση Α΄ και Β΄ βαθμού; Ένα παιδάκι αν ρωτήσει κανείς, θα απαντήσει: «Η κεντρική διοίκηση», σε επίπεδο και με κριτήρια πολιτικής, ηθικής, παραδοσιακής πολιτικής, οικονομικής και διοικητικής τάξεως. Θα πει: «Η κυβέρνηση». 
      Λέμε λοιπόν, γι’ αυτήν τη βαρύτερη οντότητα, την Κυβέρνηση, οι προβλέψεις του Συντάγματος και των νόμων λένε να εκλεγεί κάποιος με 40, 42, 45%. Ποια είναι η βαρύτητα, αυτό του καρδιναλίου το ένδυμα και η τιάρα του πάπα για τον δήμαρχο ή τον νομάρχη; Ούτε τα έξοδά σας λογαριάζετε στο κάτω - κάτω της γραφής, τα εκλογικά έξοδα.
      ΑΘΑΝΑΣΙΟΣ ΜΠΟΥΡΑΣ: Ούτε την ταλαιπωρία του κόσμου.
      ΒΥΡΩΝ ΠΟΛΥΔΩΡΑΣ: Πώς με τόση ευκολία το παρακολουθήσατε και θέλετε να το ιδεολογικοποιήσετε κιόλας, ότι η εκλογή με το 50 συν 1 είναι η ύψιστη πολιτική αρετή; Σας λέει ο ρεαλισμός, η εκτίμηση της ζωής και της εμπειρίας των τριάντα ετών ότι δεν είναι αυτό η υπέρτατη πολιτική αρετή. Ας εκλεγεί το δημοτικό συμβούλιο. Και μάλιστα υπάρχει έμμεση προτροπή -σας έλεγα και στην παρέμβασή μου- προς τους πολίτες να καταρτίσουν συνδυασμούς, οι οποίοι συνδυασμοί θα είναι σε προγραμματικές συμφωνίες και όχι σε υπολογισμούς της τελευταίας ώρας, ανάμεσα στην πρώτη και στη δεύτερη Κυριακή. Τόσο απλά είναι τα πράγματα. Τα εκθέτουμε στο λαό, τα αποδέχεται. Και μάλιστα σας φέρω τη δήλωση - δέσμευση του Πρωθυπουργού Κώστα Καραμανλή, ο οποίος είπε: «Ό,τι είναι καλό για τον τόπο επιλέγουμε». Δεν κάνουμε επιλογές σκοπιμοτήτων για να κερδοσκοπήσουμε δήμους ή κοινότητες ή νομαρχίες. Κάνουμε μια εκτίμηση οικονομίας πολιτικής ενέργειας, οικονομίας χρήματος και μιας προτροπής προς τους πολίτες να αναδειχθούν ικανοί να κάνουν τις προγραμματικές συμβάσεις. Εδώ είναι και αυτό που είπε ο κ. Παυλόπουλος, συμπλέκοντας το ζήτημα του 42%, του δημάρχου και του νομάρχη, με το Δ’ Κοινοτικό Πλαίσιο Στήριξης. Γιατί; Γιατί στον ορίζοντα των προγραμματικών συμφωνιών ξέρει σήμερα και ο τελευταίος κάτοικος, πολίτης ενός δήμου, είτε καποδιστριακού ή παλαιού, παραδοσιακού, ότι οι συνεννοήσεις μας έχουν να κάνουν με το επιδιωκόμενο της καλύτερης άντλησης πόρων από τις ευχέρειες του Γ΄ και Δ΄ Κοινοτικού Πλαισίου Στήριξης και φυσικά και της κεντρικής διοίκησης. Έτσι η νομοθετική πρόταση, με μία εγκυρότητα και μια σοβαρότητα, είναι καινοτόμος  πρόταση που οδηγεί τη χώρα προς τα εμπρός στο κεφάλαιο, στον τομέα της Τοπικής Αυτοδιοίκησης. 
      Μια παρατήρηση θέλω να κάνω για την έννοια της δημοκρατικής αντιπροσώπευσης και της αποτελεσματικότητας. Σήμερα και η κεντρική διοίκηση και οι μονάδες Τοπικής Αυτοδιοίκησης κρίνονται με βάση τρία κριτήρια.  Όσο τα χάνουμε αυτά τα κριτήρια ή τα περιφρονούμε, δεν είμαστε σύγχρονοι, δεν είμαστε επίκαιροι και φυσικά δεν είμαστε και σωστοί διοικητές, δηλαδή μέσα στο δημοκρατικό πλαίσιο να διαχειριστούμε τα res publicae, τα δημόσια πράγματα. Ποιες είναι οι τρεις αρχές; Η δημοκρατική αντιπροσώπευση ή δημοκρατική νομιμοποίηση, η οποία πρέπει να υπηρετείται, η αποτελεσματικότητα, και το άριστον στην οικονομική διαχείριση. Σ’ αυτά θα κριθούν οι μονάδες της Τοπικής Αυτοδιοίκησης και σ’ αυτά ο νόμος, μαζί με το Χάρτη της Τοπικής Αυτοδιοίκησης -που έχει έτοιμο το Υπουργείο με έγκυρες διαβουλεύσεις και συμφωνίες, συναινέσεις, και θα έρθει στη Βουλή- είναι ο τρόπος και ο δρόμος για να προχωρήσει μπροστά η  Τοπική Αυτοδιοίκηση ενθαρρυνόμενη στις τρεις κατευθύνσεις, περίπου αξιωματικής ισχύος κατευθύνσεις: Πρώτον, της δημοκρατικής νομιμοποίησης-αντιπροσώπευσης. Δεύτερον, της αποτελεσματικότητας στο έργο. Και, τρίτον, ειδικό κεφάλαιο: Χρηστή οικονομική διαχείριση.  
      Τώρα, για την υπόθεση των λευκών να μην προσμετρώνται στα έγκυρα ψηφοδέλτια, πρέπει να σας πω δύο λέξεις του ευθέως λόγου, όπως το συνηθίζω. Εμείς φέραμε την ερμηνευτική δήλωση κατά αυθεντικό τρόπο και σύμφωνα με τις προβλέψεις του Συντάγματος για το πώς εισάγονται οι ερμηνευτικές δηλώσεις, μία ερμηνευτική διάταξη, όπως πιστοποιείται και από την Επιστημονική Επιτροπή της Βουλής. Σας λέω για το 54. Ήταν το αντεπιχείρημα του κ. Βενιζέλου, νομίζω ότι το είπε και ο κ. Σκανδαλίδης. Σας λέω ότι από έλλειψη εμπιστοσύνης δεν επεδιώχθη δική μου ερμηνεία ή υπερψήφιση των 2/3. Δεν μας έχετε πείσει περί αυτού. 
      Σας λέμε, λοιπόν, ότι εμείς πήγαμε με τη βεβαιότητα για την άποψη της ερμηνευτικής δήλωσης της κοινοβουλευτικής πλειοψηφίας και εσείς έχετε κάθε ευχέρεια να δείξετε την καλή σας βούληση και την καλή σας προαίρεση υπερψηφίζοντας τη διάταξη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνεί μ’ αυτό που λέτε ο Υπουργός Εσωτερικών; 
      ΒΥΡΩΝ ΠΟΛΥΔΩΡΑΣ: Καλύτερα να συναινέσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
      ΒΥΡΩΝ ΠΟΛΥΔΩΡΑΣ: Μη βροντάτε το χέρι. Τι είναι αυτό πάλι; 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, ζητήσατε να μη σας διακόψουν και δεν σας διέκοψαν. Τώρα, όμως, μην διακόπτετε. 
      ΒΥΡΩΝ ΠΟΛΥΔΩΡΑΣ: Το να συναινέσει η λογική σας είναι πολυτιμότερο από το συναίνεση του Υπουργού. Εγώ κάνω διάλογο εδώ…
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν αναγνωρίζετε το ότι υπήρξε συνεννόηση των κομμάτων.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, μη διακόπτετε.
      ΒΥΡΩΝ ΠΟΛΥΔΩΡΑΣ: …και σας λέω ότι έχω λόγους να μη σας εμπιστεύομαι από την ιστορία σας, πώς το λένε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Να ρωτήσετε τον Υπουργό σας.
      ΒΥΡΩΝ ΠΟΛΥΔΩΡΑΣ: Στο κάτω - κάτω της γραφής, κύριε Καστανίδη, έτσι είναι ο κοινοβουλευτικός διάλογος. Και εσείς δεν μας δώσατε ψήφο εμπιστοσύνης, μολονότι είχαμε προέλθει από τη λαϊκή κυριαρχία στις 7 Μαρτίου του 2004. Έτσι είναι ο κοινοβουλευτικός διάλογος. Αυτός είναι ο ορισμός της εμπιστοσύνης. Ξαναθυμηθείτε τα, γιατί στο κάτω - κάτω της γραφής έχετε κοινοβουλευτική πείρα. Πολύ με ενδιαφέρει να συναινεί η λογική στο συλλογισμό που αναπτύσσω και έτσι να συνεννοούμεθα, κύριε Καστανίδη. 
      Τελευταία παρατήρηση για τα λευκά: Δεν είναι νέα διάταξη. Είναι παλαιά διάταξη η οποία είχε τη δικαστική της πρόσφατη εξέλιξη και η λαϊκή κυριαρχία πρέπει να λάβει θέση. 
      Επειδή ελέχθησαν πράγματα και από σας για τον Αχιλλέα Καραμανλή, εκμεταλλεύομαι τη στιγμή να σας πω ότι τιμώ τον άνδρα και θα ήταν εντιμότερο από σας του ΠΑΣΟΚ να τιμήσετε και την ευαισθησία του και την ευθύνη του και την πολιτική του ιστορία εδώ και τώρα.
      ΙΩΑΝΝΗΣ ΜΑΓΚΡΙΩΤΗΣ: Εσείς τον εξευτελίσατε και σας κατήγγειλε.
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, σας παρακαλώ πάρα πολύ.
      ΒΥΡΩΝ ΠΟΛΥΔΩΡΑΣ: Αφήστε τώρα τα τεχνάσματα διότι ακούστε να δείτε…
      ΙΩΑΝΝΗΣ ΜΑΓΚΡΙΩΤΗΣ: Θέλουμε ευθύ λόγο.
      ΒΥΡΩΝ ΠΟΛΥΔΩΡΑΣ: Ευθύ λόγο: Για μένα, το θεατή, τον παρατηρητή των εξελίξεων εκείνων, δηλαδή της ενστάσεως, ο πολιτικός και νομικός συλλογισμός έλεγε: Σεβόμαστε την ανεξάρτητη δικαιοσύνη, δεν παρεμβαίνουμε στο έργο της και όσον αφορά τους ενδιαφερομένους διαδίκους, τους ενδιαφερομένους συναδέλφους και το συνάδελφο Αχιλλέα Καραμανλή, υπάρχει μία πολύ σοβαρή πολιτική και ηθική σκέψη. Άλλαξε η νομολογία του Ανωτάτου Δικαστηρίου; Το παρακολουθώ, το βλέπω αν αλλάξει με ένα νομικό και δικαστικό αυτοματισμό. 
      Τώρα που η λαϊκή κυριαρχία εκδηλώνεται με την υπόθεση της παρεμβάσεως, με την ερμηνευτική δήλωση, είναι ηθική στάση ακεραίας σημασίας. Έτσι ζητώ να ερμηνεύσουμε το θέμα μας, το θέμα που το ρίχνουν αποσπασματικά και με παρενθετικό λόγο που δεν τιμά τη συζήτηση και το θέμα μας. Σας λέω ότι επέδειξε και τον ανδρισμό και την πολιτική ευθύνη και ευθύτητα ο Αχιλλέας Καραμανλής.
      Τέλος, κυρίες και κύριοι συνάδελφοι, η λογική των γεγονότων με υποχρεώνει να εκτιμήσω μέσα στις αρετές που εμπεριέχει ο νόμος και οι νομοθετικές πρωτοβουλίες του Υπουργείου Εσωτερικών και του κ. Παυλόπουλου συγκεκριμένα και μία διάσταση πρακτικότητας. Προβαίνει σε ρυθμίσεις και λύσεις, οι οποίες έχουν μία πολιτική πρακτικότητα, η οποία προάγει τα πολιτικά πράγματα και τα συγκεκριμένα πολιτικά ζητήματα, τα οποία θίγει, δηλαδή, για τα λευκά εν προκειμένω και για το 42%. Απομένει να εκτιμήσει η Εθνική Αντιπροσωπεία, είτε υπερψηφίζοντας είτε καταψηφίζοντας –αδιάφορο- την αξία και των προθέσεων και των σκοπών, της ratio  που λέμε του νομοθέτη για τις εισαγόμενες νομοθετικές πρωτοβουλίες. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας):  Ορίστε, έχετε το λόγο για δύο λεπτά, κύριε  Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα το λόγο, διότι προηγουμένως ο Κοινοβουλευτικός Εκπρόσωπος της Νέας Δημοκρατίας έκανε ένα ατόπημα. Θέλοντας να θεμελιώσει την άποψη που σε προηγούμενο στάδιο της συζήτησής μας εξέφρασε για το άρθρο 54, είπε πριν από λίγο από του Βήματος το εξής: «Επιλέξαμε ευθέως την οδό της ερμηνευτικής δηλώσεως, διότι δεν έχουμε εμπιστοσύνη στην Αντιπολίτευση». Είναι εξαιρετικά προσβλητικό αυτό, γι’ αυτό και παρενέβην εκείνη τη στιγμή ερωτών, αν υιοθετεί την άποψη αυτή ο κ. Παυλόπουλος. ‘Επρεπε να γνωρίζει ο κ. Πολύδωρας ότι από το περασμένο καλοκαίρι υπήρξε συνεννόηση μεταξύ των τεσσάρων κομμάτων της Βουλής, οπότε το σύνολο των κομμάτων, μετά από συνεννόηση, επαναλαμβάνω, τοποθετήθηκε θετικά σχετικά με τη διάταξη που σήμερα εισηγείται ο κύριος Υπουργός των Εσωτερικών.
      Δεν είναι δυνατόν να υπαινίσσεται ο κ. Πολύδωρας –εκτός και αν δεν εγνώριζε το γεγονός- ότι θα μπορούσε επί δοθείσης συναινέσεως από την Αξιωματική Αντιπολίτευση να προκύψει θέμα μη τηρήσεως των συμπεφωνημένων. Δεν το έχει κάνει ποτέ αυτό η Αντιπολίτευση. Μάλιστα, κύριε Πρόεδρε, είχα εγώ την ευθύνη του χειρισμού του θέματος, και μετά από συνεννόηση με το κόμμα μου, όπως συνέβη και με τα υπόλοιπα κόμματα της Αντιπολίτευσης ενημερώσαμε τον Υπουργό Εσωτερικών ότι συναινεί η Αντιπολίτευση. Πώς είναι δυνατόν, λοιπόν, να λέει σήμερα ο κ. Πολύδωρας ότι την ερμηνευτική δήλωση την επέλεξε η Κυβέρνηση –εκτός αν δέσμευε μόνο τον εαυτόν του- γιατί όπως είπε δεν εμπιστεύεται την Αντιπολίτευση και το λόγο που έδωσε. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, το λόγο παρακαλώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ε, όχι, κύριε Πρόεδρε. Έλεος! 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, ετέθη ένα θέμα, το οποίο εκτιμάται από την Αντιπολίτευση ότι είναι μείζονος σημασίας. Είναι ένα θέμα που πρέπει να απαντήσει ο κ. Πολύδωρας.
      Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, να απαντήσω εγώ για λογαριασμό μου με μία λέξη. Αυτά τα όσα είπε ο κ. Καστανίδης έχουν ως έχουν, όπως τα διατύπωσε. Η έννοια της εμπιστοσύνης την οποία διατύπωσα εγώ, είναι ευρύτερη και φεύγει από τα συγκεκριμένα περιστατικά και σας το εξήγησα, κύριοι συνάδελφοι. 
      Συνεπώς, για δύο λόγους, η έννοια της εμπιστοσύνης στην ευρύτερη κοινοβουλευτική αντισφαίριση, έτσι όπως ορίζεται και όπως διαμορφώνεται έχει την αξία της, όπως την επικαλέσθην εγώ. Και το δεύτερο δεν είναι νέα διάταξη. Αυτά ήθελα να πω, με αυτήν τη βάση χρησιμοποίησα το επιχείρημα. 
      Οι διαβουλεύσεις σας, κύριε Καστανίδη, και έγκυρες ήταν και την αξία τους έχουν, δεν ακυρώνουν, όμως, τα δικά μου επιχειρήματα! 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, απλώς, επειδή ετέθη το θέμα από τον κ. Καστανίδη, πρέπει να εξηγήσω στην Εθνική Αντιπροσωπεία –το είχα πει άλλωστε στη συζήτηση της επιτροπής, γι’ αυτό ο κ. Πολύδωρας είπε ότι το γνωρίζει αυτό- ότι το καλοκαίρι πράγματι -και θέλω να τους ευχαριστήσω γι’ αυτό- οι εκπρόσωποι και της Μείζονος και της Ελάσσονος Αντιπολίτευσης συζήτησαν μαζί μου και ως προς τη σκοπιμότητα της ρύθμισης και ως προς το περιεχόμενό της και τη διατύπωσή της. Γι’ αυτόν το λόγο ήθελα να ενημερώσω την Εθνική Αντιπροσωπεία –ανεξάρτητα από τις απόψεις που έχει ο καθένας και είναι απόλυτα θεμιτό να τις έχει στο σημείο αυτό και επειδή δεν νομίζω ότι υπάρχει κανένα ζήτημα ότι ζητούμε να είναι αυξημένη η πλειοψηφία στη συγκεκριμένη περίπτωση. Για να είμαστε απόλυτα βέβαιοι, σχετικά με την εφαρμογή της στις αμέσως επόμενες εκλογές. Δεν θα ήθελα για ένα τέτοιο θέμα να υπάρχουν διχογνωμίες μέσα στη Βουλή. Και η παράκλησή μου θα ήταν προς αυτήν, να ακολουθήσουμε και τη διαδικασία, όταν θα ψηφίσουμε το σχετικό άρθρο, για τη διαπίστωση της αυξημένης πλειοψηφίας που απαιτεί το Σύνταγμα, σύμφωνα με τον Κανονισμό της Βουλής.
      Αυτά ήθελα να πω. Αλλά τονίζω ότι υπήρχε αυτή η συνεννόηση και αυτό –το διευκρίνισε και ο κ. Πολύδωρας- είναι ανεξάρτητο από το γεγονός ότι η θεωρητική του και πολιτική του τοποθέτηση συναρτάται με το γενικότερο διάλογο με την Αντιπολίτευση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, θα ήθελα πολύ σύντομα να πω την άποψή μας για δύο ζητήματα που παρεμπιπτόντως μπήκαν και δεν αφορούν το νομοσχέδιο.
      Άκουσα από τον Κοινοβουλευτικό Εκπρόσωπο του ΠΑ.ΣΟ.Κ. την πρόταση –που την έχω ακούσει και από άλλους συναδέλφους- εν όψει της αναθεώρησης του Συντάγματος να σταματήσει η ιδιωτική χρηματοδότηση και να περιοριστούμε στην κρατική. Εξαρτάται τι εννοεί ο καθένας λέγοντας «ιδιωτική χρηματοδότηση».
      Εμείς δεν αναμένουμε ιδιωτική χρηματοδότηση από μεγάλα οικονομικά συμφέροντα, ως κόμμα εννοώ. Η δικιά μας δυνατότητα να μπορούμε να δραστηριοποιούμαστε επαρκώς ανάλογα με τις δυνάμεις μας στηρίζεται σε έσοδα που έχουμε από φίλους και μέλη του κόμματός μας. Απευθυνόμαστε σε φτωχά λαϊκά στρώματα και δεν μπορεί σε καμία περίπτωση …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν εννοούσε εσάς ο κύριος Υπουργός, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Δεν τα είπε ο κύριος Υπουργός, τα είπε ο κ. Καστανίδης. 
      Δεν πρέπει, λοιπόν, να ανοίξουμε τέτοιο ζήτημα κατάργησης της ιδιωτικής χρηματοδότησης, διότι αυτοί που έχουν δεσμούς με μεγάλα οικονομικά συμφέροντα θα συνεχίσουν υπογείως να έχουν την όποια βοήθεια είτε σε χρήμα είτε σε άλλα ανταλλάγματα, μέσα ενημέρωσης κ.λπ. και θα πληγούν εκείνες οι πολιτικές δυνάμεις, οι οποίες μαζεύουν από τον εργάτη 5 ευρώ για να τα βγάλουν πέρα. Μην ανοίγουμε τέτοιο ζήτημα ... 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σ’ αυτό υπάρχει λύση, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: … στο όνομα της αντιμετώπισης της διαπλοκής, διότι δεν αντιμετωπίζονται έτσι τα ζητήματα. Η διαπλοκή με πολλές μεθόδους μπορεί να ζει και να βασιλεύει όσο καλές διατάξεις και να βάλουμε στο Σύνταγμα. 
      Δεύτερη παρατήρηση: Για τα οικονομικά της Τοπικής Αυτοδιοίκησης. 
      Άκουσα το τι ειπώθηκε για τον κ. Κουκουλόπουλο. Δεν θέλω να το αμφισβητήσω. Ποιος είναι όμως, ο σχολιασμός ο δικός μας; Ότι από τα 9.000.000.000 ευρώ που παρακρατήθηκαν από το 1989, απ’ ό,τι φαίνεται, έγινε συμβιβασμός Κυβέρνησης και Κ.Ε.Δ.Κ.Ε. να περιοριστεί το ποσό αυτό στο 1.700. Από τα 9.000.000.000 πήγαμε στο 1.700 ...
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Πώς βρέθηκαν τα 9; Κανένας δεν τα είπε. 
      ΑΝΤΩΝΗΣ ΣΚΥΛΛΑΚΟΣ: Η Κ.Ε.Κ.Δ.Ε. ξαφνικά, ενώ διεκδικούσε πολύ περισσότερα χρήματα, άρχισε να εμφανίζει το 1.700. Είχε συστήσει και μια Επιτροπή η οποία θα μελετούσε το ζήτημα και δεν ξέρουμε και ποια είναι τα αποτελέσματα κι αν λειτούργησε αυτή η επιτροπή. 
      Αυτό είναι το πρώτο σχόλιο. Από τα 9.000.000.000, με τη συναίνεση και της Κ.Ε.Κ.Δ.Ε., κατέβηκε το ποσό στο 1.700. 
      Το δεύτερο είναι ότι δίνεται με ομόλογα –δεν ξέρω για πόσα χρόνια είναι τα ομόλογα- και παραπέμπεται ουσιαστικά στις επόμενες κυβερνήσεις. 
      Και το τρίτο που θέλω να σημειώσω είναι ότι σε σχέση με τον προϋπολογισμό τα χρήματα που δίνονται στην Τοπική και στη Νομαρχιακή Αυτοδιοίκηση είναι ελάχιστα. Συνυπολογισμένων και των ομολόγων είναι ελάχιστα. Άντε το 3% να γίνει 3,5% και το 0,4 να γίνει 0,45 μετά, αν προσθέσουμε την αποπληρωμή των ομολόγων, ενώ η απαίτηση των καιρών και της Αυτοδιοίκησης είναι για πολύ περισσότερα χρήματα. Υπάρχουν οι δικές μας προτάσεις για ποσοστά επί του προϋπολογισμού και πως πρέπει να αντιμετωπιστεί το ζήτημα. 
      Έρχομαι τώρα στο νομοσχέδιο. Και εμείς έχουμε δώσει από πολύ καιρό τη συναίνεσή μας στο να ερμηνευτεί αυθεντικά από τη Βουλή η διάταξη για τα λευκά. Έχουμε δώσει και εμείς τη συναίνεσή μας, όπως και άλλα κόμματα. Ο λόγος είναι ότι η απόφαση που βγήκε εμπεριέχει κάτι το μη λογικό, για να μην πω ότι υπάρχει και ένα είδος παραλογισμού σ’ αυτήν την απόφαση: Το λευκό να προσμετράται στα έγκυρα ψηφοδέλτια, γι’ αυτό και διεθνώς έχει απορριφθεί αυτή η λύση.
      Όμως, το κυριότερο για μας ήταν ότι τα ήδη υπάρχοντα καλπονοθευτικά συστήματα γίνονται ακόμα χειρότερα, όταν θα συνυπολογίζονται και τα λευκά. Ακραία περίπτωση είναι αυτή που έχει αναφερθεί που για τα μικρότερα κόμματα σημαίνει απώλειες εδρών, τις οποίες θα προσπορίζονται τα μεγαλύτερα κόμματα. Και μάλιστα, για κόμματα που οριακά μπαίνουν ή δεν μπαίνουν, μπορεί να αποτελέσει και αιτία –ανάλογα και με το ύψος των λευκών- να μην μπουν στη Βουλή γι’ αυτόν το λόγο. Και δεν μιλάω για το παρόν εκλογικό σύστημα, μιλώ γενικά για τα εκλογικά συστήματα που έχουμε δει κατά καιρούς. 
      Θα ήθελα να θίξω ένα θέμα σε σχέση με τα λευκά. Εδώ πέρα, ενώ συμφωνούμε για τη διάταξη, η αντιπαράθεση επικεντρώθηκε στο αν υπάρχει παρέμβαση στη δικαιοσύνη. Άκουσα και την πλευρά του ΠΑ.ΣΟ.Κ., άκουσα και τα επιχειρήματα της Νέας Δημοκρατίας. Το ΠΑ.ΣΟ.Κ. λέει ότι παρενέβητε για να βγει αυτή η απόφαση. Δεν γνωρίζω αν παρενέβησαν υπογείως. Η Νέα Δημοκρατία απαντάει «παρεμβαίνατε όχι μόνο υπογείως αλλά και δημοσίως, γιατί λέγατε αυτά όταν δεν σας άρεσαν οι αποφάσεις». 
      Γιατί τα λέω αυτά; Αυτά τα λέω γιατί χθες ήμουν στην τηλεόραση, στον «ΑΝΤΕΝΝΑ» και συζητούσαμε για μια σφυγμομέτρηση της κοινής γνώμης. Ερωτώνταν οι Έλληνες πολίτες αν υπάρχει διαπλοκή της πολιτικής εξουσίας με τη δικαιοσύνη. 
      Η απάντηση της σφυγμομέτρησης ήταν ότι 83% υπάρχει διαπλοκή. Δεν πάει να λέμε εμείς «φταίτε εσείς» ή «φταίνε οι άλλοι»! Η εντύπωση που έχει ο λαός –και όχι αδίκως- είναι ότι υπάρχει διαπλοκή πολιτικής και δικαιοσύνης, ότι, εν πάση περιπτώσει, δεν υπάρχει ανεξαρτησία ή αυτή είναι η ανεξαρτησία που έπρεπε στη δικαιοσύνη. 
      Για να σταματήσουμε, λοιπόν, αυτές τις κουβέντες, εδώ έχουμε αναθεώρηση του Συντάγματος. «Ιδού η Ρόδος, ιδού και το πήδημα». Αναθεωρήστε τη συγκεκριμένη διάταξη με βάση αυτά που λέγαμε εμείς, αλλά και άλλες δυνάμεις, όχι μόνο εμείς.  Και απευθύνομαι και στα δύο κόμματα. Όχι στην επιλογή της ηγεσίας της δικαιοσύνης που σημαίνει ουσιαστικά διορισμός. Την άκουσα την πρόταση του Αρχηγού σας και της παράταξής σας. Ουσιαστικά, πάμε πάλι για επιλογή. Από τους δέκα αρχαιότερους, επιλέγει τους αντιπροέδρους και από αυτούς τους αντιπροέδρους –πέντε, επτά, δεν ξέρω πόσοι είναι σε κάθε Ανώτατο Δικαστήριο- πάλι θα επιλέγει η κυβέρνηση ποιος θα είναι πρόεδρος στον Άρειο Πάγο ή στο Συμβούλιο της Επικρατείας. 
      Από το ΠΑ.ΣΟ.Κ., περιμένουμε. Δεν φαίνεται ότι έχει διαφοροποιηθεί το ΠΑ.ΣΟ.Κ. με βάση τις παλιές του εκτιμήσεις, ότι πρέπει να διορίζεται η ηγεσία της δικαιοσύνης. 
      Ας αφήσουμε, λοιπόν, τα επί μέρους –έτσι με τον αρεοπαγίτη, έτσι με τον Καραμανλή, αυτό κάνατε εσείς στο παρελθόν, κ.λπ.- και ας πάμε σε ένα ουσιαστικό βήμα, όσο είναι δυνατόν, για να αποδεσμευτεί η δικαιοσύνη και να εκλέγει αυτή την ηγεσία της. Όχι ότι θα λυθούν όλα τα ζητήματα, διότι υπάρχουν και άλλα ζητήματα, όπως αυτά με την εξέλιξη των δικαστών ή το αν θα φτάσει ο άλλος ή όχι να γίνει αρεοπαγίτης, που είναι πιο πολύπλοκο ζήτημα, αλλά ένα βήμα όμως μπορεί να γίνει με την αναθεώρηση του Συντάγματος.
      Έρχομαι στο ζήτημα του 42%. Εμείς λέμε ότι η μόνη σωστή λύση είναι η απλή αναλογική. Το 42% -και κάθε τέτοια παρόμοια παρέμβαση- ευνοεί πάντα αυτόν που το προτείνει και νιώθει ότι αδικείται ο έτερος πόλος του δικομματισμού. Εγώ θα συμφωνήσω με τον κ. Γεωργιάδη, όπως τα είπε καθαρά, ότι δηλαδή επιδίωξη της Νέας Δημοκρατίας είναι να μην επιτυγχάνονται μεταξύ του πρώτου και του δεύτερου γύρου συμμαχίες, που με το σημερινό συσχετισμό των δυνάμεων, με τα συγκεκριμένα κόμματα που υπάρχουν στον πολιτικό στίβο και με την πείρα του παρελθόντος, το ΠΑ.ΣΟ.Κ. πράγματι μπορεί πιο εύκολα να επιτύχει από ό,τι η Νέα Δημοκρατία. Αυτό θέλει να το σταματήσει η Νέα Δημοκρατία. 
      Αυτό ισχύει αν μιλάμε με ειλικρίνεια και ας αφήσουμε το κόστος των δύο Κυριακών και ας αφήσουμε και το επιχείρημα ότι είναι ισχυρός ο δήμος. Είτε με 42% βγει κάποιος είτε πάρει 25% και στο δεύτερο γύρο με συναλλαγή –να πω εγώ- βγαίνει δήμαρχος, 60% των εδρών θα τις έχει. Θα έχει υπαρκτή πλειοψηφία να κάνει ό,τι θέλει, θα είναι ισχυρός. 
      (Στο σημείο αυτό την Προεδρική Έδρα καταλαμβάνει ο Γ΄  Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Ας αφήσουμε, λοιπόν, αυτά τα επιχειρήματα.
      Η Νέα Δημοκρατία, λοιπόν, θέλει να εμποδίσει το ΠΑ.ΣΟ.Κ. να κάνει τις συμμαχίες του, το δε ΠΑ.ΣΟ.Κ. λέει «αφήστε με να κάνω εγώ τις συμμαχίες, μιας και εσείς δεν μπορείτε». Εκεί παίζεται το παιχνίδι. Άρα, είναι στα πλαίσια του δικομματισμού η αντιπαράθεση και όχι για να κάνουμε ένα σωστό εκλογικό σύστημα που είναι η απλή αναλογική για να σταματήσουν όλα αυτά ή να περιοριστούν όλα αυτά. Γιατί αυτά δεν σταματούν ποτέ. Και με την απλή αναλογική, πάλι μπορεί να έχουμε πονηριές και συμμαχίες κάτω από το τραπέζι κ.λπ. Πάλι μπορεί να υπάρχουν αυτά και με την απλή αναλογική.
      Έρχομαι τώρα στο ερώτημα που τίθεται ως επιχείρημα:«Είναι κακό πράγμα οι συμμαχίες και οι προγραμματικές συγκλίσεις και ποια είναι κακή και ποια είναι καλή συναλλαγή;». Για να δούμε ορισμένα ζητήματα. Δεν μιλάω για τις επιλογές που κάνει ένας υποψήφιος δήμαρχος που έχει αντίθεση με τον άλλο υποψήφιο δήμαρχο για το πού θα γίνει το ένα έργο, πού θα γίνει το τάδε κτήριο. Σε αυτό μπορεί να υπάρχουν διαφορές στα προγράμματα. Μιλάω για τις κεντρικές κατευθύνσεις, για το τι είδους Τοπική Αυτοδιοίκηση θέλουμε. Θα βάζει φόρους στους πολίτες πέρα από αυτούς που βάζει το κράτος; «Ναι» λέει η Νέα Δημοκρατία, «ναι» λέει το ΠΑ.ΣΟ.Κ..
      ΝΙΚΟΛΑΟΣ ΣΑΛΑΓΙΑΝΝΗΣ: «Όχι» λέει το ΠΑ.ΣΟ.Κ..
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      ΑΝΤΩΝΗΣ ΣΚΥΛΛΑΚΟΣ: Το λέει ο κ. Κουκουλόπουλος. Λένε ομόφωνα στην Κ.Ε.Δ.Κ.Ε., στα όργανα και στα συνέδρια να έχουν τη φορομπηχτική δυνατότητα, να έχουν δυνατότητα από το νόμο να βάζουν φόρους. Και βάζουν και πολλά τέλη.
      Δεύτερον, λογική της ανταποδοτικότητας. Τίποτα δωρεάν. Για όλα θα πληρώνεις. Όλο και προχωράει αυτή η λογική και σε δημάρχους που εκλέγονται από τη Νέα Δημοκρατία και σε δημάρχους του ΠΑ.ΣΟ.Κ. και σε δημάρχους του Συνασπισμού. Υπάρχει μια συνολική αντίληψη, υπάρχουν κάποια πλαίσια που καθορίζονται από το νόμο.
      Εργασιακές σχέσεις. Ανατροπή των εργασιακών σχέσεων μέσω των δήμων. Αυτή η πρακτική ακολουθήθηκε από όλες σχεδόν τις αρχές, όσες διαχειρίζονται την παρούσα κατάσταση στην Τοπική και στη Νομαρχιακή Αυτοδιοίκηση.
      Άρα, στα κεντρικά ζητήματα του τι είδους Τοπική Αυτοδιοίκηση θέλουμε, υπάρχει ήδη προγραμματική σύγκλιση, ανεξάρτητα από το αν κατεβαίνουν διαφορετικοί συνδυασμοί. Αυτή είναι η πραγματικότητα. Αυτό είναι που λέμε συγγένεια των κομμάτων. Τώρα πόσο μακρινή συγγένεια υπάρχει, αν  αυτά τα αρνητικά που σας είπα τα εφαρμόσει δήμαρχος πράσινος ή δήμαρχος γαλάζιος; Αν εφαρμόζουν την ίδια κατεύθυνση, δεν είναι συγγενείς δυνάμεις; Ή επειδή ο Συνασπισμός προέρχεται παραδοσιακά από την Αριστερά ή επειδή θεωρεί τον εαυτό του αριστερή δύναμη –ήταν κομμουνιστές παλιότερα, οι οποίοι τώρα είναι στο Συνασπισμό- αυτό τον κάνει να είναι πιο συγγενής με το ΠΑ.ΣΟ.Κ. από ότι είναι με τη Νέα Δημοκρατία; 
      Βασικό κριτήριο για μας είναι οι πολιτικοί άξονες, πώς τους εννοούν τα κόμματα. Άρα, λοιπόν, και το ζήτημα της συγγένειας δεν πρέπει να το βλέπουμε όπως πριν από δέκα, από είκοσι και από τριάντα χρόνια. Πρέπει, λοιπόν, να δούμε και από αυτήν τη σκοπιά το τι είδους συμμαχίες κάνουμε, με την έννοια του τι απομένει, αφού και προγραμματικές συγκλίσεις υπάρχουν ήδη και η συγγένεια έχει προχωρήσει σε πολύ μεγάλο βαθμό. Στην Ελλάδα επισήμως όχι τόσο πολύ, αλλά στη Γερμανία βλέπετε ότι σκοτώνονταν οι σοσιαλδημοκράτες με τους δεξιούς στην ίδια Κυβέρνηση. Θα έρθει και στην Ελλάδα αυτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς το ίδιο κάνατε με τη Νέα Δημοκρατία;
      ΑΝΤΩΝΗΣ ΣΚΥΛΛΑΚΟΣ: Θα πω και γι’ αυτό.
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε, κύριοι συνάδελφοι; Όταν δεν συμφωνείτε με τον ομιλούντα πάντοτε διακόπτετε. Αφήστε να πει και κάποιος την αλήθεια.
      ΑΝΤΩΝΗΣ ΣΚΥΛΛΑΚΟΣ: Υπάρχει, λοιπόν, ένα ζήτημα συναλλαγής για θέσεις και αξιώματα μεταξύ πρώτου και δεύτερου γύρου. Μην κοροϊδευόμαστε. Υπάρχει τέτοιο ζήτημα, όχι όμως χάρη των προγραμματικών συγκλίσεων και των συγγενειών. Υπάρχει γιατί θέλουν να είναι στα κέντρα εξουσίας και κλείνονται συμφωνίες του τύπου «έλα θα σε κάνω Πρόεδρο, έλα θα σε κάνω Αντιδήμαρχο, βγες με υποστήριξη για να κερδίσεις στο δεύτερο γύρο». Αυτά τα λέω για να βάζουμε τα πράγματα στη θέση τους.
      Γίνεται τώρα μια προσπάθεια για να μπούμε και εμείς στο ίδιο τσουβάλι αυτής της λογικής και αναφέρθηκε η Θεσσαλία. Ουσιαστικά μιλάνε μόνο για την Καρδίτσα, για μια πόλη στην Ελλάδα.
      Εγώ βάζω το εξής ερώτημα. Τι πρέπει να κάνει ένα κόμμα ή ένας συνδυασμός, όταν άλλοι συνδυασμοί λένε «εγώ δεν κατεβαίνω»; Πρέπει να μην κατεβούμε και εμείς; Πρέπει να μην κατεβάσουμε συνδυασμό; Βεβαίως, όμως, εν όψει και των προσεχών εκλογών, υπάρχει διεύρυνση τέτοιων προσφορών «ξέρεις, δεν θα κατεβάσω εγώ το συνδυασμό». Και υπάρχουν και από τις δύο πλευρές των μεγαλύτερων κομμάτων. Εμείς λέμε «όχι», εμείς λέμε καμία συζήτηση με τα κόμματα. Έχουμε διαφορετική φιλοσοφία, διαφορετική αντίληψη και δεν θέλουμε να γίνονται -επιτρέψτε μου την έκφραση- σπέκουλα «να, στην Καρδίτσα». Για αυτό, λοιπόν, στοπ σ’ αυτά τα πράγματα. Τα λέω αυτά για να ξεκαθαρίσουμε τη θέση μας.
      Η δική μας άποψη είναι καθαρή. Θέλουμε την απλή αναλογική και έμμεση εκλογή του δημάρχου. Είναι το πιο δίκαιο σύστημα. Θα παίρνει ο καθένας ό,τι του αναλογεί και έτσι ξεκαθαρίζει το τοπίο ποιος είναι με ποιον, ποιον δήμαρχο ψήφισες, ποιο είναι το πρόγραμμά σου κ.λπ.. Πάμε περισσότερο στα προγράμματα απ’ ό,τι στα πρόσωπα. Είναι αυτό ένα βήμα σημαντικό.
      Το τελευταίο είναι ότι δεν υπάρχει εκβιασμός σε μικρότερες δυνάμεις, που λέει, αν δεν έρθεις μαζί μας, δεν εκλέγεις ούτε έναν δημοτικό σύμβουλο. Αυτό είναι απαράδεκτο για τις μικρότερες πολιτικές δυνάμεις. Και μιλάω για πάρα πολλούς δήμους, ιδιαίτερα καποδιστριακούς, αλλά και για μικρότερους δήμους, που νιώθουν την πίεση ότι θα κατεβάσουν συνδυασμό, αλλά δεν θα βγάλουν κάποιον. Αυτή είναι απαράδεκτη κατάσταση. Εμείς επιμένουμε, λοιπόν, στην απλή αναλογική.
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν ξέρω αν ενόχλησε τον κ. Σκυλλάκο η αποκάλυψη ετερόκλητων συμμαχιών, που έγιναν στις προηγούμενες εκλογές για την Τοπική Αυτοδιοίκηση. Αλλά λυπάμαι που τον οδήγησε σε ανιστόρητες ταυτίσεις, σε ό,τι αφορά το ΠΑ.ΣΟ.Κ. και άλλες παρατάξεις για τον θεσμό της Τοπικής Αυτοδιοίκησης. Δεν ανταποκρίνεται η τοποθέτησή σας στο αίσθημα των αγωνιστών κομμουνιστών, που ξέρουν ότι το ΠΑ.ΣΟ.Κ. προώθησε αλλαγές στην Τοπική Αυτοδιοίκηση, που είχαν από την εποχή της Εθνικής Αντίστασης διακηρυχθεί. Δεν ξέρω τι λένε οι «κομμουνιστές της πολυθρόνας», αλλά οι αγωνιστές κομμουνιστές ξέρουν ότι το ΠΑ.ΣΟ.Κ. εξέφρασε τα οράματα γενιών της Εθνικής Αντίστασης για την Τοπική Αυτοδιοίκηση με όλες τις μεταρρυθμίσεις που έκανε.
      ΠΡΟΕΔΡΕΥΩΝ (Ιωάννης Τραγάκης): Με αυτές σας τις παρατηρήσεις θα εγερθεί προσωπικό θέμα  με τον κ. Σκυλλάκο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν εγείρεται προσωπικό θέμα -και ανησυχείτε- με τον κ. Σκυλλάκο. Αλλά, κύριε Πρόεδρε έχω δέκα λεπτά και όχι οκτώ λεπτά για να μιλήσω. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, παρακαλώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν εγείρουν τα λόγια μου, λοιπόν, προσωπικό θέμα, αλλά απαντώ για λογαριασμό του ΠΑΣΟΚ…
      ΑΝΤΩΝΗΣ ΣΚΥΛΛΑΚΟΣ: Τι σχέση έχει το ΠΑΣΟΚ με τους κομμουνιστές; Δεν το καταλαβαίνω. Δεν έχει καμία σχέση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό που σας είπα, κύριε Σκυλλάκο, ισχύει. 
      Πριν μπω στο νομοσχέδιο, κύριε Πρόεδρε, θέλω να αναφερθώ για λίγο σε προηγούμενη παρέμβαση του κ. Παυλόπουλου, σε ό,τι αφορά την αντιμετώπιση της κρίσης που προέκυψε από την κακοκαιρία. 
      Θα ήθελα, λοιπόν, να του πω «να μην ξύνεται στην γκλίτσα του τσοπάνη» ο κύριος Υπουργός.
      ΠΡΟΕΔΡΕΥΩΝ (Ιωάννης Τραγάκης): Είδες τι κάνουν οι πολλοί εναγκαλισμοί με τον Πρωθυπουργό; Οι πολλοί εναγκαλισμοί με τον Πρωθυπουργό και τα αποφθέγματα …
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν θέλω υποβολέα. Θέλω τον Πρόεδρο να με διευκολύνει τουλάχιστον, στην ομιλία μου.
      ΠΡΟΕΔΡΕΥΩΝ (Ιωάννης Τραγάκης): Ε, βέβαια, διευκόλυνση κάνω.
      ΚΩΝΣΤΑΝΤΙΝΟΣ ΓΕΙΤΟΝΑΣ: «Ο κόσμος το έχει τούμπανο και σεις κρυφό καμάρι» για το αλλαλούμ. Γιατί, παρά τις μεγάλες διαφημίσεις και τις διαβεβαιώσεις για πλήρη ετοιμότητα, παρά το ότι ο χιονιάς ήρθε με καθυστέρηση –ίσως εδώ κάνατε το λάθος, χαλαρώσατε- και ήρθε εξασθενημένος, τα προβλήματα είναι μεγάλα σε όλη την Ελλάδα. Και άκουσα προηγουμένως τον κ. Βουλγαράκη στις τηλεοράσεις, να λέει «τι να κάνουμε, ήταν ανθρώπινο λάθος, δύο νταλίκες έκοψαν την Ελλάδα στα δύο». Πού ήταν, λοιπόν, ο συντονισμός;
      Άλλωστε, κύριε Υπουργέ, όλο αυτό το μπαλάκι, το πινγκ-πονγκ των ευθυνών που παιζόταν από το πρωί μεταξύ των αρμόδιων παραγόντων, δείχνει πραγματικά έλλειψη συντονισμού και σε κεντρικό και σε περιφερειακό επίπεδο.
      Επομένως καλά θα κάνει η Κυβέρνηση, κύριε Υπουργέ, και δεδομένου ότι συνεχίζεται η κακοκαιρία, αντί να ωραιοποιεί καταστάσεις, αντί να συγκαλύπτει αδυναμίες, αντί να ετεροπροσδιορίζει και μεταθέτει τις ευθύνες, ακόμα και τώρα, την ύστατη ώρα, να διορθώσει τις αδυναμίες, να δει τα λάθη, έτσι ώστε να ελαχιστοποιήσει τις επιπτώσεις. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε ποιο μέρος είναι κλεισμένος ο δρόμος; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, αν θέλετε να το συζητήσουμε, ας μου δώσει χρόνο ο κύριος Πρόεδρος. Εγώ αναφέρθηκα στην παρέμβαση του κ. Παυλόπουλου. Λίγη αυτοκριτική, από σας τουλάχιστον, δεν βλάπτει. Έρχομαι στο νομοσχέδιο. Με τη νομοθετική της πρωτοβουλία η Κυβέρνηση επιβεβαιώνει, για μένα, ότι και σε σχέση με τους θεσμούς κινείται με κομματική υστεροβουλία. 
      Δείχνει πραγματικά κομματικό οπορτουνισμό. Η «θεσμοσέβεια» της Νέας Δημοκρατίας αποδεικνύεται φαρισαϊσμός. Στην πραγματικότητα παίζει με τους θεσμούς, παίζει εν ου παικτοίς. Και εμπαίζει και πολίτες και φορείς. 
      Κόπτεστε δήθεν για την Τοπική Αυτοδιοίκηση, για την προοπτική, θα έλεγα, γενικότερα της Αυτοδιοίκησης. Διαχρονικά σταθήκατε απέναντι σε όλες τις μεταρρυθμίσεις για τη Τοπική Αυτοδιοίκηση. Και όσον αφορά με όλες σας τις πολιτικές ουσιαστικά στοχεύετε σε κομματικό «καπέλωμα». Και όσον αφορά με το 42% που προβλέπετε στο νομοσχέδιο για την εκλογή δημάρχων και νομαρχών, στενεύετε τη νομιμοποιητική δημοκρατική βάση εκλογής τους. 
      Υπάρχει κάποιος σε αυτήν την Αίθουσα που πιστεύει ότι έτσι θα ενισχυθεί το κύρος των τοπικών εξουσιών; Ερωτώ; Υπάρχει κάποιος που να πιστεύει πως εμποδίζοντας την ευρύτερη συσπείρωση και συναίνεση στις τοπικές κοινωνίες θα πετύχουμε την απαραίτητη κινητοποίηση και αξιοποίηση μεγάλων δυνατοτήτων που έχουν οι τοπικές κοινωνίες; Είναι λάθος, κύριοι, αν πιστεύετε κάτι τέτοιο. Με πόλωση αντί για διεύρυνση, δεν θα πάμε μπροστά.
      Άκουσα προχθές τον κύριο Πρωθυπουργό να λέει ότι τον πρώτο λόγο έχουν οι τοπικές κοινωνίες. Η διγλωσσία στον έπακρο. Ουσιαστικά τον πρώτο λόγο στην Τοπική Αυτοδιοίκηση θέλετε να τον έχετε εσείς, το κόμμα σας. Επιχειρείτε μ’ αυτόν τον τρόπο κομματικά κέρδη. Κάνω εδώ μια παρένθεση για να πω ότι εμείς, στο ΠΑ.ΣΟ.Κ., ασφαλώς θα παλέψουμε και θα το πετύχουμε αυτό, να σας καταλήξει μπούμερανγκ αυτή η ρύθμιση. Αλλά δεν είναι εκεί το θέμα. Ανεξάρτητα από αυτό, είναι λυπηρό ότι δεν σας απασχολεί, αν ανεξάρτητα από κομματικά κέρδη, χαμένοι θα βγουν τελικά οι θεσμοί και οι τοπικές κοινωνίες. 
      Αλήθεια γιατί 42% και όχι 41% ή 43%; Δηλαδή πως βρήκατε το 42%, δι’ επιφοιτήσεως ή με κομματικές εξισώσεις; 
      Η Αντιπολίτευση είναι αντίθετη, όλα τα κόμματα. Η Κ.Ε.Δ.Κ.Ε., η Ε.Ν.Α.Ε., το απορρίπτουν. Πώς προχωράτε, λοιπόν με όλους εναντίον σας; Που είναι οι διακηρύξεις σας ότι τα εκλογικά συστήματα πρέπει να γίνονται με συναίνεση; Σας έχουμε ακούσει τόσα χρόνια να το λέτε. Και σε κάθε περίπτωση λέγατε ότι θα πρέπει τουλάχιστον όταν γίνονται αλλαγές στα εκλογικά συστήματα, να ισχύουν από τις μεθεπόμενες εκλογές. 
      Πώς εξάλλου ρυθμίζετε το θέμα αυτό μεμονωμένα, αποσπασματικά όταν είναι ανοικτό το θέμα και των νέων αυτοδιοικητικών κωδίκων; 
      Επικαλείστε ακόμα, συγκρίνοντας ανόμοια πράγματα, και λέτε γιατί όχι 42%; Αφού και κυβερνήσεις εκλέγονται με 42%! Τι πραγματικά σχέση έχει η κυβέρνηση μιας χώρας σ’ ένα αντιπροσωπευτικό κοινοβουλευτικό σύστημα με τη δεδηλωμένη, με το θεσμό της Τοπικής Αυτοδιοίκησης που είναι ένας θεσμός άμεσης δημοκρατίας και στον οποίο έχουμε μονοπρόσωπο όργανο νομάρχη ή δήμαρχο η θέση του οποίου δεν εξαρτάται από την πλειοψηφία του δημοτικού συμβουλίου; Εκλογομαγειρέματα κάνετε. Δείχνετε ηττοπάθεια ουσιαστικά γιατί φοβάστε κακά μαντάτα στις εκλογές. Αλλά εγώ θα προχωρούσα ακόμα παραπέρα, γιατί ακούστηκαν πολλά σε βάρος του ΠΑ.ΣΟ.Κ. από τον Κοινοβουλευτικό Εκπρόσωπο. Εγώ πιστεύω ότι είναι ίδιο της παράταξής σας και δεν αλλάζει -έχει δίκιο ο κόσμος που λέει ότι δεν αλλάζει η δεξιά- να αναζητείτε πάντα σωτηρία σε εκλογικούς νόμους που θα είναι στα μέτρα σας. 
      Με τις μεγάλες πρωτοβουλίες, κυρίες και κύριοι συνάδελφοι του ΠΑ.ΣΟ.Κ., έγιναν σπουδαία βήματα μπροστά. Άλλαξε η περιφερειακή και αυτοδιοικητική δομή της χώρας, ο χάρτης. Και το ποτάμι δεν γυρίζει πίσω. Οι τοπικοί και περιφερειακοί θεσμοί έχουν καταξιωθεί και πρέπει να τους δώσουμε καινούργιες δυνατότητες. Αν μη τι άλλο δεν πρέπει να αγνοείτε ότι σε μια εποχή κρίσης της αντιπροσωπευτικής πολιτικής από πιέσεις ανερχόμενων ιδιωτικών εξουσιών, η Τοπική Αυτοδιοίκηση, η αυτοδιοίκηση γενικότερα, αποτελεί ισχυρό αντίσωμα για τη δημοκρατία. Σε μια εποχή μάλιστα που η χώρα έχει ανάγκη από ένα νέο κύμα αποκέντρωσης, εσείς θέλετε την Αυτοδιοίκηση κομματικό υποχείριο. 
      Εμείς πιστεύουμε ότι σήμερα, πέρα από το δημοκρατικό, πρέπει να ενισχυθεί κατ’ εξοχήν ο αναπτυξιακός και κοινωνικός ρόλος της Αυτοδιοίκησης. Είναι, αν θέλετε, η «συμφέρουσα» επιλογή σε θέματα κοινωνικής και οικονομικής ανάπτυξης σε τοπικό επίπεδο. Όταν, λοιπόν, επιδιώκει η ίδια η Αυτοδιοίκηση –και μπορεί, προσθέτω εγώ- να ξεκλειδώσει την κοινωνική δυναμική, στις τοπικές κοινωνίες -απαραίτητη και καλοδεχούμενη- εσείς παίρνετε κομματικό κλειδί και την κλειδώνετε. Αντί να προχωρήσετε σε ενίσχυση της αυτοτέλειας, διεύρυνση των αρμοδιοτήτων, κατοχύρωση των πόρων, αντί να προσθέσουμε νέα εχέγγυα διαφάνειας και κοινωνικής λογοδοσίας, εσείς στενεύετε την κοινωνική βάση. Προσφέρετε κακή υπηρεσία. Γι’ αυτό είπα ότι παίζετε ανεπίτρεπτα με τους θεσμούς και πιστεύω ότι θα σας το καταλογίσουν οι τοπικές κοινωνίες.
      Δεν έχω χρόνο, για να μιλήσω για τα άλλα άρθρα.
      ΠΡΟΕΔΡΕΥΩΝ (Ιωάννης Τραγάκης): Δεν έχετε, δυστυχώς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε. Δικαιούμαι δέκα λεπτά και πρέπει να ξέρετε τον Κανονισμό. Δεν έχω οκτώ λεπτά. Έχω δέκα λεπτά.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, διακόπτω το χρόνο σας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό σας είπα.
      ΠΡΟΕΔΡΕΥΩΝ (Ιωάννης Τραγάκης): Διέκοψα το χρόνο σας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, δεν διακόπτετε το χρόνο.
      ΠΡΟΕΔΡΕΥΩΝ (Ιωάννης Τραγάκης): Τον σταμάτησα, για να κάνω την εξής διευκρίνιση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαρίστως. «Κρατάτε το χρόνο μου» θέλετε να πείτε, καλώς.
      ΠΡΟΕΔΡΕΥΩΝ (Ιωάννης Τραγάκης): Ναι, διέκοψα το χρόνο σας.
      Επειδή, λοιπόν, έχετε διατελέσει Πρόεδρος εδώ και γνωρίζετε, γνωρίζετε κάλλιον εμού ότι έχει εξ αρχής συμφωνηθεί να υπάρξουν για όλους τους ομιλητές τα οκτώ λεπτά με κάποια ανοχή. Και συνήθως γνωρίζετε πάρα πολύ καλά, διότι συνήθως είστε εγγεγραμμένος σ’ όλα τα νομοσχέδια, ότι τα οκτώ λεπτά είναι πάντα δέκα για σας. Μ’ αυτόν τον τρόπο, όμως, θα με υποχρεώσετε στα δέκα λεπτά ακριβώς να σας κόψω το χρόνο. 
      Συνεχίστε, λοιπόν, τώρα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, εγώ απειλές δεν δέχομαι. Εάν εσείς αγνοήσατε τον Κανονισμό και σας τον υπενθύμισα, δεν πρέπει να ενοχλείστε σε προσωπικό επίπεδο. Ο Κανονισμός είναι σαφής. Οι έξι πρώτοι μιλούν οκτώ λεπτά και για τους άλλους ομιλητές ο χρόνος είναι δέκα λεπτά, ανεξαρτήτως συμφωνιών, που μπορεί να γίνονται για παράταση του χρόνου ή για σμίκρυνση του χρόνου. 
      Επομένως μην ενοχλείστε προσωπικά και μη με απειλείτε. Δεν θα με φιμώσετε. Σας παρακαλώ. Και οφείλετε και σεις στους ομιλητές τον απαραίτητο  αντίστοιχο σεβασμό, τον οποίο τουλάχιστον εγώ τον δείχνω στο Προεδρείο. Είστε –λυπάμαι που το λέω- ο μόνος Προεδρεύων, ο οποίος δημιουργεί με όλους τους Βουλευτές της παράταξής μου προβλήματα. 
      ΠΡΟΕΔΡΕΥΩΝ (Ιωάννης Τραγάκης): Κάνετε λάθος. 
      Ο χρόνος σας τελείωσε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εν πάση περιπτώσει, δεν προτίθεμαι να αντιδικήσω. Θα κλείσω, κύριε Πρόεδρε. 
      Εκείνο που θέλω να πω, κύριοι συνάδελφοι της Νέας Δημοκρατίας, και κύριοι της Κυβέρνησης είναι το εξής. Δεν είναι μόνο οι αποτυχημένες πολιτικές σας, που δημιουργούν προβλήματα στη χώρα και στους πολίτες. Αποδεικνύεστε και «μοιραίοι» για τους θεσμούς. Πιστεύω ότι και γι’ αυτό θα πάρετε ηχηρή απάντηση στις εκλογές του Οκτωβρίου. Περισσότερα θα πούμε στα άρθρα. 
      Κύριε Πρόεδρε, δώσατε απόψε δείγμα μεροληπτικής προεδρίας. Λυπάμαι που το λέω. 
      ΠΡΟΕΔΡΕΥΩΝ (Ιωάννης Τραγάκης): Μην το συνεχίζετε το θέμα. Μη γυρίσετε στο μικρόφωνο και μη το συνεχίζετε. 
      Κύριε Υφυπουργέ, ζητήσατε να κάνετε μια παρέμβαση. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να διευκρινίσω μερικά θέματα και, αν προλάβω, θα πω και δυο πράγματα για το 42%. 
      Ειπώθηκε εδώ, ιδίως από το Κομμουνιστικό Κόμμα, ότι τα υπεξαιρεθέντα χρήματα των προηγουμένων ετών είναι 9.000 εκατομμύρια ευρώ. Δεν είναι. Είναι πολύ απλός ο υπολογισμός και δεν υπάρχει πολιτική συμφωνία. Η γλώσσα των αριθμών είναι αμείλικτη. Τα 2/3 του 20% του φόρου εισοδήματος φυσικών προσώπων είναι οι Κ.Α.Π.. Δεν δίνονταν οι Κ.Α.Π.. Το πόση ήταν η διαφορά βγαίνει κάθε χρόνο. Ήταν 1.700 εκατομμύρια και με την επιπλέον καταβολή των δυο ετών, του 2004 και του 2005, απέμεινε χρέος που ανέρχεται στα 1.400 εκατομμύρια.
      Κάποιοι συνάδελφοι, από την πλευρά του ΠΑ.ΣΟ.Κ., είπαν ότι αυτά έπρεπε να δοθούν σ’ ένα χρόνο αυτόματα. Αυτά δηλαδή που παρακρατούσαν οι κυβερνήσεις του ΠΑ.ΣΟ.Κ. επί οκτώ χρόνια, η Κυβέρνηση της Νέας Δημοκρατίας έπρεπε να τα αποδώσει σ’ ένα χρόνο. Και διαρρηγνύουν τα ιμάτια τους, γιατί δεν γίνεται έτσι και γιατί γίνεται με ομόλογα, τα οποία δεν προεξοφλούνται, λες και δεν ξέρουν ότι η προεξόφληση των ομολόγων προστίθεται στο δημόσιο χρέος. Αν ήταν δυνατή η προεξόφληση, τα υπεξαιρεθέντα επί σειρά ετών θα τα έπαιρνε ο δήμαρχος σε μια χρονιά και μετά θα είχε να αποπληρώσει αυτά που θα είχε πάρει;
      Το ποια συμπεριφορά επεφύλασσαν στην Τοπική Αυτοδιοίκηση, επειδή ο συνάδελφος κ. Καΐσερλης είπε, ακόμα και για τη Ρόδο, που ήταν το θέμα της Συνόδου Κορυφής με τις δημοτικές επιχειρήσεις που είχε γίνει τότε, ακόμα δεν έχει λυθεί, ακόμα δεν μπορεί να λυθεί. Να σας αναφέρω ένα παράδειγμα σοβαρής πολιτικής για το Δήμο Ρόδου, από τον οποίο προέρχεστε, κύριοι συνάδελφοι. 
      Ακούστηκαν διάφορα τρελά πράγματα, ότι στον Κώδικα βάζουμε τη δεύτερη εκλογή τον Νοέμβριο, πιθανόν για να μειώσουμε τον εορτασμό της «17ης Νοέμβρη». Αναζήτησα και ανακάλυψα ότι το 2030, τότε μόνο η 3η Νοεμβρίου είναι Κυριακή. Αυτό σημαίνει ότι εκλογές θα έχουμε στις 10 Νοεμβρίου και οι επαναληπτικές θα συμπέσουν στις 17 Νοεμβρίου 2030 για τη δεύτερη Κυριακή.
      ΚΩΝΣΤΑΝΤΙΝΟΣ ΚΑΐΣΕΡΛΗΣ: Ποιος ζει, ποιος πεθαίνει!
      ΠΡΟΕΔΡΕΥΩΝ (Ιωάννης Τραγάκης):  Στο 2030 φθάσαμε; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Το 2030 θα συμβεί αυτό, που η εισηγήτρια του Κομμουνιστικού Κόμματος μας καταλόγισε ότι πάμε να μειώσουμε την αξία της «17ης Νοεμβρίου». 
      Ειπώθηκε από τον τέως Αντιπρόεδρο της Βουλής να μην «ξυστούμε στην γκλίτσα του τσομπάνη», όσον αφορά τα προβλήματα που προέκυψαν από τα καιρικά φαινόμενα και τον τρόπο που αντιμετωπίζονται. Αυτήν την στιγμή δεν υπάρχει κλεισμένος δρόμος. Υπάρχουν μόνο οι νταλίκες, οι οποίες σταμάτησαν, διότι η απόφαση που πάρθηκε είναι από τις 6 το απόγευμα μέχρι τις 6 το πρωί να απαγορευτεί η κίνηση των συρομένων οχημάτων. Και τον ρωτώ: Είχαμε ξαναδεί τα προηγούμενα χρόνια, όσοι περνάμε τις εθνικές οδούς τα γκρέϊντερ με αναμμένα τα φώτα έτοιμα, επάνω στις γέφυρες τα περιπολικά της Αστυνομίας. Βγήκε νομάρχης υποστηριζόμενος από το ΠΑ.ΣΟ.Κ. και είπε ότι «δεν μας έδωσε η Κυβέρνηση αλάτι», όταν έχει πάρει 25% επιπλέον χρήματα για λειτουργικά έξοδα, όταν για πρώτη φορά έχει χρήματα για επενδύσεις, για συντήρηση του οδικού δικτύου. Ζητούσε να του πάει η Κυβέρνηση -στην τηλεόραση πριν από λίγη ώρα, σύμφωνα με πληροφορίες μας- το αλάτι. Και το αλάτι υπήρχε. Επαναλαμβάνω, το αλάτι υπήρχε. Όλοι είχαν προμηθευτεί τις ποσότητες που έπρεπε, εγκαίρως. Από εκεί και πέρα, αν ο κ. Μίχας δεν είχε αλάτι και είπε ότι αναγκάστηκε να το πάρει μόνος του, δηλαδή η Κυβέρνηση πρέπει να φροντίσει και το κόστος των 6.000 ευρώ, όταν η Νομαρχιακή Αυτοδιοίκηση έχει πλέον όλα αυτά τα έσοδα. 
      ΕΜΜΑΝΟΥΗΛ ΟΘΩΝΑΣ: Ο Μίχας, το αλάτι το βρίσκει στο σούπερ μάρκετ!
      ΠΡΟΕΔΡΕΥΩΝ (Ιωάννης Τραγάκης):  Ακούσατε τι είπε ο κ. Όθωνας; Ότι ο Μίχας το αλάτι το βρίσκει στο σούπερ μάρκετ. Αφού γυρίζει στα σούπερ μάρκετ, το βρίσκει! 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτήν τη στιγμή, παρ’ όλη την κακοκαιρία που μαίνεται, είμαστε υπερήφανοι που το κύριο οδικό δίκτυο είναι ανοικτό χάρη στις υπεράνθρωπες προσπάθειες και της Τοπικής Αυτοδιοίκησης και της Νομαρχιακής Αυτοδιοίκησης. Η κορυφή του Πηλίου έχει δυο μέτρα χιόνι, περνάς από εκεί και πηγαίνεις στα χωριά. Πότε ξανάγιναν αυτά, κύριε Πρόεδρε; 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Παπαδόπουλος έχει το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, κατ’ αρχάς, θέλω να ξεκαθαρίσω ότι εγώ δεν θα ψηφίσω αυτό το άρθρο για την αύξηση των θέσεων στα κόμματα, «απεσπασμένων» -σε εισαγωγικά φυσικά- γιατί δεν νοείται απόσπαση, αφού σε ενώσεις προσώπων οι αποσπάσεις γίνονται ανάμεσα στις δημόσιες υπηρεσίες. Αλλά δεν είναι αυτός ο λόγος. Ο λόγος είναι άλλος. Τα είπα στην επιτροπή και θέλω να τα επαναλάβω και τώρα.
      Για το 42% θα ήθελα να κάνω μία παρατήρηση και να μην επαναλάβω τίποτε από αυτά τα οποία έχουν ειπωθεί. Είναι πολιτικό λάθος για το θεσμό αυτό. Σταματώ εδώ. Πρέπει να υπάρχει ευρύτατη νομιμοποίηση. Δεν τη σεβαστήκατε, για λόγους επιδιώξεων, που είναι και επισφαλείς, γιατί τα «έρημα» τα εκλογικά συστήματα έχουν ένα πρόβλημα, δεν αναγράφουν τον τίτλο του κόμματος για το οποίο ενδεχομένως να συγκροτούνται. Έχουμε στην ελληνική πολιτική ιστορία, πλην της εποχής του εκλογικού νόμου του Τάκου Μακρή, αντιστροφή από το επιδιωκόμενο αποτέλεσμα.
      Εκείνο, όμως, που μου κάνει εντύπωση, έχει να κάνει με μία μονοτονία, την οποία δεν πιστεύετε και εσείς σε σχέση με τη ratio, την αιτιολογία της θέσπισης αυτής της διατάξεως του 42%, που είναι ένα τέχνασμα με το οποίο νομίζει η Νέα Δημοκρατία ότι θα έχει κάποια οφέλη στις δημοτικές εκλογές, για να αποφευχθούν οι συναλλαγές.
      Κύριοι συνάδελφοι, πρέπει να ομολογήσουμε ότι τα τελευταία χρόνια με ευθύνη των κυβερνήσεων του ΠΑ.ΣΟ.Κ. και της Νέας Δημοκρατίας, ιδιαίτερα μετά τη θέσπιση του πρόσφατου νόμου από την Κυβέρνηση της Νέας Δημοκρατίας, έχουν αυξηθεί σε απαράδεκτο βαθμό οι έμμισθες θέσεις των δημοτικών συμβούλων. Με την απαράδεκτη αύξηση των θέσεων, σε βαθμό ο οποίος έχει παγκόσμια πρωτοτυπία, των αντινομαρχών, των αντιδημάρχων, καθιερώθηκε για πρώτη φορά να έχουν και ένα σοβαρό επιμίσθιο οι πρόεδροι των δημοτικών συμβουλίων, οι πρόεδροι των νομικών προσώπων και βεβαίως οι πρόεδροι των δημοτικών επιχειρήσεων.
      Το συμπέρασμα είναι ότι όλοι οι δημοτικοί σύμβουλοι της πλειοψηφούσας παράταξης είναι έμμισθοι. Παλαιότερα θα υπενθυμίσω ότι ήταν τιμητικά και άμισθα και βεβαίως δεν ήταν τόσο μεγάλος ο αριθμός. Είναι ένα γιγάντιο λάθος. Είναι μία διαλυτική για το θεσμό της Αυτοδιοίκησης επιλογή. Και το βλέπουμε τώρα, εάν θέλουμε να μιλούμε για συναλλαγές, που στη συγκρότηση των δημοτικών συμβουλίων των υποψηφίων δημάρχων κεντρικό θέμα διαπραγμάτευσης δεν είναι ένα πρόγραμμα, το οποίο από κοινού θα πιστέψουν, θα καταγράψουν, θα υπερασπίσουν και θα τους ενώσει στη συγκρότηση ενός ψηφοδελτίου για την ανάπτυξη της πόλης, αλλά είναι η κατανομή και οι υποσχέσεις για τις πλέον ελκυστικές σχέσεις αντινομαρχών ή προέδρων νομικών προσώπων. Και όταν γίνονται οι εκλογές και εκλέγονται οι δήμαρχοι, συνεχώς είναι υπό εκβιασμό και όταν δεν τους γίνονται τα χατίρια, ανεξαρτητοποιούνται είτε εκβιάζονται.
      Αυτό, όμως, το λέω, γιατί είναι διαλυτικό για την Τοπική Αυτοδιοίκηση. Είναι ντροπή. Αυτόν τον εκχυδαϊσμό, ο οποίος μέρα με την ημέρα γιγαντώνεται, θα τον πληρώσει αυστηρότατα ο θεσμός. Και αντί να ασχοληθείτε με αυτό το θέμα, έρχεστε, δήθεν, και επικαλείστε συναλλαγές, τις οποίες πρώτοι διδάξατε κατά διάρκεια των νομαρχιακών και δημοτικών εκλογών.
      Τώρα θέλω την προσοχή σας, κύριε Υπουργέ, για ένα αυστηρά νομικό θέμα. Θέλω να σας κάνω μία συγκεκριμένη πρόταση και να παρακολουθήσετε το συλλογισμό, τον οποίο ανέπτυξα στην επιτροπή. Κατ’ αρχάς, φέρνετε ένα ερμηνευτικό νόμο. Και σας το λέει με πολύ κομψό τρόπο η έκθεση του Επιστημονικού Συμβουλίου της Βουλής, η οποία δεν ξέρω γιατί δεν ολοκλήρωσε την σκέψη της. Κακώς δεν το έκανε. Ερμηνευτικοί νόμοι ή αυθεντικές ερμηνείες σε διατάξεις νόμων γίνονται όταν η διάταξη είναι ασαφής ή δημιουργεί προβλήματα ερμηνευτικά. Η διάταξη του ν. 231/2004 ήταν σαφέστατη, γάργαρη, αποκρυσταλλωμένη. 
      Τι έγινε;
      Ήρθε η απόφαση 12/2005 του Ανωτάτου Ειδικού Δικαστηρίου, το οποίο έκρινε ότι η προσμέτρηση των λευκών ψηφοδελτίων στα έγκυρα είναι αντισυνταγματική. Αυτό το καθόρισε το ανώτατο δικαστήριο της χώρας με αυτήν την ερμηνευτική διάταξη. 
      Αίρεται η αντισυνταγματικότητα; Προφανώς όχι. Είναι σαφές «όχι» και δεν νομίζω να υπάρχει κάποιος του νηπιαγωγείου, σήμερα στη χώρα, μέχρι και του ανώτατου καθηγητή πανεπιστημίου του Χάρβαρντ να πει ότι αίρεται η αντισυνταγματικότητα. Είναι εν ισχύ, με αυτό το καταφύγιο, επιτρέψτε μου να πω, το οποίο είναι περίεργο. Θα τρίζουν τα κόκαλα του Ραχτιβάν και του Μιχαλακόπουλου για το πώς νομοθετούμε στη χώρα μας, ότι επικαλούμεθα ερμηνευτικό νόμο για  να ανατρέψουμε αντισυνταγματική διάταξη. 
      Λέτε ότι έχει πολιτική σημασία. Ωραία, να μείνουμε με την πολιτική σημασία. Αυτή, όμως, έπρεπε να κριθεί ή να τη σκεφτούν κάποιοι πριν.
      Τώρα να έρθουμε στο πρακτικό αποτέλεσμα. Θα πάνε κάποιοι δήμοι –και θα είναι πολλοί ενδεχομένως- στο δεύτερο γύρο, γιατί δεν θα πιάσουν το 42%. Ξέρετε τι θα συμβεί εκεί; Υποθετικό το σενάριο ως προς το ποσοστό, όχι ως προς την πραγματικότητα. Θα έχουμε έναν ο οποίος παίρνει 48%, έναν ο οποίος παίρνει 49% και μένουν τρεις ποσοστιαίες μονάδες, οι οποίες είναι τα λευκά. Σύμφωνα με την εν ισχύ -που δεν ανατρέπεται απόφαση του Ανωτάτου Ειδικού Δικαστηρίου περί  αντισυνταγματικότητας- δεν εκλέγεται κανένας στο δεύτερο γύρο, διότι δεν πήρε το «50% συν 1%», όπως προβλέπει η νομοθεσία. 
      Προκειμένου να μην έχουμε τέτοιες περιπέτειες, προκειμένου να νομοθετούμε σωστά και προκειμένου να μην κάνετε εκ των υστέρων αυθεντικές ερμηνείες αναποτελεσματικές σαν αυτές, τις οποίες σήμερα ψηφίζουμε θεωρητικώς και μόνο, νομίζω ότι πρέπει μέχρι αύριο να φέρετε μία διάταξη –δεν έχω πρόχειρη τη διατύπωση- για να μη γεμίσουν τα δικαστήρια με προσφυγές μετά τις δημοτικές εκλογές. Φέρτε μια διάταξη που να λέει «εκείνος, ο οποίος παίρνει τις περισσότερες ψήφους». Βρείτε τη διάταξη, η οποία είναι η προσήκουσα. 
      Θέλω, όμως, να σας πω και κάτι άλλο σε σχέση με τα λευκά ψηφοδέλτια που προσμετρούνται. Δεν ήταν σωστή η απόφαση του Ανωτάτου Ειδικού Δικαστηρίου. Έκρινε, όμως, και πρέπει αυτό να το σεβόμαστε. 
      Πρέπει, κύριε Υφυπουργέ, να τα λέμε πολιτικά εδώ. Είστε εκτεθειμένοι, όχι γιατί ενδεχομένως όπως λέτε παρενέβησαν υπέρ της μιας ή της άλλης. Εγώ δεν το ξέρω αυτό και δεν μπορώ να πω ότι εσείς κάνατε παρέμβαση στη δικαιοσύνη. Υπάρχουν, όμως, σημεία για τα οποία δεν πρέπει, όπως έκανε ο φίλος και αγαπητός Υπουργός Εσωτερικών εδώ, να διακηρύττετε ότι δεν γίνονται παρεμβάσεις στη δικαιοσύνη.
      Ο τρόπος συγκρότησης του Ανωτάτου Ειδικού Δικαστηρίου είναι ένα θέμα γκρίζο. 
      Εν πάση περιπτώσει, αυτό το θέμα -και αυτό φαντάζομαι θα γίνει- μπορεί να εκκαθαριστεί μόνο με την Αναθεώρηση του Συντάγματος. Ως τότε τουλάχιστον λύστε πρακτικά προβλήματα μέχρι τις δημοτικές εκλογές. Στις βουλευτικές εκλογές φοβούμαι ότι θα έχουμε γιγάντιο πρόβλημα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μία διευκρίνιση να κάνω σ’ αυτά που είπε ο κύριος συνάδελφος.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, ειδικά για τις δημοτικές και νομαρχιακές εκλογές το Συμβούλιο της Επικρατείας είναι αυτό το οποίο αποφαίνεται. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Ακόμα χειρότερα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σύμφωνα δε με πάγια νομολογία, που έχει εκδοθεί, δεν συμπίπτει η άποψη του Συμβουλίου της Επικρατείας με την απόφαση 12/2005.
      Άρα, λοιπόν, τέτοιος κίνδυνος για τις δημοτικές και νομαρχιακές εκλογές δεν υπάρχει.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριε Υπουργέ, δεν είναι ισχυρισμός αυτός. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Επίσης τις ίδιες συνταγματικές διατάξεις στην απόφαση 12/2005 επικαλείται και η πλειοψηφία του ενός και η μειοψηφία. Ακριβώς, εάν πάρετε το σκεπτικό, τις ίδιες συνταγματικές διατάξεις επικαλούνται και οι δύο. 
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριε Πρόεδρε, μπορώ να έχω το λόγο ένα λεπτό γι’ αυτό το θέμα, αν επιτρέπετε;
      ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε Παπαδόπουλε. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Νομίζω ότι είναι λάθος ο ισχυρισμός, κύριε Υφυπουργέ, διότι μιλάμε για απόφαση του Ανωτάτου Ειδικού Δικαστηρίου και όχι του Συμβουλίου της Επικρατείας. Είναι ανώτερο και μάλιστα αποφασίζει. Είναι μια μορφή συνταγματικού δικαστηρίου, όταν πρόκειται να κρίνονται ζητήματα συνταγματικότητος και δεν ισχύει, κύριε Μαυρίκα, αυτό το πράγμα. Είναι λάθος. Δείτε και την εισηγητική έκθεση του Επιστημονικού Συμβουλίου της Βουλής που λέει ότι σε θέματα που αφορούν μάλιστα ad hoc ζητήματα, αν είναι συνταγματικά ή όχι ή προσμετρώνται τα λευκά ψηφοδέλτια ή όχι, ισχύουν το ίδιο, έχουν την ίδια ισχύ με ό,τι ισχύει και στις βουλευτικές εκλογές και στις δημοτικές και στις νομαρχιακές εκλογές. Νομίζω -και επαναλαμβάνω και κλείνω- ότι πρέπει να μελετήσετε την πρότασή μου της αναδιατύπωσης, για να γλιτώσουμε τουλάχιστον τις νομαρχιακές εκλογές. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Μα, είναι το εκλογοδικείο. 
       ΠΡΟΕΔΡΕΥΩΝ (Ιωάννης Τραγάκης): Ωραία. Να το κλείσουμε το θέμα.  Το λόγο έχει ο συνάδελφος κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, τι δυστυχία για τους σοσιαλιστές! Είναι γενναίοι, μεγαλόψυχοι στην Αντιπολίτευση. Στην κυβέρνηση όλα τα συνθήματα, τα οποία χρησιμοποιούνται για να κατακτηθεί η εξουσία, λησμονούνται. Κάνω αυτό το σχόλιο με αφορμή τα επιχειρήματα που ακούσαμε απόψε για το επίδομα θέρμανσης. Ευαισθησία κοινωνική, αναλγησία από την πλευρά τη δική μας, που δεν σπεύδουμε να υιοθετήσουμε και να υλοποιήσουμε αυτό το αίτημα!
      Έχετε λησμονήσει, κυρίες και κύριοι συνάδελφοι. Αγροτική: Σας είπε τα στοιχεία ο κ. Δούκας: 4.000.000.000 ευρώ καλύπτουμε και πρέπει να καλύψουμε. ΟΣΕ: 5.000.000.000 ευρώ. Ολυμπιακή: 4.500.000.000 ευρώ και ουκ έστιν αριθμός. Αν δεν πληρώναμε όλα αυτά, όχι μόνο για επίδομα θέρμανσης θα έφτανε, αλλά και για πολλά άλλα. Εσείς οι σοσιαλιστές, οι οποίοι υποτίθεται ότι μάχεστε υπέρ των λαϊκών συμφερόντων, σήμερα μας έχετε εγκαταλείψει τους μισθούς των 560 ευρώ, τις συντάξεις των 400 ευρώ, τις συντάξεις των 350 ευρώ. Αυτά είναι τα επιτεύγματα του σοσιαλισμού. Αυτόν τον πλούτο δημιουργήσατε για τους ασθενείς, για τους πάσχοντες, για τις κοινωνικές δυνάμεις που έχουν ανάγκη τη συνδρομή του κράτους, που έχουν την ανάγκη της θεσμικής παρέμβασης του κράτους στην οικονομία, για να βελτιωθεί η θέση τους. Αυτόν το σοσιαλισμό πιστεύατε, το σοσιαλισμό της οικονομικής ολιγαρχίας, των ολίγων, των ολίγων συμφερόντων που δομήθηκαν μέσα σε αυτήν την κοινωνία και τα πληρώσαμε και τα πληρώνουμε και θα τα πληρώνουν και οι επόμενες γενιές. 
      Θα πληρώνουμε, λοιπόν, τη διαπλοκή, θα πληρώνουμε τη διαφθορά, θα πληρώνουμε αυτούς που ευνοήσατε. Καταλάβετέ το. Πάει πολύ να έρχεστε τώρα να μας ζητάτε το λόγο. Πώς να το κάνουμε; Βιάζεστε να υπάρξει λήθη, να λησμονήσουμε τι κάνατε. Βιάζεστε. Δεν γίνεται και σας το λέμε με πολλή αγάπη, γιατί θα έπρεπε μετά από τόσα χρόνια διακυβέρνησης της χώρας να είστε –δεν θα έλεγα πιο σεμνοί, δεν μου επιτρέπεται εμένα να σας κάνω τέτοιες υποδείξεις- πιο προσεκτικοί στην επιχειρηματολογία σας. Πώς να το κάνουμε; Δυόμισι δεκαετίες στην κυβέρνηση και έρχεστε και τα λέτε αυτά σε εμάς τώρα; Δεν γίνεται. 
      Μας μιλάτε για κομματικοποίηση με το συγκεκριμένο νομοσχέδιο στην Τοπική Αυτοδιοίκηση. Να σας παραθέσω ένα παράδειγμα από την εκλογική μου περιφέρεια. Ο κομματικός σας περιφερειάρχης σε δήμαρχο της βόρειας Κυνουρίας της Νέας Δημοκρατίας τότε, ο κ. Δαλιάνης, δεν ενέκρινε την ένταξη της μελέτης για την αποχέτευση και το βιολογικό καθαρισμό του Άστρους. Γίνονται οι εκλογές, χάνει ο δήμαρχος της Νέας Δημοκρατίας, εκλέγεται δήμαρχος που ανήκει στην παράταξή σας και σπεύδει ο κομματικός περιφερειάρχης να εγκρίνει, κύριε Υπουργέ, την ίδια μελέτη. Αυτομάτως η μελέτη έγινε καλή! Γίνονται οι εκλογές, φεύγει ο περιφερειάρχης και έρχεται η Νέα Δημοκρατία, αυτή που πάτε να κατηγορήσετε για κομματικοποίηση της Δημόσιας Διοίκησης και την εγκρίνει και χρηματοδοτεί τη μελέτη και την εντάσσει στο συγκεκριμένο μέτρο και σήμερα θα γίνει το έργο! Είναι ένα από τα παραδείγματα. 
      Μας μιλάτε για κομματικοποίηση. Πρώτοι δεν κάνατε επιτροπή εκλογών για τις δημοτικές εκλογές; Έφυγε ο εκλεκτός κ. Παπαδόπουλος, που έχει και την ευθύνη στο κόμμα σας. Ποιοι είναι εκείνοι, λοιπόν, που σπεύδουν να κομματικοποιήσουν την Τοπική Αυτοδιοίκηση; Εμείς ή εσείς που έρχεστε εκ των υστέρων, να τα πείτε με τη γνωστή άνεση; Θέλετε να γυρίσω πίσω, να σας θυμίσω ότι οι σφραγίδες της Κεντρικής Ένωσης Δήμων και Κοινοτήτων και άλλων δήμων ήταν παλιά σφραγίδες, που έμπαιναν σε πάσης φύσεως πολιτικά και κομματικά ψηφίσματα; Να σας θυμίσω ότι σήμερα απελευθερώσαμε την Τοπική Αυτοδιοίκηση από την κομματική εξάρτηση με τον «Θησέα». Στην εκλογική μου περιφέρεια ουδείς δήμαρχος διαμαρτυρήθηκε για τον «ΘΗΣΕΑ», γιατί υπάρχει δίκαιο και αντικειμενικότης. Δεν υπάρχει ο κομματικός νομάρχης, ο κομματικός Υπουργός, ο κομματικός περιφερειάρχης. Αυτή είναι η πρόοδος με τη Νέα Δημοκρατία. Απελευθερώνουμε την Αυτοδιοίκηση, απελευθερώνουμε τις ζωντανές και δημιουργικές δυνάμεις του τόπου. Αυτό δεν θέλετε να το καταλάβετε. 
      Αφήσατε υπαινιγμούς για τον έλεγχο της δικαιοσύνης από εμάς. Είπαν, κύριε Υπουργέ, ότι θα έπρεπε να προφθάσουμε την απόφαση του δικαστηρίου για τα περιβόητα λευκά ψηφοδέλτια. Ξέρετε γιατί το λέτε; Γιατί απλούστατα από εκεί ζημιωθήκατε κατά μία έδρα. Και ενδεχομένως δεν θα μας έκαναν κριτική, αν είχαμε παρέμβει, γιατί το ΠΑ.ΣΟ.Κ. έχει επιλεκτικές σχέσεις και με τη δικαιοσύνη και με οποιοδήποτε τομέα της δημόσιας ζωής, αρκεί να τον βολεύει. Έτσι τα ερμηνεύετε εσείς. Όταν εμείς έχουμε μία ξεκάθαρη στάση απέναντι στους θεσμούς της δημοκρατικής πολιτείας, στην οποία όλοι είμαστε ενταγμένοι, αυτό δεν θέλετε να το καταλάβετε, γιατί έχετε επιλεκτικές σχέσεις με τη δικαιοσύνη, με το κεφάλαιο, με την κοινωνία, ανάλογα με το πώς σας εξυπηρετεί και σας βολεύει.
      Προχθές το βράδυ, επιστρέφοντας στο σπίτι μου, άκουσα τον Αρχηγό σας, ο οποίος ομιλών από τη Λιβαδειά είπε ότι μόνο με το ΠΑ.ΣΟ.Κ. θα υπάρχουν μιας κατηγορίας πολίτες, πολίτες πρώτης κατηγορίας. Αυτό το μάθημα το έχουμε μάθει. Το ξέρουμε. Ήταν οι πολίτες πρώτης κατηγορίας, που ανήκαν στο κόμμα σας, που έχουν κατακλύσει τη Δημόσια Διοίκηση, που την έχουν κομματικοποιήσει και γι’ αυτό χαίρεστε για τα ποσοστά που παίρνετε στον ευρύτερο χώρο της Δημόσιας Διοίκησης, ποσοστά των 60% και 70% σε συνδικαλιστικές εκλογές. Αυτή είναι η κοινωνία που οραματίζεστε. Οι πολίτες πρώτης κατηγορίας, αλλά υπό την προϋπόθεση ότι να ανήκουν στο ΠΑ.ΣΟ.Κ.. 
      Κάνατε και έναν υπαινιγμό απόψε για τους συμβασιούχους. Πράγματι στην Ε.Ρ.Τ. υπήρχαν χίλιοι τετρακόσιοι ενενήντα οκτώ συμβασιούχοι, τους οποίους μονιμοποίησε η Νέα Δημοκρατία. Στην εκλογική μου περιφέρεια, στην Τρίπολη, στο ραδιοφωνικό σταθμό, μονιμοποιήθηκαν δώδεκα. Οι έντεκα ανήκουν στην παράταξή σας. Ένας σας είχε ξεφύγει και είχε πιάσει δουλειά όχι ως δημοσιογράφος, αλλά ως παραγωγός ραδιοφώνου. Την ίδια ώρα όλοι οι δημοσιογράφοι οι άλλοι, δεν ξέρω πού ανήκουν –πολλοί ανήκουν στη Νέα Δημοκρατία- είναι μόνο ακροατές του τοπικού ραδιοφώνου. Ούτε καν τολμούν να πλησιάσουν για μία σύμβαση δύο μηνών. Αλλά εμείς είμαστε αυτοί που κομματικοποιούμε το κράτος!!!
      Και μιας και έγινε λόγος περί αποσπάσεως στα κόμματα, εκλεκτή κυρία συνάδελφε, κυρία Παπακώστα, που με τη λαμπρή σας εισήγηση απόψε παρουσιάσατε το νομοσχέδιο, πού να τους βρούμε να τους αποσπάσουμε; Μας ρωτάτε αν μπορούμε να βρούμε να αποσπάσουμε στα πολιτικά μας γραφεία υπαλλήλους αξιόλογους, παιδιά νέα; Πού να τα βρούμε; Την ίδια ώρα έχετε και την προπαγάνδα «διορίζετε τα γαλάζια παιδιά, κομματικοποίηση του κράτους». Γι’ αυτό σας λέω ότι πρέπει να είστε πιο προσεκτικοί.
      Πάρτε τώρα μια τηλεοπτική κάμερα να πάμε στην εκλογική μου περιφέρεια, στο Νομό Αρκαδίας. Δείξτε μου μόνο έναν –το λέω για να με ακούσουν οι συμπατριώτες μου Αρκάδες- που εμείς τον βάλαμε καταχρηστικά, καταπατώντας το νόμο. Δεν κάναμε ούτε έναν κομματικό διορισμό. Είμαστε υπερήφανοι γι’ αυτό. Είμαστε υπερήφανοι, γιατί εμείς τα λέμε, τα εννοούμε και τα πράττουμε. Δεν τα έχουμε ως συνθήματα, όπως εσείς, που μιλάτε για τους πολίτες πρώτης κατηγορίας. 
      Τέλος, έχω και άλλο ένα παράδειγμα -αλλά απουσιάζει ο συγκεκριμένος συνάδελφος- κομματισμού στη Δημόσια Διοίκηση. Και θα κλείσω με αυτό που άκουσα από τον Αρχηγό σας. Αναφέρθηκε στη γενιά της Αντίστασης. 
      Ξέρετε κυρίες και κύριοι συνάδελφοι της Μειοψηφίας, όταν το ΠΑ.ΣΟ.Κ. θέλει ν’ απευθυνθεί στην Αριστερά βρίσκει κάποιες αφορμές άλλοτε ενθυμούμενοι την περιβόητη επιχειρηματολογία περί προοδευτικών δυνάμεων, άλλοτε περί κοινών ιστορικών αγώνων κ.λπ.. 
      Αναφέρθηκε στη γενιά της Αντίστασης και το έκανε και άλλος συνάδελφος απόψε. Σας παρακαλώ πάρα πολύ να αφήσετε τους μαχητές που έδωσαν πραγματικά μάχες για τις ιδέες τους, τους απόμαχους της ζωής πια ,στους ήρεμους και νηφάλιους στοχασμούς τους, που οδηγούν στην εθνική συνεννόηση, στη σύμπνοια και τη συνεργασία. Μην ξανά ανοίγετε πληγές του παρελθόντος. Εμείς είμαστε εδώ για να έχουμε αναφορές από το παρόν και για το μέλλον. Μη, λοιπόν, υποτάσσετε στις κομματικές σας λογικές, ανθρώπους και κομμάτια της ελληνικής ιστορίας, που δεν σας ανήκουν, που τα εκμεταλλευθήκατε στο παρελθόν και που μας τραυμάτισαν όλους. Μας ενώνει το μέλλον, μας ενώνει η πρόοδος του τόπου. 
      ΝΙΚΟΛΑΟΣ ΣΑΛΑΓΙΑΝΝΗΣ: Σας πονάει. 
      ΑΝΔΡΕΑΣ ΛΥΚΟΥΡΕΝΤΖΟΣ:  Δεν μας πονάει καθόλου, γιατί είμαστε όλοι εδώ, γιατί κατακτήσαμε με αγώνες τη δημοκρατία, την ελευθερία και την ανεξαρτησία αυτής της χώρας, την ευρωπαϊκή της προοπτική, επιλογές εθνικές τις οποίες η δική μας παράταξη υπήρξε πρωταγωνιστής και εσείς σε ορισμένες κρίσιμες στιγμές ήσασταν απόντες. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Καλογήρου έχει το λόγο. 
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε, 
      Θα ξεκινήσω με μια μικρή αναφορά για το θέμα που συζητήθηκε αρκετά απόψε εδώ στο Κοινοβούλιο, και σχετίζεται με τις καταστροφές από τις θεομηνίες. 
      Κανένας δεν είναι ικανός να αποτρέψει μία θεομηνία. Αυτό που μπορούμε να κάνουμε, ως οργανωμένο κράτος, ως υπεύθυνη πολιτεία, είναι να στεκόμαστε δίπλα στους πληγέντες και αυτό ακριβώς κάνει η Κυβέρνηση της Νέας Δημοκρατίας. Θα αναφέρω ως πρόσφατο παράδειγμα την εκλογική μου περιφέρειά, τη Λέσβο, η οποία πριν από δύο μήνες επλήγη από μία εξαιρετικά μεγάλη θεομηνία. Βροχόπτωση που σύμφωνα με τους επιστήμονες δεν έχει προηγούμενο. 
      Σε λιγότερο από επτά ημέρες ο Πρωθυπουργός της χώρας επισκέφθηκε τη Λέσβο και όλοι οι πληγέντες παίρνουν αποζημιώσεις. Αυτή είναι η υπεύθυνη αντιμετώπιση από το κράτος και από τη πολιτεία. Και η Κυβέρνηση του Κώστα Καραμανλή είναι υπερήφανη για το ότι όταν συμβαίνουν θεομηνίες, που καλό είναι να μην συμβαίνουν, βρίσκεται δίπλα στους πολίτες. Αυτά τα ολίγα για τις καταστροφές. 
      Έρχομαι τώρα στο  σχέδιο νόμου που συζητάμε σήμερα. 
      Κυρίες  και κύριοι συνάδελφοι, ήταν προεκλογική δέσμευση της Νέας Δημοκρατίας το 42%. Η Νέα Δημοκρατία και η Κυβέρνηση του Κώστα Καραμανλή δεν κάνουν τίποτα περισσότερο και τίποτα λιγότερο από το να έρχονται και να κάνουν πράξη αυτό που προεκλογικά περιλαμβανόταν και στο πρόγραμμα, αυτό για το οποίο έδωσαν ψήφο εμπιστοσύνης οι πολίτες στις 7 Μαρτίου. 
      Άρα, όλα όσα ακούσαμε εδώ, νομίζω ότι είναι μάλλον εκτός τόπου και χρόνου και επιτρέψτε μου αυτόν το χαρακτηρισμό. Αυτή η συνέπεια είναι πολιτικός πολιτισμός. 
      Βρισκόμαστε σε μια εποχή που ο ρόλος της Τοπικής Αυτοδιοίκησης και των Ο.Τ.Α. είναι εξαιρετικά σημαντικός. Βρισκόμαστε σε μια εποχή που καλούνται να επιτελέσουν ένα διευρυμένο ρόλο οι Ο.Τ.Α. και να ανταποκριθούν στις υψηλές προσδοκίες που δημιουργεί η τέταρτη προγραμματική περίοδος. Και όλοι το γνωρίζουμε πάρα πολύ καλά.
       Επομένως, θα πρέπει με αποτελεσματικότητα και με συγκεκριμένο προγραμματισμό να κερδίσουν το πολύ μεγάλο στοίχημα και να κερδίσουν επίσης και τις χαμένες ευκαιρίες. Δεν θέλω να αρχίσουμε να μιλάμε τώρα για απορροφητικότητα και για το πού έφθασαν τα προηγούμενα Κοινοτικά Πλαίσια Στήριξης. 
      Άρα, θα πρέπει και οι πολίτες να ψηφίζουν και να επιλέγουν τους εκπροσώπους τους στην Τοπική Αυτοδιοίκηση, με βάση τα προγράμματα του κάθε υποψηφίου, θα πρέπει να μπορούν να έχουν ξεκάθαρες απόψεις γύρω από τις προγραμματικές τους θέσεις. 
      Τι κάνει, λοιπόν, αυτό το νομοσχέδιο; Δίνει ακριβώς αυτήν τη δυνατότητα στους πολίτες. Τους δίνει τη δυνατότητα να δουν προγραμματικές θέσεις, προεκλογικές συμμαχίες, να αποφασίσουν και να ψηφίσουν. Τους δίνει τη δυνατότητα να ψηφίσουν από την πρώτη Κυριακή και όχι να φτάνουμε μεταξύ πρώτης και δεύτερης Κυριακής -όπως το είδαμε τόσες φορές σε τόσες εκλογές- σε μετεκλογικές ευκαιριακές συμμαχίες μ’ έναν και μοναδικό στόχο, την εκλογή και τίποτα περισσότερο, ενώ την επόμενη μέρα βλέπαμε συνδυασμούς, οι οποίοι κέρδισαν τις εκλογές με 50%, να χωρίζονται σε δύο και τρία μέρη και στο τέλος, να μη γίνεται τίποτα για το δήμο. Αυτό είναι μια πραγματικότητα και κανένας, μα κανένας δεν μπορεί να το αρνηθεί σ’ αυτήν εδώ την Αίθουσα. 
      Έτσι, λοιπόν, πρέπει να υπάρχουν ξεκάθαρα πράγματα, για να μπορούν οι πολίτες να ψηφίζουν σύμφωνα με τις πολιτικές και για να επιλέγουν πολιτικές. Γιατί αυτό επιτάσσει η σύγχρονη εποχή. Γιατί αυτό επιτάσσουν οι υψηλές προσδοκίες που υπάρχουν για την Τοπική Αυτοδιοίκηση. 
      Είμαστε σε μία νέα εποχή, με νέες προκλήσεις και ο πήχης είναι ψηλά, πολύ ψηλά για τις τοπικές κοινωνίες και πρέπει να κερδίσουμε αυτήν τη νέα εποχή. Όμως, κύριοι συνάδελφοι, δεν θα ανταποκριθούμε με αντιπολίτευση για την αντιπολίτευση. Θα κερδίσουμε τη νέα εποχή και θα σταθούμε απέναντι στις προκλήσεις της, όταν μπορέσουμε να συνεννοηθούμε και να βρούμε τον κοινό τόπο για το κοινό καλό. 
      Το γεγονός ότι αυτός εδώ ο εκλογικός νόμος αποτρέπει κάποιον -ο οποίος ήταν υποψήφιος δήμαρχος ή νομάρχης, πήρε την πρώτη Κυριακή 49,5% και δεν εκλέχθηκε- από το να χάνει τη δεύτερη Κυριακή από συμμαχίες του 28%, αν μη τι άλλο είναι δημοκρατικό και αν μη τι άλλο, αυτό είναι που υπαγορεύει η δημοκρατία, για την οποία τόσο πολύ έχουμε παλέψει στην Ελλάδα. 
      Τώρα, θα αναφερθώ σε δύο-τρία επιχειρήματα, τα οποία ακούστηκαν από την Αξιωματική Αντιπολίτευση. Η Αξιωματική Αντιπολίτευση, κυρίες και κύριοι συνάδελφοι, μίλησε για την αναζήτηση σωτηρίας με εκλογικά τερτίπια. Ναι, η παρούσα Κυβέρνηση αναζητά σωτηρία. Αναζητά σωτηρία για τους δήμους που είναι καταχρεωμένοι, αναζητά σωτηρία για τους δήμους στους οποίους φορτώθηκαν πάρα πολλές αρμοδιότητες, χωρίς να τους δοθούν οι αντίστοιχοι πόροι, με αποτέλεσμα τα υπέρογκα χρέη και χωρίς να μπορούν να αντεπεξέλθουν στις υποχρεώσεις τις οποίες έχουν αναλάβει. 
      Η Αξιωματική Αντιπολίτευση μίλησε για κομματικά υποχείρια. Για ποια «υποχείρια» μιλάμε; Μήπως για κάποια «υποχείρια» ευκαιριακών, μετεκλογικών –και εννοώ μεταξύ πρώτης και δεύτερης Κυριακής- συμμαχιών; Γιατί σε κάτι τέτοιο οδηγούσαμε την Τοπική Αυτοδιοίκηση!
      Το νομοσχέδιο αυτό ξεκαθαρίζει τα πράγματα. Δίνει τη δυνατότητα για σαφείς πολιτικές επιλογές στους πολίτες για το καλό των τοπικών κοινωνιών, για το καλό των πολιτών, για να μη χαθεί πλέον καμία ευκαιρία.
      Κυρίες και κύριοι συνάδελφοι, εν όψει του Δ΄ Κοινοτικού Πλαισίου Στήριξης, είναι πολύ μεγάλες οι ευθύνες μας απέναντι στους Οργανισμούς Τοπικής Αυτοδιοίκησης. Εισηγούμαι την υπερψήφιση του παρόντος σχεδίου νόμου. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Το λόγο έχει ο κύριο Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κυρίες και κύριοι συνάδελφοι, κατανοώ το πρόβλημα των συναδέλφων που δεν έχουν τι να πουν. 
      ΑΝΔΡΕΑΣ ΛΥΚΟΥΡΕΝΤΖΟΣ: Τόση ώρα τι λέμε; 
      ΝΙΚΟΛΑΟΣ ΣΑΛΑΓΙΑΝΝΗΣ: Ο κ. Λυκουρέντζος δεν αναφέρθηκε ούτε με μια φράση του στο νομοσχέδιο. Σήμερα μεγαλοπιάστηκε. Απαντούσε στον Πρόεδρο του ΠΑ.ΣΟ.Κ. κ. Παπανδρέου.
      Αγαπητέ συνάδελφε, θα κάνω μερικά σχόλια όσον αφορά την ομιλία σου, γιατί ήσουν πολύ αεράτος! 
      ΑΝΔΡΕΑΣ ΛΥΚΟΥΡΕΝΤΖΟΣ: Μας δίνετε το δικαίωμα! Όταν μας δίνετε το δικαίωμα και αεράτοι είμαστε και δυνατοί!
      ΝΙΚΟΛΑΟΣ ΣΑΛΑΓΙΑΝΝΗΣ: Πολύ αεράτος! Πρώτον, φίλε μου, η πραγματικότητα πλήττει και σε πλήττει! Εννοώ το συνάδελφο της Νέας Δημοκρατίας! 
      Καταλαβαίνω ότι το παρελθόν σάς πονάει.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, δεν άκουσα τι είπατε.
      ΝΙΚΟΛΑΟΣ ΣΑΛΑΓΙΑΝΝΗΣ: Γιατί πρέπει να ακούσετε κι εσείς, κύριε Πρόεδρε; Ακούει ο συνάδελφος.
      ΠΡΟΕΔΡΕΥΩΝ (Ιωάννης Τραγάκης): Γιατί πρέπει να παρακολουθώ τη συνεδρίαση, μήπως ξεφύγει κάτι.
      ΝΙΚΟΛΑΟΣ ΣΑΛΑΓΙΑΝΝΗΣ: Λέω ότι το παρελθόν πονάει.
      ΠΡΟΕΔΡΕΥΩΝ (Ιωάννης Τραγάκης): Α, ότι πονάει το παρελθόν.
      ΝΙΚΟΛΑΟΣ ΣΑΛΑΓΙΑΝΝΗΣ: Λοιπόν, πονάει. Γι’ αυτό και αποφεύγετε να το επικαλείσθε. Όμως, εμείς μιλάμε για το παρόν σας, που και αυτά που κάνετε τώρα, έχουν την ίδια αντίληψη, την ίδια νοοτροπία, την ίδια κουλτούρα στο νομοσχέδιο: νεοδεξιά, νεοσυντηρητική και νεοσυγκεντρωτική. Και θα σας το αποδείξω.
      ΑΝΔΡΕΑΣ ΛΥΚΟΥΡΕΝΤΖΟΣ: Υπάλληλοι της διαπλοκής δεν είμαστε.
      ΝΙΚΟΛΑΟΣ ΣΑΛΑΓΙΑΝΝΗΣ: Είναι κρίμα που το λες και είσαι και νέος συνάδελφος. Κρίμα.
      ΑΝΔΡΕΑΣ ΛΥΚΟΥΡΕΝΤΖΟΣ: Υπάλληλοι της διαπλοκής δεν είμαστε.
      ΝΙΚΟΛΑΟΣ ΣΑΛΑΓΙΑΝΝΗΣ: Έχεις επιχειρήματα...
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      ΑΝΔΡΕΑΣ ΛΥΚΟΥΡΕΝΤΖΟΣ: Απαντάμε  για τον εαυτό μας εμείς.
      ΝΙΚΟΛΑΟΣ ΣΑΛΑΓΙΑΝΝΗΣ: Άκουσέ με, συνάδελφε.
      Δεύτερον, είπατε ότι δεν μπορεί να βρεθεί ένας άνθρωπος που να πήρε μια θέση στην Αρκαδία.
      ΑΝΔΡΕΑΣ ΛΥΚΟΥΡΕΝΤΖΟΣ: Βεβαίως, βεβαίως.
      ΝΙΚΟΛΑΟΣ ΣΑΛΑΓΙΑΝΝΗΣ: Καταλαβαίνω τον πόνο των συναδέλφων της Νέας Δημοκρατίας, που κατακλύζουν τα γραφεία τους τα παιδιά της Νέας Δημοκρατίας απ’ τις μεγάλες υποσχέσεις που πήραν πριν απ’ τις εκλογές. Και απ’ τη στιγμή που ανοίγετε πόρτες και παράθυρα στο νόμο του Πεπονή, θα υποστείτε το πλήγμα. Ξέρουν τα παιδιά της Νέας Δημοκρατίας ότι υπάρχουν απ’ το παράθυρο διορισμοί. Το ξέρουν. Γι’ αυτό και συνωστίζονται, γι’ αυτό και σας πιέζουν.
      Το έκαναν και οι δικοί μας Υπουργοί στα πρώτα χρόνια και το είχαμε υποστεί και στο ΠΑ.ΣΟ.Κ.. Γι’ αυτό ειπώθηκε και στον κ. Παυλόπουλο ότι είναι τραγικό αυτό που κάνει με το νόμο Πεπονή. Λοιπόν, το πληρώνουν τώρα οι συνάδελφοι της Νέας Δημοκρατίας και τους κατανοώ.
      Είπατε, αγαπητοί συνάδελφοι, ότι δεν έχουμε λεφτά να δώσουμε για το επίδομα θέρμανσης. Ασφαλώς, δεν υπάρχουν λεφτά για να δώσετε το επίδομα θέρμανσης στην ορεινή Αργιθέα της Καρδίτσας. Έχετε, όμως, να δώσετε δεκάδες δισεκατομμύρια στους τραπεζίτες. Έχετε, όμως, να δώσετε 800.000.000 για φοροαπαλλαγές στις μεγάλες επιχειρήσεις. Τα έχετε και τα δίνετε. Λοιπόν, το θέμα είναι τι επιλέγεις.
      Όσο για τα τωρινά, σχετικά με την πολιτική δυνατότητα που είχατε για το πολικό ψύχος, ένα πράγμα κάνατε: Επί τρεις μέρες επιχειρούσατε με όλα τα μέσα να πείτε ότι «Αυτό το κράτος είναι πανέτοιμο. Είμαστε εδώ. Έλα, ψύχος, να σε αντιμετωπίσουμε». Ε, λοιπόν, βουλιάξατε μέσα στα ίδια σας τα μεγάλα σχέδια και τις μεγάλες κουβέντες, που λέγατε από τηλεοράσεως. Εγώ καταλαβαίνω ότι όταν υπάρχει ένα πρόβλημα, μια θεομηνία, θα υπάρχουν και προβλήματα και πράγματα που δεν μπορείς να τα προβλέψεις. Δεν χρειάζονται οι υπερβολές και οι αλαζονείες. Την αλαζονεία σας πληρώνετε.
      Έρχομαι στο σχέδιο νόμου. Δεν πιστεύω ότι υπάρχει ένας πολίτης, που να φαντάζεται και να εκτιμά ότι φέρατε ξαφνικά αυτό το 42%, γιατί κόπτεσθε για την ουσία της λειτουργίας της Αυτοδιοίκησης. Υπάρχει ένας νόμος, που λειτουργεί τριάντα χρόνια. Δεν άκουσα ποτέ ένα δήμαρχο, δεν άκουσα ποτέ έναν εκπρόσωπο της Κ.Ε.Δ.Κ.Ε., της Ε.Ν.Α.Ε., των Τ.Ε.Δ.Κ., των νομών, να λέει ότι υπάρχει ένα πρόβλημα μείζον στον τρόπο που εκλέγονται οι δήμαρχοι. Δεν υπήρξε ένα συνέδριο, πουθενά δεν μπήκε το θέμα να αλλάξει αυτός ο εκλογικός νόμος.
      Ισχυρίζεστε ότι το έχετε στο πρόγραμμά σας. Βεβαίως. Μα, την ίδια αντίληψη υπηρετούσε και η εγγραφή στο πρόγραμμά σας. Ποια αντίληψη, δηλαδή; Τη νεοσυγκεντρωτική αντίληψη και μια καχυποψία που έχετε απέναντι σε κάθε πραγματικό θεσμό αποκέντρωσης. Είναι λογικό. Την αντίληψη αυτήν την είχατε και τη φέρατε στο πρόγραμμά σας. Και τώρα, την κάνετε νόμο. Όμως, υπηρετεί ακριβώς την ίδια κουλτούρα, την ίδια αντίληψη. Αυτή είναι η πραγματικότητα.
      Όλο το θέμα είναι πώς την πρώτη Κυριακή θα μπορεί η Νέα Δημοκρατία να πει ότι «Να, πήρα τόσους δήμους, τόσους νομούς». Αυτό είναι. Τίποτε άλλο. Όλα τα άλλα τα επιχειρήματα είναι έωλα. Και είναι και φαρισαϊσμός και είναι και υποκρισία να τα επικαλείστε. Αυτή είναι η πραγματικότητα.
      Σας ρωτάω: Είναι κακό, ακόμα και αν πιέζονται οι παρατάξεις και τα κόμματα, να βρουν τρόπους σύμπλευσης, τρόπους συνεννόησης; Είναι κακό; Είναι κακό να διευρύνεται η βάση νομιμοποίησης της τοπικής εξουσίας; Πού είναι το κακό; Τόσα χρόνια, με βάση αυτόν το νόμο, υπηρέτησαν την Αυτοδιοίκηση άνθρωποι απ’ όλες τις παρατάξεις -και κυρίως από την ευρύτερη Αριστερά- που λάμπρυναν με την παρουσία τους το θεσμό. Τον λάμπρυναν! Σύμβολα έχουν γίνει! Υπήρχε κίνημα αυτοδιοικητικό, με βάση όλα αυτά. Και εσείς θεωρείτε ότι αυτό ήταν κακό, ότι όταν ένας δήμαρχος εκλέγεται έτσι, είναι ένας αποδυναμωμένος δήμαρχος; Λαμπρά παραδείγματα έχουμε πάνω σ’ αυτό, σ’ όλη την ιστορία της Αυτοδιοίκησης. Αλλά δεν ξέρετε ποια είναι η ιστορία της Αυτοδιοίκησης, δεν την γνωρίζετε, γι’ αυτό μιλάτε γι’ αυτά.
      	Όσο για τα κόμματα, τους φίλους της Αριστεράς, πρέπει να δουν ότι αυτή εδώ η διάταξη αποπνέει μια αντίληψη -είναι βαθύτερη η αντίληψη που αποπνέει- και, επίσης, πρέπει να δουν πού πάει η υπόθεση της Αυτοδιοίκησης. 
      Αγαπητοί συνάδελφοι, εμείς φέραμε τους θεσμούς ως εδώ. Κατά την άποψή μου, τα τελευταία πέντε-έξι χρόνια δεν κάναμε το μεγάλο άλμα που έπρεπε να κάνουμε. Και είμαι από αυτούς που πιστεύουν ότι δεν πρόκειται να αλλάξει πραγματικά η λειτουργία του κράτους, αν δεν αποφασίσουμε να αλλάξουμε τη δομή του συνολικά. Και μετά από τη δομή του, να αλλάξουμε τη λειτουργία του εσωτερικά. Δεν υπάρχει πολιτική, συντηρητική ή προοδευτική, που να είναι αποτελεσματική σ΄ ένα κράτος αναποτελεσματικό. 
      Εκτιμώ ότι με γενναίες τομές στην Αυτοδιοίκηση, πρέπει να κάνουμε το πρώτο βήμα. Είμαι από αυτούς που πιστεύουν ότι  πραγματικά πρέπει να σκύψουμε πάνω σε μια βαθιά αποκέντρωση, με αυτοδιοίκηση, με μια άλλη αντίληψη για τη λειτουργία των δήμων και των δημοτικών αρχόντων, με μια άλλη νοοτροπία και με μια άλλη λογική. Σ’ αυτό το πλαίσιο δεν είστε και γι’ αυτό πιστεύω ότι δεν έχετε καμία τύχη να μπορέσετε να αλλάξετε το κράτος σ’ αυτό που θα έπρεπε πραγματικά να είναι, δηλαδή να γίνει ένα άλλο κράτος. Να συμφωνήσουμε, λοιπόν -να συμφωνήσετε κι εσείς- στις γενναίες τομές που χρειάζεται η διοίκηση και η Αυτοδιοίκηση.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, σύμφωνα με την εκλογική νομοθεσία, βάση του υπολογισμού των εκλογικών αποτελεσμάτων και, κυρίως, της κατανομής των βουλευτικών εδρών στους συνδυασμούς και στα κόμματα, είναι το σύνολο των εγκύρων εκφρασμένων ψήφων. Από την αρχή της ελεύθερης και ανόθευτης εκδήλωσης της λαϊκής θέλησης ως έκφρασης της λαϊκής κυριαρχίας, που κατοχυρώνεται από το άρθρο 52 του Συντάγματός μας, προκύπτει ότι το εκλογικό σώμα πρέπει να έχει τη δυνατότητα και την ευχέρεια της επιλογής ενός κόμματος, συνδυασμού ή υποψηφίου που μετέχει νόμιμα στις εκλογές ή και της αποδοκιμασίας όλων των κατερχόμενων στις εκλογές υποψηφίων, καθώς μόνον έτσι εκφράζεται γνήσια η βούλησή του.
      Το κομβικό σημείο του ζητήματος, είναι οι συνέπειες που επέρχονται, ανάλογα με τον τρόπο αντιμετώπισης της λευκής ψήφου. Εν όψει της σιωπής αυτής ως τώρα του νομοθέτη αναφορικά με το ζήτημα αυτό, παρατηρούμε τόσα χρόνια τα δικαστήρια να φθάνουν συχνά σε αντιφατικές αποφάσεις, μειοψηφίες και πλειοψηφίες να αντιστρέφονται, προκαλώντας –συγγνώμη για την έκφραση- «καραμπόλες» εδρών και για άλλη μια φορά η κοινή γνώμη κατακλύζεται από σενάρια «συνομωσίας» και «διαπλοκής», που απαξιώνουν το σύνολο του πολιτικού μας βίου.
      Το πολίτευμά μας έχει χαρακτήρα αντιπροσωπευτικό. Οι εκλογές για την ανάδειξη των οργάνων του δεν ακολουθούν τη διαδικασία λήψης μιας απόφασης, αλλά της ανάδειξης αντιπροσώπων με την αναλογία της δύναμης κάθε  συνδυασμού. Μέσα σ’ αυτό το πλαίσιο κινείται -και πρέπει να κινείται- η φύση της λευκής ψήφου. Πρέπει να υπάρχει η δυνατότητα οι πολίτες να εκφράζουν την άποψή τους, επ’ ουδενί όμως να νοθεύεται ο αντιπροσωπευτικός χαρακτήρας του πολιτεύματός μας. 
      Ήδη εδώ και πολύ καιρό έπρεπε να κλείσει το θέμα με τα λευκά ψηφοδέλτια.  Επιλέγεται –και ορθώς επιλέγεται- η απόφαση για τη μη προσμέτρησή τους στις έγκυρες ψήφους, καθώς είναι σαφώς η πιο δίκαιη. Η αλήθεια είναι ότι ο συνυπολογισμός των λευκών ψηφοδελτίων μπορεί να συνέφερε περισσότερο τα μεγάλα κόμματα, όμως ενδεχομένως θα παραποιούσε το αποτέλεσμα, εφ όσον αυξάνεται ο διαιρετέος και άρα, το πηλίκο που διαμορφώνει το εκλογικό μέτρο.
      Και η Κυβέρνησή μας επιλέγει τη λύση που κρίνεται πιο δίκαιη, πιο σωστή και όχι τη μικροπολιτικά πιο συμφέρουσα και πιο βολική γι’ αυτήν. Με το νόμο αυτό θα τεθεί πια ένα τέλος στις όποιες αμφισβητήσεις και συγκρούσεις, που δημιουργούνταν εξ αιτίας αυτής της ασάφειας. Επιλύεται ένα πρόβλημα πολλών χρόνων, ένα πρόβλημα που όλοι γνώριζαν, αλλά μόνο αυτή η Κυβέρνηση είχε το θάρρος να το αντιμετωπίσει! 
      Κυρίες και κύριοι συνάδελφοι, από τις αρχές της δεκαετίας του ’90, ο εκλεκτός συνάδελφος –δυστυχώς απών αυτήν τη στιγμή από την Αίθουσα- και συνταγματολόγος Ευάγγελος Βενιζέλος στο βιβλίο του για τους πρωτοετείς φοιτητές της Νομικής: «Μαθήματα Συνταγματικού Δικαίου», επισημαίνει ότι «Ο κοινός εκλογικός νομοθέτης οφείλει να αντιμετωπίσει με διεξοδικό τρόπο το ζήτημα της λευκής ψήφου». Αρχές της δεκαετίας του ’90! Το καταθέτω για τα Πρακτικά.
      (Στο σημείο αυτό ο Βουλευτής κ. Αλέξανδρος Δερμεντζόπουλος καταθέτει για τα Πρακτικά το προαναφερθέν απόσπασμα βιβλίου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κατηγορεί λοιπόν τώρα εμάς, την Κυβέρνηση των είκοσι δύο μηνών, που τα ρυθμίζουμε αυτά, ενώ από τις αρχές της δεκαετίας του ’90 και παλαιότερα ίσως διακήρυσσε και για είκοσι χρόνια δεν τα διευθετούσε αυτός και η παράταξή του. Ναι, κυρίες και κύριοι συνάδελφοι, όλα προσκρούουν στα όρια της ειλικρίνειας, όπως είπε, της πολιτικής εντιμότητας, όπως είπε και της κοινής λογικής, όπως είπε. Και τα όρια αυτά, εσείς τα παραβιάσατε κατά κόρον. Και σαν κυβέρνηση παλιά. Και σαν Αντιπολίτευση σήμερα! 
      Και ερωτώ λοιπόν: Γιατί τόσα χρόνια, αφού είχαν υπάρξει και διατυπωθεί οι ανάλογες διαπιστώσεις, δεν έγινε τίποτε προς αυτήν την κατεύθυνση; Γιατί δεν λήφθηκε καμία απόφαση, που με την εφαρμογή της θα αποφεύγαμε όλες αυτές τις παλινωδίες και θα έληγαν άμεσα όλα τα ζητήματα; Και ακόμη, γιατί κανείς απ’ αυτούς που είχαν καταλήξει σε διαπιστώσεις, δεν κατέβαζε ποτέ καμία ουσιαστική πολιτική πρόταση για το θέμα αυτό; Αυτή η θέση, που ήταν και κοινός τόπος όλων μας, γίνεται τώρα πράξη. Από την πρώτη στιγμή της νέας διακυβέρνησης, δείξαμε ότι για μας τα λόγια περισσεύουν, θέλουμε να ενεργούμε μόνο με πράξεις. 
      Πάμε παρακάτω: Το πολυσυζητημένο 42%. Το ποσοστό που θα αρκεί για την εκλογή δημάρχων και νομαρχών. Κατ’ αρχήν, δεν θα μπω στη διαδικασία να συζητήσω τα επιχειρήματα περί δημοκρατικού ελλείμματος που έχουν ακουστεί. Όταν αρκεί για την ανάδειξη της εθνικής αντιπροσωπείας ποσοστό 42% και αυτό δίνει δημοκρατική νομιμοποίηση και πολιτική κάλυψη, είναι αυτονόητο ότι το ίδιο ισχύει και σε μεγαλύτερο βαθμό για την ανάδειξη των τοπικών αρχόντων. Η αλλαγή αυτή είναι μια βαθύτατη πολιτική τομή στο πεδίο και στο επίπεδο της Αυτοδιοίκησης. Και αν θέλετε, σας ομιλώ και από προσωπική εμπειρία. Τέρμα πια τα αλισβερίσια και οι συμφωνίες κάτω από το τραπέζι. Και επειδή άκουσα τον αγορητή του  Συνασπισμού να μιλά για αποκάλυψη ονομάτων όταν γίνονται τέτοια θέματα, θα του πω ότι όλα αυτά δεν αποδεικνύονται, γιατί δεν κόβονται ούτε δελτία παροχής υπηρεσιών ούτε αποδείξεις και ούτε φορολογούνται. Τέρμα, λοιπόν, τα ανέντιμα και πισώπλατα παιχνίδια. Λίγες είναι οι περιπτώσεις, που συνδυασμοί και δήμαρχοι ήταν στο 50% παρά κάτι και τη δεύτερη Κυριακή δεν εξελέγησαν, γιατί «τα βρήκαν» οι λοιποί υποψήφιοι; Είναι αυτό ανόθευτη έκφραση της λαϊκής βούλησης; Εγώ προσωπικά δεν το νομίζω. 
      Το 42%, κυρίες και κύριοι συνάδελφοι, του εκλογικού σώματος μπορεί και δικαιούται σαφέστατα να κρίνει, να αποφασίσει, να ορίσει ποιον θεωρεί ικανότερο και πιο άξιο να διαχειριστεί τις τοπικές του υποθέσεις, δίκαια και καθαρά, χωρίς να παρεμβάλλονται άλλοι παράγοντες, με την αφηρημένη ή και με τη συγκεκριμένη έννοια του όρου «παράγοντας».
      Κυρίες και κύριοι συνάδελφοι, ο Πρωθυπουργός μας, αλλά και όλη η Κυβέρνηση, είναι αποφασισμένη να πορευθεί με διαφάνεια και δικαιοσύνη. Μένουμε μακριά από τα διάφορα πολιτικά παιχνίδια και τις ευκαιριακές συμμαχίες και φροντίζουμε να διασφαλίσουμε και όλα τα επίπεδα διοίκησης και Αυτοδιοίκησης από αυτές τις ατραπούς. Γι’ αυτόν το λόγο και υπερψηφίζω αυτό το νομοσχέδιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Όθωνας έχει το λόγο.
      ΕΜΜΑΝΟΥΗΛ ΟΘΩΝΑΣ: Κυρίες και κύριοι συνάδελφοι, είναι αναμφισβήτητο ότι το ισχύον επί δεκαετίες εκλογικό σύστημα στην Αυτοδιοίκηση, εφαρμόστηκε χωρίς κανείς ποτέ σοβαρά να αμφισβητήσει τη δημοκρατικότητα, αλλά και την αποτελεσματικότητά του. Οι φωνές και οι απόψεις που ακούστηκαν κι εδώ σήμερα για ακόμα αναλογικότερη εκπροσώπηση των παρατάξεων, είναι για μας προβληματισμοί γόνιμοι και συζητήσιμοι. Κανείς όμως και ποτέ δεν έθεσε θέμα, όπως αυτό τίθεται με τη νομοθετική πρωτοβουλία της Κυβέρνησης.
      Είναι, όμως, επίσης γνωστό ότι οι συντάκτες του προεκλογικού προγράμματος της Νέας Δημοκρατίας είχαν την πρόνοια να προαναγγείλουν αυτήν την ιδιοτελέστατη πολιτικά έμπνευση, να περιορίσουν, δηλαδή, τη βάση της δημοκρατικής νομιμοποίησης των αιρετών εκπροσώπων και οργάνων της Αυτοδιοίκησης. Ήταν και παραμένει πολιτικά ιδιοτελέστατη για δύο κυρίως λόγους: Κατ’ αρχήν, γιατί η Νέα Δημοκρατία διαχρονικά ως παράταξη ποτέ δεν πίστεψε και ποτέ δεν εμπιστεύτηκε τους αυτοδιοικητικούς θεσμούς και επομένως, ήθελαν και θέλουν να περιορίσουν εμμέσως το κύρος και την ισχύ των αιρετών εκπροσώπων τους και δεύτερον, γιατί θεωρούσαν και θεωρούν ότι η συγκεκριμένη ρύθμιση εξυπηρετεί καλύτερα τις μικροκομματικές εκλογικές επιδιώξεις τους.
      Αρκετούς μήνες μετά από τις εκλογές και αρκετούς μήνες πριν από σήμερα, ο γνωστός προάγγελος των κακών ειδήσεων για την Ελλάδα και τους Έλληνες, ο σύγχρονος «Κάλχας», ο κ. Μειμαράκης, κήρυξε από του γνωστού «άμβωνος» των κυριακάτικων εφημερίδων την «επιχείρηση 42%». Ακολούθησαν μερικές μέρες επιμελημένης δήθεν αμηχανίας από πλευράς κυβερνητικής παράταξης, όπου ο κ. Παυλόπουλος έλεγε «Όχι, ίσως, ναι, θα δούμε, αλλά». Η κ. Μπακογιάννη πήρε σαφή και κατηγορηματική θέση ενάντια στην προαναγγελθείσα από τον κ. Μεϊμαράκη πρωτοβουλία, μέχρι βέβαια να συνταχθούν άπαντες είτε δια της συμπράξεως είτε δια της σιωπής στην άκαμπτη γραμμή του κομματικού τους μέντορα.
      Από τότε μέχρι σήμερα, όλο αυτό το διάστημα διεξάγεται –επιτρέψτε μου να σας το πω- μία πάρα πολύ άχαρη συζήτηση, άχαρη γιατί κατ’ αρχήν επρόκειτο για συζήτηση-παρωδία, μιας και περιορίστηκε πάρα πολύ προσεκτικά αμιγώς εντός των ορίων της κυβερνητικής παράταξης και των κυβερνητικών οργάνων. Πώς να μη γίνει έτσι άλλωστε, όταν εξ αρχής όλα τα υπόλοιπα πολιτικά κόμματα, αλλά και όλοι οι συλλογικοί φορείς της Αυτοδιοίκησης εξεδήλωσαν με τον πιο κατηγορηματικό τρόπο την αντίθεσή τους σ’ αυτήν την έμπνευση «κομματικής αλχημείας» πάνω στους αυτοδιοικητικούς θεσμούς;
      Ο δεύτερος λόγος για τον οποίο η συζήτηση αυτή ήταν επί μήνες άχαρη, ήταν γιατί τα επιχειρήματα αυτού του κυβερνητικού ουσιαστικά μονόλογου, ήταν τόσο φτωχά και έωλα, που δεν άντεχαν στη βάσανο της συζήτησης και της αντιπαράθεσης, αλλά ούτε απλά μπορούσαν να σταθούν απέναντι στην κοινή λογική. 
      Ήταν κυρίως άχαρη, αγαπητοί συνάδελφοι, γιατί την ώρα που όχι απλά είναι ώριμες οι συνθήκες, αλλά είναι κοινωνική απαίτηση και αναγκαιότητα να ανοίξουμε μία σοβαρή συζήτηση για το νέο «κύμα» τομών και αλλαγών, που θα διαμορφώσουν ένα σύγχρονο -όπως είναι οι απαιτήσεις και του ευρωπαϊκού γίγνεσθαι, του περιβάλλοντος που ζούμε- διοικητικό σύστημα, ασχολείστε και προσπαθείτε να συμπαρασύρετε ολόκληρο το πολιτικό σύστημα στο πώς θα χωρέσει το εκλογικό σύστημα της Αυτοδιοίκησης στην προκρούστεια κλίνη των μικροκομματικών σκοπιμοτήτων της Νέας Δημοκρατίας.
      Αν όμως, κυρίες και κύριοι συνάδελφοι, ήταν άχαρη αυτή η δημόσια συζήτηση τόσους μήνες, είναι περισσότερο άχαρη και νομίζω ότι δεν περιποιεί τιμή στο ελληνικό Κοινοβούλιο, όταν συνεχίζεται με τους ίδιους όρους εδώ μέσα σήμερα.
      Τι συζητάμε άραγε, κυρίες και κύριοι συνάδελφοι; Συζητάμε σοβαρά αν η Κυβέρνηση, ο Πρωθυπουργός και οι αυτοδιοικητικοί θεσμοί είναι οντότητες πολιτικές και διοικητικές, που μπορούν να συσχετισθούν ως προς τον τρόπο εκλογής τους; Νομίζω ότι αυτό αποτελεί πολιτική ακροβασία στα όρια της θεσμικής ύβρεως. Δεν μπορεί κανείς σοβαρά να παρουσιάζει τέτοια επιχειρήματα.
      Συζητάμε, επίσης, αν περιορίζονται –υποτίθεται- οι αθέμιτες διαπραγματεύσεις ή συναλλαγές -ή όπως αλλιώς τις χαρακτηρίζετε- μεταξύ των δύο γύρων με την προτεινόμενη ρύθμιση; Μπαίνει κανείς στον κόπο να μας απαντήσει αν την 1η του Γενάρη του 2007 θα εγκατασταθούν στη χώρα μας, κύριε Υφυπουργέ, δύο ειδών δήμαρχοι και νομάρχες, οι θεμιτοί, που θα έχουν προκύψει με το 42% και οι αθέμιτοι, που ίσως είναι και οι περισσότεροι, διότι θα έχουν προκύψει μετά από την επαναληπτική εκλογή του δευτέρου γύρου; Πώς αλήθεια προστατεύεται το σύστημα από την εμφάνιση, στην πιο ακραία εκδοχή, των συναλλαγών πριν τον ένα και μοναδικό γύρο; 
      Αλλά, επίσης, θα ήταν πάρα πολύ χρήσιμο για μας να πάρετε το θάρρος αυτήν τη θεωρητική συζήτηση να τη μετατρέψετε σε ουσιαστική και πρακτική, αναφέροντάς μας ποιοι, με ποιο τρόπο και με ποια κριτήρια επιδίδονταν σ’ αυτές τις συναλλαγές, διότι ήδη ακούστηκαν εδώ –νομίζω- πάρα πολύ ενδεικτικά παραδείγματα που σας χαρακτηρίζουν. 
      Επίσης, συζητάμε –υποτίθεται- σοβαρά σ’ αυτήν την Αίθουσα αν η άσκηση των πολιτικών δικαιωμάτων των πολιτών και η ενίσχυση των δημοκρατικών θεσμών, η βάση της νομιμοποίησης των αιρετών οργάνων της Αυτοδιοίκησης, είναι ζητήματα που σχετίζονται με το δημοσιονομικό κόστος και με τη δήθεν ταλαιπωρία των πολιτών. 
      Όχι, κυρίες και κύριοι συνάδελφοι. Εμείς είπαμε από την αρχή καθαρά ότι αυτό το ζήτημα για μας είναι ζήτημα αρχής και ποιότητας της δημοκρατίας και η στάση μας είναι στάση αρχής και το καταψηφίζουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε ένα λεπτό ακόμη, κύριε Πρόεδρε.
      Είμαστε, όμως, έτοιμοι να αρχίσουμε έναν ουσιαστικό διάλογο για όλα αυτά που σας είπα. Και εμείς έχουμε καταθέσει από το Σεπτέμβριο ένα ολοκληρωμένο προγραμματικό πλαίσιο γι’ αυτά και περιμένουμε, επιτέλους, αυτόν τον εθνικό διάλογο που ο Πρωθυπουργός στις συναντήσεις του και με την Κ.Ε.Δ.Κ.Ε. και με την Ε.Ν.Α.Ε. προανήγγειλε, αλλά δεν ξέρουμε αν διεξάγεται, με ποιους διεξάγεται και με ποια ατζέντα. Προφανώς δεν διεξάγεται και αυτός ο διάλογος καθόλου. 
      Θα μου επιτρέψετε να κλείσω, κάνοντας μία τελευταία αναφορά. Επειδή στο σχέδιο νόμου διαδραματίζεται και η τελευταία πράξη μιας από τις πολλές γαλάζιες φαρσοκωμωδίες που παρακολούθησαν αυτούς τους τελευταίους είκοσι δύο μήνες οι Έλληνες πολίτες, αυτή που είχε τίτλο «Η επιστροφή του θείου», θέλω να πω τα εξής: 
      Κυρίες και κύριοι συνάδελφοι, νομίζω ότι είναι φανερό ότι η εκ των υστέρων και εκ του ασφαλούς νομιμοποίηση της νομιμότητας –γιατί αυτό κάνετε μ’ αυτήν την ρύθμιση και την ερμηνευτική εγκύκλιο- δεν προσφέρει τίποτα και δεν διασφαλίζει το ότι δεν θα παρουσιαστεί το πρόβλημα στο μέλλον.
      Η διασφάλιση υπάρχει, αν εκφρασθεί κι αν εκφραζόταν έγκαιρα και αποφασιστικά η πολιτική βούληση, όταν έπρεπε, αν δεν υπήρχε ανοχή σε παράνομες συνθέσεις του Ανώτατου Ειδικού Δικαστηρίου κι αν δεν υπήρχε η αίσθηση ότι κάποιοι κλείνουν το μάτι σε ακραίες νομικές ερμηνείες και ακροβασίες, επειδή συγκυριακά τους εξυπηρετούσαν.
      Κυρίες και κύριοι συνάδελφοι, δεν θα αποφύγω τον πειρασμό να σας πω ότι παρ’ όλο που εμείς ως παράταξη είμαστε ιδιαίτερα προσεκτικοί –και το ξέρετε και νομίζω ότι καλά κάνουμε- εμπεδώνεται από τις απροσεξίες σας ένα αίσθημα στους Έλληνες πολίτες ότι ό,τι κινείται στην εμβέλεια της εύνοιας ή της προστασίας του Πρωθυπουργού, είτε του απονέμονται πτυχία είτε του απονέμονται έδρες είτε του απονέμεται μία αυξημένη προστασία …
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΕΜΜΑΝΟΥΗΛ ΟΘΩΝΑΣ: Προσέξτε, λοιπόν, γιατί το λογαριασμό αυτό θα τον πληρώσετε ως παράταξη. Θα τον προπληρώσετε τον Οκτώβριο. Προκαταβολή θα δώσετε τότε, είτε με 42% είτε με 22% …
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΕΜΜΑΝΟΥΗΛ ΟΘΩΝΑΣ: …και θα τον αποπληρώσετε όποτε επιλέξετε. Το πολιτικό σύστημα, όμως, δεν σας χρωστά τίποτα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Με τη συνάδελφο κ. Καλαντζάκου θα κλείσουμε τη συνεδρίαση για απόψε.
      Ορίστε, έχετε το λόγο.
      ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, κατ΄ αρχήν για να απαντήσω σ’ αυτό το τελευταίο σχόλιο του κ. Όθωνα, νομίζω ότι είναι ξεκάθαρο ότι ο Πρωθυπουργός έχει πει σ’ όλους τους τόνους ότι για μας, αυτό  που έχει πολύ μεγάλη σημασία, είναι να λάμψει παντού η αλήθεια. 
      Αυτή είναι η προσπάθεια από την αρχή. Δεν καλύπτει κανείς κανένα και νομίζω ότι και τα υπονοούμενα δεν είναι ωραία, όταν ξέρουμε ότι οι υποθέσεις κρίνονται στο τέλος. Όλοι, κατ’ αρχήν, σε μία ευνομούμενη πολιτεία είναι αθώοι, μέχρι να αποδειχθεί η οποιαδήποτε ανάμειξή τους σε οτιδήποτε. 
      Αλλά, πέρα όμως και πάνω απ’ αυτό, είναι θέμα πολιτικού ήθους το πώς θα αντιμετωπίσουμε ο ένας τον άλλον.
      Και είναι ξεκάθαρο ότι η Νέα Δημοκρατία έχει επιλέξει το δρόμο της διαφάνειας και γι΄ αυτό είναι και τόσο δύσκολος ο δρόμος μας. 
      Θα ήθελα, επίσης, να επισημάνω ότι ίσως όλα τα κόμματα τελούν υπό πλάνη, όταν πιστεύουν ότι αυτές οι εκλογές της Αυτοδιοίκησης είναι τελικά η ευκαιρία για τις πράσινες, για τις μπλε σημαίες, για τις κόκκινες ενδεχομένως. 
      Εγώ, επειδή έζησα τις προηγούμενες νομαρχιακές και δημοτικές εκλογές, κατάλαβα ένα πολύ βασικό πράγμα, δηλαδή ότι οι ίδιοι οι πολίτες έχουν ξεπεράσει αυτήν την παλαιά θεώρηση και ρητορική. Δεν ξέρω πόσοι από εσάς έχετε προσπαθήσει να πείσετε έναν πολιτικό σας φίλο να ψηφίσει κάποιο δήμαρχο ή τοπικό παράγοντα, όταν δεν θέλει και ας ανήκει στο ίδιο κόμμα. Όλοι εδώ, μετά από τις εκλογές, έρχονται και συζητούν τέτοιου είδους πράγματα. Δεν είναι κακό τα κόμματα να παρέχουν στήριξη, αλλά νομίζω ότι θα δείτε ότι τα περισσότερα από τα ψηφοδέλτια σε όλη την Ελλάδα είναι πολυσυλλεκτικά ως επί το πλείστον και αυτά επιτυγχάνουν. 
      Από εκεί και πέρα, να πούμε και λίγο τι είναι η Αυτοδιοίκηση. Από τη μια θέλουμε ανεξαρτησία για την Αυτοδιοίκηση, θέλουμε να έχουν δικαιώματα και από την άλλη, οι ίδιοι τους κρατούμε, όπως κρατούν οι γονείς τους εφήβους. Τους κρατούμε πολύ κοντά στην κεντρική εξουσία, χρησιμοποιώντας αυτά τα εκλογικά αποτελέσματα, για να δείξουμε ότι το ένα ή το άλλο κόμμα προηγείται και δεν λέμε κάτι πολύ βασικό, ότι δηλαδή αυτοί οι άνθρωποι δεν κάνουν κεντρική πολιτική. Δεν μπορούν, δηλαδή, να αλλάξουν τις εργασιακές σχέσεις, δεν μπορούν να αποφασίσουν αν θα γίνει αποκρατικοποίηση. Τι αποφασίζουν; Είναι διαχειριστές προγραμμάτων που απορρέουν από την κεντρική εξουσία και την Ευρωπαϊκή Ένωση. 
      Χρειαζόμαστε ανθρώπους που είναι ηθικοί, που είναι διαχειριστές, που έχουν άποψη, αλλά πρέπει να ξέρουμε για ποια πράγματα μιλάμε. Αυτοί οι άνθρωποι πρέπει να κάνουν καλά τη δουλειά τους μέσα στην τοπική τους κοινωνία και να μπορούν με το ήθος τους και την ενωτικότητά τους να δείχνουν τη σημασία που έχει για τις τοπικές κοινωνίες, το να είναι ενωμένες. 
      Επίσης, θα ήθελα να πω ότι πολλές φορές ένα από τα επιχειρήματα που φέρνει εδώ το ΠΑ.ΣΟ.Κ., είναι το θέμα του 42%, για να πει ότι αυτό θα διαλύσει τις συμφωνίες και ότι δεν συμφέρουν αυτές οι συμφωνίες τη Νέα Δημοκρατία. Νομίζω, λοιπόν, ότι υπερβάλλει το ΠΑ.ΣΟ.Κ., γιατί η Νέα Δημοκρατία έχει καταφέρει να μιλήσει με πολλούς πολιτικούς χώρους. Η Αξιωματική Αντιπολίτευση κατ’ επανάληψη επιμένει να μας παρουσιάζει σαν ένα κόμμα στα άκρα του πολιτικού φάσματος, σχεδόν σαν ένα κόμμα αντιδημοκρατικό. Μιλάνε απαξιωτικά για τους ανθρώπους που ψήφισαν τη Νέα Δημοκρατία. 
      Θα ήθελα να υπενθυμίσω ότι οι ψήφοι δεν είναι σταθερές –οι πολίτες έχουν δικαίωμα να αλλάζουν και κομματική προτίμηση- ούτε είστε μέσα στην κάλπη, για να ξέρετε κάθε φορά ποιος ψήφισε και τι ψήφισε. Έτσι δεν είναι; Δεν ζούμε, λοιπόν, σε μία χώρα όπου ο καθένας από εμάς έχει ένα τσιπάκι και ελέγχεται για το τι σκέφτεται για τα πολιτικά κόμματα και για το τι ακριβώς κάνει στις εκλογές. 
      Ο τρόπος με τον οποίο μιλούν απαξιωτικά για τους πολίτες που επέλεξαν τη Νέα Δημοκρατία, με προσβάλλει βαθύτατα. Θεωρώ ότι είναι αναχρονιστική αντίληψη. 
      ΕΜΜΑΝΟΥΗΛ ΟΘΩΝΑΣ: Ποιος μίλησε για τους πολίτες;
      ΣΟΦΙΑ ΚΑΛΑΝΤΖΑΚΟΥ: Όταν λέτε για τους «γαλάζιους» και για τα «γαλάζια παιδιά» και τα «πράσινα παιδιά», όλα αυτά είναι απαξιωτικοί όροι.
      ΕΜΜΑΝΟΥΗΛ ΟΘΩΝΑΣ: Για «γαλάζιους Υπουργούς» λέμε εμείς.
      ΣΟΦΙΑ ΚΑΛΑΝΤΖΑΚΟΥ: Θα μου επιτρέψετε, είχατε την ευκαιρία. Εγώ τη γνώμη μου λέω.
      Νομίζω ότι οι πολίτες συνειδητοποιούν ότι αυτό που κάνουν, είναι να επιλέγουν κάθε φορά μία κυβέρνηση που πιστεύουν ότι μπορεί να μοιράσει πολύ καλύτερα τον πλούτο της χώρας και να βάλει βάσεις για ένα καλύτερο αύριο. Οι πολίτες δεν διακατέχονται από το φανατισμό από τον οποίο ενδεχομένως κατέχονται τα πολιτικά κόμματα και οι ηγεσίες.
      Ως προς τις προγραμματικές συμφωνίες, βεβαίως και χρειάζονται. Η δεύτερη Κυριακή, με όσα γίνονταν, ήταν πραγματικά η Κυριακή της συναλλαγής. Το έχω δει με τα ίδια μου τα μάτια και στο νομό μας, όπου ένας συνδυασμός που ήταν πολύ κοντά στο 50%, την επόμενη Κυριακή βρισκόταν στο περιθώριο.
      Δεν μπορούμε να χρησιμοποιούμε τη δημοκρατία σαν ένα κοστούμι ελαστικό, που του αλλάζουμε τη φόρμα ανάλογα με το πώς μας πάει. Θεωρώ ότι είναι πολύ σημαντικό να δοθούν ευκαιρίες. 
      Επίσης, δεν συμφωνώ με τη νοοτροπία ότι το 42% θα αποτρέψει νέους ανθρώπους από το να μπουν. Εγώ νομίζω ότι θα βοηθήσει. Και το διαπιστώνω, βλέποντας πολύ περισσότερους ανθρώπους να ενδιαφέρονται σ’ αυτές τις δημοτικές και νομαρχιακές εκλογές να συμμετάσχουν σε καινούργια ψηφοδέλτια.
      Το 42%, αντίθετα από το να τους αποτρέπει, γιατί μπορεί να θεωρούν κάποιοι ότι είναι πολύ πιο εύκολο να φθάσει κάποιος στο 42%, τελικά εγώ βλέπω ότι τους ενθαρρύνει. Συνεπώς, μη βιάζεστε να προδικάσετε το αποτέλεσμα των δημοτικών εκλογών. Το λέω, υπενθυμίζοντας πάντα ότι σ΄ αυτές τις εκλογές είναι λάθος να βγάζουμε, πέρα ίσως από τις πρωτεύουσες των νομών και τις νομαρχίες σ΄ ένα βαθμό, γενικότερα πολιτικά συμπεράσματα, αν και όλοι μας το κάνουμε και έχουμε ανάγκη να τα έχουμε ως σημείο αναφοράς, για να μπορούμε να μετρήσουμε και το πώς αντιλαμβάνονται οι πολίτες τις πολιτικές. 
      Θα ήθελα να σας ευχαριστήσω για την υπομονή σας, γιατί ξέρω ότι είναι πολύ αργά. 
      Και θα πω και ένα τελευταίο για τον καιρό. Θυμάμαι ένα χιονιά πριν από μερικά χρόνια, νομίζω πριν από τις εκλογές…
      ΠΡΟΕΔΡΕΥΩΝ (Ιωάννης Τραγάκης):  Θα μας πείτε τι καιρό θα κάνει αύριο; 	 
      ΣΟΦΙΑ ΚΑΛΑΝΤΖΑΚΟΥ: Ο καιρός «παίζει» είκοσι τέσσερις ώρες το εικοσιτετράωρο πλέον. Σκεφθείτε, δηλαδή, να είχε και πάρα πολύ κρύο. Δηλαδή, άλλες χώρες του βορρά πρέπει να έχουν τρελαθεί μ΄ αυτά τα ρεπορτάζ. 
      Εγώ θυμάμαι τον κ. Παπανδρέου που είχε εγκλωβιστεί σ΄ ένα λεωφορείο, σ΄ ένα πούλμαν και κατέβαινε και έλεγε στους πολίτες: «Μην ανησυχείτε, τώρα θα έρθουν τα γκρέϊντερ να σας βγάλουν». 
      Σας παρακαλώ. Υπάρχει μια δόση τρομερής υπερβολής. Η Κυβέρνηση έκανε τεράστιες προσπάθειες. Κάθε χρόνο είναι και καλύτερα, αλλά να μην περιμένουμε και από το κράτος να κάνει τα πάντα για μας, εκτός αν θέλουμε να παραδώσουμε τα πάντα στο κράτος και, άρα, να φορολογηθούμε 90% για να τελειώνουμε. Τα δελτία ειδήσεων επί πέντε ημέρες έλεγαν ότι θα έρθει χιονιάς. Ειλικρινά σας μιλάω ότι είχα βγει με εξοπλισμό, σαν να πήγαινα στην Αλάσκα, το πρωί, επειδή έλεγαν ότι θα έχουμε χιονιά. 
      Και ένα τελευταίο, για να μιλήσω και για το ταμπεραμέντο μας ως Έλληνες. Μια χρονιά στην Τρίπολη χιόνιζε. Μας λένε στα διόδια: «Γυρίστε πίσω, αφού δεν έχετε αλυσίδες». Λέω στο σύζυγό μου: «Όχι, δεν υπάρχει πρόβλημα. Εδώ στην Ελλάδα υπερβάλλουν». Επτά ώρες αργότερα και εγώ, μαζί με όλους τους άλλους, ήμουν εγκλωβισμένη μέσα στο δρόμο και είδα και έπαθα να φύγω. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 23.32΄ λύεται η συνεδρίαση για αύριο ημέρα Τετάρτη 25 Ιανουαρίου 2006 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 24-1-06	ΣΕΛ. 4

