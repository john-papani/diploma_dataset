ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΞΘ΄
Πέμπτη 6 Ιουλίου 2006 
ΘΕΜΑΤΑ

Α.ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Άδεια απουσίας των Βουλευτών κ. Α. Ακριβάκη και Ι. Διαμαντίδη, σελ.
3.Ανακοινώνεται ότι τη συνεδρίαση παρακολουθούν σπουδαστές και επιτελείς συνοδοί της Σχολής Πολέμου Αεροπορίας, σελ.
4.Ανακοινώνεται ότι ο Υπουργός Δικαιοσύνης διεβίβασε στη Βουλή, Περί «Ποινικής Ευθύνης των Υπουργών».:
α) αναφορά κατά του πρώην Υπουργού Δημόσιας Τάξης και νυν Υπουργού Πολιτισμού, σελ.
β) μηνυτήρια αναφορά κατά του πρώην Υπουργού Δημόσιας Τάξης και νυν Υπουργού Πολιτισμού.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών. Σελ.
2.Απαντήσεις Υπουργών σε ερωτήσεις Βουλευτών, σελ.
3.Ανακοίνωση του δελτίου επικαίρων ερωτήσεων της Τρίτης 11 Ιουλίου 2006, σελ.
4Συζήτηση επικαίρων ερωτήσεων:
α) Προς τον Υπουργό Ανάπτυξης, σχετικά με τις διακοπές του ηλεκτρικού ρεύματος σε διάφορες περιοχές της χώρας κ.λπ. σελ.
β) Προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση ενεργοποίησης των οριστικών δικαιωμάτων των αγροτών, τους κινδύνους προστίμων κ.λπ. σελ.
γ)Προς τον Υπουργό Δικαιοσύνης σχετικά με την μεταφορά κρατουμένων στις νέες φυλακές Τρικάλων, κ.λπ. σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την λήψη μέτρων ενίσχυσης της θέσης των ατόμων με ειδικές ανάγκες στην αγορά εργασίας. σελ.
ε) Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Τουριστικής Ανάπτυξης, σχετικά με θέματα που αφορούν τον Τουρισμό.σελ.

ΟΜΙΛΗΤΕΣ
Α) Επί των επικαίρων ερωτήσεων:
ΓΙΑΚΟΥΜΑΤΟΣ Γ. σελ.
ΚΟΝΤΟΣ Α. σελ.
ΜΑΝΤΟΥΒΑΛΟΣ Π. σελ.
ΜΕΡΕΝΤΙΤΗ Α. σελ.
ΝΕΡΑΝΤΖΗΣ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΠΑΛΗΓΟΥΡΑΣ Α. σελ.
ΠΙΠΕΡΓΙΑΣ Δ. σελ.

Β)Επί της επερώτησης:
ΒΑΡΒΙΤΣΙΩΤΗΣ Μ. σελ.
ΔΙΑΜΑΝΤΟΠΟΥΛΟΥ Α. σελ.
ΚΑΤΣΙΦΑΡΑΣ Α. σελ.
ΜΑΝΙΑΤΗΣ Ι. σελ.
ΠΕΤΡΑΛΙΑ-ΠΑΛΛΗ ΦΑΝΗ σελ.
ΠΡΩΤΟΠΑΠΑΣ Χ. σελ.
ΡΗΓΑΣ Π. σελ.
ΣΓΟΥΡΙΔΗΣ Π. σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΞΘ΄
      Πέμπτη 6 Ιουλίου 2006
      Αθήνα, σήμερα στις 6 Ιουλίου 2006, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ.  ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): : Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Πέτρο Μαντούβαλο, Βουλευτή Α΄ Πειραιά, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανάθεση έργου κτηριακού συγκροτήματος  χρηματοδοτούμενο από το Ωνάσειο Ίδρυμα σε κατασκευαστική εταιρεία χωρίς δημόσια ανακοίνωση.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η παράνομη λειτουργία αρτοποιείων στην Πάτρα.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο θέμα της συμφωνίας εξαγοράς της εταιρείας «Γερμανός» από την «Cosmote».
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αύξηση των μισθών των πιλότων των μαχητικών αεροσκαφών.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Αντικαπνιστικός Σύλλογος Πάτρας υποβάλλει προτάσεις του για τη μείωση των καπνιστών και τα δικαιώματα των μη καπνιστών.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση κάλυψη των κενών θέσεων του Κέντρου Βρεφών «Η ΜΗΤΕΡΑ».
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επαγγελματική κατοχύρωση και η αυτονομία των πτυχιούχων  μηχανικών των ΤΕΙ.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή αντιπλημμυρικών έργων στις όχθες του ποταμού Πείρου στο Δήμο Δύμης Αχαΐας.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο ζήτημα του καθαρισμού των δρόμων και οικοπέδων, στην περιοχή της Ανθούπολης.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη μετακίνησης φορτηγών σταθμευμένων μπροστά από το Λιμεναρχείο της Πάτρας.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη λειτουργία των επιχειρήσεων στάθμευσης που βρίσκονται στο ιστορικό κέντρο της Πάτρας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα χρηματοδότησης του έργου της κατασκευής διοικητηρίου, στο Κοτρώνι Αχαΐας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον εκσυγχρονισμό της ΒΙ.ΠΕ. Πατρών.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον προϋπολογισμό του Φορέα της Πολιτιστικής στην Πάτρα.
      15) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύλλογος Εργαζομένων Νοσοκομείου Ιωαννίνων «Γ. ΧΑΤΖΗΚΩΣΤΑ» ζητεί την άμεση πρόσληψη γιατρών και προσωπικού από το εν λόγω Νοσοκομείο.
      16) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμαρχος Κολινδρού Πιερίας ζητεί τη στήριξη των καπνοπαραγωγών της περιοχής του, που επλήγησαν οι καλλιέργειές τους από τον ιό του κηλιδωτού μαρασμού της ντομάτας.
      17) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών διαμαρτύρεται για τον αποκλεισμό εκπροσώπων των παραγωγικών φορέων και της Τοπικής Αυτοδιοίκησης από τα Δ.Σ. των ΔΕ.ΚΟ..
      18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Πολιτικών Υπαλλήλων Θεσσαλίας Υπουργείου Δημόσιας Τάξης ζητεί τη συμμετοχή και εκπροσώπου των πολιτικών υπαλλήλων της Ελληνικής Αστυνομίας στην επιτροπή των εξετάσεων για την απόκτηση αδειών οδήγησης μοτοσυκλετών.
      19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Περιφερειακή Επιτροπή Θεσσαλίας της Κολυμβητικής Ομοσπονδίας Ελλάδας ζητεί τη λειτουργία του Κολυμβητηρίου Νέας Ιωνίας Βόλου και τη δημιουργία καταδυτηρίου.
      20) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την οικονομική αναπροσαρμογή των συντάξεων των μελών του σε σχέση με το μισθό κ.λπ.
      21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Ζαγοράς ζητεί τη στήριξη των μηλοπαραγωγών της περιοχής του λόγω του προβλήματος της μικροκαρπίας.
      22) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Παμποντιακή Ομοσπονδία Ελλάδος ζητεί την αλλαγή του διοικητικού καθεστώτος, της Ιεράς Μονής Παναγίας Σουμελά.
      23) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την αναπροσαρμογή των συντάξεων των μελών του με βάση τις συντάξιμες αποδοχές και τις ημέρες ασφάλισης.
      24) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Ιδιοκτητών Αναγνωρισμένων Μουσικών Εκπαιδευτικών Ιδρυμάτων ζητεί τη συμμετοχή των αποφοίτων των ωδείων στις εξετάσεις του Α.Σ.Ε.Π. για το διορισμό τους στη γενική εκπαίδευση.
      25) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Συντονιστικό Όργανο Ενώσεων Εκπαιδευτικών Μουσικής Δημόσιας Εκπαίδευσης ζητεί την απόσυρση τροπολογίας που αφορά στα προσόντα των εκπαιδευτικών μουσικής και ζητεί τη μελέτη των προτάσεών του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1.Στην με αριθμό 11336/1.6.06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1721/23.6.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, για τα θέματα της αρμοδιότητάς μας, σας πληροφορούμε τα εξής:
      α. Με την 91962/2194/15.5.2006 απόφαση του Υπουργού Αγροτικής Ανάπτυξης και Τροφίμων «Κατανομή του ορίου πληρωμών της ΣΑΕ 084 του ΠΔΕ 2006», κατανεμήθηκαν συνολικά στις Περιφερειακές Δασικές Υπηρεσίες που υπάγονται στη Γενική Γραμματεία της Περιφέρειας για διάφορες δραστηριότητες, μεταξύ των οποίων και το ενάριθμο έργο 2001ΣΕ0840000 «Διάνοιξη - Συντήρηση - Βελτίωση - Ασφαλτόστρωση Δασικών Δρόμων», πιστώσεις 5.490.205,00 € από τα 5.530.000,00 € που έχουν διατεθεί για τον «τομέα Δάση».
      Ειδικότερα στη Δ/νση Δασών Ν. Αιτωλοακαρνανίας που υπάγεται στην Περιφέρεια Δυτικής Ελλάδας κατανεμήθηκαν 110.000,00 € στο ανωτέρω ενάριθμο έργο, με σκοπό τα Δασαρχεία του Νομού να προβούν στις απαραίτητες εργασίες συντήρησης του αντιπυρικού δασικού οδικού δικτύου, καθώς και στη συντήρηση των δασικών δρόμων που χρησιμοποιούνται για την απόληψη του δασικού λήμματος από τα διαχειριστικά συμπλέγματα
      β.Για την αποτελεσματική πρόληψη από τις δασικές πυρκαγιές πρόκειται και φέτος :
      -Να συσταθούν συνεργεία για τον καθαρισμό της παρεδάφιας βλάστησης σε κάθε Δασαρχείο ( προσωπικό τρίμηνης απασχόλησης).
      Ήδη με την 280421/30.5.2006 απόφαση του Γενικού Γραμματέα του Υπουργείου Αγροτικής Ανάπτυξης και Τροφίμων κατανεμήθηκε εποχιακό προσωπικό στις Δασικές Υπηρεσίες, που υπάγονται στις αντίστοιχες Περιφέρειες.
      Ειδικότερα στα Δασαρχεία του Ν. Αιτωλοακαρνανίας που υπάγονται στη Περιφέρεια Δυτικής Ελλάδας, κατανεμήθηκαν συνολικά 46 άτομα (2 Δασολόγοι, 2 Δασοπόνοι, 2 Ειδικοί Δασικής Προστασίας και 40 Εργάτες).
      -Να λειτουργήσουν οι Δασικές Υπηρεσίες που υπάγονται στην Περιφέρεια τις απογευματινές ώρες και τις εξαιρέσιμες ημέρες.
      -Να συμμετάσχουν οι Δασικές Υπηρεσίες που υπάγονται στην Περιφέρεια στα Συντονιστικά Νομαρχιακά όργανα (ΣΝΟ), καθώς και σε περιστατικά πυρκαγιών, όπου κριθεί αναγκαίο.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      2. Στην με αριθμό 11178/29.5.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 1690/23.6.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, σας πληροφορούμε τα εξής:
      Ο Οργανισμός Πιστοποίησης και Επίβλεψης Γεωργικών Προϊόντων (ΟΠΕΓΕΠ) - Ν.Π.Ι.Δ. εποπτείας Υπουργείου Αγροτικής Ανάπτυξης και Τροφίμων ( πρώην Γεωργίας), που συστάθηκε με το νόμο 2637/1998 (Φ.Ε.Κ. Α 200), είχε ανάγκη άμεσα από προσωπικό που αποσπάστηκε με απόφαση του Υπουργού Γεωργίας (νυν Αγροτικής Ανάπτυξης και Τροφίμων) και του συναρμόδιου Υπουργού Ανάπτυξης, προκειμένου να στελεχωθεί με αυτό για τις ανάγκες λειτουργίας της Κεντρικής Υπηρεσίας που εδρεύει στην Αθήνα.
      Μεταξύ των ενδιαφερομένων ήταν και η κα Ελένη Τουραλή-Σμυρνιώτη, Οικονομολόγος που υπηρετούσε στην Εταιρεία Ανάπτυξης Αλιείας (ΕΤΑΝΑΛ) Α.Ε. και αποσπάστηκε στον ΟΠΕΓΕΠ από 27-9-1999 για τρία (3) έτη.
      Ακολούθησαν παρατάσεις της απόσπασής της για ένα (1) έτος κάθε φορά, μέχρι 26-9-2005 με κοινές υπουργικές αποφάσεις.
      Στο μεταξύ διάστημα ασκήθηκαν αγωγές αμφοτέρων των διαδίκων (ΕΤΑΝΑΛ Α.Ε. - Ε. ΣΜΥΡΝΙΩΤΗ), εκδόθηκε η 677/2004 απόφαση του Μονομελούς Πρωτοδικείου Αθηνών, καθώς και η υπ' αριθμ. 1370/2006 απόφαση του Εφετείου Αθηνών, η οποία όμως δεν κατέστη ακόμη αμετάκλητη.
      Σημειώνεται ότι η ΕΤΑΝΑΛ Α.Ε. δεν επιχορηγείται από το Υπουργείο Αγροτικής Ανάπτυξης και Τροφίμων και ο προϋπολογισμός της, ο οποίος διαμορφώνεται από τα ίδια έσοδά της, απλώς εγκρίνεται από τη Γενική Δ/νση Αλιείας του Υπουργείου Αγροτικής Ανάπτυξης και Τροφίμων. Συνεπώς δεν τίθεται θέμα επιχορήγησης της ΕΤΑΝΑΛ Α.Ε. για τη μισθοδοσία της συγκεκριμένης υπαλλήλου.
      Λόγω της πολυπλοκότητας του θέματος και των νομικών ζητημάτων που ανακύπτουν, δοθέντος ότι εκδόθηκε μία απόφαση που αφορά το Ν.Π.Ι.Δ. του ΟΠΕΓΕΠ χωρίς αυτό να προσεπικληθεί νομίμως προκειμένου να υποστηρίξει τα νόμιμα δικαιώματά του, υπεβλήθη από την αρμόδια Δ/νση (Δ/νση Εποπτευομένων Γεωργικών Οργανισμών και Ιδρυμάτων) ερώτημα στο Νομικό Συμβούλιο του Κράτους για τα περαιτέρω.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      3. Στην με αριθμό 11241/30.5.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 32845/21.6.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σας πληροφορούμε ότι :
      Σύμφωνα με τη κείμενη νομοθεσία, υπεύθυνοι για τη λειτουργία των υφιστάμενων εγκαταστάσεων διαχείρισης αποβλήτων, αλλά και την υλοποίηση αντιστοίχων έργων ή δραστηριοτήτων όπως αυτά καθορίζονται απ' το οικείο Περιφερειακό Σχέδιο Διαχείρισης Αποβλήτων (ΠΕΣΔΑ) είναι οι Φορείς Διαχείρισης Στερεών Αποβλήτων (ΦΟΔΣΑ) οι οποίοι ευθύνονται για την τήρηση των οριζομένων στην έγκριση περιβαλλοντικών όρων της κάθε εγκατάστασης.
      Ειδικώς για τους Χώρους Υγειονομικής Ταφής Αποβλήτων (ΧΥΤΑ), απαιτείται η χορήγηση άδειας υγειονομικής ταφής (άδεια διάθεσης) αποβλήτων μετά από υποβολή στην αρμόδια αρχή από τον ΦΟΔΣΑ -μεταξύ άλλων- και Μελέτης οργάνωσης , κατασκευής και λειτουργίας του ΧΥΤΑ.
      Οι φορείς διαχείρισης λαμβάνοντας υπ' όψη και τις πρόσφατες τεχνολογικές εξελίξεις μπορούν, όπου είναι αναγκαίο, να προτείνουν και να προβαίνουν -λαμβάνοντας τις απαιτούμενες εγκρίσεις και άδειες- σε τροποποιήσεις σε εξοπλισμό και διεργασίες ώστε να επιτύχουν το βέλτιστο περιβαλλοντικό και οικονομικό αποτέλεσμα, αλλά και να εναρμονίζονται με την εκάστοτε ισχύουσα νομοθεσία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      4. Στην με αριθμό 11200/29.5.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 11576/2006/20.6.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε ο Βουλευτής Α΄ Θεσσαλονίκης κος Ιωάννης Μαγκριώτης, αναφορικά με τη συνέχιση του προγράμματος στεγαστικής αποκατάστασης των παλιννοστούντων ομογενών από χώρες της τέως Σοβιετικής Ένωσης, σας γνωρίζουμε κατά λόγο αρμοδιότητας τα ακόλουθα:
      Όπως έχουμε ενημερώσει και πρόσφατα τον κ. Βουλευτή (με το Α.Π. 20526/19.4.2006 έγγραφό μας, σε απάντηση της Ερώτησης 9303/29.3.2006), το σχετικό πρόγραμμα στεγαστικής αποκατάστασης των παλιννοστούντων ομογενών από χώρες της τέως Σοβιετικής Ένωσης, που εκπονήθηκε σύμφωνα με το ν.2790/2000 (ΦΕΚ 24/A/16.2.2000) και την υπ' αρ. 14979/04 ΚΥΑ (ΦΕΚ 1510/Β/7.10.04), ολοκληρώθηκε με την υποβολή 35.000 αιτήσεων ομογενών για χορήγηση στεγαστικών δανείων σε ισάριθμα νοικοκυριά στο σύνολο της Επικράτειας. .
      Ειδικότερα, σε ότι αφορά στην αγορά κατοικίας από ομογενείς που η αίτησή τους ήταν εκπρόθεσμη, ήτοι μετά τη συμπλήρωση του αριθμού των 35.000 αιτήσεων από τους δικαιούχους, σας γνωρίζουμε ότι σύμφωνα με την παρ. 3, του άρθρου 3, της ΚΥΑ 14979/2004, η αρμόδια υπηρεσία της Περιφέρειας, στην οποία υποβάλλεται η αίτηση και τα προβλεπόμενα δικαιολογητικά, εκδίδει σχετική Βεβαίωση Δανειοληπτικής Ικανότητας, η οποία αποστέλλεται τόσο προς το δικαιούχο, όσο και προς τη χρηματοδότρια τράπεζα, που ο ενδιαφερόμενος έχει επιλέξει, μετά την έκδοση της οποίας και ΜΟΝΟ είναι δυνατή η αγορά, κατασκευή ή βελτίωση υφιστάμενης κατοικίας.
      Πάραυτα, το ΥΠΕΣΔΔΑ για λόγους κοινωνικής ευαισθησίας έναντι της κοινωνικής ομάδας των παλιννοστούντων και ιδιαίτερα έναντι εκείνων που δεν πρόλαβαν να εκμεταλλευτούν τις ευεργετικές ρυθμίσεις του προαναφερθέντος στεγαστικού προγράμματος, θα εξετάσει, σε συνεργασία με τα συναρμόδια Υπουργεία και σε συνάρτηση με τις δυνατότητες του κρατικού προϋπολογισμού, τη δυνατότητα εκπόνησης νέου προγράμματος στεγαστικής αποκατάστασής τους, μετά την ολική εκπλήρωση των ανειλημμένων νομικών και οικονομικών δεσμεύσεων ως προς το ήδη υφιστάμενο πρόγραμμα και την αξιολόγησή του.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 11227/30-5-06 ερώτηση του Βουλευτή  κ. Απόστολου Φωτιάδη δόθηκε με το υπ’ αριθμ. 7017/4/6202/22-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Φωτιάδης, σε ό,τι μας αφορά, σας γνωρίζουμε ότι, για τη διαδικασία έκδοσης των νέων ελληνικών διαβατηρίων, η οποία ισχύει μετά την 01-01-2006, ενημερώθηκαν με εγκύκλιο και οδηγίες που επακολούθησαν οι ελληνικές προξενικές Αρχές στο εξωτερικό, προκειμένου στη συνέχεια την κάνουν γνωστή στον απόδημο ελληνισμό.
      Παράλληλα το Υπουργείο μας μερίμνησε ώστε να κάνει κοινωνούς της όλης διαδικασίας όσο το δυνατό περισσότερους Έλληνες πολίτες, τόσο στον ελλαδικό χώρο, όσο και στην αλλοδαπή. Για το σκοπό αυτό προέβη σε σχετική καταχώρηση στην ιστοσελίδα στο ΙΝΤΕΡΝΕΤ, ενώ μέσω του Γραφείου Τύπου έγιναν σχετικές δηλώσεις και δόθηκαν επεξηγήσεις-διευκρινήσεις, κατόπιν αιτημάτων του ομογενειακού τύπου. Επιπλέον εκπρόσωποί του κλήθηκαν και συμμετείχαν επανειλημμένα σε τηλεοπτικές εκπομπές του δορυφορικού προγράμματος της κρατικής τηλεόρασης («ΟΔΥΣΣΕΙΑ» - Κυριακή και ώρες 16:00 έως 18:00), όπου, πέραν του σχολιασμού και των επεξηγήσεων για τη διαδικασία έκδοσης διαβατηρίων, απαντήθηκαν άμεσα και ερωτήματα που υποβλήθηκαν από τους Έλληνες ομογενείς του εξωτερικού.
      Πέραν τούτου το Αρχηγείο της Αστυνομίας, αποσκοπώντας στη βελτίωση των παρεχόμενων υπηρεσιών και στον περιορισμό των απορρίψεων αιτημάτων, ώστε να αποφεύγεται η ταλαιπωρία των αιτούντων, η οποία στο εξωτερικό μεγιστοποιείται λόγω των μεγάλων αποστάσεων και η οποία έχει ως αποτέλεσμα την πρόκληση δυσμενών σχολίων και αντιδράσεων, πραγματοποίησε ήδη σεμινάρια των προξενικών υπαλλήλων, που είναι επιφορτισμένοι με την παραλαβή των δικαιολογητικών για την έκδοση διαβατηρίων, ενώ προγραμματίζει και νέα, εντός του θέρους του τρέχοντος έτους.
      Σε ό,τι αφορά τον τόπο υποβολής των δικαιολογητικών έκδοσης των νέων διαβατηρίων από τους Έλληνες μονίμους κατοίκους εξωτερικού, σας ενημερώνουμε ότι, σύμφωνα με τις διατάξεις της 3021/22/10 από 28-6-2005 Κοινής Υπουργικής Απόφασης, παρέχεται σε αυτούς η δυνατότητα να καταθέτουν τα σχετικά δικαιολογητικά είτε στην οικεία Προξενική Αρχή του τόπου διαμονής τους είτε στα Γραφεία Διαβατηρίων στον ελλαδικό χώρο, κατά το χρόνο διαμονής τους στην Ελλάδα.
      Επισημαίνεται ότι, σύμφωνα με τη διάταξη του άρθρου 5 του ν. 3243/2004, διαβατήρια που έχουν εκδοθεί μέχρι την έναρξη ισχύος των διατάξεων των παραγράφων 1,4 και 5 του άρθρου 1 του ν. 3103/2003 παύουν να ισχύουν από 1-1-2007, εφόσον δεν λήγει η ισχύς τους πριν από την ημερομηνία αυτή. Επίσης, οι κάτοχοι διαβατηρίων, που έχουν εκδοθεί από Νομαρχίες ή Προξενεία, δύνανται, εφόσον το επιθυμούν, να προβούν στην αντικατάστασή τους με τα νέα ελληνικά διαβατήρια, χωρίς οποιονδήποτε περιορισμό ως προς το χρόνο κατάθεσης των αιτημάτων τους.
      Τέλος, για το θέμα των δελτίων αστυνομικής ταυτότητας των Ελλήνων πολιτών, σας πληροφορούμε ότι, σύμφωνα με το άρθρο 5 της Οδηγίας 2004/38 του Ευρωπαϊκού Κοινοβουλίου και του Συμβουλίου της 29ης Απριλίου 2004, «...τα κράτη μέλη επιτρέπουν την είσοδο στην επικράτειά τους σε κάθε πολίτη της Ένωσης ο οποίος φέρει ισχύον δελτίο ταυτότητας ή διαβατήριο... ». Η εν λόγω οδηγία πρόκειται να ενσωματωθεί στην εθνική μας νομοθεσία με προεδρικό διάταγμα, σχέδιο του οποίου προωθείται στους συναρμόδιους Υπουργούς για υπογραφή. Στο σημείο αυτό πρέπει να επισημάνουμε ότι, από 17-7-2000, στα δελτία ταυτότητας των Ελλήνων πολιτών τα στοιχεία επώνυμο, όνομα, όνομα πατέρα αναγράφονται και με λατινικούς χαρακτήρες, σύμφωνα με το πρότυπο ΕΛΟΤ 743. Από τα ανωτέρω προκύπτει ότι η ελληνική αστυνομική ταυτότητα, όπως άλλωστε συμβαίνει και με ανάλογα έγγραφα-αποδεικτικά της ταυτότητας που εκδίδουν τα κράτη-μέλη της Ευρωπαϊκής Ένωσης, παρέχει τη δυνατότητα μετακίνησης και διαμονής στον ενιαίο χώρο αυτής.
      Ο Υπουργός
      ΒΥΡΩΝ ΠΟΛΥΔΩΡΑΣ»
      6. Στην με αριθμό 11243/30-5-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 7017/4/6204/22-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι οι Υπηρεσίες της Ελληνικής Αστυνομίας, στα πλαίσια των αρμοδιοτήτων τους, σε συνεργασία με τις συναρμόδιες Υπηρεσίες των άλλων Υπουργείων, καταβάλλουν κάθε δυνατή προσπάθεια για την προστασία του περιβάλλοντος, με συνεχείς ελέγχους και αυστηρή εφαρμογή της ισχύουσας νομοθεσίας.
      Ειδικότερα, σύμφωνα με τις διατάξεις του ν.1650/1986, η αρμοδιότητα ελέγχου και τήρησης των περιβαλλοντικών όρων ανήκει στις Υπηρεσίες που ρητά καθορίζονται στις διατάξεις του νόμου αυτού, λόγω των ειδικότερων γνώσεων που απαιτούνται για τον έλεγχο και τη βεβαίωση των σχετικών παραβάσεων. Οι αστυνομικές Υπηρεσίες έχουν επικουρική αρμοδιότητα στην εφαρμογή των διατάξεων του εν λόγω νόμου, από πλευράς μόνο των ποινικών κυρώσεων και ειδικότερα στις περιπτώσεις εκείνες που η διαπίστωση της παράβασης δεν απαιτεί ιδιαίτερες γνώσεις ή προηγούμενο έλεγχο της καθ' ύλη αρμόδιας Υπηρεσίας. Στις περιπτώσεις που απαιτούνται ιδιαίτερες γνώσεις ή προηγούμενος έλεγχος η Αστυνομία υποχρεούται να ενημερώνει την αρμόδια Αρχή προκειμένου να επιληφθεί αυτή, ενώ οσάκις απαιτείται, παρέχει τη συνδρομή της.
      Στα πλαίσια αυτά, κατά το χρονικό διάστημα από 1-1-2005 μέχρι σήμερα, από τις αρμόδιες αστυνομικές Υπηρεσίες βεβαιώθηκαν συνολικά 14 παραβάσεις για παράνομη εναπόθεση μπαζών στην ευρύτερη περιοχή Ασπροπύργου-Άνω Λιοσίων. Σε 6 δε από τις περιπτώσεις αυτές ακολουθήθηκε η αυτόφωρη διαδικασία, ενώ κατασχέθηκαν και 5 φορτηγά αυτοκίνητα.
      Σε ό,τι αφορά τα μέτρα πυροπροστασίας, σας πληροφορούμε ότι, κατ' εφαρμογή της παρ. 2 του άρθρου 5 του ν. 2612/98, από τον Αρχηγό του Πυροσβεστικού Σώματος εκδόθηκε η υπ’ αριθ.9/2000 Πυροσβεστική Διάταξη (ΦΕΚ Β΄ 1459) όπως αυτή τροποποιήθηκε με την 9Α/2005 όμοια (ΦΕΚ Β΄ 1554), για τον «Κανονισμό ρύθμισης μέτρων για την πρόληψη και αντιμετώπιση πυρκαγιών σε δασικές και αγροτικές εκτάσεις».
      Η εν λόγω Διάταξη, εκτός των άλλων, προβλέπει τη λήψη προληπτικών και κατασταλτικών μέτρων, καθώς και των μέσων πυρασφάλειας που θα πρέπει να χρησιμοποιούνται τόσο στους χώρους Υγειονομικής Ταφής των Απορριμμάτων (ΧΥΤΑ) όσο και στους χώρους ανεξέλεγκτης διάθεσης των απορριμμάτων, προκειμένου να αντιμετωπισθεί το ενδεχόμενο εκδήλωσης πυρκαγιών.
      Συγκεκριμένα, προβλέπεται, κάθε χρόνο και πριν από την έναρξη της αντιπυρικής περιόδου, η διενέργεια αυτοψίας στους χώρους αυτούς, από τριμελή Επιτροπή που συγκροτείται ανά νομό. Η αυτοψία πραγματοποιείται προκειμένου να διαπιστωθεί αν λαμβάνονται όλα τα προβλεπόμενα μέτρα πυροπροστασίας και σε αντίθετη περίπτωση να προταθεί η λήψη των ελλειπόντων. Ακολούθως συντάσσεται σχετική έκθεση και υποβάλλεται από την Επιτροπή στην αρμόδια Πυροσβεστική Υπηρεσία και στην αρμόδια Περιφέρεια, η οποία με έγγραφό της αποστέλλει αυτή για υλοποίηση στην αρμόδια Αρχή Τοπικής Αυτοδιοίκησης. Παράλληλα η Πυροσβεστική Υπηρεσία αποστέλλει την ίδια έκθεση και στην αρμόδια Εισαγγελική Αρχή.
      Διευκρινίζεται ότι κατά τη διάρκεια της αντιπυρικής περιόδου οι Δήμοι και οι Κοινότητες υποχρεούνται να λαμβάνουν όλα τα απαραίτητα μέτρα ασφαλούς φύλαξης, ενώ, για τις ημέρες που υπάρχει αυξημένος κίνδυνος εκδήλωσης πυρκαγιάς λόγω των καιρικών συνθηκών, επιβάλλεται η παρουσία υδροφόρου οχήματος με μέριμνα του οικείου Δήμου ή Κοινότητας.
      Πέραν αυτών, με τις διατάξεις της 12030 Φ.109.1/10-5-1999 Κοινής Υπουργικής Απόφασης «περί ρύθμισης θεμάτων συνεργασίας φορέων και προσώπων που παρέχουν τις υπηρεσίες τους για πρόληψη και καταστολή των δασικών πυρκαγιών», ανατίθενται στους Ο.Τ.Α. η εκτέλεση προγραμμάτων προληπτικού καθαρισμού της βλάστησης, σε άλση, πάρκα, κατασκηνώσεις κ.λπ., η απομάκρυνση υπολειμμάτων καθαρισμού της βλάστησης που ενεργείται από ιδιοκτήτες σε περιβάλλοντες χώρους κατοικιών και οικοπεδικές εκτάσεις, καθώς και η εκτέλεση έργων και εργασιών προληπτικού καθαρισμού της βλάστησης στη ζώνη μίξης δασών-πόλεων (περιαστικά δάση) καθ’ υπόδειξη και συνεργασία με τις δασικές Υπηρεσίες.
      Τέλος επισημαίνουμε ότι, από το Υπουργείο μας και ειδικότερα από το Αρχηγείο του Πυροσβεστικού Σώματος, έχουν γίνει όλες οι ενέργειες έτσι ώστε ο μηχανισμός πυροπροστασίας να βρίσκεται σε πλήρη επιχειρησιακή ετοιμότητα για να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο, χωρίς βέβαια να παραβλέπεται και ο παράγων καιρικές συνθήκες, που, όπως είναι γνωστό, επηρεάζει ουσιαστικά την εξέλιξη του φαινομένου από χρόνο σε χρόνο.
      Ο Υπουργός
      ΒΥΡΩΝ ΠΟΛΥΔΩΡΑΣ»
      7. Στην με αριθμό 11371/2-6-06 ερώτηση του Βουλευτή  κ. Κωνσταντίνου Καΐσερλη δόθηκε με το υπ’ αριθμ. 7017/4/6216/23-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Καίσερλης, σε ό,τι μας αφορά, σας γνωρίζουμε ότι με τις διατάξεις του π.δ. 320/30-9-1994 καθορίστηκε ο λιμένας Μεγίστης Δωδεκανήσου ως σημείο εισόδου προσώπων στο ελληνικό έδαφος και εξόδου από αυτό, αλλά δεν έχει λειτουργήσει μέχρι σήμερα, λόγω ανυπαρξίας καταλλήλων κτιριακών υποδομών.
      Για τις ελλείψεις αυτές έχουν ενημερωθεί από το Υπουργείο μας οι συναρμόδιοι φορείς, προκειμένου να κατασκευασθούν οι απαραίτητες εγκαταστάσεις, να στελεχωθεί το σημείο αυτό με το αναγκαίο προσωπικό (τελωνειακοί υπάλληλοι) και να εφοδιασθεί με τα απαιτούμενα για την εύρυθμη λειτουργία του υλικοτεχνικά μέσα, ώστε στη συνέχεια να στελεχωθεί από το Αρχηγείο της Ελληνικής Αστυνομίας η αρμόδια για το διαβατηριακό έλεγχο Υπηρεσία.
      Πάντως πρέπει να επισημάνουμε ότι, κατ' εξαίρεση και ύστερα από έγκριση της αρμόδιας Υπηρεσίας μας σήμερα διέρχονται από το προαναφερόμενο σημείο και μόνο για τουριστικούς σκοπούς πολίτες της Ευρωπαϊκής Ένωσης, στους οποίους διενεργείται απλουστευμένος διαβατηριακός έλεγχος.
      Ο Υπουργός
      ΒΥΡΩΝ ΠΟΛΥΔΡΑΣ»
      8. Στην με αριθμό 11313/31-5-06 ερώτηση του Βουλευτή  κ. Κωνσταντίνου Βρεττού δόθηκε με το υπ’ αριθμ. 7017/4/6207/22-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Βρεττός, σε ό,τι μας αφορά, σας γνωρίζουμε ότι, για την ομαλή κυκλοφορία πεζών και οχημάτων και την πρόληψη των τροχαίων ατυχημάτων στην εν λόγω περιοχή, από την αρμόδια Υπηρεσία μας (Τμήμα Τροχαίας Ν. Ιωνίας), λαμβάνονται τα αναγκαία μέτρα αστυνόμευσης και στα πλαίσια των τροχονομικών ελέγχων, που διενεργούνται σε τακτά χρονικά διαστήματα σε διάφορα σημεία, για κάθε παράβαση που διαπιστώνεται εφαρμόζεται η ισχύουσα νομοθεσία. Η δραστηριότητα των συνεργείων τροχονομικών ελέγχων αποσκοπεί κυρίως στην πρόληψη και κατευθύνεται ιδίως στη βεβαίωση και περιστολή των παραβάσεων εκείνων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων.
      Πάντως, σύμφωνα με τα υφιστάμενα στην αρμόδια Υπηρεσία μας στοιχεία, κατά τα έτη 2004, 2005 καθώς και το πρώτο πεντάμηνο του τρέχοντος έτους, στην εν λόγω περιοχή έλαβαν χώρα 18 τροχαία ατυχήματα, από τα οποία 1 είχε ως αποτέλεσμα το σοβαρό τραυματισμό ενός ατόμου, ενώ δεν έχει καταγραφεί τροχαίο ατύχημα με παθόντα μαθητή σχολείου.
      Πέραν αυτών, η ανωτέρω Υπηρεσία μας, στα πλαίσια της τεχνικής αστυνόμευσης, διενεργεί εμπεριστατωμένους ελέγχους στο οδικό δίκτυο της εν λόγω περιοχής, για την επισήμανση και καταγραφή ατελειών, βλαβών, ελλείψεων και φθορών της οδικής σήμανσης, οριζόντιας και κάθετης, καθώς και του οδοστρώματος και ενημερώνει άμεσα τις αρμόδιες Υπηρεσίες για την αποκατάστασή τους και τη λήψη μέτρων αποτροπής των κινδύνων. Στο πλαίσιο δε αυτό, στην οδό Βέροιας διενεργήθηκε αυτοψία και δεν διαπιστώθηκε εναπόθεση οικοδομικών υλικών, ενώ σε δύο υπό κατασκευή οικοδομές τα υλικά ήταν τοποθετημένα εντός οικοπέδου και σε απόσταση 5 μέτρων από το οδόστρωμα.
      Τέλος, στην αρμόδια Υπηρεσία μας δόθηκαν πρόσθετες εντολές και οδηγίες για εντονότερη παρουσία και αποτελεσματικότερη αστυνόμευση στην αναφερόμενη περιοχή, ώστε να αυξηθεί το επίπεδο οδικής ασφάλειας.
      Ο Υπουργός
      ΒΥΡΩΝ ΠΟΛΥΔΩΡΑΣ»
      9. Στην με αριθμό 10280/03-05-06 ερώτηση τoυ Βουλευτή κ. Στυλιανού Ματζαπετάκη δόθηκε με το υπ’ αριθμ. 1544/18-05-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Σ. Ματζαπετάκης, σας πληροφορούμε τα εξής:
      Σύμφωνα με την κοινοτική νομοθεσία και συγκεκριμένα την Απόφαση της Επιτροπής των Ευρωπαϊκών Κοινοτήτων με αρ. 2004/211/ΕΚ (τεύχος L 75), δεν επιτρέπεται υπό κανέναν όρο η είσοδος ιπποειδών από την Αλβανία στο έδαφος της Κοινότητας.
      Ο όρος αυτός έχει τεθεί από την Κοινότητα, χωρίς να παρέχεται η δυνατότητα αποδοχής μετά από παραμονή σε απομόνωση ή μετά από εργαστηριακή εξέταση, λόγω της αυξημένης πιθανότητας μετάδοσης στο ζωικό κεφάλαιο της Ε.Ε. σοβαρών ασθενειών που ενδημούν στη χώρα αυτή.
      Είναι λανθασμένη η πληροφορία ότι τα συγκεκριμένα ζώα στην περιοχή της Καστοριάς θανατώθηκαν με βάρβαρο τρόπο. Αναισθητοποιήθηκαν με τη χρήση εμβολοφόρου πιστολιού και θανατώθηκαν σύμφωνα με τις διατάξεις του Π.Δ/γματος 327/96 (ΦΕΚ Α 221) σε εναρμόνιση προς την οδηγία 93/113/ΕΟΚ.
      Σημειώνεται ότι οι κτηνίατροι αγαπούν τα ζώα όσο και οι υπόλοιποι πολίτες και μόνο όταν συντρέχουν λόγοι ανωτέρας σκοπιμότητας απαιτούν να θυσιαστούν κάποια ζώα για να αποφευχθεί μεγαλύτερο κακό.
      Ο Υφυπουργός
      Α. ΚΟΝΤΟΣ»
     10. Στην με αριθμό 10290/03-05-06 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/754/17-05-06 έγγραφο από τον Yπουργό/ Πολιτισμού η ακόλουθη απάντηση:
      «Σχετικά με την υπ' αριθμ. 10290/3.05.2006 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
      Οι ναοί της περιοχής Κριτσάς έχουν συντηρηθεί από την αρμόδια υπηρεσία του Υπουργείου Πολιτισμού κατά το παρελθόν. Η αρμόδια υπηρεσία του Υπουργείου Πολιτισμού έχει κατορθώσει να πραγματοποιήσει την καταγραφή όλων των τοιχογραφημένων ναών της περιοχής του Μεραμπέλλου και να πραγματοποιήσει μικροεπισκευές και συντηρήσεις σε ορισμένους από αυτούς.
      Ύστερα από επανειλημμένες επισκέψεις πολλών Αρχαιολόγων, Συντηρητών και Τεχνικών της Υπηρεσίας του Υπουργείου Πολιτισμού ενημερωθήκαμε ότι δεν υπάρχει σε κανένα μνημείο της Κριτσάς κίνδυνος άμεσης κατάρρευσης και ειδικώς στους τέσσερις αναφερόμενους στην ερώτηση του Βουλευτή κ. Μ. Καρχιμάκη ναούς.
      Επί του παρόντος, μόνο ο ναός της Παναγίας της Κεράς είναι επισκέψιμο μνημείο και έχει ενταχθεί στο έργο: «Ανάδειξη - Αποκατάσταση Μεσοβυζαντινών Ναών Ανατολικής Κρήτης» στο πρόγραμμα Κοινοτικής Πρωτοβουλίας Interreg ΙΙΙ Α Ελλάδα-Κύπρος. ΟΙ εργασίες στον εν λόγω ναό έχουν πραγματοποιηθεί κατά το μεγαλύτερο μέρος των και πρόκειται σύντομα να ολοκληρωθούν.
      Σχετικά με το δίκλιτο ναό των Αγίων Πάντων - Αγίου Ιωάwη, σας αναφέρουμε ότι μετά από την έρευνα στο Αρχείο της Υπηρεσίας του Υπουργείου δεν προκύπτει κανένα στοιχείο για διακοπή εργασιών στο ναό.
      Η αρμόδια εφορεία του Υπουργείου Πολιτισμού έχει πάντοτε τη διάθεση, σε συνεργασία με τους τοπικούς φορείς (Δήμο, Εκκλησία κλπ.) και ύστερα από την ύπαρξη εγκεκριμένης από τα αρμόδια όργανα μελέτης και την εξασφάλιση των απαιτουμένων πιστώσεων να προβεί στην πραγματοποίηση εργασιών στερέωσης και συντηρήσεως των ναών της Κριτσάς.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     11. Στην με αριθμό 10333/04-05-06 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./756/16-05-06 έγγραφο από τον Yπουργό Πολιτισμού η ακόλουθη απάντηση:
      «Σχετικά με την υπ αριθμ. 10333/04.05.2006 ερώτηση της Βουλευτού  κας Αγγελικής Γκερέκου, σχετικά με τις φιλαρμονικές εταιρείες Κέρκυρας, σας διαβιβάζουμε τα εξής:
      Το Υπουργείο Πολιτισμού αναγνωρίζει το ρόλο που έχουν διαδραματίσει οι φιλαρμονικές στη μουσική παράδοση και την πολιτιστική κουλτούρα της Κέρκυρας.
      Το Υπουργείου Πολιτισμού κατά πάγια τακτική τα τελευταία χρόνια ενισχύει συγκεκριμένες πολιτιστικές δραστηριότητες, εφόσον εντάσσονται στο πρόγραμμα δράσεων που έχει καταρτίσει και με την προϋπόθεση υπάρξεως εγκεκριμένων πιστώσεων και δεν υπάρχει δυνατότητα για επιχορήγηση φορέων, των οποίων το αίτημα αφορά σε κάλυψη λειτουργικών αναγκών.
      Σε περίπτωση που θα υποβληθεί από τις ανωτέρω φιλαρμονικές αίτημα για επιχορήγηση για συγκεκριμένες πολιτιστικές δραστηριότητες, το αίτημά τους θα εξεταστεί και θα αντιμετωπιστεί μαζί με άλλα σχετικά στο πλαίσιο των οικονομικών μας δυνατοτήτων.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι,  εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό  867/3-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με τις διακοπές του ηλεκτρικού ρεύματος σε διάφορες περιοχές της χώρας κ.λπ. 
      Η επίκαιρη ερώτηση του συναδέλφου κ. Πιπεργιά έχει ως εξής:
      «Τις τελευταίες ημέρες οι πολίτες ταλαιπωρήθηκαν από παρατεταμένες διακοπές ηλεκτρικού ρεύματος που σημειώθηκαν σε διάφορες περιοχές της χώρας και κυρίως στο Ν. Αττικής και στο Ν. Θεσσαλονίκης. 
      Η Δ.Ε.Η σε δελτίο τύπου που εξέδωσε την 1η Ιουλίου, προσπάθησε να υποβαθμίσει τις διακοπές ηλεκτροδότησης που σημειώθηκαν, χαρακτηρίζοντάς τες «μικροπροβλήματα». Παράλληλα, ενώ, στο δελτίο τύπου, σημειώνεται ότι το Σύστημα της Δ.Ε.Η. βρίσκεται σε πλήρη ετοιμότητα και είναι απόλυτα επαρκές για να καλύψει τις πολύ υψηλές καταναλώσεις των τελευταίων ημερών, ζητείται από  τους πολίτες και τους καταναλωτές να περιορίσουν την χρήση των ηλεκτρικών συσκευών και να συμβάλλουν στην μείωση της κατανάλωσης ενέργειας κατά τις ώρες αιχμής 11.00 ως 15.00.
      Είναι προφανές ότι η πολιτική ηγεσία του Υπουργείου Ανάπτυξης, προκειμένου να αποποιηθεί τις ευθύνες της, «βάζει» τη Δ.Ε.Η. να καθησυχάσει τους καταναλωτές, χαρακτηρίζοντας τα προβλήματα, μικροπροβλήματα, ενώ παράλληλα υπόσχεται την απρόσκοπτη ηλεκτροδότηση της χώρας κατά τη θερινή περίοδο. 
      Η αλήθεια είναι ότι τα προβλήματα στο δίκτυο διανομής της Δ.Ε.Η. είναι πολλά και σημαντικά, εξ αιτίας της ελλιπούς συντήρησης και της έλλειψης υλικών. Επιπρόσθετα τα τελευταία δύο χρόνια δεν έχει πραγματοποιηθεί καμία ουσιαστική αναβάθμιση των δικτύων διανομής, της ηλεκτρικής ενέργειας, ιδιαίτερα στα αστικά κέντρα, που παραμένουν εκτεθειμένα στον κίνδυνο διακοπών της ηλεκτροδότησης.
      Πρέπει επιτέλους η Κυβέρνηση να σταματήσει να παίζει με τη νοημοσύνη των καταναλωτών, να αναλάβει τις ευθύνες της και να φροντίσει ώστε να αντιμετωπισθούν τα προβλήματα στο δίκτυο διανομής για να αποφευχθούν και άλλες διακοπές ηλεκτροδότησης κατά τη διάρκεια της θερινής περιόδου. 
      Ερωτάται ο αρμόδιος Υπουργός.
      Σε τι ενέργειες πρόκειται να προβεί ώστε, κατά τη διάρκεια της θερινής περιόδου, να μην συμβούν ανάλογα φαινόμενα;»
      Θα απαντήσει ο Υφυπουργός Ανάπτυξης κ. Νεράντζης.
      Κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, στον βραχύτατο χρόνο ο  οποίος παρέχεται για τη συζήτηση των επικαίρων ερωτήσεων, δεν είναι δυνατόν, όχι απλώς να οικοδομηθεί απάντηση, αλλά ούτε καν ν’ αγγίξουμε το θέμα. Δεν επιλέξαμε εμείς αυτόν τον τρόπο. Όμως απαντούμε. 
      Εάν διαβάσει κανείς το κείμενο της ερωτήσεως, μη βλέποντας το όνομα του ερωτώντος, θα πει: Μα καλά, είναι δυνατόν να παραγνωρίζονται τόσα πράγματα; Εάν όμως αποκαλύψει το όνομα και διαπιστώσει ότι αυτός ο οποίος συνέταξε αυτήν την ερώτηση είναι ο κ. Πιπεργιάς, ένας γνωστός συνδικαλιστής -ο οποίος πέρασε από τη Δ.Ε.Η., στην οποία ανάλωσε πάρα πολλά χρόνια από τη ζωή του και γνωρίζει πολύ καλά τα θέματα- τότε δεν μπορεί παρά να προσχωρήσει στην άποψη ότι η μνήμη του κ. Πιπεργιά είναι ελλιπής, είναι χωλή, είναι πτυσσόμενη, είναι επιλεκτική. 
      Να ρωτήσω και εγώ λοιπόν, απαντώντας δι’ ερωτήσεως, τον κ. Πιπεργιά. Θυμάται το μεγάλο μπλάκ άουτ που έγινε στις 12 Ιουλίου του 2004, μόλις τέσσερις μήνες από τότε που έφυγε το ΠΑ.ΣΟ.Κ από την εξουσία; Θυμάται με τι φορτίο είχε επιβαρυνθεί τότε το δίκτυο για να κάνει το μπλάκ αουτ; Ας απαντήσω λοιπόν, εγώ ότι ήταν λίγο πάνω από τα 9000 MW. Θυμάται εάν αυτό το όριο το πιάσαμε άλλη χρονιά και τι συνέβη; Αυτό το όριο προσεγγίστηκε, και μάλιστα σε πολύ σημαντικό βαθμό, και ξεπεράστηκε το επόμενο έτος όταν στις 3 Αυγούστου του 2005 έφθασε το ιστορικό ρεκόρ των 9665 MW. Δεν έγινε όμως τότε μπλακ άουτ. 
      Μήπως  ξέρει και θυμάται –ασφαλώς και τα δύο συμβαίνουν- στις 30 Ιουνίου, προ τεσσάρων-πέντε ημερών, όταν έφθασε σε αιχμή το φορτίο, σε ποιο ύψος έφθασε;  Έφθασε και τότε τα 9640 MW. Και  πάλι μπλακ άουτ δεν  έγινε. 
      Πώς λοιπόν, συμβιβάζεται αυτή η καταστροφολογία, η οποία περιγράφεται στην ερώτηση, για ελλείψεις στη διανομή, για ελλείψεις υλικών, για ελλιπή συντήρηση, με την ηυξημένη αντοχή του δικτύου, στην εκτίμηση της οποίας πρέπει να προσθέσω και το εξής στοιχείο: 
      Από το 2004, που συνέβη το μεγάλο μπλακ-άουτ, μέχρι το 2006, είχαμε κατά 15% αύξηση της ζήτησης. Άρα, λοιπόν, δεν ευσταθούν -στην έκταση που τα υποστηρίζει και τα μεγεθύνει- αυτά τα οποία ισχυρίζεται στην ερώτησή του ο κ. Πιπεργιάς. 
      Μας ερωτά, ποια πρόσθετα μέτρα έχουμε λάβει, προκειμένου να υπάρχει επάρκεια. Δεν έχει σημασία αν χαρακτήρισε η Δ.Ε.Η. μικρά ή μεγάλα τα προβλήματα. Σημασία έχει η ουσία αυτών των φαινομένων. Το πρώτο μέτρο που λάβαμε είναι ότι εντάξαμε μία επιπλέον μονάδα παραγωγής συνδυασμένου κύκλου στον Α.Σ. Λαυρίου, η οποία έχει ισχύ 400 MW. Στη συνέχεια, με σύμφωνη γνώμη και της Ρ.Α.Ε. και την  Δ.Ε.Σ.Μ.Η.Ε., νοικιάσαμε παραγωγικό δυναμικό 60 MW με ηλεκτροπαραγωγικά ζεύγη της περιόδου του θέρους του 2006. Εξάλλου, υπάρχει και μια άλλη σειρά παρεμβάσεων, στις οποίες προέβη η Κυβέρνηση, ούτως ώστε να δικαιολογείται η λελογισμένη αισιοδοξία της ότι τα προβλήματα θα υπερπηδηθούν και ότι η ομαλή ροή ηλεκτροδότησης στη χώρα, κατά τη διάρκεια των θερινών μηνών, όπου είναι αυξημένη η ζήτηση, θα συνεχιστεί κανονικά. 
      	Θα μπορούσαμε να αναφέρουμε μερικά απ’ αυτά, τα οποία γνωρίζω ότι σας ενδιαφέρουν. Γνωρίζετε ότι τοποθετήθηκαν πυκνωτές στα δημόσια κτήρια. Μας μέμφεστε διότι, ενώ ισχυριζόμαστε ότι αντιμετωπίζουμε το θέμα της ανεπάρκειας με χίλιους τρόπους, που θα τους αναφέρω, εάν προλάβω, παρά ταύτα συνιστούμε οικονομία. Βεβαίως και συνιστούμε οικονομία. Άφρων θα ήταν όποιος δεν συνιστούσε οικονομία. Κανείς δεν έχει κάνει συμβόλαιο ότι αυτή η αυξημένη, η παράλογη πολλές φορές, κατανάλωση ηλεκτρικού ρεύματος, κατά τη διάρκεια των θερινών μηνών, δεν θα τείνει να υπερβεί, κατά πολύ ή κατά λίγο, ακόμη και αυτό το όριο αντοχής. Πράγματι, λοιπόν, έχουμε παράσχει κίνητρα στους μεγάλους βιομηχανικούς πελάτες να περιορίσουν τη ζήτηση ηλεκτρικού ρεύματος, κατά τις ώρες αιχμής. Πράγματι, έχουμε κάνει καμπάνιες προς το κοινό να περιορίσει τη χρήση των ηλεκτρικών του συσκευών, κατά το δυνατόν, τις ώρες της αιχμής. Αυτά είναι εκδηλώσεις συνετού διαχειριστή υποθέσεων. Κανείς δεν ισχυρίζεται ότι πρέπει  να πούμε στον κόσμο: «Προχωρήστε, ξοδέψτε όσο θέλετε, αφήνετε τα φώτα αναμμένα, ακόμη και όταν λείπετε, πηγαίνετε διακοπές με αναμμένο το θερμοσίφωνο και το ψυγείο στην πρίζα». 
      	Άρα λοιπόν, κύριε Πιπεργιά, μην συμπεραίνετε από εκεί. 
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Τα υπόλοιπα θα τα πείτε στη δευτερολογία σας.
      	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Τα υπόλοιπα θα τα πω στη δευτερολογία μου.
      	ΧΡΗΣΤΟΣ ΠΡΩΤΟΠΑΠΑΣ: Να τον ακούσουμε, κύριε Πρόεδρε. 
      	ΠΡΟΕΔΡΕΥΩΝ (Σωτήρης Χατζηγάκης): Θα τα πει στη δευτερολογία του, κύριε συνάδελφε. 
      	Το λόγο έχει ο κ. Πιπεργιάς. 
      	ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, παρ’ ό,τι νέος στο Υπουργείο Ανάπτυξης, βλέπω ότι μπήκατε κατευθείαν στο κλίμα της επικοινωνιακής διαχείρισης των προβλημάτων, γιατί τέτοια διαχείριση κάνει το Υπουργείο Ανάπτυξης. Δεν έχετε στρατηγική και σχέδιο. Το μόνο που κάνετε τόσο καιρό είναι να ολοκληρώνετε και να διαχειρίζεστε –άσχημα μάλιστα- έργα που έγιναν από τις κυβερνήσεις του ΠΑ.ΣΟ.Κ..
      	Μόλις προηγουμένως είπατε ότι εντάξατε τη μονάδα του Λαυρίου στο σύστημα. Μπορείτε να μας πείτε πότε έγινε αυτή η μονάδα, πότε ξεκίνησε, πότε έγινε ο διαγωνισμός; Μπορείτε να μας πείτε πότε έγινε ο διαγωνισμός, πότε αδειοδοτήθηκε η μονάδα στη Θεσσαλονίκη; Πέρα απ’ αυτή τη διαχείριση δεν έχετε κάνει τίποτε άλλο. Καθυστερήσατε στην εφαρμογή του νόμου 3175. Οι νέες μονάδες της Δ.Ε.Η., που θα αντικαθιστούσαν τις παλιές, δεν προχωράνε. Είναι ζήτημα εάν θα μπει η καινούρια μονάδα στο Αλιβέρι το καλοκαίρι του 2009. Μετά το καλοκαίρι θα μπει. Η έλλειψη ηλεκτρικής ενέργειας από το καλοκαίρι του 2008 και μετά θα είναι εντονότατη. Δεν προκηρύξατε έγκαιρα –καθυστερήσατε δύο χρόνια- τις μονάδες των ιδιωτών. Έχουμε δύο χρόνια καθυστέρηση. Και αυτό το κάνατε για να δημιουργηθούν συνθήκες ενεργειακής πείνας, προκειμένου οι λογαριασμοί να είναι θετικοί και να χρηματοδοτηθούν από τις τράπεζες τα επενδυτικά σχέδια των ιδιωτών. 
      	Οι διακοπές που έγιναν την Παρασκευή δεν έγιναν στο σύστημα μεταφοράς. Κι αυτό γιατί μάθατε. Στις 12-7-2004 δεν ξέρατε, γι’ αυτό έγινε το μπλακ-άουτ. Από λαθεμένους χειρισμούς του διαχειριστή έγινε το μπλακ-άουτ. Τώρα, δυόμισι χρόνια μετά, δεν έχετε κάνει τίποτα στο δίκτυο διανομής. Θα καταθέσω στα Πρακτικά μια κατάσταση, όπου φαίνονται οι διακοπές στην Αττική. Σε πολλές περιοχές της Αττικής έγιναν διακοπές για μία ώρα και παραπάνω. Έχετε διαλύσει βασικές υπηρεσίες της Δ.Ε.Η.. Οι αποθήκες δεν έχουν υλικά. Δυόμισι χρόνια έχετε να κάνετε διαγωνισμό για υλικά. Τώρα μάλιστα κάνετε απευθείας αναθέσεις, προφανώς σε προμηθευτές της αρεσκείας σας. Δεν υπάρχει τεχνικό προσωπικό. Υπάρχει έγκριση από το 2004. Δεν προχωράτε στην πρόσληψη του προσωπικού. Και αυτό το κάνετε προκειμένου να μπουν οι «γαλάζιες» συνεντεύξεις. 
      Όλα αυτά είναι έργα της δικής σας Κυβέρνησης. Προσπαθείτε βέβαια με κάθε τρόπο να πείτε ότι φταίει το παρελθόν...
      	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πιπεργιά. 
      	ΔΗΜΗΤΡΙΟΣ ΠΙΠΕΡΓΙΑΣ: Ολοκληρώνω, κύριε Πρόεδρε. 
      	...να μετακυλήσετε τις δικές σας ευθύνες στο παρελθόν, λέτε και ο λαός τρώει κουτόχορτο. 
      	Σας πήρανε χαμπάρι, κύριε Υπουργέ. Σας πήρε χαμπάρι ο ελληνικός λαός και ξέρει ότι όσο κι εάν προσπαθήσετε να κρυφτείτε, τα έχετε κάνει κυριολεκτικά μούσκεμα στον τομέα της ενέργειας, γι’ αυτό υπάρχουν οι διακοπές. 
      	(Στο σημείο αυτό ο Βουλευτής κ. Δημήτριος Πιπεργιάς                        καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά. 
      Κύριε Υπουργέ, έχετε το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κατά τη συνήθεια του, ο κ. Πιπεργιάς είναι σαφής στην ασάφειά του. Με ερωτά: «Πότε έγινε άραγε ο διαγωνισμός για το Λαύριο;». Λυπούμαι, αλλά πρέπει να του υπενθυμίσω ότι τα φορτία ηλεκτρικής ενέργειας δεν ανακουφίζονται από τη διενέργεια απλώς διαγωνισμών. Ανακουφίζονται από την ένταξη μέσα στο δίκτυο. Την ένταξη, λοιπόν, την κάναμε εμείς και αυτά που λέτε ότι τα κάναμε «μούσκεμα» είναι προφάσεις εν αμαρτίαις. 
      Θέλετε και μερικά άλλα; Ακούτε λοιπόν ποιες είναι εκείνες οι, περαιτέρω, ενέργειες, τις οποίες κάναμε εμείς και τις οποίες δεν είχατε κάνει εσείς: 
      Εκπονήσαμε και υλοποιούμε ειδικό πρόγραμμα για την ενίσχυση του συστήματος παραγωγής, μεταφοράς και διανομής ηλεκτρικής ενέργειας στα νησιά με προτεραιότητα τη Ρόδο, τη Λέσβο, τη Σάμο και την Κέρκυρα. 
      ΔΗΜΗΤΡΙΟΣ ΠΙΠΕΡΓΙΑΣ: Το μελετάτε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): «Εκπονήσαμε» είπα, δεν μελετάται. Τα ελληνικά μου είναι σαφέστατα. Δεν θέλω να πω ότι είναι καλύτερα από τα δικά σας, αλλά είναι σαφέστατα. 
      Προχωρούμε παρακάτω: Επιταχύναμε την υπνώτουσα επί των ημερών σας –υμών, που δεν τα κάνατε «μούσκεμα» εννοώ βέβαια- διαδικασία για την κατασκευή της πρώτης γραμμής διασύνδεσης του εθνικού δικτύου ηλεκτρικής ενέργειας με εκείνο της Τουρκίας, συνολικής μεταφορικής ικανότητας 1.000 MW. Είναι που δεν έχουμε κάνει τίποτα για τη διανομή. Διεξαγάγουμε διαγωνισμό για τη σύναψη συμβάσεων διαθεσιμότητας ισχύος νέας μονάδας παραγωγής ηλεκτρικής ενέργειας, συνολικής ισχύος 300 MW.  Άρα, λοιπόν, όλα όσα ισχυρίζεστε είναι απλώς η διόγκωση και η υπερβολή, στις οποίες μας έχει συνηθίσει η παράταξή σας. Για το ποιος τα έκανε «μούσκεμα» απεφάνθη ο λαός προ δύο ετών. Θα κληθεί να αποφανθεί εκ νέου. Μέχρι τότε έχετε υπομονή. Θα δείτε πολλά. 
      Πρέπει επίσης να σας υπενθυμίσω ότι βλάβες, διακοπές συμβαίνουν παντού. 
      ΑΘΑΝΑΣΙΑ ΜΕΡΕΝΤΙΤΗ: Μα, κύριε Υπουργέ...
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Από πού βγήκατε εσείς, κυρία Μερεντίτη; Για όνομα του Θεού! 
      ΠΡΟΕΔΡΕΥΩΝ (Σωτήρης Χατζηγάκης): Εννοεί στην ερώτηση από πού βγήκατε, κυρία Μερεντίτη. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εσείς είστε κόσμια, κυρία Μερεντίτη. Για όνομα του Θεού!
      ΠΡΟΕΔΡΕΥΩΝ (Σωτήρης Χατζηγάκης): Όλοι οι Τρικαλινοί είναι κόσμιοι, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Επειδή είναι και Τρικαλινή, είναι ιδιαιτέρως σεβαστή, πέραν του ότι την εκτιμώ. 
      Πάντοτε, λοιπόν, συμβαίνουν και διακοπές και ελλείψεις και αστοχίες. Το ερώτημα είναι αν αυτές είναι κατώτερες και μικρότερης εντάσεως και εκτάσεως από εκείνες που συνέβησαν την περασμένη χρονιά. Επίσης, το ερώτημα είναι εάν αυτές είναι κατώτερες από τον μέσο όρο των όσων συμβαίνουν στην Ευρώπη. Τα στοιχεία, τα οποία εμείς στο Υπουργείο έχουμε στη διάθεσή μας, δεν συνηγορούν υπέρ του ότι είμαστε πιο ψηλά απ’ αυτούς τους δείκτες. Αντίθετα, υποδεικνύουν ότι είμαστε χαμηλότερα. 
      ΔΗΜΗΤΡΙΟΣ ΠΙΠΕΡΓΙΑΣ: Είστε πολύ ψηλά εδώ και δύο χρόνια. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτό σημαίνει ότι παρά την αναπόφευκτη ύπαρξη οποιωνδήποτε προβλημάτων, τα πράγματα και στον ευαίσθητο αυτό χώρο πηγαίνουν καλά. Εσείς μας αλλάξατε τα φώτα στην κακοδιαχείριση. Εμείς προσπαθούμε να αποκαταστήσουμε τα πράγματα και τα αποτελέσματα δικαιώνουν τον αποκαταστατικό και σωστικό χαρακτήρα των δικών μας παρεμβάσεων. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, η με αριθμό 827/3-7-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Υγείας και Κοινωνικής Αλληλεγγύης σχετικά με τη λειτουργία Μονάδας Εμφραγμάτων στο Νοσοκομείο Μυτιλήνης διαγράφεται λόγω κωλύματος του κυρίου Υπουργού. 
      Θα συζητήσουμε τώρα την τρίτη με αριθμό 868/3-7-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση ενεργοποίησης των οριστικών δικαιωμάτων των αγροτών, τους κινδύνους προστίμων κ.λπ..
      Η επίκαιρη ερώτηση της κ. Ξηροτύρη-Αικατερινάρη έχει ως εξής:
      «Έχουμε αναφερθεί διεξοδικά στην αδυναμία του συστήματος για την ενεργοποίηση των οριστικών δικαιωμάτων και το υψηλό τίμημα που καταβάλουν για το σκοπό αυτό οι αγρότες-παραγωγοί λόγω της ανικανότητας των αρμόδιων υπηρεσιών. Ο κύριος Υπουργός ανακοίνωσε ότι η προθεσμία εξέπνευσε στις 15 Ιουνίου μετά από παράταση που ζητήθηκε από την Ευρωπαϊκή Ένωση. Δεν ανακοινώθηκε όμως, ότι σύμφωνα με τον Κανονισμό της Ευρωπαϊκής Ένωσης για κάθε μέρα καθυστέρησης επιβάλλεται πρόστιμο ίσο με το 1% επί της αξίας των δικαιωμάτων ενώ μετά το τέλος του μήνα δεν θα γίνονται δεκτές αιτήσεις και τα δικαιώματα θα χάνονται.
      Είναι γνωστό ότι υπήρξαν μέχρι τώρα μεγάλες καθυστερήσεις με αποτέλεσμα πολλοί παραγωγοί να μην έχουν προλάβει να ενεργοποιήσουν τα δικαιώματά τους, γεγονός που διαψεύδει ήδη τις υποσχέσεις του Υπουργείου για εντός των προθεσμιών ολοκλήρωση του έργου. Αφήνει έτσι τα περιθώρια επιβολής προστίμων από την Ευρωπαϊκή Ένωση που θα επιβαρύνουν τον κρατικό προϋπολογισμό υπό μορφή παρακρατήματος, αλλά και τους δικαιούχους οι οποίοι φοβούνται ότι θα βρεθούν παράνομοι σε μελλοντικούς ελέγχους, εφόσον τα στοιχεία τους δεν θα έχουν διασταυρωθεί και διορθωθεί έγκαιρα.
      Επειδή, όμως, κοινός στόχος είναι να μη χαθεί ούτε 1 ευρώ από τα χρήματα που δικαιούνται οι παραγωγοί, αλλά ούτε και να προστεθούν νέα πρόστιμα σε βάρος της χώρας, ερωτάται ο κύριος Υπουργός:
      Πώς θα ρυθμιστεί η εκκρεμότητα όσων παραγωγών δεν έγινε η ενεργοποίηση εντός της προθεσμίας, τι δυνατότητα υπάρχει για να αποφύγουμε νέα πρόστιμα και πως θα διασφαλιστούν οι δικαιούχοι ότι δεν θα υποστούν τις συνέπειες;».
      Στην ερώτηση της κ. Ξηροτύρη-Αικατερινάρη θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κατ’ αρχάς, επειδή μιλήσατε για αδυναμία του συστήματος, σας διαβεβαιώνω ότι ούτε μία αδυναμία υπάρχει στο σύστημα ενεργοποίησης των δικαιωμάτων δεδομένου ότι οι αγρότες οι οποίοι είναι δικαιούχοι των δικαιωμάτων ενιαίας ενίσχυσης έχουν ήδη ανταποκριθεί στις προβλεπόμενες διαδικασίες με βάση την ισχύουσα κοινοτική και εθνική νομοθεσία.
      Πολλές φορές έχουμε συζητήσει το θέμα του τιμήματος. Σας λέω ότι αυτό αποτελεί μία ιδιωτική συμφωνία μεταξύ των Ενώσεων Αγροτικών Συνεταιρισμών και των φυσικών προσώπων, δηλαδή των αγροτών. Και μάλιστα πρέπει να σας πω ότι είναι απολύτως συμβατή διαδικασία με την Ευρωπαϊκή Ένωση. Υπάρχει η σχετική απάντηση της Ευρωπαϊκής Ένωσης σε ερώτηση που έχει καταθέσει η Ευρωβουλευτής του Κ.Κ.Ε. κ. Μανωλάκου. Η χώρα μας είναι η μοναδική μεταξύ των είκοσι πέντε χωρών της Ευρωπαϊκής Ένωσης η οποία διασφάλισε παράταση ενός μηνός ενώ οι άλλες είκοσι τέσσερις χώρες παρ’ ότι ζήτησαν ένα μήνα, πήραν μόνο δεκαπέντε μέρες. Αυτό είναι αποτέλεσμα των πολύ καλών διαπραγματεύσεων που κάναμε στην Ευρωπαϊκή Ένωση.
      Είναι ανακριβές αυτό που αναφέρεται στην ερώτησή σας ότι το πρόστιμο1% για κάθε ημέρα καθυστέρησης δεν έχει ανακοινωθεί. Με σειρά δελτίων τύπου του Υπουργείου μας κάναμε σαφές ότι μετά την καταληκτική ημερομηνία της 15.6.2006 θα επιβληθεί το πρόστιμο αυτό όπως προβλέπει ο σχετικός κοινοτικός κανονισμός. Δεν ανταποκρίνεται στην πραγματικότητα αυτό που αναφέρεται ότι πολλοί παραγωγοί δεν πρόλαβαν να ενεργοποιήσουν τα δικαιώματά τους. Μικρός αριθμός αγροτών με δική τους υπαιτιότητα δεν έχουν προχωρήσει σε ενεργοποίηση δικαιωμάτων προφανώς γιατί δεν είχαν τις απαραίτητες προϋποθέσεις. Δεν είχαν εκτάσεις ή κάποια άλλα δεδομένα που προβλέπονται από τον κοινοτικό κανονισμό.
      Πρέπει να επισημανθεί ότι ενώ υπήρξαν πολλοί μεγάλοι κοινοτικοί καταλογισμοί πριν από τη θητεία της σημερινής Κυβέρνησης που έφθαναν τα 650.000.000 ευρώ, εμείς φροντίζουμε να κινούμεθα σύμφωνα με τα προβλεπόμενα από την κοινοτική νομοθεσία για να ελαχιστοποιήσουμε το ενδεχόμενο επιβολής προστίμων σε βάρος του κρατικού προϋπολογισμού.
      Όσον αφορά τα πρόστιμα στους αγρότες, αυτά επιβάλλονται μόνο εφόσον κατά τη διάρκεια των επιτόπιων ελέγχων διαπιστωθεί ότι αυτοί δήλωσαν ψευδή στοιχεία. Γενικά πρέπει να πούμε και να διαβεβαιώσουμε ότι δεν θα χαθεί ούτε 1 ευρώ από τις κοινοτικές εισροές που δικαιούμεθα στο εθνικό ανώτατο όριο πληρωμών και ότι δεν θα αδικηθεί κανένας νόμιμος αγρότης στην καταβολή των επιδοτήσεων  που δικαιούνται. Όπως, έχουμε επανειλημμένως δηλώσει, στις 1.12.2006 και νωρίτερα θα εισπράξουν οι αγρότες το σύνολο των ενισχύσεών τους.
      ΠΡΟΕΔΡΕΥΩΝ (Σωτήρης Χατζηγάκης):  Η κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, είναι η τρίτη φορά που επαναλαμβάνω την ερώτησή μου. Παρ’ όλα αυτά το πρόβλημα παραμένει. Τα προβλήματα υπάρχουν και εδώ είμαστε για να τα συζητήσουμε και να δούμε ποιες λύσεις θα χρειαστούν γιατί όπως και εσείς αγωνιάτε, το ίδιο αγωνιούμε και εμείς, κανένα πρόστιμο να μην επιβληθεί στη χώρα γιατί αρκετά της έχουν επιβληθεί μέχρι τώρα και οι αγρότες με μία κανονική και σύννομη διαδικασία να καταγράψουν τα δικαιώματά τους.
      Η παράταση της προθεσμίας έχει λήξει. Υπάρχει, λοιπόν, ο κίνδυνος να βρεθούν οι αγρότες εκτός του συστήματος και να χάσουν τις επιδοτήσεις τους. Επίσης, αποκαλύπτονται πολλές περιπτώσεις αιτήσεων για διόρθωση στοιχείων που αφορούν στοιχεία στρεμμάτων και παραγωγής. Οι δηλώσεις κατά τις πληροφορίες που έχουμε εμείς –πολλές από αυτές- επιστρέφονται χωρίς διόρθωση και κανείς δεν εγγυάται εάν σε πιθανούς ελέγχους που θα γίνουν στο μέλλον θα βρεθεί ότι οι παραγωγοί δήλωσαν ψευδή στοιχεία και έτσι θα πάρουν μειωμένη επιδότηση. Εμείς, επιμένουμε ότι η ανάθεση και η διαχείριση από την ΠΑ.Σ.Ε.Γ.Ε.Σ. του έργου για την ενεργοποίηση των δικαιωμάτων παραμένει προβληματική. Εκτός από το χαράτσι που πληρώνει ο παραγωγός που φθάνει μέχρι το 22% δεν είναι γνωστό το ποσό που παίρνει η ΠΑ.Σ.Ε.Γ.Ε.Σ. για το σύνολο του έργου. 
      Κύριε Υπουργέ, ζητάμε να μας πείτε συγκεκριμένα το ποσό που παίρνει η ΠΑ.Σ.Ε.Γ.Ε.Σ. για την ανάθεση αυτού του έργου και αν έχει ανταποκριθεί σωστά και έγκαιρα στις υπηρεσίες που προσφέρει. Πρόσφατες καταγγελίες αποκαλύπτουν και μια άλλη πλευρά του έργου των Ε.Α.Σ.. Για την διεκπεραίωση των ενστάσεων προσλήφθηκε έκτακτο προσωπικό που πληρώνεται κατά πληροφορίες μας πάντα με 300 ευρώ το μήνα. Πώς θα λυθούν αυτά τα προβλήματα δεν ξέρω.
      Σας έχουμε επαναλάβει πάρα πολλές φορές ότι υπάρχει μία σοβαρή αντίθεση διότι από τη μία πλευρά η ΠΑ.Σ.Ε.Γ.Ε.Σ. δηλώνει ότι δεν θα φορτωθούν οι συνεταιρισμοί τις αδυναμίες της Δημόσιας Διοίκησης ενώ συγχρόνως σε αγαστή σύμπνοια με το Υπουργείο χρεώνουν το κόστος των δικαιωμάτων στους παραγωγούς, δηλαδή στα μέλη των συνεταιρισμών. Αλήθεια, από ποιους αποτελούνται σε ποιους ανήκουν; Επειδή εγώ ξέρω ότι εσείς έχετε ακόμη την αγωνία και τη βούληση να ενισχύσετε τις δημόσιες υπηρεσίες τις αποκεντρωμένες του Υπουργείου σας, είτε τις υπηρεσίες που προέρχονται από το Υπουργείο είτε αυτούς που εργάζονται στη Νομαρχιακή Αυτοδιοίκηση, σας λέω να κάνετε γρήγορα διότι και αυτά τα προβλήματα και πολλά άλλα που θα έρθουν μ’ αυτή τη δύσκολη προσαρμογή της Κ.Α.Π. και με την όλη διαδικασία των δικαιωμάτων δεν θα επιβληθούν, αν δεν ενισχυθούν αυτές οι υπηρεσίες. 
      ΠΡΟΕΔΡΕΥΩΝ (Σωτήρης Χατζηγάκης):  Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, πρέπει να πούμε ότι η διαδικασία της ενεργοποίησης των δικαιωμάτων ίσως είναι η πιο δύσκολη διαδικασία και η πιο πολύπλοκη διαδικασία που ανέλαβαν οι υπηρεσίες του Υπουργείου μας τα τελευταία χρόνια. Μιλάμε για δικαιώματα ενός εκατομμυρίου εκατό χιλιάδων αγροτών, μιλάμε για τις ενισχύσεις που θα εισπράττουν μέχρι το 2013, μιλάμε για ένα εντελώς διαφορετικό σύστημα. Αντιλαμβάνεστε ότι για να μπορέσουμε με επιτυχία να ανταποκριθούμε στις ανάγκες αυτού του συστήματος και για να μπορέσουμε με δίκαιο και αντικειμενικό τρόπο οι Έλληνες αγρότες να εισπράξουν τις επιδοτήσεις στις αρχές Δεκεμβρίου του 2006, καταβάλλουμε μία πολύ μεγάλη προσπάθεια και πραγματικά έγινε ένα αγώνας δρόμου.
      Κρίθηκε αναγκαία η συνεργασία με την ΠΑ.Σ.Ε.Γ.Ε.Σ.. Εμείς, τη συνεργασία με την ΠΑ.Σ.Ε.Γ.Ε.Σ. τη βρήκαμε από την προηγούμενη διοίκηση. Πρέπει να ξεκαθαρίσουμε ότι η ΠΑ.Σ.Ε.Γ.Ε.Σ. είναι ο θεσμικός εκπρόσωπος των αγροτών. Οι Ενώσεις Αγροτικών Συνεταιρισμών στη συντριπτική τους πλειοψηφία με επιτυχία ανταποκρίθηκαν στο έργο τους.
      Μας λέτε να σας πούμε τι θα πληρώσουν οι αγρότες. Υπάρχει μία ολόκληρη κλίμακα ανάλογα με τα ποσά που θα εισπράξουν, ανάλογα με τις δουλειές που θα γίνουν, ανάλογα με τις διαδικασίες που θα ακολουθηθούν, έτσι ώστε να καθοριστεί ο τιμοκατάλογος και να πληρώσουν τα αντίστοιχα ποσά οι αγρότες. 
      Μας λέτε ότι προσελήφθησαν υπάλληλοι στις ενώσεις και ότι αμείβονται με 300 ευρώ το μήνα. Αυτό δεν είναι δικό μας θέμα. Είναι θέμα των Ενώσεων Αγροτικών Συνεταιρισμών. Αν υπάρχουν παρανομίες, υπάρχουν οι επόπτες εργασίας σε κάθε περιοχή οι οποίοι θα επιληφθούν της κατάστασης. Ακόμη αναφέρατε αν δηλώσουν οι αγρότες ψευδή στοιχεία θα τους επιβληθούν κυρώσεις; 
      Μα, είναι δυνατόν να δηλώσουν ψευδή στοιχεία, να προσπαθήσουν να παραπλανήσουν και την Ευρωπαϊκή Ένωση, αλλά και το ελληνικό κράτος και να μην επιβληθούν κυρώσεις; 
      Πρέπει να ξεκαθαρίσουμε ότι ζούμε σε μια ευνομούμενη κοινωνία. Πρέπει να ξεκαθαρίσουμε ότι οι παρανομίες του παρελθόντος έχουν τελειώσει ανεπιστρεπτί. Πρέπει να ξεκαθαρίσουμε ότι αυτά που γίνονταν στο παρελθόν με «πανωγραψίματα» και «διπλοζυγίσματα», δεν γίνονται πλέον. Εμείς έχουμε στείλει στον εισαγγελέα σωρεία περιπτώσεων, όπου υπήρχαν παρανομίες και όπου τελικά την πλήρωναν οι νόμιμοι παραγωγοί και ευνοούνταν αυτοί οι οποίοι έκαναν παράνομες πράξεις.
      Σας λέμε, λοιπόν, ότι όλοι οι νόμιμοι αγρότες θα εισπράξουν αυτά που τους αναλογούν. Σας λέμε ότι από την 1η Δεκέμβρη, θα εισπράξουν όλοι οι Έλληνες αγρότες τις κοινοτικές επιδοτήσεις, ότι δεν θα χαθεί ούτε 1 ευρώ και ότι για πρώτη φορά μία υπηρεσία που επί σειρά ετών την κατηγορούσαμε και εμείς και εσείς –τον Ο.Π.Ε.Κ.Ε.Π.Ε.- ότι δεν λειτουργούσε σωστά και ότι ήταν μία υπηρεσία που έκανε παρανομίες και είχε πολλά προβλήματα, λειτουργεί με απόλυτα νόμιμο αντικειμενικό, αποτελεσματικό και εύρυθμο τρόπο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Επίκαιρες ερωτήσεις δευτέρου κύκλου:
      Κυρίες και κύριοι, τώρα θα συζητήσουμε την πρώτη με αριθμό 871/3-7-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Δικαιοσύνης, σχετικά με τη μεταφορά κρατουμένων στις νέες φυλακές Τρικάλων κ.λπ. 
      Το περιεχόμενο της ερώτησης της κ. Μερεντίτη έχει ως εξής:
      «Πρόσφατα το Υπουργείο Δικαιοσύνης ανακοίνωσε μέτρα για την αποσυμφόρηση του σωφρονιστικού καταστήματος Κορυδαλλού.
      Σύμφωνα με τη σχετική ανακοίνωση, τετρακόσιοι (400) βαρυποινίτες κρατούμενοι, θα μεταφερθούν στις Νέες Φυλακές Τρικάλων οι οποίες, όμως, σύμφωνα με τον αρχικό σχεδιασμό είναι μέγιστης χωρητικότητας τριακοσίων δεκαέξι κρατουμένων.
      Κατά την πρόσφατη επίσκεψή σας στο νέο Κατάστημα Κράτησης και παρά το σχετικό δελτίο τύπου το οποίο αναφερόταν σε «τεχνικές παρεμβάσεις και τροποποιήσεις» που αυξάνουν τη μέγιστη χωρητικότητα του Καταστήματος, δεν αποσαφηνίστηκε ο τελικός αριθμός κρατουμένων. Σχετικά δημοσιεύματα και πληροφορίες κάνουν λόγο ακόμα και για εφτακόσια και πλέον άτομα, με αποτέλεσμα να έχει προκληθεί έντονη δυσαρέσκεια και ανησυχία τόσο στο προσωπικό των φυλακών, που αντιμετωπίζει σημαντικές ελλείψεις όσο και στους κατοίκους της πόλης των Τρικάλων και της ευρύτερης περιοχής.
      Επειδή ο μεγαλύτερος του αρχικού σχεδιασμού αριθμός κρατουμένων δημιουργεί μείζον ζήτημα ασφάλειας και ταυτόχρονα δυναμιτίζει την προσπάθεια για βελτίωση των συνθηκών διαβίωσης των κρατουμένων, σας ερωτώ αν μπορείτε να δεσμευθείτε για το μέγιστο αριθμό κρατουμένων στο νέο Κατάστημα Κράτησης Τρικάλων και να εγγυηθείτε την ασφάλεια του προσωπικού φύλαξης και των κατοίκων της περιοχής, αλλά και ανθρώπινες συνθήκες διαβίωσης για τους κρατουμένους.».
      Στην ερώτηση της κ. Μερεντίτη θα απαντήσει ο Υπουργός Δικαιοσύνης κ. Παπαληγούρας.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, έχω υπογραμμίσει κατ’ επανάληψη ότι ο εξανθρωπισμός του σωφρονιστικού μας συστήματος προϋποθέτει την αποσυμφόρηση των υπερκορεσμένων φυλακών μας. 
      Οι προηγούμενες κυβερνήσεις δεν είχαν καταφέρει να κάνουν ούτε αυτήν την απλή διαπίστωση. Δεν εξηγείται αλλιώς πώς κατά τη διάρκεια των τελευταίων δεκαπέντε χρόνων δεν χτίστηκε παρά μόνο μία καινούργια φυλακή και αυτό, παρά την αύξηση της εγκληματικότητας τα τελευταία χρόνια. Αυτή η φυλακή στο Μαλανδρίνο Φωκίδος ήταν μάλιστα σφόδρα προβληματική, καθώς χτίστηκε μόλις ενάμισι χιλιόμετρο από το Μόρνο, ενώ δεν προβλεπόταν σύστημα αποχέτευσης των φυλακών αυτών. Παρενθετικά, θα σας πω ότι όταν αναλάβαμε, πληρώναμε 900.000 δραχμές την ημέρα μόνο και μόνο για να μεταφέρουμε τα βοθρολύματα της φυλακής σε μεγάλη απόσταση, διότι δεν είχε προβλεφθεί τι θα γινόταν με αυτά. 
      Εμείς, λοιπόν, αντίθετα από το Μάρτιο του 2004, υλοποιούμε ένα ταχύρυθμο πρόγραμμα κατασκευής εφτά νέων καταστημάτων κράτησης. Το πρώτο, για το οποίο γίνεται λόγος, στα Τρίκαλα, ήδη άρχισε να λειτουργεί, όπως ελπίζω να γνωρίζετε, την περασμένη εβδομάδα. Και έτσι, κυρία συνάδελφε, έχω την εντύπωση ότι θα έπρεπε να είχατε αναγνωρίσει αν μη τι άλλο στο Υπουργείο Δικαιοσύνης, ότι ένα κρίσιμο έργο, και μάλιστα στα όρια της εκλογικής σας περιφέρειας, και το οποίο έμενε στα χαρτιά επί μακρά σειρά ετών, τώρα είναι πραγματικότητα.
      Οι συνθήκες διαβίωσης των κρατουμένων, λοιπόν, στο Κατάστημα Κράτησης Τρικάλων είναι ασύγκριτα καλύτερες από τις αντίστοιχες συνθήκες στις παλαιές φυλακές. Είναι χωρητικότητας τετρακοσίων κρατουμένων, χάρη στις εύστοχες τροποποιήσεις του αρχικού σχεδιασμού από την εταιρεία «ΘΕΜΙΣ Κατασκευαστική Α.Ε.». 
      Έχουμε κατασκευάσει διακόσια κελιά των 14,2 τ.μ. έκαστο με πρόβλεψη κατ’ αρχήν για δύο κρατουμένους. Ακόμα και στην περίπτωση που αποφασιστεί προσωρινά να κρατηθεί και τρίτος στα κελιά αυτά –επαναλαμβάνω, προσωρινά- οι διατιθέμενοι χώροι εξασφαλίζουν αξιοπρεπή διαβίωση για τους κρατούμενους και πάντως, θα σας βεβαιώσω ότι είναι πολύ καλύτερες οι συνθήκες κράτησης από τις αντίστοιχες στις παλαιότερες φυλακές. Και είναι καλύτερες οι συνθήκες και σε σχέση με τα τετραγωνικά που αναλογούν ανά κρατούμενο στο κελί, αλλά και σε σχέση με το διατιθέμενο χώρο για τις όποιες άλλες δραστηριότητες, όπως για την ψυχαγωγία τους, την άθλησή τους και γενικά τις δραστηριότητες στους κοινόχρηστους χώρους. 
      Πάντως, τονίζω ότι αν αυξήσουμε τον αριθμό των κρατουμένων ανά κελί, αυτό θα είναι ένα προσωρινό και μόνο μέτρο, που θα αποσκοπεί στην αποσυμφόρηση των υπολοίπων φυλακών μέχρι την κατασκευή των επόμενων που έχουμε προγραμματίσει.
      Αναφορικά με τα μέτρα ασφάλειας στη νέα Φυλακή Τρικάλων, αυτά είναι τα πλέον σύγχρονα και παρέχουν τις απαραίτητες προϋποθέσεις για την ασφάλεια της φυλακής, και για την ασφάλεια των κρατουμένων πρόδηλα, και για την ασφάλεια του προσωπικού φύλαξης.
      Στο πλαίσιο της φύλαξης του Καταστήματος Κράτησης Τρικάλων, πρέπει να επισημάνω ότι η μετάθεση είκοσι δύο υπαλλήλων του κλάδου Δ.Ε. Φύλαξης και η απόσπαση άλλων δεκαπέντε από άλλα καταστήματα κράτησης που πραγματοποίησαν οι υπηρεσίες του Υπουργείου Δικαιοσύνης το Μάιο, αύξησε τη δύναμη των υπαλλήλων από εκατόν είκοσι δύο που ήταν σε εκατόν πενήντα εννέα επί συνόλου εκατόν ογδόντα πέντε οργανικών θέσεων, καθιστώντας το Κατάστημα Κράτησης στα Τρίκαλα ως μια από τις πιο ικανοποιητικές σε αριθμό προσωπικού φυλακές της χώρας.
      Κυρία συνάδελφε, οι νέες φυλακές Τρικάλων θέτουν αναμφίβολα νέα δεδομένα τόσο στην ποιότητα ζωής των κρατουμένων, όσο και στην ασφάλειά τους στα καταστήματα κράτησης και επιτρέψτε μου να πω ότι δίνουν ακόμα το στίγμα της νέας σωφρονιστικής πολιτικής που υλοποιούμε στο Υπουργείο Δικαιοσύνης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει η κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κύριε Υπουργέ, μάλλον σας παραπλάνησε η τοποθέτηση του προηγούμενου συναδέλφου σας που αναρωτήθηκε από πού προέκυψα και θεωρείτε ότι δεν γνωρίζω. 
      Ας πούμε, λοιπόν, τα πράγματα με το όνομά τους. Το ΠΑΣΟΚ ξεκίνησε να κατασκευάζει σε οκτώ πόλεις καινούργιες φυλακές. Τις Φυλακές Τρικάλων τις βρήκατε σχεδόν έτοιμες. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τι λέτε, κυρία συνάδελφε; 
      ΑΘΑΝΑΣΙΑ ΜΕΡΕΝΤΙΤΗ: Βεβαίως! Εγκαινιάστηκαν από τον κ. Πετσάλνικο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ας επικαλεστούμε και τον κύριο Πρόεδρο.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, εκλέγομαι στα Τρίκαλα και θεωρώ υποχρέωσή μου…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μην εμπλέκετε στη διαπάλη των κομμάτων το Προεδρείο! 
      ΑΘΑΝΑΣΙΑ ΜΕΡΕΝΤΙΤΗ: Ο κύριος Πρόεδρος είναι σε δύσκολη θέση γιατί πάνω απ’ όλα είναι Αντιπρόεδρος της Βουλής. Όμως, είναι και Βουλευτής Τρικάλων και γνωρίζει πολύ καλά πότε εγκαινιάστηκαν οι φυλακές, σε τι στάδιο τις παραλάβατε και πόσο προχωρήσατε. Όμως, ας εξετάσουμε τι κάνατε, κύριε Υπουργέ.
      Τώρα όλοι αναγνωρίζουμε ότι ο σεβασμός των δικαιωμάτων και οι αξιοπρεπείς συνθήκες των κρατουμένων αποτελεί υποχρέωση του κράτους και για τη διαβίωσή τους, αλλά και για την επανένταξή τους. Ξέρετε καλύτερα από μένα ότι το 30% των κρατουμένων είναι υπεράριθμοι. 
      Ερχόμαστε, όμως, στο θέμα των Τρικάλων, στην Μπαλκούρα που είναι ογδόντα στρέμματα και η φυλακή κατασκευάστηκε με παραχώρηση στο Δήμο Τρικάλων των παλιών φυλακών.
      Σας έχω ρωτήσει και παλαιότερα, αλλά η επίκαιρη ερώτηση είχε αναβληθεί. Σας καλώ λοιπόν και σήμερα να δεσμευθείτε εδώ μέσα για το τι θα γίνει με τις παλιές φυλακές.
      Κύριε Υπουργέ, η πόλη μας δεν αντέχει να «παίζετε» με την ασφάλεια. Πριν από λίγους μήνες, έγινε μία ανταρσία στις φυλακές των Τρικάλων, η κατάσταση ήταν έκρυθμη για δεκατέσσερις ώρες στην πόλη –γνωρίζουμε πάρα πολύ καλά και εγώ και ο κύριος Πρόεδρος- τα μέτρα ασφαλείας ήταν ελλιπέστατα και χρειάστηκαν δώδεκα ώρες για να έλθουν τα Ε.Κ.Α.Μ. από τη Θεσσαλονίκη. Ευτυχώς, ήμασταν τυχεροί και δεν είδαμε χειρότερα πράγματα. 
      Ήρθατε στις 28 Ιουνίου, εγκαινιάσατε, αλλά δεν δεσμευτήκατε για τίποτα. Διαρρέει στον Τύπο ότι θα μεταφέρετε τετρακόσιους από τον Κορυδαλλό. Το γράφουν σήμερα οι εφημερίδες. Θα γίνει, λοιπόν, μεταφορά τετρακοσίων και αν προσθέσουμε και τους τριακόσιους τριάντα τρεις που ήδη μεταφέρατε προχθές σε μια επιτυχημένη και πολύ σωστά οργανωμένη επιχείρηση, γίνονται αμέσως επτακόσιοι τριάντα τρεις. Το κατάστημα είναι κατασκευασμένο για τριακόσιους δεκαέξι και με τις όποιες, όπως λέτε εσείς –και θα το δεχθώ, αφού το είπε και η κατασκευάστρια εταιρεία- διορθώσεις μιλάμε για τετρακόσιους. Όμως, ήδη έχουμε πολύ περισσότερους. 
      Όμως, κύριε Υπουργέ, γιατί μου μιλάτε για εσωτερικούς και εξωτερικούς φρουρούς, γνωρίζετε και σεις καλύτερα από μένα πόσα κενά υπάρχουν σε εσωτερικούς και πόσα σε εξωτερικούς φρουρούς. Γνωρίζετε τις ελλείψεις που υπάρχουν στην Αστυνομική Διεύθυνση Τρικάλων. Έχω κάνει επανειλημμένες παρεμβάσεις στον Υπουργό Δημόσιας Τάξης, για να στελεχωθεί κατάλληλα η Διεύθυνση Τρικάλων και να δημιουργηθεί Τμήμα Μεταγωγών. Δεν μπορεί να έχουμε αυτή την ώρα επτακόσιους τριάντα τρεις και δεν ξέρουμε και πόσους άλλους. Εγώ θα ήθελα εδώ να δεσμευτείτε για τον τελικό αριθμό, γιατί για τετρακόσιους ήδη δεσμευτήκατε. Το γράφουν οι εφημερίδες. Πώς, λοιπόν, εξασφαλίζετε την ασφάλεια των κρατουμένων, των φρουρών, αλλά και της πόλης; Γιατί ήδη μιλήσατε για τριάντα κενά.
      Έχετε κάνει μια προκήρυξη. Σας καλώ να κάνετε σύντομα, κύριε Υπουργέ, μια προκήρυξη βάζοντας ως κριτήριο την εντοπιότητα. Γιατί ο κύριος Πρόεδρος ξέρει ότι έχουμε μεγάλο πρόβλημα ανεργίας στο νομό. Να προσλάβετε άμεσα εσωτερικούς φρουρούς. 
      Σας καλώ, επίσης, να καλύψετε όλα τα κενά των εξωτερικών φρουρών, βάζοντας ως πρώτο και κυρίαρχο κριτήριο όχι το γαλάζιο χρώμα των υπηρετούντων, αλλά τη μοριοδότηση με την εντοπιότητα. Γιατί υπάρχουν πάρα πολλά παιδιά που υπηρετούν μακριά από την οικογένειά τους και θα ήταν πολύ καλό να έλθουν στα Τρίκαλα.
      Πρέπει, επίσης, να εξετάσετε τη δημιουργία ή μάλλον τη μεταφορά Εφετείου στα Τρίκαλα μετά από τα καινούργια δεδομένα των φυλακών, αλλά και στα πλαίσια της περιφερειακής ανάπτυξης που ισχυρίζεστε. Να εξετάσετε με ποιες συνθήκες θα είναι στα νοσοκομεία οι κρατούμενοι. Υπάρχουν ειδικοί χώροι, κύριε Υπουργέ; Ξέρετε τι έγινε τις προάλλες με ένα περιστατικό κρατούμενου στο Νοσοκομείο Τρικάλων; 
      Επίσης, υπάρχει μια πρόταση του σεβασμιοτάτου Μητροπολίτη Τρικάλων, ο οποίος προτείνει -πρωτοποριακά σε σχέση μ’ αυτά που έχουμε συνηθίσει να ακούμε από τους εκπροσώπους της Ιεραρχίας- να μετατραπεί ο χώρος των παλιών φυλακών. Δείτε το και αυτό. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Τελειώνω, κύριε Πρόεδρε. 
      Με παρακολουθείτε, κύριε Υπουργέ; Διότι όλη η πόλη είναι ανήσυχη και πάνω απ’ όλα ενδιαφέρεται για την ασφάλεια των κατοίκων. 
      Δεσμευτείτε ότι θα καλύψετε τα κενά των εσωτερικών φρουρών, των εξωτερικών φρουρών, θα εξετάσετε το θέμα της Αστυνομικής Διεύθυνσης που είναι ελλιπέστατη, θα εξετάσετε το θέμα του Εφετείου, θα εξετάσετε το θέμα του νοσοκομείου, πάνω απ’ όλα τη σωστή λειτουργία της φυλακής, την ασφάλεια των κρατουμένων, την ασφάλεια των υπηρετούντων και την ασφάλεια των Τρικάλων, γιατί η κοινωνία είναι ανάστατη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μερεντίτη.
      Ορίστε, κύριε Υπουργέ, έχετε το λόγο.
       ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Πράγματι δυσκολεύομαι να παρακολουθήσω αυτά που μόλις ανέφερε η κυρία συνάδελφος. Να την ενημερώσω, λοιπόν, ότι δεν είχε αρχίσει η κατασκευή της φυλακής των Τρικάλων μέχρι…
      ΑΘΑΝΑΣΙΑ ΜΕΡΕΝΤΙΤΗ: Εγκαινιάστηκε από τον κ. Πετσάλνικο!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας καλώ στο Υπουργείο να δείτε το ημερολόγιο έργων, κυρία συνάδελφε. 
      ΑΘΑΝΑΣΙΑ ΜΕΡΕΝΤΙΤΗ: Όποτε θέλετε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Παρακαλώ τώρα να ορίσετε μέρα και ώρα που μπορείτε να έλθετε στο Υπουργείο να το δείτε. 
      ΑΘΑΝΑΣΙΑ ΜΕΡΕΝΤΙΤΗ: Βεβαίως, όποτε θέλετε! 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα αναλάβετε από κει και πέρα υποχρέωση να έλθετε στη Βουλή και να αναγνωρίσετε το λάθος σας -επιεικώς. 
      Πέραν όμως του ότι δεν είχε ξεκινήσει η φυλακή πριν από την ανάληψη της ευθύνης από τη σημερινή Κυβέρνηση, και σε σχέση με το καθεστώς που διέπει τη φυλακή αυτή: Ρωτήσατε τι θα γίνει η παλαιά φυλακή Τρικάλων. Πρέπει, λοιπόν, να σας ενημερώσω ότι αυτόματα αυτή περιέρχεται στη χρήση του δήμου. Διότι σε αυτόν ανήκει η φυλακή Τρικάλων. Άρα, είναι αυτονόητο ότι δεν πρόκειται να συλλειτουργήσει η παλαιά φυλακή μαζί με την καινούργια. Αποδίδεται στο δήμο. 
      Ακόμη να σας ενημερώσω -γιατί αναφερθήκατε σε περιορισμένο αριθμό υπηρετούντων στην Αστυνομική Διεύθυνση Τρικάλων- ότι απευθύνεσθε στο Υπουργείο Δικαιοσύνης και οι μεταγωγές δεν είναι αρμοδιότητα του Υπουργείου Δικαιοσύνης.
      Πέραν όλων αυτών, λοιπόν, να σας ενημερώσω ακόμη ότι το ταχύρρυθμο πρόγραμμα κατασκευής νέων φυλακών του Υπουργείου Δικαιοσύνης προβλέπει –και εμμένουμε σ’ αυτό το χρονοδιάγραμμα που ευθύς εξ αρχής είχαμε ανακοινώσει- ότι πέρα των Τρικάλων, που, όπως γνωρίζετε –ελπίζω- παρεδόθη προς λειτουργία πριν από μία εβδομάδα, σε τρεις μήνες από σήμερα θα είναι έτοιμες οι φυλακές στο Δομοκό. Σε άλλους τρεις μήνες θα είναι έτοιμες οι φυλακές στα Γρεβενά. Στις αρχές του 2007 θα είναι έτοιμες οι φυλακές του Ελαιώνα Θηβών, αλλά και της Δράμας και το καλοκαίρι του 2007 οι φυλακές στις Σέρρες, ενώ στις αρχές του 2008 θα έχουν τελειώσει και οι φυλακές στα Χανιά.
      Ακόμη –επιτρέψτε μου, κύριε Πρόεδρε- θέλω να κάνω μια αναφορά -έστω υπό μορφή τίτλων- των βασικών δράσεων που εξασφαλίζουν τον εξανθρωπισμό των φυλακών μας: 
      Διευρυμένο πρόγραμμα επιμόρφωσης, παιδείας –έχουμε φτιάξει αρκετά σχολειά- αλλά και επαγγελματικής κατάρτισης στις φυλακές της χώρας. 
      Ο διαχωρισμός των μέχρι χθες αδιάκριτα συνωθούμενων στις φυλακές κρατουμένων, ανάλογα με το είδος του αδικήματος και με το ύψος της ποινής τους.
      Η ελαστικοποίηση των κριτηρίων μεταφοράς από τις κλειστές και υπερκορεσμένες φυλακές στις αγροτικές φυλακές της χώρας, οι οποίες ασφυκτιούν λιγότερο.
      Η εξασφάλιση χρηματοδότησης για την πρόσληψη τριακοσίων ογδόντα σωφρονιστικών υπαλλήλων και υπαλλήλων εξωτερικής φρούρησης για το 2006. Κάποιες από τις θέσεις αυτές θα προκηρυχθούν και για τη φυλακή των Τρικάλων. Επίσης, παίρνονται πολλά άλλα μέτρα.
      Κυρία συνάδελφε, σε απάντηση της απαίτησής σας να δεσμευτώ για διάφορα θα σας πω ότι εγώ δεν υπογράφω εγγυητικές επιστολές, όπως ζητάτε στην ερώτησή σας ούτε βάζω στοιχήματα. Επιλέγω τις σχετικά προσφορότερες μεταξύ των αντικειμενικά εφικτών λύσεων που εισηγούνται οι αρμόδιες υπηρεσίες του Υπουργείου και ως Υπουργός Δικαιοσύνης εφαρμόζω συστηματικά και μεθοδικά ένα πρόγραμμα για τον εξανθρωπισμό και τον εκσυγχρονισμό του σωφρονιστικού μας συστήματος. Έτσι κάνω και για την περίπτωση των Τρικάλων με συνείδηση και αίσθημα ευθύνης, όπως άλλωστε εφαρμόζουμε την πολιτική που έχουμε χαράξει εδώ και δύο χρόνια, με συναίσθηση της ευθύνης μας να εξανθρωπίσουμε ένα απαράδεκτο σωφρονιστικό σύστημα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, η με αριθμό 869/3-7-2006 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Εθνικού Κέντρου Αιμοδοσίας κ.λπ. διαγράφεται λόγω κωλύματος Υπουργού. 
      Θα συζητήσουμε τώρα την τελευταία υπ’ αριθμόν 870/ 3-7-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων ενίσχυσης της θέσης των ατόμων με ειδικές ανάγκες στην αγορά εργασίας. 
      Το περιεχόμενο της ερώτησης του κ. Μαντούβαλου έχει ως εξής: 
      «Πρόσφατα στοιχεία καταδεικνύουν ότι 8 στα 10 άτομα με ειδικές ανάγκες βρίσκονται εκτός της αγοράς εργασίας. Αυτό οφείλεται στο γεγονός ότι δεν έχουν ληφθεί μέτρα μόνιμου και ουσιαστικού χαρακτήρα που θα ενίσχυαν τη θέση των Α.Μ.Ε.Α. στην αγορά εργασίας. 
      Είναι χαρακτηριστικό ότι η χώρα μας στερείται Μητρώου Αναπήρων, ενώ απουσιάζουν πολιτικές και δράσεις, όπως είναι η παροχή κινήτρων σε επιχειρήσεις που απασχολούν Α.Μ.Ε.Α., αλλά και η συνεχής επαγγελματική κατάρτιση των ατόμων με ειδικές ανάγκες. 
      Θα πρέπει άμεσα να ληφθούν συγκεκριμένα μέτρα με μόνιμο και μακροπρόθεσμο χαρακτήρα που θα ενισχύσουν τη θέση των Α.Μ.Ε.Α. στην αγορά εργασίας και θα μειώσουν τον κίνδυνο κοινωνικής τους περιθωριοποίησης. 
      Κατόπιν των ανωτέρω ερωτάται ο κύριος Υπουργός 
      Ποια μέτρα προτίθεται να λάβει, εάν θα θεσπιστούν κίνητρα για τις επιχειρήσεις που απασχολούν Α.Μ.Ε.Α. και αν θα ενισχυθούν τα προγράμματα επαγγελματικής κατάρτισης αυτών των συνανθρώπων μας.»
      Στην ερώτηση του κ. Μαντούβαλου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
      Κύριε Υφυπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βουλευτά Πειραιώς και νήσων, ειλικρινά αυτή η επίκαιρη ερώτηση είναι μια ερώτηση που αναδεικνύει για άλλη μια φορά μέσα στα χρόνια που ασκείτε το λειτούργημά σας την ευαισθησία σας για τα άτομα με αναπηρία. 
      Είναι ένα πρόβλημα που συμμερίζεται απόλυτα η Κυβέρνηση, γιατί έχουμε μια βασική αρχή, κύριε Μαντούβαλε: Σε μια ευνομούμενη πολιτεία δεν μπορεί να είναι κανείς ευτυχισμένος, όταν τα άτομα με αναπηρία έχουν προβλήματα ανεργίας και άλλου είδους προβλήματα. Ειδικά σε μια σύγχρονη, φιλελεύθερη κοινωνία αλληλεγγύης, το πρώτο θέμα που απασχολεί την Κυβέρνηση είναι τα άτομα με αναπηρία. 
      Θα ήθελα να σας ενημερώσω ότι υπάρχει ένα νομοθετικό πλαίσιο θεσμικό. Ο νόμος 2643, που προβλέπει για αποκατάσταση σε θέσεις απασχόλησης ατόμων με αναπηρία, έχει πάρα πολλά κενά. Ένας νόμος που ταλανίζει τη χώρα και την κοινωνία και ειδικά τα άτομα με αναπηρία εδώ και είκοσι χρόνια. 
      Από τις πεντακόσιες τόσες θέσεις που προκηρύξαμε μόνο οι τριακόσιες κατελήφθησαν. Είχαμε σωρεία αιτήσεων που όμως δεν μπορούσαν να καλυφθούν λόγω της δυσκαμψίας κα των αγκυλώσεων που έχει αυτό το νομοθετικό πλαίσιο.
      Έχουμε αναλάβει και ο Ο.Α.Ε.Δ. και εγώ προσωπικά τον Οκτώβρη να φέρουμε στη Βουλή την αναθεώρηση του νόμου 2643, ώστε να γίνει πιο ελκυστικός, πιο απλός και πιο ευκίνητος, ώστε να δώσει μια διέξοδο. Αρκεί να πω ότι στον ιδιωτικό τομέα το 8% σε κάθε πρόσληψη είναι για άτομα με αναπηρία, αλλά και εδώ υπάρχει πρόβλημα γιατί δεν είναι ζήτημα 5% ή 8% ή 10%, είναι καθαρά ανάλογα με τα προσόντα που δεν το προβλέπει ο νόμος. ‘Εχουν παρατηρηθεί πάρα πολλά τραγελαφικά φαινόμενα σ’ αυτήν την κατηγορία προσλήψεων του ιδιωτικού τομέα.
      Το άλλο που θέλω να πω είναι ότι ο Ο.Α.Ε.Δ. στα πλαίσια του κοινωνικού και θεσμικού του ρόλου και ειδικότερα αυτή η διοίκηση του Ο.Α.Ε.Δ. έχει πάρει πάρα πολλά μέτρα για τα άτομα με αναπηρία. Θα σας πω μόνον ότι στις επιδοτήσεις νέων θέσεων επιχειρήσεων και ελεύθερων επαγγελματιών, μόνο τα τελευταία πέντε χρόνια έχουν ενταχθεί δέκα χιλιάδες πεντακόσια σαράντα επτά άτομα με αναπηρία. 
      Θέλω επίσης να συμπληρώσω ότι εγγεγραμμένοι στον Ο.Α.Ε.Δ. στα μητρώα ανέργων είναι δεκαεπτά χιλιάδες πεντακόσια άτομα με αναπηρία. Με τα αυξημένα κίνητρα που δίνουμε και τις νέες θέσεις ελευθέρων επαγγελματιών και τις νέες θέσεις εργασίας, απορροφάται ένας αριθμός που δεν είναι αυτός που μας ενδιαφέρει συν τα ειδικά κίνητρα που δίνουμε στις προσλήψεις, σε όλες τις κατηγορίες και στα άλλα προγράμματα που πάντα το  μεγαλύτερο μερίδιο της φιλοσοφίας μας και της πολιτικής μας είναι τα άτομα με αναπηρία.
      Προσπαθούμε, κύριε Μαντούβαλε, και πιστεύω ότι μέσα στο 2006 θα έχουμε ένα πλαίσιο που θα μπορεί να ανακουφίσει τα αιτήματα αυτών των ατόμων που για εμάς είναι πρώτη προτεραιότητα, είναι θέμα ύψιστης κοινωνικής ευαισθησίας και πολιτικής ευθύνης και χρέους.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τρίτης 11 Ιουλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 874/6.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κόμματος κ. Ιωάννη Μαγκριώτη προς τον Υπουργό Μακεδονίας-Θράκης, σχετικά με την επίλυση συνταξιοδοτικών θεμάτων των εργαζομένων στην HELEXPO A.E. κ.λπ..
      2. Η με αριθμό 879/6.7.2006 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων περίθαλψης, και αποκατάστασης των ανάπηρων παιδιών και ιδιαίτερα αυτών με βαριές αναπηρίες κ.λπ..
      3. Η με αριθμό 881/6.7.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ.Φωτίου Κουβέλη προς τον Υπουργό Ανάπτυξης, σχετικά με τη λήψη μέτρων περιορισμού της ανεξέλεγκτης ανόδου των τιμών κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παράγραφοι 2 και 3 του Κανονισμού της Βουλής.
      1. Η με αριθμό 876/6.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Βασιλείου Έξαρχου προς τον Υπουργό Οικονομίας και Οικονομικών,σχετικά με τη χορήγηση φθηνού πετρελαίου για αγροτική χρήση κ.λπ..
      2. Η με αριθμό 880/6.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Μονάδας Εμφραγμάτων στο Νοσοκομείο Μυτιλήνης κ.λπ..
      3. Η με αριθμό 878/6.7.2006 επίκαιρη ερώτηση του Βουλευτή του Συνασπισμού  Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Εθνικού Κέντρου Αιμοδοσίας κ.λπ..
      Επίσης, ο συνάδελφος κ. Α.Ακριβάκης ζητάει από τη Βουλή να εγκριθεί άδεια απουσίας από τις εργασίας του Σώματος από 6.7.2006 έως και 10.7.2006 λόγω μετάβασής του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Επίσης και ο συνάδελφος κ. Διαμαντίδης ζητεί ολιγοήμερη άδεια απουσίας στο εξωτερικό από 8.7.2006 μέχρι 15.7.2006.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο κ. Μαντούβαλος έχει το λόγο.
      ΠΕΤΡΟΣ ΜΑΝΤΟΥΒΑΛΟΣ: Κύριε Υπουργέ, καταθέτοντας αυτήν την επίκαιρη ερώτηση ήμουν απόλυτα γνώστης του εξαιρετικού, του άριστου, του αποτελεσματικού τρόπου με τον οποίο το Υπουργείο και εσείς προσωπικά, κύριε Γιακουμάτο, αντιλαμβάνεστε αλλά και αντιμετωπίζετε το ευαίσθητο αυτό κομμάτι των ατόμων με ειδικές ανάγκες και τα προβλήματα που έχουν.
      Αναμφίβολα τα τελευταία χρόνια υπάρχει μια μεγάλη ευαισθητοποίηση της κοινωνίας μας αλλά και του Υπουργείου στο χώρο αυτό. Όμως, είναι βέβαιο ότι υπάρχει στίγμα για τον πολιτισμό μας και όνειδος για την κοινωνική ευαισθησία να υπάρχουν έστω και τα παραμικρά προβλήματα σε άτομα με ειδικές ανάγκες και να υποκρύπτεται έστω και για λίγο οποιοδήποτε πρόβλημα σε αυτά τα θέματα.
      Βιώνουν ιδιαίτερο αποκλεισμό από την αγορά εργασίας αυτά τα άτομα και είναι γεγονός ότι το συγκεκριμένο πρόβλημα καταγράφεται, δυστυχώς, και στη χώρα μας. Υπάρχει ανάλογο ζήτημα και σε ευρωπαϊκές χώρες. Το ποσοστό του αποκλεισμού των ατόμων με ειδικές ανάγκες από την αγορά εργασίας κυμαίνεται σε ποσοστό 50% στην Ευρώπη και λίγο παραπάνω στην πατρίδα μας. 
      Προσωπική μου άποψη είναι ότι πρέπει με συνέπεια, με μέθοδο, με σχέδιο και με πολιτική βούληση να βάλουμε όλοι μαζί τις βάσεις για να ενισχυθεί η θέση αυτών των ατόμων στην αγορά εργασίας και να μειωθεί κατά τρόπο δραστικό έως εξαλείψεως ο βαθμός κοινωνικής τους περιθωριοποίησης.
      Με τις εξαγγελίες μας και το κυβερνητικό μας πρόγραμμα και με τη σημερινή πολιτική ηγεσία στο Υπουργείο σας και με τη δική σας παρουσία εκεί, νομίζω ότι αυτό εξασφαλίζεται. Θέλω να μείνω και να σας παρακαλέσω να προχωρήσουμε στη δημιουργία μητρώου αναπήρων αλλά να ενισχυθεί συγχρόνως και ο τομέας της έρευνας που θα καταδείξει την ποιότητα και τα ποσοτικά χαρακτηριστικά. 
      Αυτή τη στιγμή, όπως είπα, οκτώ στα δέκα άτομα με ειδικές ανάγκες βρίσκονται εκτός εργασίας και οι αποσπασματικές παρεμβάσεις, όπως είπατε και εσείς, της πολιτείας για την αναγκαστική τοποθέτησή τους σε θέσεις εργασίας με το νόμο 2643/98 δεν λύνει το πρόβλημα και σωστά προχωράτε, κύριε Υπουργέ, στην αλλαγή αυτού του νόμου.
      Κλείνοντας θέλω να πω ότι πρέπει να υπάρξει αυστηρή αξιολόγηση στην ποιότητα αυτών των προγραμμάτων επαγγελματικής κατάρτισης και χαίρομαι που είναι και οι επιτελείς σας εδώ από το Υπουργείο προκειμένου να μη χάνονται πολύτιμοι πόροι, αλλά και η εκπαίδευση και η κατάρτιση να είναι αποτελεσματικές. Απαιτείται πλήρης αναμόρφωση και συνεχής έλεγχος της δομής και της ποιότητας των προγραμμάτων επαγγελματικής εκπαίδευσης και κατάρτισης, στον τομέα των κινήτρων στις ιδιωτικές επιχειρήσεις στο να προσλαμβάνουν άτομα με ειδικές ανάγκες. Σίγουρα ακόμα και με δημοσιονομικά μέτρα πρέπει και εναλλακτικά μέτρα ή κίνητρα να προβούμε, ώστε να διευκολύνουμε τις ιδιωτικές επιχειρήσεις και βέβαια στην εκπαίδευση των νέων τεχνολογιών που έχει σχέση ο Ο.Α.Ε.Δ. και χαίρομαι που το αντιμετωπίζετε με πολύ προσοχή. Εξάλλου είναι θετικά τα αποτελέσματα και στον Ο.Α.Ε.Δ. αυτής της παρέμβασης, να προχωρήσουμε ώστε την επόμενη φορά να μην έχουμε ερώτηση να κάνουμε, να μην υπάρχουν προβλήματα πάνω σ’ αυτόν το χώρο και πράγματι στον ευαίσθητο αυτό τομέα μόνο ευγνωμοσύνη οφείλει η πολιτεία και πρέπει να τους παρέχει. Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Μαντούβαλε, πρώτα ο Θεός το Σεπτέμβρη, θα σας δώσω το σχέδιο νόμου και σε εσάς αλλά και στους άλλους συναδέλφους, αλλά ειδικά σε εσάς που είχατε αυτήν την πρωτοβουλία και εκεί θα κάνετε και τις παρατηρήσεις σας. Ουδείς τέλειος και καμιά φορά υπάρχουν παραλείψεις που όμως νομίζω πως διορθώθηκαν και πάμε προς το καλύτερο. Στόχος μας είναι ό,τι μπορούμε -και μπορούμε το καλύτερο- να το κάνουμε για τα άτομα με αναπηρία και ό,τι κάνεις για αυτά τα άτομα είναι λίγα.
      Θέλω να σας πω ότι η Σχολή Α.Μ.Ε.Α. Αθηνών στη Λ. Γαλατσίου 17 δεν πρόκειται να κλείσει γιατί γίνεται μεγάλη σπέκουλα πάνω στα άτομα αυτά και πρέπει να ξεκαθαρίσω ότι αυτό το θέμα το ευαίσθητο δεν είναι θέμα για κομματικές αντιδικίες ούτε για σπέκουλες κομματικές. 
      Αυτή η σχολή όχι μόνο δεν θα κλείσει αλλά ενισχύεται. ‘Εχει άτομα με κινητικές και άλλες αναπηρίες, διάρκειας χιλίων οκτακοσίων ωρών πρόγραμμα υπαλλήλων γραφείου και εφαρμογών πληροφορικής, διοικητικά και οικονομικά στελέχη, δερματοτεχνίτες, αγγειοπλάστες, αγιογράφους, επιπλοποιούς κ.λπ. και σ’ αυτούς τους εκπαιδευόμενους παρέχεται ημερήσιο επίδομα 13,5 και 21 ευρώ την ημέρα και ειδικά σε περιπτώσεις που είναι παντρεμένοι ή διαζευγμένοι με παιδιά φορείς του AIDS και άλλες κατηγορίες. 
      Εμείς δεν ήρθαμε εδώ να γκρεμίσουμε, ήρθαμε να κτίσουμε και να οικοδομήσουμε το μέλλον αυτής της χώρας. Άλλοι λόγω κομματικής τυφλώσεως γκρέμιζαν και η άλλη παράταξη έκτιζε. Εμείς έχουμε μια άλλη φιλοσοφία και δεν συμφωνούμε και την έχουμε ξεπεράσει ανεπιστρεπτί. 
      Δεύτερον, η αγορά εργασίας στον ιδιωτικό τομέα δεν πρέπει να πάρει άτομα που είναι 8% με αναπηρία. Έχει γίνει και εδώ ένα λάθος και υπάρχει μια δυσανασχέτηση από τους επιχειρηματίες γιατί δεν δίνει στα άτομα με τα ανάλογα προσόντα την ανάλογη εργασία. Πρέπει να το προσέξουμε ιδιαίτερα αυτό για να γίνει ελκυστικό γιατί τα άτομα αυτά έχουν ειδικές δεξιότητες και μπορούν να προσφέρουν πολλά περισσότερα από ένα άλλο άτομο. Αλλά όταν βάζει ένα κωφάλαλο σε μια δισκογραφική εταιρεία, είναι δώρο άδωρο.
      Πρέπει να βάλεις τα ειδικά προσόντα στην ιδιωτική επιχείρηση, για να μπορούν να καταλάβουν κι οι επιχειρηματίες ότι όσο περισσότερα άτομα πάρουν τόσο μεγαλύτερη παραγωγή κι αποδοτικότητα θα έχουν. Μέχρι τώρα δεν γινόταν αυτό. Υποχρεώναμε τους επιχειρηματίες στον ιδιωτικό τομέα να παίρνουν άτομα τα οποία δεν μπορούσαν, λόγω ειδικότητος. Δεν μπορεί ο τυφλός να δει την κλειδαρότρυπα. Έτσι έκανε μέχρι τώρα το κράτος. 
      Αυτό είναι πολύ σημαντικό: Να δούμε τα προσόντα και να τους τοποθετούμε ανάλογα στις ιδιωτικές επιχειρήσεις. 
      Τρίτον, κύριε Μαντούβαλε, πράγματι υπάρχει μία δέσμευση και από το διοικητή του Ο.Α.Ε.Δ., τον κ. Βερναρδάκη, και από το επιτελείο του κι απ’ όλο το Υπουργείο Απασχόλησης ότι μέχρι το τέλος του 2006 θα έχουμε μια ειδική βάση δεδομένων στον Ο.Α.Ε.Δ.. Όπως καταφέραμε και τελειώσαμε επιτέλους την ανάρτηση κάθε μήνα της εγγεγραμμένης ανεργίας με όλα τα στοιχεία για όλη τη χώρα, κάνουμε ειδική βάση δεδομένων, που θα είναι έτοιμη το 2006, για τα άτομα με αναπηρία και θα ξέρουμε ακριβώς ποια προσόντα έχουν, με το τμήμα των εργασιακών συμβούλων που αναπτύσσουμε, με ειδικούς επιστήμονες που κάνουν το προφίλ του ατόμου με ειδικές ανάγκες, με αναπηρία, για να μπορέσουμε να ταξινομήσουμε τα προσόντα και τη σύζευξη με την προσφορά και τη ζήτηση εργασίας. Αυτό είναι πολύ σημαντικό και μαζί με το ν.2643 που θα φέρουμε τον Οκτώβρη πιστεύουμε ότι η χώρα μας από τελευταία που είναι στην αντιμετώπιση αυτών των προβλημάτων των ατόμων με αναπηρίες θα έχει εκείνη τη θέση που πρέπει, για να μπορούν όλα αυτά τα άτομα να είναι υπερήφανα ότι σε μια κοινωνία σαν τη δική μας αυτά αποτελούν πρώτη προτεραιότητα.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      	Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      	Θα συζητηθεί η υπ’ αριθμόν 76/8-6-2006 επερώτηση των Βουλευτών του ΠΑ.ΣΟ.Κ., κ.κ. Παναγιώτη Σγουρίδη, Άννας Διαμαντοπούλου, Ροδούλας Ζήση, Χρήστου Πρωτόπαπα, Απόστολου Κατσιφάρα, Παναγιώτη Ρήγα, Ιωάννη Μανιάτη, Γεώργιου Ανωμερίτη, Χρύσας Αράπογλου, Δημητρίου Βαρβαρίγου, Δημητρίου Γεωργακόπουλου, Αγγελικής	 Γκερέκου, Ιωάννη Δριβελέγκα, Μιχαήλ Καρχιμάκη, Πέτρου Ευθυμίου, Κίμωνα Κουλούρη, Αθανασίας Μερεντίτη, Εμμανουήλ Όθωνα, Αθανασίου Παπαγεωργίου, Χρήστου Παπουτσή, Ιωάννη Παρασκευά, Κωνσταντίνου Σκανδαλίδη, Εμμανουήλ Στρατάκη, Θεοδώρας Τζάκρη, Απόστολου-Αθανάσιου Τσοχατζόπουλου και Νικόλαου Χριστοδουλάκη, προς την Υπουργό Τουριστικής Ανάπτυξης, σχετικά με θέματα που αφορούν τον τουρισμό. 
      Πριν δώσω το λόγο στον πρώτο επερωτώντα, έχω την τιμή να σας γνωρίσω ότι με απόφαση του Γραμματέα της Κοινοβουλευτικής Ομάδας της Νέας Δημοκρατίας κ. Αποστόλου Σταύρου, Κοινοβουλευτικός Εκπρόσωπος για την επερώτηση που θα συζητήσουμε ορίζεται ο Βουλευτής κ. Μιλτιάδης Βαρβιτσιώτης.
      Επίσης, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα, Κοινοβουλευτικός Εκπρόσωπος από το ΠΑ.ΣΟ.Κ. για την επερώτηση που θα συζητήσουμε ορίζεται ο Βουλευτής κ. Σγουρίδης. 
      Τέλος με απόφαση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου, Κοινοβουλευτική Εκπρόσωπος για την σημερινή συζήτηση ορίζεται η κ. Ασημίνα Ξηροτύρη-Αικατερινάρη. 
      Το λόγο έχει ο πρώτος επερωτών κ. Παναγιώτης Ρήγας. 
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρία Υπουργέ, κυρίες και κύριοι συνάδελφοι, εν’ όψει της συζήτησης της επερώτησής μας εδώ στη Βουλή και εντελώς συγκυριακά ίσως προηγήθηκε ένα θεματικό συνέδριο της Ένωσης Νομαρχιακών Αυτοδιοικήσεων, με θέμα τον τουρισμό, που έγινε στην Πάρο. Δεν το αναφέρω ως γεγονός για να επισημάνω την έλλειψη εκπροσώπου της Κυβέρνησης στο συνέδριο αυτό, που είναι μία δεύτερη εκκωφαντική απουσία μετά την απουσία κυβερνητικού εκπροσώπου στο συνέδριο της Κ.Ε.Δ.Κ.Ε. που έγινε στη Σύρο για την ακτοπλοΐα. Το επισημαίνουμε αυτό, αλλά κυρίως το αναφέρω γιατί στο Συνέδριο αυτό δόθηκε η δυνατότητα στους ανθρώπους της Αυτοδιοίκησης, στους ανθρώπους της ελληνικής περιφέρειας, στους ανθρώπους της αγοράς, που δραστηριοποιούνται στον τομέα του τουρισμού και κυρίως προέρχονται από την ελληνική περιφέρεια, να αποδομήσουν μία ωραιοποιημένη εικόνα την οποία έχετε συνθέσει σχετικά με την πορεία του ελληνικού τουρισμού.
      Εκεί, λοιπόν, ακούστηκαν αρκετά απ’ αυτά τα οποία περιλαμβάνονται στην επερώτησή μας, αρκετά από τα οποία θα ενισχύσουμε με τα επιχειρήματά μας σήμερα, τονίζοντας ότι όπως και σ’ όλους τους τομείς έτσι και στον τουρισμό, ο οποίος αποτελεί τη δυναμικότερη οικονομική δραστηριότητα της ελληνικής οικονομίας, υπάρχει ένα σοβαρότατο έλλειμμα πολιτικής, υπάρχει ένα σοβαρότατο έλλειμμα στρατηγικής. 
      Μετά την παρουσία του κ. Αβραμόπουλου στο Υπουργείο Τουριστικής Ανάπτυξης υπήρξε μια έξαρση στον τομέα της επικοινωνίας, υπήρξε μια πολιτική δημοσίων σχέσεων του ίδιου του Υπουργού, υπήρξε η καλλιέργεια προσδοκιών στους ανθρώπους του τουρισμού. Όμως απ’ όλα αυτά, τα οποία με μια ανούσια ρητορική υποσχέθηκε και για τα οποία δεσμεύθηκε ο κ. Αβραμόπουλος, δυστυχώς τίποτε, κυριολεκτικά τίποτε δεν έχει συμβεί. 
      	Και επειδή η επερώτησή μας επικεντρώνεται σε συγκεκριμένα σημεία, θα ήθελα να ξεκινήσω λέγοντας ότι από την Κυβέρνηση δια στόματος κ. Αβραμόπουλου στην αρχή και τώρα -όπως είναι φυσιολογικό, γιατί η κυβερνητική πολιτική προφανώς έχει συνέχεια- δια στόματος της κυρίας Υπουργού ακούμε για την προσπάθεια δημιουργίας ενός ανταγωνιστικού, διατηρήσιμου, ποιοτικού τουριστικού προϊόντος. Δεν προσδιορίζουμε, όμως, τι εννοούμε όταν λέμε «ανταγωνιστικό προϊόν», τι εννοούμε όταν λέμε να γίνουμε ανταγωνιστικοί στον τουρισμό. Απλό είναι: Όταν λες ότι θα κάνω ένα ανταγωνιστικό προϊόν, θα γίνω ανταγωνιστικός στον τουρισμό, πρέπει να προσδιορίσεις τι σημαίνει ανταγωνιστικότητα.  Ανταγωνιστικότητα, κυρία Υπουργέ, σημαίνει ότι θα πρέπει να επιχειρούμε καλύτερα από τους ανταγωνιστές μας, θα πρέπει να επιχειρούμε καλύτερα απ’ αυτούς που μας συναγωνίζονται στις τουριστικές αγορές, μας συναγωνίζονται ίσως με κάποια κοινά χαρακτηριστικά, τα οποία έχουμε κι εμείς. 
      	Δεν έχουμε, λοιπόν, δει μια στρατηγική, για να εξυπηρετηθεί αυτός ο στόχος, δηλαδή η ανταγωνιστικότητα του τουριστικού μας προϊόντος. Δεν έχουμε δει κινήσεις τέτοιες, δεν έχουμε δει πολιτικές τέτοιες που να ενισχύουν και να οδεύουν προς την επιτυχία του στόχου ενός ποιοτικού τουριστικού προϊόντος. Αντίθετα, υπάρχει μια έλλειψη νομοθετικού έργου, που είναι κυριολεκτικά απαγορευτική στο να προχωρήσουν επενδύσεις σε ειδικές μορφές τουρισμού, υπάρχει μια υποχρηματοδότηση του αναπτυξιακού νόμου. Σήμερα, κυρία Υπουργέ, πρέπει να γνωρίζετε ότι τόσο σε κεντρικό όσο και σε περιφερειακό επίπεδο ο αναπτυξιακός νόμος δεν μπορεί ουσιαστικά να ενισχύσει και δεν έχει ενισχύσει καμία από τις τουριστικές επενδύσεις, οι οποίες έχουν εγκριθεί και πραγματοποιούνται. Θα πρέπει να γνωρίζετε ότι η συνολική χρηματοδότηση του αναπτυξιακού νόμου για τουριστικές  επενδύσεις δεν ξεπερνάει σε ποσό τη δυνατότητα χρηματοδότησης ενός και μόνου ξενοδοχείου. Εκεί βρισκόμαστε σήμερα. 
      Σας μεταφέρω, λοιπόν, ότι η ελληνική περιφέρεια διαμαρτύρεται σήμερα διότι οι επενδύσεις έχουν ξεκινήσει –έτσι προέβλεπε ο αναπτυξιακός νόμος- έχουν γίνει οι πρώτες αξιολογήσεις των επενδύσεων, οι επιτροπές ελέγχου έχουν περάσει και δεν παίρνουν οι επενδυτές τα χρήματά τους. Δεν υπάρχει, λοιπόν, πρόοδος σήμερα στις τουριστικές επενδύσεις.
      Ο κρατικός προϋπολογισμός, η δημόσια δαπάνη για τον τουρισμό έχει μειωθεί στο ελάχιστο. Συγκεκριμένα αναφέρω ότι μόνο το 2,8 τοις χιλίοις σήμερα, του συνολικού προϋπολογισμού, πάει στον τουρισμό. Και αυτό για μια Κυβέρνηση η οποία έχει σαν στόχο να ενισχύσει την τουριστική δραστηριότητα είναι πράγματι απαράδεκτο. 
      	Και έρχομαι στο θέμα του εσωτερικού τουρισμού. Θα πρέπει να γνωρίζετε ότι η παρέμβαση, η παρουσία, η συμμετοχή του εσωτερικού τουρισμού στη διαμόρφωση της συνολικής ζήτησης στον τουρισμό έχει αυξηθεί σημαντικότατα. Η νέα τουριστική οικονομία και κυρίως, η πολιτική των σύγχρονων κρατών της Ευρώπης είναι μια πολιτική ενίσχυσης του εσωτερικού τουρισμού. Είναι μια πολιτική αξιοποίησης του ελεύθερου χρόνου των πολιτών τους. Άρα τα στοιχεία της αναβάθμισης της ποιότητας ζωής, τα στοιχεία της ενίσχυσης του εσωτερικού τουρισμού, τα στοιχεία της αξιοποίησης του ελεύθερου χρόνου, τα στοιχεία των πολιτικών ψυχαγωγίας και αναψυχής της τρίτης ηλικίας, των νέων, των εργαζομένων, είναι συστατικά στοιχεία ενός σύγχρονου κοινωνικού κράτους.
      Αυτά λοιπόν τα στοιχεία, αυτές τις πολιτικές δεν τις βλέπουμε μέσα στις δικές σας πολιτικές. Δεν βλέπουμε σοβαρές πολιτικές όσον αφορά την ενίσχυση του εσωτερικού τουρισμού. Είδαμε ότι περιέκοψαν τα προγράμματα των μαθητικών εβδομάδων. Είδαμε ότι υπήρξε μια καθυστέρηση στα δελτία κοινωνικού τουρισμού. Βλέπουμε, λοιπόν, μια υστέρηση μέτρων όσον αφορά την ενίσχυση του εσωτερικού τουρισμού, μέτρα, τα οποία θα έπρεπε να παρθούν για να ενισχύσουν τη διασπορά μέσα στο χρόνο και στο χώρο της τουριστικής εσωτερικής κίνησης, καθυστερούν. Βλέπουμε, λοιπόν, ότι σήμερα ο εσωτερικός τουρισμός δεν ενισχύεται.
      Και βεβαίως, εκτός από την έλλειψη μέτρων κυρία Υπουργέ, υπάρχουν σημαντικότατοι άλλοι παράγοντες οι οποίοι αναστέλλουν σήμερα την πρόοδο του εσωτερικού τουρισμού και κυρίως είναι η δυσκολία και η αδυναμία πρόσβασης στους τουριστικούς προορισμούς. Όταν λέμε ότι θα φτιάξουμε ένα ανταγωνιστικό τουριστικό προϊόν για τους ξένους αλλά και τους εσωτερικούς επισκέπτες σημαίνει ότι θα πρέπει αναπτύσσοντας περιφερειακούς προορισμούς, να δημιουργήσουμε συνθήκες εύκολης, άνετης, ασφαλούς και οικονομικής πρόσβασης στους προορισμούς αυτούς. Η κατάσταση που επικρατεί σήμερα στις μεταφορές και ειδικότερα στις θαλάσσιες μεταφορές είναι αποτρεπτική και απαγορευτική και για τον ξένο επισκέπτη, αλλά και για τον Έλληνα, να μετακινηθεί ειδικότερα στο νησιώτικο χώρο. 
      Η κατάσταση στην ακτοπλοϊα, η οποία χαρακτηρίζεται από έλλειψη δυνατότητας προγραμματισμού των τουριστικών παραγόντων, γιατί τα τουριστικά δρομολόγια δεν είναι εκ των προτέρων γνωστά, η ακρίβεια η οποία επικρατεί όσον αφορά τα ναύλα, το σημαντικό κόστος που έχει μια οικογένεια για να μεταβεί στο νησιώτικο χώρο που στοιχίζει πολύ περισσότερο από το να πάει σ’ έναν εξωτερικό προορισμό, η έλλειψη δρομολογίων, η αδυναμία να ανταποκριθεί η ελληνική ακτοπλοϊα στη ζήτηση που υπάρχει σήμερα, όλα αυτά δημιουργούν μια ανάσχεση του ρεύματος του τουριστικού προς το νησιώτικο χώρο. 
      Χρειάζεται, λοιπόν, μια άλλη πολιτική, εθνική πολιτική, στις μεταφορές. Όσο λοιπόν οι θαλάσσιες μεταφορές υποβαθμίζονται και χειροτερεύουν όσο δεν αναβαθμίζονται τα περιφερειακά λιμάνια και τα περιφερειακά αεροδρόμια, όσο δεν διευκολύνεται η πρόσβαση στους περιφερειακούς τουριστικούς προορισμούς η πολιτική σας και ο στόχος σας για περιφερειακή διάσταση του τουρισμού είναι ανέφικτος και δεν τον υπηρετείτε με κανένα από τα μέτρα τα  οποία έχετε πάρει μέχρι σήμερα.
      Το ίδιο έλλειμμα πολιτικής υπάρχει όσον αφορά τις επενδύσεις. Τόσο οι δημόσιες επενδύσεις όσο και οι ιδιωτικές επενδύσεις στον τουρισμό καθυστερούν. Θα γνωρίζετε ότι οι επενδύσεις στον ιδιωτικό τομέα είναι μηδενικές. Και επίσης, η υποχρηματοδότηση των δημόσιων επενδύσεων στον τουρισμό κάθε χρόνο είναι και πιο εμφανής. Το Πρόγραμμα Δημοσίων Επενδύσεων είναι μειωμένο για φέτος και κυρίως όσον αφορά τις τουριστικές υποδομές. 
      Σας είπα ότι ο αναπτυξιακός νόμος δεν βοηθάει σήμερα στη χρηματοδότηση ιδιωτικών επενδύσεων στον τουριστικό τομέα. Ο θαλάσσιος τουρισμός έχει σοβαρό πρόβλημα όσον αφορά την ένταξη της αναβάθμισης του ξενοδοχειακού τμήματος των σκαφών αναψυχής στον αναπτυξιακό νόμο. Όλα αυτά λοιπόν έχουν ως αποτέλεσμα σε συνδυασμό με την έλλειψη νομοθετικού έργου να υπάρχει σοβαρότατη υστέρηση στις τουριστικές υποδομές δημόσιες και ιδιωτικές. Με αυτόν τον τρόπο κυρία Υπουργέ, δεν εξυπηρετείται σε καμιά περίπτωση ο στόχος της αναβάθμισης του τουριστικού προϊόντος.
      Μια σημαντικότατη επίσης έλλειψη είναι η καθυστέρηση του χωροταξικού για τον τουρισμό. Αυτό που διαφημίζει το Υ.ΠΕ.ΧΩ.Δ.Ε. ως χωροταξικό για τον τουρισμό είναι μια υποβαθμισμένη από πλευράς στόχων, αλλά και κόστους και χρηματοδότησης μελέτη, η οποία κατά την άποψή μας μάλλον με φωτογραφικό τρόπο πάει να λύσει ορισμένα προβλήματα που έχουν κάποιες επενδύσεις, παρά να γίνει μια σοβαρή προσπάθεια όσον αφορά την ολοκλήρωση του χωροταξικού που απαιτείται για τον τουρισμό.
      Επίσης, στον τομέα της τουριστικής προβολής εκεί που η Κυβέρνηση θεωρεί ότι τα πράγματα πάνε αρκετά καλά, η συμμετοχή της Ελλάδας είναι εμφανής και κανένας δεν το αρνείται στις τουριστικές εκθέσεις του εξωτερικού. Βεβαίως, όμως, θα πρέπει να επισημάνουμε για άλλη μια φορά ότι marketing plan προγραμματισμός συγκεκριμένος για την τουριστική προβολή τόσο σε κεντρικό όσο και σε περιφερειακό επίπεδο δεν υπάρχει. 
      Θα πρέπει να προσέξετε, κυρία Υπουργέ, το εξής: Πέρα από το σχεδιασμό που κάνει το Υπουργείο σας, αυτήν τη στιγμή απαιτείται και ένας συντονισμός όσον αφορά τις ενέργειες της περιφερειακής τουριστικής προβολής. Στα Π.Ε.Π. σήμερα υπάρχουν σημαντικότατοι πόροι, οι οποίοι διατίθενται για την τουριστική προβολή. Αναφερόμενος για άλλη μια φορά στο παράδειγμα της περιφέρειας νοτίου Αιγαίου σας λέω και πάλι ότι δεν είναι δυνατόν να γίνεται τουριστική προβολή με διοικητικούς όρους. Σας αναφέρω για άλλη μια φορά ότι δεν μπορεί να δαπανώνται χρήματα για να προβάλλεται ένα προϊόν, το οποίο στη συνείδηση του καταναλωτή δεν λέει τίποτα. Περιφέρεια νοτίου Αιγαίου στις τουριστικές εκθέσεις ή περιφέρεια βορείου Αιγαίου δεν είναι προϊόν προς πώληση. Θα πρέπει λοιπόν, να συνειδητοποιήσουν κάποιοι κυβερνητικοί παράγοντες στην περιφέρεια ότι οι πόροι για την τουριστική προβολή είναι περιορισμένοι και πρέπει να δαπανώνται με περίσκεψη και με σχέδιο και να μην σπαταλιούνται. Θα πρέπει λοιπόν, να υπάρξει μια παρέμβαση στην περιφερειακή πολιτική της τουριστικής προβολής έτσι ώστε οι διαθέσιμοι πόροι να μη σπαταλιούνται όπως γίνεται μέχρι σήμερα. 
      Η τουριστική όμως προβολή, κυρία Υπουργέ, θα πρέπει να δεχθείτε ότι χρηματοδοτείται σε ποσοστό 80% περίπου από θεσμοθετημένους πόρους, οι οποίοι εξασφαλίστηκαν με το νόμο που η κυβέρνηση του ΠΑ.ΣΟ.Κ. ψήφισε και αφορά στην αποκλειστική διάθεση των εσόδων από το Καζίνο της Πάρνηθας στην τουριστική προβολή και την ενίσχυση του εσωτερικού τουρισμού. Με στοιχεία λοιπόν, σας αναφέρω ότι από τα 73.000.000 ευρώ που διατέθηκαν για την τουριστική προβολή τα έτη 2004 και 2005 τα 63.000.000 ευρώ προέρχονται από τα έσοδα που ο νόμος εξασφαλίζει για την τουριστική προβολή από το Καζίνο της Πάρνηθας. Καλώς δαπανώνται, θα πρέπει όμως να δαπανώνται με σχέδιο, θα πρέπει να δαπανώνται με πρόγραμμα, με διαφάνεια και επιτέλους ας αναγνωριστεί ότι αυτοί οι πόροι εξασφαλίστηκαν με το νόμο που πέρασε η κυβέρνηση του ΠΑ.ΣΟ.Κ. και βεβαίως, θα πρέπει με ιδιαίτερα προσεκτικό τρόπο να διατίθενται. 
      Κυρία  Υπουργέ, η εικόνα της μεταολυμπιακής Ελλάδας πιστεύω ότι ενίσχυσε σημαντικά το τουριστικό ρεύμα προς την πατρίδα μας. Η προίκα όμως των Ολυμπιακών Αγώνων φαίνεται ότι δεν αξιοποιείται σωστά για να μην πω ότι σπαταλιέται άσκοπα. Θα πρέπει λοιπόν να περάσουμε από τον ανέξοδο βερμπαλισμό και από την ανούσια ρητορική την οποία τα τελευταία δύο χρόνια είδαμε στο  Υπουργείο Τουριστικής Ανάπτυξης σε μια πολιτική ουσίας, σε μια πολιτική που θα έχει σχέδιο και στρατηγική για την αναβάθμιση την ποιοτική του τουριστικού μας προϊόντος. Θα πρέπει να έχει σχέδιο και στρατηγική για την τουριστική προβολή. Θα πρέπει να προχωρήσει το νομοθετικό έργο, το οποίο από βδομάδα σε βδομάδα εδώ και δυο χρόνια πάει προς τα πίσω. Θα πρέπει να υπάρξει μια συγκεκριμένη εθνική πολιτική μεταφορών για την πρόσβαση στους τουριστικούς προορισμούς και θα πρέπει να υπάρξει μια σημαντικότατη παρέμβαση στον τομέα της ενίσχυσης του εσωτερικού τουρισμού και των ειδικών υποδομών στον τουρισμό. Με τον τρόπο που πολιτεύεται το Υπουργείο Τουριστικής Ανάπτυξης με την πολιτική απλώς της προβολής της χώρας έτσι χωρίς σχέδιο, τα νέα για τον τουρισμό δεν θα είναι καλά στο μέλλον. 
      Σας λέω, λοιπόν, και κλείνω εδώ ότι τα πρώτα σύννεφα προβλημάτων για την τουριστική περίοδο έχουν φανεί. Η ακρίβεια, η κακή ποιότητα των μεταφορών, η έλλειψη στρατηγικής είναι πλέον ορατά. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ο κ. Αβραμόπουλος έφυγε από το Υπουργείο, είχε δώσει πάρα πολλές υποσχέσεις. Η ελληνική περιφέρεια είχε ακούσει για διοικητικές δομές, οι οποίες θα διευκόλυναν τους επιχειρηματίες, είχε ακούσει για ένα ευνοϊκό επενδυτικό περιβάλλον, είχε ακούσει για την επίλυση προβλημάτων και εκκρεμοτήτων που αντιμετώπιζε ο χώρος του τουρισμού -όλα αυτά έμειναν λόγια κενά περιεχομένου- είχε ακούσει για σημαντικές νομοθετικές πρωτοβουλίες, είχε ακούσει πάρα πολλά. Σήμερα από όλα αυτά έχει μείνει μόνο ο απόηχος και ο πολύ ωραίος επικοινωνιακά τρόπος, με τον οποίο ο κ. Αβραμόπουλος τα πλάσαρε στην ελληνική κοινωνία. Τίποτα από όλα αυτά δεν έχει γίνει. 
      Είναι λοιπόν ευθύνη της Κυβέρνησης, είναι δική σας ευθύνη να μας απαντήσετε αν το Υπουργείο σας επιτέλους, μετά από δυόμισι χρόνια θα είναι απλώς ένα Υπουργείο στα χαρτιά, ένα Υπουργείο φάντασμα, ένα Υπουργείο που θα κολακεύει τον κόσμο της αγοράς,  ή θα είναι ένα Υπουργείο που θα δρα, θα έχει πολιτική, θα παράγει νομοθετικό έργο και θα συμβάλει σ' αυτό που είναι κοινός στόχος σε όλους μας: στη δημιουργία ενός ποιοτικού, βιώσιμου και διατηρήσιμου τουριστικού προϊόντος σε μία χώρα, η οποία θα πρέπει να είναι ηγετική δύναμη στο διεθνές τουριστικό στερέωμα, όχι πρόσκαιρα και προσωρινά, αλλά και στο μέλλον.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρήγα. 
      Η κ. Διαμαντοπούλου έχει το λόγο. 
      Για να μη γίνονται διακοπές στις πρωτολογίες, χρεώνεστε και το χρόνο της δευτερολογίας.
      ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε.
      Ο εισηγητής μας έθεσε το συνολικό πλαίσιο που αφορά την κριτική και την προσέγγιση του ΠΑ.ΣΟ.Κ. στο χώρο του τουρισμού ή γενικότερα αυτό που θα λέγαμε, της τουριστικής οικονομίας για τη χώρα. Και βεβαίως επειδή το θέμα «Τουριστική οικονομία» είναι εξαιρετικά σύνθετο και δεν μπορεί να περιοριστεί σ’ ένα Υπουργείο, η κυρία Υπουργός υποχρεωτικά θα πρέπει, μετά από την επιλογή του Υπουργείου Τουρισμού, να απαντήσει σε μία σειρά από ζητήματα, τα οποία συγκλίνουν σε μία τελική αδυναμία της Κυβέρνησης να διαχειριστεί τα μεγάλα ζητήματα του τουρισμού. Έγιναν πολύ συγκεκριμένες αναφορές, που ξεκινούν από τις μεταφορές, θέματα του Υπουργείου Εθνικής Οικονομίας, μέχρι θέματα του Υπουργείου Περιβάλλοντος και Χωροταξίας. 
      Εγώ, κύριε Πρόεδρε, θα ήθελα να απευθυνθώ στην κυρία Υπουργό με τρία ζητήματα. Είναι σίγουρο ότι ο τουρισμός απαιτεί πλέον ένα σχεδιασμό όπου προσελκύει πελάτες-τουρίστες, που δεν αρκούνται στα κλασικά συγκριτικά πλεονεκτήματα της χώρας που είναι η ιστορία της και το φυσικό της περιβάλλον. Αυτό σημαίνει κυρίως χρησιμοποίηση και θετική εκμετάλλευση της επόμενης ημέρας των Ολυμπιακών Αγώνων. Αυτό σημαίνει χρήση του brand name της χώρας, όσον αφορά τη διοργάνωση μεγάλων γεγονότων, αφορά χρήση των τεράστιων υποδομών, αφορά επομένως στοχοθέτηση, στρατηγική και αποτελεσματικότητα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Όσον αφορά το brand name της χώρας: Τι είναι η επόμενη ημέρα των Ολυμπιακών Αγώνων; Η Ελλάδα είναι μία χώρα, η οποία απέδειξε και είναι έτοιμη να υποδεχθεί τεράστιας κλίμακας αθλητικά γεγονότα. Σας υπενθυμίζω ότι μία από τις μεγαλύτερες διεθνείς επιχειρηματικές δραστηριότητες στον κόσμο είναι οι αθλητικές διοργανώσεις. Πριν από τρεις ημέρες, πρώτη είδηση στο BBC: «Η Ελλάδα αποβάλλεται από τη FIFA. Η FIFA απέβαλε τους πρωταθλητές Ευρώπης και τις ομάδες τους από κάθε διεθνή οργάνωση, εξαιτίας της παρέμβασης της Κυβέρνησης στο ποδόσφαιρο». Όλα σε μία κυβέρνηση συνδέονται με όλα. Ο διεθνής διασυρμός της χώρας για τρίτη φορά μετά την απογραφή, μετά το «Βασικό Μέτοχο», τώρα με το ποδόσφαιρο, δημιουργεί την εικόνα μιας χώρας, η οποία δεν έχει καμία σχέση με την ισχυρή Ελλάδα που συνεχώς αναδύονταν στη συνείδηση της παγκόσμιας κοινότητας. 
      Κυρία Υπουργέ, τα τρία αυτά γεγονότα, το θέμα της απογραφής, το θέμα του «Βασικού Μετόχου», το θέμα του ποδοσφαίρου, δείχνουν μία κυβέρνηση «οπερέτα», στην οποία ο Πρωθυπουργός αδυνατεί απολύτως να διαχειριστεί την εικόνα και τη θέση της χώρας στο εξωτερικό. Αυτό, επομένως, όπως κατανοείτε, έχει άμεση σχέση με τον τουρισμό. Ξέρουμε πολύ καλά ότι διακυβεύονται σήμερα που μιλάμε μείζονα γεγονότα, όπως είναι το CHAMPIONS LEAGUE, την επόμενη χρονιά, ένα θέμα που είναι πολύ σημαντικό για τη συνολική προβολή της χώρας και επαναλαμβάνω για την ανάγκη να τεθεί στο κέντρο διοργάνωσης τεράστιων αθλητικών διοργανώσεων. Κινδυνεύετε να χάσετε όλο τον πλούτο του brand name που δημιουργήθηκε για τη χώρα, με πολύ κόπο και πάρα πολύ μεγάλη προσπάθεια.
      Δεύτερο στοιχείο οι ολυμπιακές εγκαταστάσεις. Είναι προφανές ότι κάποιες από τις ολυμπιακές εγκαταστάσεις έχουν πολύ μεγάλη σημασία και συνδέονται με τον τουρισμό. Επειδή, κυρία Υπουργέ, και στην προηγούμενη συζήτηση που είχαμε κάνει, είχαμε μιλήσει για τις ελλείψεις στις υποδομές στον τουρισμό -βεβαίως υπάρχουν πολύ σοβαρές ελλείψεις και κάθε κυβέρνηση οφείλει να κάνει το επόμενο βήμα και να συνδυάσει τις στρατηγικές της με τη συμπλήρωση των υποδομών- και  για τις μαρίνες. Εγώ θέλω να μου απαντήσετε τι γίνεται με τη μαρίνα του Αγίου Κοσμά, μία υπόθεση η οποία το 2004 και μετά ήταν σχεδόν έτοιμη, την οποία αναδιαρθρώσατε ως λογική, βάλατε καινούργιους όρους, κάνατε το διαγωνισμό, έχουμε προσφυγές στο Συμβούλιο της Επικρατείας και όλο το project έχει μείνει πίσω. Ενώ πραγματικά, τουλάχιστον γι’ αυτό το συγκεκριμένο θέμα, όσον αφορά τον τουρισμό και τα σκάφη, δηλαδή, την αντιμετώπιση του θέματος των υποδομών της μαρίνας, ήταν ένα τεράστιας σημασίας ζήτημα, καμία πρόθεση, καμία βελτίωση. Ίσα-ίσα στην προσπάθειά σας να τα αλλάξετε όλα, πισωγυρίσατε και αυτό που είχε γίνει. 
      Το τρίτο θέμα έχει σχέση με τη φετινή κατάσταση στο χώρο των εργαζομένων του τουρισμού. Ήδη η Ομοσπονδία των Ξενοδοχοϋπαλλήλων έχει επανειλημμένα προσφύγει και στο Υπουργείο Εργασίας και σε σας. Δίνονται στοιχεία αύξησης του τουρισμού. Αυτά τα στοιχεία -επειδή δεν έχουμε αντικειμενικό σύστημα μελέτης και αντικειμενικής αποδοχής των σημείων αύξησης του τουρισμού- να πούμε ότι σε κάποιες περιοχές δείχνουν τα πράγματα να είναι θετικά. Έχουμε, όμως, μία συνολική μείωση των εργαζομένων στον τουρισμό. Έχουμε μείωση κατά 10% των εισφορών των ξενοδοχοϋπαλλήλων στο Τ.Α.Ξ.Υ.. Έχουμε στοιχεία από τη Χαλκιδική –το Εργατικό Κέντρο Χαλκιδικής πρόσφατα έβγαλε στοιχεία- όπου από πέρυσι μέχρι φέτος έχουμε τέσσερις χιλιάδες διαφορά σε εργαζομένους. Από δωδεκάμισι χιλιάδες στο χώρο του τουρισμού, πάμε στις οκτώ χιλιάδες. Αυτό, βεβαίως, έχει να κάνει με αντικειμενικά στοιχεία που θα πρέπει να μας εξηγήσετε πως συνδέονται με την αύξηση του τουρισμού και δευτερευόντως με το χάος και το σκλαβοπάζαρο που υπάρχει αυτήν τη στιγμή στην ξενοδοχειακή αγορά. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε χρόνο της δευτερολογίας;
      ΑΝΝΑ ΔΙΑΜΑΝΤΟΠΟΥΛΟΥ: Μάλιστα. Ευχαριστώ, κύριε Πρόεδρε.
      Το σκλαβοπάζαρο, λοιπόν, το οποίο αναπτύσσεται σήμερα στο χώρο του τουρισμού, είναι σε βάρος όλων των νομίμως εργαζομένων στη χώρα, Ελλήνων και μεταναστών και έχει να κάνει με το νέο κόλπο των εκπαιδευομένων στο χώρο του τουρισμού, όπου παιδιά πολύ νέα, χωρίς προσόντα, με 300 και 400 ευρώ στελεχώνουν τις υπηρεσίες τουρισμού στη χώρα σε βάρος των εργαζομένων, όπως είπα, και βεβαίως σε βάρος της ποιότητας του χώρου του τουρισμού. Υπάρχει μία δέσμευση για έναν ενιαίο κανονισμό πρακτικής άσκησης στο χώρο των τουριστικών επιχειρήσεων και δεν μπορεί να καθυστερήσει, έρχεται το καλοκαίρι. Αυτή η φάμπρικα έχει πάρει τεράστιες διαστάσεις, τα περισσότερα ξενοδοχεία λειτουργούν μ' αυτόν τον τρόπο. Ξέρουμε πολύ καλά τα προβλήματα και στα Δωδεκάνησα και στην Κρήτη, αλλά και σε περιοχές όπως η Χαλκιδική. 
      Κυρία Υπουργέ, φέρτε με τον κ. Τσιτουρίδη, όσο γίνεται συντομότερα, μέσα στο καλοκαίρι, το θέμα του ενιαίου κανονισμού για τα δικαιώματα των εργαζομένων.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κυρία Διαμαντοπούλου.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κυρία Υπουργέ, αντικειμενικά σήμερα στη μέση της τουριστικής μας σαιζόν, μιλάμε –και σωστά- για τον τουρισμό, για την οικονομία, γι’ αυτό που παράγεται ως εθνικός πλούτος στη χώρα μας.
      Υπάρχουν, όμως, ζητήματα που θεωρώ ότι πρέπει να μας προβληματίσουν πλέον ως χώρα. Και εδώ φαίνεται η έλλειψη της δικής σας πολιτικής. Ενώ γνωρίζουμε ότι έχουμε πρόβλημα στην ανταγωνιστικότητα, η όποια αύξηση στη χώρα μας σε επίπεδο αφίξεων, προέρχεται από τα πολύ φθηνά πακέτα στις παγκόσμιες αγορές. Πρέπει να αντιληφθούμε ότι σήμερα πουλάμε στην παγκόσμια αγορά ως χώρα τα ξενοδοχεία -ως πακέτο εννοώ- πέντε και τεσσάρων αστέρων και τα πολυτελείας με 18, 20 άντε 25 ευρώ το άτομο και γι’ αυτό πανηγυρίζουμε.
      Προσέξτε, πουλάμε τις ποιοτικές μας κλίνες στο χειρότερο δυνατό οικονομικό επίπεδο. Ένα ζήτημα λοιπόν μεγάλο είναι αυτό. Και τι σημαίνει αυτό λοιπόν; Όλα αυτά είναι πακέτα που έρχονται. Εμείς πανηγυρίζουμε γι' αυτό, δεσμεύουμε τις καλύτερές μας κλίνες σε τουρισμό που δεν φέρνει οικονομία στη χώρα μας και ταυτόχρονα βάζουμε σε βαθιά κρίση όλες τις μικρομεσαίες επιχειρήσεις του τουρισμού, τεσσάρων, τριών αστέρων για να πούμε πιο χαρακτηριστικά και βεβαίως αυτό που λέμε επιπλωμένα διαμερίσματα, ενοικιαζόμενα δωμάτια τα οποία είναι σε μια βαθιά κρίση. Προσέξτε τι γίνεται αυτήν τη στιγμή και η Κυβέρνηση δεν παίρνει καμία πρωτοβουλία, αγνοεί παντελώς ότι υπάρχει καν ως θέμα. Στρέφουμε τα ενοικιαζόμενα δωμάτια και τις μικρές επιχειρήσεις να εκβιάσουν τον Έλληνα –γιατί στον Έλληνα θα πάνε πλέον- να δουλέψουν για ένα μήνα για να μπορούν να συντηρήσουν επιχειρηματικά την οικονομική τους μονάδα, την επιχείρησή τους για τις ανάγκες του χρόνου.
      Τι συμβαίνει όμως στην ελληνική οικογένεια, κύριε Πρόεδρε; Έχουμε σήμερα αυξήσεις στα ναύλα υπέρογκες από την αδυναμία της Κυβέρνησης και όπως έκανε την απελευθέρωση, έχουμε αυξήσεις επίσης στα καύσιμα από τον ειδικό φόρο κατανάλωσης, που μόλις πριν δέκα μέρες έβαλε η Κυβέρνηση χωρίς να υπολογίσει τις επιπτώσεις στο οικογενειακό εισόδημα και στον απλό εργαζόμενο και το φαινόμενο που παρατηρείται πλέον 15%  από τους Έλληνες να προτιμούν τα φθηνά πακέτα, αυτά που θέλαμε στην πρώτη κατηγορία μας, από χώρες του εξωτερικού. Εδώ γεννάται ένα μεγάλο θέμα κατά πόσο μπορούμε να τροφοδοτήσουμε τον εσωτερικό μας τουρισμό αλλά εδώ θέλει πολιτική, θέλει σχεδιασμένη πολιτική την οποία δεν την έχει η Κυβέρνηση. Και όχι μόνο δεν την έχει, την αφήνει και στην άκρη, δεν την ακουμπάει και εδώ είναι το πραγματικό πρόβλημα όχι μόνο της αδυναμίας της αλλά και του σχεδίου που έχει.
      Θέλω, κυρία Υπουργέ, να συνδέσω δύο ζητήματα: Ποιες είναι οι πρωτοβουλίες σας για να βελτιώσετε ανταγωνιστικά την οικονομία αφού χάνει συνεχώς έδαφος; Ξέρετε τι έχετε κάνει; Έχετε παγιδευτεί. Διαμορφώσατε ένα Υπουργείο, το κεφαλαιοποιήσατε πολιτικά, το πουλήσατε και τώρα δεν έχετε καμία στρατηγική. Στις ειδικές μορφές τουρισμού χρειάζονται δυόμισι χρόνια για να φέρετε ένα σχέδιο νόμου με τον εναλλακτικό τουρισμό; 
      Και να πάω και πιο συγκεκριμένα: Συνεδριακός τουρισμός. Η κ. Διαμαντοπούλου μίλησε για το κεφάλαιο ως μεταολυμπιακή Ελλάδα, τις δυνατότητες που σου δίνει αυτό το σκέλος το οποίο εσείς το κατασπαταλάτε. Ζείτε σε μια εικονική πραγματικότητα. Συνεδριακός τουρισμός λοιπόν. Κυρία Υπουργέ, γιατί χάσατε το συνέδριο της Ένωσης των Βρετανών Τουριστικών Πρακτόρων; Θα έρχονταν στη χώρα μας χίλιοι οχτακόσιοι Βρετανοί τουριστικοί πράκτορες. Ξέρετε πολύ καλά ότι το χάσατε με δική σας ευθύνη του Υπουργείου σας γιατί δεν απαντήσατε επί της ουσίας. Εγώ θα καταθέσω στη Βουλή τα στοιχεία που εσείς από το Υπουργείο μας δώσατε και φαίνεται πραγματικά τίνος είναι η ευθύνη. Η πολιτική ευθύνη σας βαραίνει. Δεν θέλατε χίλιους οχτακόσιους Βρετανούς τουριστικούς πράκτορες οι οποίοι θα κεφαλαιοποιούσαν αυτήν την παρουσία τους εδώ σε μια εποχή που έχουμε πρόβλημα στην αγγλική αγορά γιατί χάνουμε συνεχώς έδαφος; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και το χρόνο της δευτερολογίας σας, κύριε συνάδελφε;
      ΑΠΟΣΤΟΛΟΣ ΚΑΤΣΙΦΑΡΑΣ: Θα πάρω δύο λεπτά από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε συνάδελφε, συνεχίστε.
      ΑΠΟΣΤΟΛΟΣ ΚΑΤΣΙΦΑΡΑΣ: Λέτε εσείς οι ίδιοι, απέναντι σ’ αυτά τα ρητά που σας ζητούσαν, και απαντάτε γενικώς και αορίστως και ότι αυτό είναι δέσμευση. Δεν είχατε τα χρήματα να βάλετε; Μα, έχετε τόσους πόρους από τη διαφήμιση και τις δημόσιες σχέσεις. Δεν μπορούσατε να βάλετε σ’ ένα τέτοιο καθοριστικό συνέδριο; Άρα η ευθύνη βαρύνει αποκλειστικά εσάς. Νομίζω επίσης ότι εδώ δεν μας λέτε και όλη την αλήθεια. Θα την βρούμε όμως, να είστε βεβαία γι' αυτό, ή τουλάχιστον η υπηρεσία σας γιατί εσείς πραγματικά δεν μπορεί να γνωρίζετε τα πάντα γιατί υπάρχει μια μεγάλη αλληλογραφία και σας πίεζαν συνέχεια. Βεβαίως το συνέδριο αυτό πήγε στην ανταγωνίστρια χώρα την Ισπανία. Αυτό δεν σας προβληματίζει; Χάνουμε ένα συνέδριο με δική μας ευθύνη, αδυναμίες, χωρίς να υπολογίσουμε το κόστος, χωρίς να δεσμευθούμε και το στέλνουμε στην ανταγωνίστρια χώρα την Ισπανία.
      Επίσης, στα γραφεία του Ε.Ο.Τ. του εξωτερικού: Ξέρετε ότι στις μεγαλύτερες αγορές αυτήν τη στιγμή δεν έχουμε διευθυντή. Είμαστε στη μέση της τουριστικής σεζόν και δεν έχουμε διευθυντή. Μπορείτε να μας πείτε γιατί η Μόσχα, γιατί η Αυστρία, γιατί η Αυστραλία, γιατί η Γερμανία δεν έχουν διευθυντή αυτήν τη στιγμή; Τι απέγινε μ' αυτόν τον περίφημο διαγωνισμό που κάνατε; Πόσες τελικά ήταν οι νόμιμες προσλήψεις που κάνατε; Πόσες είναι αυτές; Και με τους άλλους τι κάνετε; Θα στελεχωθούν και πότε τα συγκεκριμένα γραφεία; Δεν νομίζω να πέσετε και εσείς στην παγίδα των «ημέτερων»; Γιατί αυτή η λογική των «ημέτερων» ήταν που έφερε σε αυτήν τη φάση την αξιοπιστία του τουρισμού μας στις συγκεκριμένες περιοχές. 
      Θέλω επίσης να πω κάποια πράγματα σε σχέση με τον Ο.Τ.Ε.Κ.. Είναι βέβαιο ότι δεν έχετε καμία πολιτική για την εκπαίδευση στη χώρα μας. Δεν λέω τι τάξατε προεκλογικά. Τα πάντα τάξατε. Από Ανώτατη Εκπαίδευση...Τα πάντα. Εγώ θέλω να σας ρωτήσω το εξής απλό: Πρόσφατα η Υπουργός Παιδείας πέρασε ένα σχέδιο νόμου με τις Τεχνικές Επαγγελματικές Σχολές. Εσείς έχετε κάνει κάποια συγκεκριμένα βήματα ή θα βρεθούν την 1η του Σεπτέμβρη όλες οι Επαγγελματικές σχολές του Ε.Ο.Τ. στον αέρα; Έχετε καταθέσει σχέδιο νόμου; Γιατί ο νόμος είναι πλέον σαφής, λέει ότι χρειάζεται εναρμόνιση αλλιώς θα κλείσουν οι σχολές. Τι πρωτοβουλίες έχετε πάρει;
      Επίσης σας έχει προβληματίσει το γεγονός ότι ενώ η αγορά ζητά επιτακτικά  το να βελτιώσουμε την εκπαίδευσή μας, εσείς όχι μόνο δεν έχετε καταθέσει κάτι συγκεκριμένο αλλά δυστυχώς αναλώνεστε σε μια επικοινωνιακή πολιτική χωρίς να παρεμβαίνετε στην ουσία; Νομίζω ότι το πρόβλημα είναι μεγάλο, η κατάσταση στη χώρα μας και οι ανάγκες της τουριστικής αγοράς είναι διαφορετικές και το Υπουργείο παραμένει σε μια εικονική πραγματικότητα. Αρκείστε ότι κάνατε μόνο το Υπουργείο χωρίς αυτό να συνοδεύεται από κανένα έργο σε κανένα επίπεδο και νομίζω ότι αυτό θα το πληρώσει στο τέλος η ελληνική τουριστική οικονομία. 
      Σας ευχαριστώ, κύριε Πρόεδρε. Πήρα όλο το χρόνο.
      (Στο σημείο αυτό ο Βουλευτής κ. Απόστολος Κατσιφάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Και παραπάνω κύριε συνάδελφε! 
      Ο κ. Μανιάτης έχει το λόγο.
      ΙΩΑΝΝΗΣ ΜΑΝΙΑΤΗΣ: Κυρία Υπουργέ, θέλουμε να μεταφέρουμε, καταθέτοντας αυτήν την επερώτηση, την αγωνία και τη δική μας ως ΠΑ.ΣΟ.Κ αλλά και ενός μεγάλου μέρους της ελληνικής κοινωνίας για το πού πηγαίνει ο ελληνικός τουρισμός. Από το σύνολο των θεμάτων εγώ θα αναφερθώ μόνο σε έξι και θα είμαι πολύ συνοπτικός.
      Πρώτον, ο τουρισμός της Ελλάδας πέρυσι πήγε άσχημα. Πέρυσι τέτοια εποχή, ο τότε Υπουργός Τουριστικής Ανάπτυξης προσπαθούσε με πανηγυρισμούς να ισχυρισθεί ότι οι προοπτικές του τουρισμού ήταν πολύ καλές και ότι αναμένονταν αυξήσεις στις αφίξεις και τις διανυκτερεύσεις της τάξης του 8%, 10%,17%. Επειδή όμως δυστυχώς στην πολιτική η αλήθεια τιμωρεί -μπορεί να αργεί αλλά τιμωρεί- θα σας αναφέρω δύο πρόσφατα στοιχεία. Δεν τα λέω εγώ. Είναι αποσπάσματα από την ομιλία του Προέδρου του Συνδέσμου Ελληνικών Τουριστικών Επιχειρήσεων που έγινε στις 2-5-2006 με την παρουσία του Πρωθυπουργού κ. Καραμανλή. 
      Τι ανέφερε ο Πρόεδρος του Σ.Ε.Τ.Ε.: Ότι με βάση τα στοιχεία της Υπηρεσίας Πολιτικής Αεροπορίας στα δέκα μεγαλύτερα αεροδρόμια της χώρας οι αφίξεις τουριστών αυξήθηκαν κατά 4,7% και όχι 8%, 10% ή 15%. Αμέσως παρακάτω αναφέρει ότι ο μέσος όρος της αύξησης σε παγκόσμιο επίπεδο ήταν 5,5%.
      Δηλαδή, κυρία Υπουργέ, η χώρα ήταν κάτω από το μέσο όρο. Εάν δηλαδή δεν είχατε την «προίκα» των Ολυμπιακών Αγώνων, εάν δεν είχατε τα 70.000.000 ευρώ για τη διαφήμιση, εάν δεν είχατε δημιουργήσει ειδικό Υπουργείο, τότε πού θα ήταν ο ελληνικός τουρισμός; Κι όλα αυτά τη στιγμή μάλιστα που οι ανταγωνίστριες χώρες –Μαρόκο, Τυνησία, Ισπανία, Ιταλία- αύξησαν τον τουρισμό τους κατά 8%, 9% ή 10%.
      Δεύτερη παρατήρηση: Κυρία Υπουργέ, είμαι βέβαιος ότι ούτε εσείς ούτε οι περισσότεροι Έλληνες όταν πηγαίνουμε ένα ταξίδι θυμόμαστε το καράβι με το οποίο πήγαμε, το όνομα του ξενοδοχείου που μείναμε ή την αεροπορική εταιρεία. Θυμόμαστε όμως πάρα πολύ καλά εάν η πόλη την οποία επισκεφθήκαμε, εάν το μέρος που επισκεφθήκαμε είναι καθαρό, εάν έχει υποστεί μία αισθητική αναβάθμιση, εάν έχουν γίνει κάποιες παρεμβάσεις. 
      Έρχομαι, λοιπόν, στο ζήτημα που νομίζω ότι οφείλατε να αναδείξετε ως κορυφαία πρωτοβουλία σας. Τον Οκτώβρη έχουμε δημοτικές εκλογές. Θα εκλεγούν νέοι δημοτικοί άρχοντες. Όλη η κοινωνία συζητά τα τοπικά προβλήματα με αιχμή και για τον τουρισμό. Ποιες είναι οι πρωτοβουλίες που πήρατε σε συνεργασία με την Κεντρική Ένωση Δήμων και Κοινοτήτων, έτσι ώστε να δεσμευτούν οι αυριανοί δημοτικοί άρχοντες ότι το μεγαλύτερο μέρος από τα τέλη παρεπιδημούντων -που σε πολλούς δήμους είναι εξαιρετικά υψηλά- θα δαπανηθεί για την αισθητική, την περιβαλλοντική και την τουριστική αναβάθμιση των δήμων τους και δεν θα διοχετευτεί κάπου αλλού; 
      Τρίτο σημείο: Θαλάσσιες μεταφορές και ακτοπλοΐα. Πέρυσι ο συνάδελφός σας Υπουργός Εμπορικής Ναυτιλίας «ναυάγησε» δυστυχώς στα αβαθή του Αιγαίου. Φοβούμαστε πάρα πολύ ότι τα ίδια προμηνύονται και φέτος, ίσως και χειρότερα. 
      Τα δρομολόγια δεν ανακοινώνονται έγκαιρα και κανείς δεν ξέρει πώς θα φύγει. «Απελευθερώθηκε» μεγάλο μέρος της αγοράς της ακτοπλοΐας. Αποτέλεσμα; Φέτος απολαμβάνουν οι Έλληνες και οι αλλοδαποί επισκέπτες των ελληνικών νησιών όχι μειώσεις, αλλά δυστυχώς αυξήσεις που σε αρκετούς προορισμούς φτάνουν ή ξεπερνούν το 18% και το 20%. Προσπαθεί ο συνάδελφός σας να πείσει την ελληνική κοινωνία ότι δίνονται δήθεν κάποιες εκπτώσεις. Για να απολαύσεις όμως τη συγκεκριμένη έκπτωση πρέπει να ταξιδέψεις καθημερινή, να φοράς γαλάζια γραβάτα και δεν ξέρω πόσες άλλες προϋποθέσεις πρέπει να πληρεί κανείς. Στην πραγματικότητα το μέτρο αυτό αφορά μόνο το 5% των επιβατών των ακτοπλοϊκών συγκοινωνιών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και μέρος της δευτερολογίας μου.
      Τέταρτο ζήτημα: Ακρίβεια. Τα αναφέρω όλα αυτά, κυρία Υπουργέ, διότι η σύσταση του Υπουργείου Τουριστικής Ανάπτυξης υποτίθεται ότι ήλθε για να επιλύσει τα προβλήματα συναρμοδιοτήτων που έχει ο ελληνικός τουρισμός. Μην μου απαντήσετε ότι δεν σας αφορά. Γι’ αυτό δημιουργήθηκε το Υπουργείο Τουριστικής Ανάπτυξης, δεν δημιουργήθηκε μόνο για να κάνει μία καμπάνια στο εξωτερικό με άγνωστα αποτελέσματα.
      Αναφέρομαι λοιπόν στο τέταρτο θέμα, στην τερατώδη ακρίβεια που υπάρχει αυτόν τον καιρό στη χώρα. Ο καφές σε μία μέση ελληνική παραλία είναι ακριβότερος από ότι στις Κάνες. Ο μέσος Έλληνας εργαζόμενος, ο μέσος Έλληνας συνταξιούχος –και βεβαίως δεν αναφέρομαι στους ανέργους- θεωρεί ότι πια δεν έχει καμία δυνατότητα να απολαύσει τη χώρα του. 
      Μπορείτε να κοιτάξετε στα μάτια τους Έλληνες πολίτες και να πείτε ότι φέτος ή και πέρυσι η κατάσταση είναι καλύτερη απ’ ό,τι για παράδειγμα το 2002 σχετικά με την ακρίβεια; Ποιες είναι οι δράσεις και οι πρωτοβουλίες σας σε συνεργασία με το Υπουργείο Ανάπτυξης και τα αντίστοιχα κλιμάκιά του για να μειωθεί η ακρίβεια; Ποιες είναι οι πρωτοβουλίες σας μαζί με το συνάδελφό σας επί της Δημοσίας Τάξεως για να ενισχυθεί η Τουριστική Αστυνομία σε τουριστικά ευαίσθητες περιοχές; 
      Πέμπτο θέμα είναι το ζήτημα της παραθεριστικής κατοικίας. Φαντάζομαι ότι θα συμφωνείτε κι εσείς πως αν θέλει ο ελληνικός τουρισμός σε μία προοπτική δεκαετίας να αντιμετωπίσει με σοβαρότητα το μέλλον, θα πρέπει να δώσει ιδιαίτερη έμφαση στο ζήτημα της παραθεριστικής κατοικίας. Γνωρίζετε πολύ καλά ότι υπάρχουν ευρωπαϊκές χώρες που έχουν δημιουργήσει και ειδικό Υπουργείο Παραθεριστικής Κατοικίας. Βεβαίως εκεί υπάρχει επιμήκυνση του χρόνου διαμονής, υπάρχει κατανάλωση των τοπικών προϊόντων αλλά και μία σοβαρή ενίσχυση όχι μόνο της συγκεκριμένης ξενοδοχειακής μονάδας όταν διαμένει κανείς σε ξενοδοχείο, αλλά ενίσχυση του συνόλου της τοπικής οικονομίας. 
      Πώς το προσεγγίζετε αυτό το θέμα; Έχετε αναθέσει μία μελέτη ύψους 150.000 ευρώ που θα λύσει το χωροταξικό πρόβλημα του τουρισμού. Κυρία Υπουργέ, μελέτη 150.000 ευρώ είναι τρέχουσα μελέτη που αναθέτει οποιοσδήποτε δήμος σε οποιασδήποτε νομαρχίας της χώρας. Φοβούμαστε ότι θα αποτελέσει ένα ευχολόγιο, μία απλή έκθεση ιδεών. Το χειρότερο όμως όλων είναι το γεγονός ότι κρατά σε αναμονή μεγάλο μέρος των ενδιαφερομένων. Όταν δε, θα παρουσιαστεί η μελέτη, δυστυχώς θα αποδειχθεί ότι οι ελπίδες που είχαν δημιουργηθεί ήταν φρούδες, γι’ αυτό οφείλετε άμεσα σε συνεργασία με το συνάδελφό σας, τον κ. Σουφλιά, να προχωρήσετε με πολύ μεγάλη σοβαρότητα.
      Έρχομαι, κύριε Πρόεδρε -και τελειώνω- στο έκτο ζήτημα, που κατά τη γνώμη μου είναι εξαιρετικά σημαντικό. Γνωρίζετε πολύ καλά ότι το τουριστικό προϊόν της χώρας είναι διαφοροποιημένο από περιοχή σε περιοχή. Άλλο είναι το τουριστικό προϊόν της Ρόδου, άλλο των Ιωαννίνων, άλλο της Αργολίδας, άλλο της Μυκόνου. Εδώ, λοιπόν, απαιτείται μία συγκεκριμένη στρατηγική και τακτική για την ανάδειξη των συγκριτικών πλεονεκτημάτων των περιφερειακών τουριστικών προϊόντων. Ωστόσο επειδή δεν είναι επαρκής μόνο η ανάδειξη, απαιτείται ταυτόχρονα η ανάληψη πρωτοβουλιών για συνέργιες ανάμεσα στο Υπουργείο σας, την Τοπική και Νομαρχιακή Αυτοδιοίκηση και τους τοπικούς φορείς της ιδιωτικής οικονομίας που ασχολούνται με τον τουρισμό. 
      Δυστυχώς και φέτος, όπως και πέρσι, αλλά και τα προηγούμενα χρόνια, θα καταναλωθούν χρήματα για πολιτιστικές εκδηλώσεις, για τουριστικές δραστηριότητες κ.ο.κ. χωρίς κανένας να έχει «ενιαιοποιήσει» αυτές τις δράσεις, να έχει συνθέσει τις πρωτοβουλίες, να έχει προσπαθήσει να φέρει συνολική προστιθέμενη αξία. Στο τέλος ο κάθε νομός θα βαδίζει μόνος του, ανταγωνιστικά με το γειτονικό νομό, χωρίς κανείς να νοιάζεται πώς με συνεργία ανάμεσα σε γειτονικούς νομούς μπορούμε να έχουμε επιμήκυνση της τουριστικής περιόδου και πώς με κοινές πρωτοβουλίες δημόσιου, ιδιωτικού τομέα και αυτοδιοίκησης μπορούμε να έχουμε μία καλύτερη προοπτική για το τουριστικό μέλλον της χώρας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Μανιάτη.
      Ο κ. Πρωτόπαπας έχει το λόγο. Να σας βάλω όλο το χρόνο;
      ΧΡΗΣΤΟΣ ΠΡΩΤΟΠΑΠΑΣ: Μάλλον όλο το χρόνο, αλλά θα το εκτιμήσουμε στην πορεία, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε συνάδελφε, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Κυρία Υπουργέ, θέλω κι εγώ να επανέλθω σ’ αυτό που είπε η κ. Διαμαντοπούλου στην αρχή. Έχετε κάνει και Υφυπουργός Αθλητισμού και Υπουργός Αθλητισμού και τα ξέρετε πάρα πολύ καλά. Αυτό που γίνεται αυτές τις μέρες διασύρει απαράδεκτα τη χώρα και μάλιστα στην έναρξη της τουριστικής περιόδου. Το ζήτημα δεν είναι μόνο η αγωνιώδης προσπάθεια του κ. Ορφανού να ελέγξει την Ε.Π.Ο. και οι αντιδράσεις της Ε.Π.Ο. και τι γνώμη μπορεί να έχει κανείς για τον κ. Γκαγκάτση. Το ουσιαστικό ζήτημα είναι ότι για μία ακόμη φορά διασύρεται η χώρα. Δίνουμε την εντύπωση τριτοκοσμικής χώρας. Τι να την κάνω τη διαφήμισή σας «να ζήσουμε το μύθο μας στην Ελλάδα» -του κ. Αβραμόπουλου είναι αλλά δεν έχει σημασία, εννοώ ως Υπουργός- όταν την ίδια ώρα πληρώνουμε λεφτά από το κομπόδεμα του ελληνικού λαού για να γίνει αυτή η διαφήμιση; Υφιστάμεθα τέτοιους διασυρμούς και γέλιο σε βάρος μας και θα αναγκαστούμε να τα πάρουμε όλα πίσω ως χώρα. 
      Αυτήν τη φορά ο κ. Ορφανός –γιατί ακούω καμιά φορά να συγκρίνουμε με παλαιότερες καταστάσεις- δεν έχει ούτε καν το τεκμήριο της αθωότητας. Δεν είναι η πρώτη φορά που γίνεται κάτι τέτοιο.
      ΠΡΟΕΔΡΕΥΩΝ (Σωτήρης Χατζηγάκης): Τώρα δεν επερωτάται ο κ. Ορφανός.
      Συνεχίστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Αν υποθέσουμε –και κλείνω, κύριε Πρόεδρε- ότι διδασκόμαστε από τα λάθη μας, θα πρέπει ουσιαστικά να το κάνουμε. Δεν έχει κανένα νόημα από τη μία να κάνω διαφήμιση και να ξοδεύω λεφτά και από την άλλη να υφίσταμαι τέτοιες ήττες που μας διασύρουν σ’ όλον τον κόσμο.
      Πάω στα ειδικότερα ζητήματα: 
      Το πρώτο είναι ότι από εσάς το μόνο που θέλω να μας πείτε σήμερα είναι τι θα γίνει με το νομοθετικό πλαίσιο για τον τουρισμό. Βαρέθηκα να ακούω -συμπληρώσαμε ενάμιση χρόνο από τα δυόμισι που έχουν περάσει σ’ αυτή εδώ την Αίθουσα- ότι έρχεται το νομοσχέδιο για τον ιαματικό τουρισμό και τον αγροτουρισμό. Συμπληρώσαμε ενάμιση χρόνο που ακούμε ότι έρχεται και δεν το έχω δει  ακόμα. Φαντάζομαι ότι και ο προκάτοχός σας το έχει φορτώσει σε κάποια χελώνα, η οποία θέλει ένα χρόνο για να διανύσει την απόσταση μεταξύ του Υπουργείου και της Βουλής. Αλλιώς δεν εξηγείται αυτή η καθυστέρηση. Από εσάς λοιπόν, ζητάω ευθέως να μας πείτε συγκεκριμένα πότε θα έχουμε τα δύο νομοσχέδια. Αυτό είναι το πρώτο. 
      Το δεύτερο: Πάω σε ορισμένα ζητήματα που δεν είναι στενά από το Υπουργείο Τουρισμού, αλλά αφορούν ευθέως τον τουρισμό και για τα οποία θα πρέπει να αναλάβετε πρωτοβουλίες σε συνεννόηση με άλλους συναδέλφους σας για να αντιμετωπίσουμε τα προβλήματα αυτά. 
      Πρώτον: Η αυθαιρεσία σε τουριστικές περιοχές έχει πάρει φέτος εξαιρετικές διαστάσεις. Επειδή κατ’ ουσίαν λείπει ο οικονομικά δυνατός τουρίστας –με τη μέθοδο αυτή που ανέφερε πριν ο συνάδελφος κ. Κατσιφάρας του all inclusive– κι έχουμε στην ουσία μείωση της οικονομικής δραστηριότητας στον τουρισμό, έχουν αρχίσει ορισμένοι ξενοδόχοι τα κόλπα: Πρωινό ή χωρίς πρωινό, κλιματιστικό, το οποίο υποτίθεται ότι υπολογίζεται χωριστά, επειδή έβαλε τηλεόραση αυθαιρέτως αλλάζει την κατηγορία του ξενοδοχείου του και ούτω καθ’ εξής. Καλεί λοιπόν, τον πελάτη, ανεξάρτητα από το τι λέει η αρχική διαφήμισή του, να πληρώσει διαφορετικά. Αυτό είναι ανεπίτρεπτο και απαράδεκτο, όχι μόνο διότι εκθέτει τη χώρα, αλλά διότι στην τελική ανάλυση επιβαρύνει και τον τουρίστα συνήθως σε καταλύματα, τα οποία δεν είναι και πολυτελείας. Νομίζω ότι πάνω απ’ όλα μας ενδιαφέρει αυτός, εδώ στην Ελλάδα τουλάχιστον. Ένα θέμα λοιπόν είναι οι έλεγχοι. 
      Έρχομαι στο δεύτερο θέμα: Θα καταθέσω στα Πρακτικά αυτό το περίφημο συμφωνητικό της εταιρείας «EUROXENIA HOTEL» του κ. Τοάνογλου στη Ρόδο. Υπάρχουν ανάλογα και σε άλλες περιοχές της χώρας. Αυτοί οι άνθρωποι φέρνουν σπουδαστές από τουριστικές σχολές του εξωτερικού, άλλος από την Ευρωπαϊκή Ένωση και άλλος εκτός Ευρωπαϊκής Ένωσης. Το ζήτημα δεν είναι ότι αυτοί φέρνουν σπουδαστές, ιδιαίτερα από την Ευρωπαϊκή Ένωση, διότι θα μου πείτε «τι να κάνουν;». Το ζήτημα είναι ότι δουλεύουν σε πραγματικές θέσεις. Δεν κάνουν πρακτική άσκηση. 
      Ο νόμος προβλέπει ότι ο άνθρωπος που έρχεται για να κάνει την άσκησή του στην Ελλάδα, για παράδειγμα ο σερβιτόρος, θα πρέπει να δουλέψει πλάι σε έναν Έλληνα ή ξένο σερβιτόρο, μέλος της Ευρωπαϊκής Ένωσης, ο οποίος ασκεί το κύριο επάγγελμα για να μάθει τη δουλειά. Ο νόμος ορίζει σαφώς επίσης ότι θα πρέπει να έχει βιβλιάριο υγείας και θα πρέπει να έχει περάσει από ειδικές υγειονομικές εξετάσεις διότι ασχολείται μ’ έναν ιδιαίτερα ευαίσθητο χώρο, για παράδειγμα ο άλλος είναι στην κουζίνα σ’ ένα εστιατόριο ή σ’ ένα ξενοδοχείο. Και πρέπει βεβαίως να τηρείται η ασφαλιστική και εργατική νομοθεσία. Έλα όμως που δεν γίνεται έτσι. Η ίδια η σύμβαση, την οποίαν θα καταθέσω στα Πρακτικά, στην ουσία λέει ότι «αυτούς που φέρνουμε, τους φέρνουμε με βάση τις ανάγκες της επιχείρησης, όπως μας υποδείξατε». Δεν είναι ανάγκες της επιχείρησης η πρακτική άσκηση. Η πρακτική άσκηση είναι προσφορά της επιχείρησης. Ανάγκες της επιχείρησης σημαίνει ότι καλύπτεις μία άλλη θέση εργασίας. Και αυτό είναι παράνομο, κυρία Υπουργέ. Συνεννοηθείτε, λοιπόν, με τον κ. Τσιτουρίδη, για να μπει ένα τέλος σε αυτήν την ιστορία. Δεν μπορούμε να προχωρήσουμε έτσι. Εάν πρέπει να κάνει πρακτική άσκηση, να κάνει πρακτική άσκηση και να έχει τα χαρτιά και τα υγειονομικά, που δεν τα έχει σήμερα, σας διαβεβαιώ γι’ αυτό και να τηρεί την ασφαλιστική νομοθεσία. Αυτή είναι η δεύτερη επισήμανση που ήθελα να κάνω. 
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά την προαναφερθείσα σύμβαση, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Και τρίτον, έρχομαι στο θέμα του τι πληρώνει τελικά ο τουρίστας. Όλοι συμφωνούμε ότι υπάρχει μια απαράδεκτη κατάσταση στο θέμα της ακρίβειας στον τουρισμό. Εγώ, για παράδειγμα, δεν καταλαβαίνω πώς είναι δυνατόν να καλούμαι να πάω από διαφημίσεις στο Παρίσι σε ξενοδοχείο τεσσάρων αστέρων αεροπορικώς για οκτώ ημέρες με 649 ευρώ το μίνιμουμ και στη Μήλο για επτά διανυκτερεύσεις και πρωινό με 770 ευρώ σε ξενοδοχείο Β΄ κατηγορίας. Νομίζω ότι μόνο που το ακούμε στην αρχή υφιστάμεθα ένα σοκ και μετά λέμε ότι κάτι δεν πάει καλά. Έχω εδώ πέρα, για παράδειγμα, μια σειρά από ξενοδοχεία τριών και τεσσάρων αστέρων –βέβαια οι αστέρες εδώ είναι λίγο αυθαίρετοι, όπως καταλαβαίνετε, διότι κανονικά δεν προβλέπονται αυτά από τη νομοθεσία, έτσι αυτοονομάζονται εν πάση περιπτώσει- που δείχνει ότι οι μισοί από αυτούς για τον Έλληνα πελάτη -γιατί έξω κάνουν ειδικές συμφωνίες- έχουν κάνει αυξήσεις διπλάσιες και τριπλάσιες από τον πληθωρισμό κατά μέσον όρο. 
      Τα ίδια συμβαίνουν και με τα πλοία. Μας δουλεύουν οι ακτοπλόοι. Ένας έβγαλε διαφήμιση και έλεγε «σου δίνω μεγάλη έκπτωση». Από κάτω έλεγε ότι η έκπτωση ισχύει εφόσον το ένα παιδί είναι κάτω των δέκα ετών και το άλλο παιδί είναι νήπιο. Και βεβαίως, ισχύει αυτό που είπε πριν ο κ. Μανιάτης, ότι εκείνη την ημέρα να δούμε τι χρώμα γραβάτα φοράς και αν είναι σύμφωνη με το χρώμα που έχει επιλέξει η εταιρεία. Δηλαδή, μπορεί να δοθούν κάποιες εκπτώσεις για το 1% έως 2%, εφόσον κάποιοι τυχεροί πληρούν αυτά τα κριτήρια που αυθαιρέτως έχει βάλει η εταιρεία και το άλλο 98% τσεκουρώνεται με αυξήσεις που υπερβαίνουν το 15%. Ναι, αλλά ο ελληνικός τουρισμός θίγεται. Και ρωτάμε τι γίνεται με όλες αυτές τις υποθέσεις; 
      Ο Έλληνας και ο ξένος, που θα πάει σε μια τουριστική περιοχή και που δεν έχει κλείσει πακέτο από το εξωτερικό -και στη συγκεκριμένη περίπτωση οι συμπολίτες μας, οι Έλληνες πολίτες- καλείται αυτήν τη στιγμή να πληρώσει αυξημένα ναύλα, καλείται να πληρώσει αυξημένο το φαγητό. Καλείται να πληρώσει αυξημένα τα ξενοδοχεία, καλείται να υποστεί τις συνέπειες μιας κακής ποιοτικά εξυπηρέτησης με λογικές τύπου «EUROXENIA», διότι καταλαβαίνετε τι είδους ποιοτικός τουρισμός είναι αυτός σε αυτά τα ξενοδοχεία και τέταρτον, καλείται να υποστεί την εκμετάλλευση που σας ανέφερα πριν με την αυθαίρετη αλλαγή της στάθμης του ξενοδοχείου, επειδή έβαλε ο άλλος ένα κλιματιστικό ή μια τηλεόραση. Έτσι δεν προχωράμε. Και ο ρόλος δεν είναι μόνο να διαφημίσουμε την Ελλάδα στο εξωτερικό. Είναι και αυτός, αλλά ο ρόλος είναι στην τελική ανάλυση να εξασφαλίσουμε τις δυνατότητες για σωστή παροχή υπηρεσιών και προς τον Έλληνα πολίτη, ο οποίος δικαιούται στον ελεύθερο χρόνο του και στις περιορισμένες πια διακοπές του να έχει μια σοβαρή εξυπηρέτηση, να πληρώσει ανθρώπινα και όχι να τον υπερεκμεταλλευτούν. Και βεβαίως, να υπάρχουν και κάποιοι σταθεροί κανόνες. 
      Για όλους αυτούς τους λόγους πιστεύω ότι δεν είμαστε σε μια σωστή ρότα. Έχω την εντύπωση ότι χρειάζεται ιδιαίτερη δραστηριοποίηση. Δεν ξέρω τι μηχανισμούς έχετε, αλλά εν πάση περιπτώσει ξυπνήστε τους συναδέλφους σας Υπουργούς και κινητοποιήστε τους ελεγκτικούς μηχανισμούς τους, διότι έτσι δεν μπορούμε να προχωρήσουμε. 
      Κλείνω λέγοντας ότι υπάρχει ένα ζήτημα: Εάν το Υπουργείο Τουρισμού –πιστεύω ότι έχετε τις καλύτερες προθέσεις- μετεξελιχθεί σε Υπουργείο διαφήμισης για τον τουρισμό, τότε πραγματικά δεν είναι χρήσιμο ως Υπουργείο. Αυτό θα μπορούσε να το κάνει μια γενική γραμματεία ή ένας γενικός διευθυντής. Εάν το Υπουργείο Τουρισμού θέλει να έχει ένα πραγματικό ρόλο, θα πρέπει να παρέμβει και σε ζητήματα που αφορούν τη διυπουργικότητα και να αναλάβει τις ευθύνες του, έστω κι αν χρειαστεί να υπάρχει η σχετική φωνή σε κάποιους που οχυρώνονται πίσω από τις αρμοδιότητές τους, χωρίς να τις ασκούν, σε όλα αυτά τα ζητήματα. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Πρωτόπαπα.
      Κυρίες και κύριοι συνάδελφοι, ολοκληρώθηκε ο κατάλογος των ομιλητών για την επερώτηση. 
      Το λόγο έχει η Υπουργός Τουρισμού, κ. Φάνη Πάλλη-Πετραλιά. 
      ΦΑΝΗ ΠΕΤΡΑΛΙΑ ΠΑΛΛΗ- (Υπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, νομίζω ότι σ' αυτό που μπορώ να πω ότι συμφωνούμε όλοι είναι ότι ο τουρισμός είναι ένα από τα ισχυρότερα και ταχύτερα αναπτυσσόμενα πεδία της διεθνούς οικονομίας. Οι μετακινήσεις και τα ταξίδια σε διεθνές επίπεδο έχουν αυξηθεί τα τελευταία χρόνια περισσότερο από έντεκα φορές. Από σήμερα μέχρι το 2020 το διεθνές τουριστικό ρεύμα θα έχει διπλασιαστεί αγγίζοντας τις ενάμισι δισεκατομμύριο αφίξεις. Επειδή είστε όλοι άνθρωποι που ασχολείστε με τον τουρισμό, πιστεύω ότι όλοι συμφωνούμε ότι ο τουρισμός είναι ο μοναδικός ταχύτατα αναπτυσσόμενος τομέας της διεθνούς οικονομίας, στον οποίον η Ελλάδα έχει πρωταγωνιστική παρουσία. Θα μπορούσε η Ελλάδα να βρισκόταν πολύ πιο ψηλά στην παγκόσμια κατάταξη του τουρισμού, εάν οι προηγούμενες κυβερνήσεις είχαν εγκαίρως και με στρατηγική προχωρήσει σε ολοκληρωμένες και όχι αποσπασματικές πρωτοβουλίες. 
      Κύριοι συνάδελφοι, με έχετε ακούσει πολλές φορές να λέω ότι ο τουρισμός ενώνει και δεν έχει χρώμα. Έχει όλα τα χρώματα της ίριδας. Είχαμε κάνει μια συζήτηση πριν ένα μήνα στην Επιτροπή και ουσιαστικά σε όλα τα ερωτήματά σας ή περίπου σε όλα είχα ήδη και απαντήσει και τοποθετηθεί. Παρ’ όλα αυτά θα ξανατοποθετηθώ. 
      Δεν είχα σκοπό να κάνω μια ιδιαίτερη κριτική, αλλά με προκαλέσατε. Θεωρώ ότι οι δικές σας κυβερνήσεις δεν κατάλαβαν πως ο τουρισμός, δεν αφορά μόνο τις ξενοδοχειακές επιχειρήσεις, αλλά το σύνολο της οικονομίας.
      Είναι μια οικονομική δραστηριότητα που δίνει πνοή και δυναμική σε ολόκληρη την οικονομία της χώρας μας. Αυτήν τη στιγμή τουλάχιστον οκτακόσιες χιλιάδες –μπορεί να είναι και περισσότεροι, αλλά οκτακόσιες χιλιάδες είναι ο επίσημος αριθμός- εργάζονται στον τουρισμό. Δηλαδή ο ένας στους πέντε εργάζονται σε τομείς που έχουν άμεση ή έμμεση σχέση με τον τουρισμό. Οι ίδιοι οι φορείς του τουρισμού που τους συναντώ τους τελευταίους πεντέμισι μήνες που βρίσκομαι στο συγκεκριμένο υπουργείο –ξέρετε ότι δεν ανήκουν σε παρατάξεις- μου λένε ότι μέχρι πριν από λίγο καιρό, ο τομέας του τουρισμού εθεωρείτο ένας παρακατιανός τομέας. Όμως, η σημασία και η δυναμική του άρχισε να αναγνωρίζεται όλο και περισσότερο σ’ ολόκληρο τον κόσμο. ΄Εγινε παντού κατανοητό ότι η συμμετοχή του τουρισμού στην οικονομία είναι πολύ μεγαλύτερη από το άθροισμα του κόστους των υπηρεσιών που πληρώνουν οι τουρίστες κατά τη διάρκεια της παραμονής τους σε μια χώρα.
      ‘Εγκυρες διεθνείς μελέτες έχουν αποδείξει ότι το συνολικό οικονομικό όφελος για μια χώρα –αυτό ισχύει και για τη δική μας χώρα- σε ορισμένες περιπτώσεις είναι ακόμα και τρεις φορές μεγαλύτερο από τα άμεσα έσοδα τα οποία προέρχονται από τις προσφερόμενες τουριστικές υπηρεσίες. Για κάθε ένα ευρώ που πληρώνει ο επισκέπτης σε μια ευρωπαϊκή πρωτεύουσα η οικονομία της χώρας κερδίζει άλλα δύο ευρώ. 
      Ο τουρισμός βρίσκεται στην καρδιά της οικονομικής δραστηριότητας, καθώς μια τουριστική βιομηχανία ενισχύει πολλούς άλλους κλάδους όπως είναι το εμπόριο, η μεταποίηση και οι κατασκευές. ΄Ετσι λοιπόν ο τουρισμός ευνοεί και προωθεί την ισόρροπη περιφερειακή ανάπτυξη την οποία επαγγέλλεστε και την οποία εμείς υλοποιούμε αυτά τα δύο χρόνια που βρισκόμαστε στην εξουσία. Η οικονομία του ελεύθερου χρόνου δημιουργεί απασχόληση, αυξάνει τα εισοδήματα, ενισχύει συνολικά το ρυθμό της ανάπτυξης και τονώνει τη ζήτηση. ‘Όταν λοιπόν όλα αυτά είναι γνωστά, πώς μπορεί να δικαιολογηθεί η πολιτική εγκατάλειψη του τουρισμού τις τελευταίες δεκαετίες; 
      ΑΠΟΣΤΟΛΟΣ ΚΑΤΣΙΦΑΡΑΣ: Και τότε πώς είμαστε στη δέκατη θέση ως προορισμός;
      ΦΑΝΗ ΠΕΤΡΑΛΙΑ ΠΑΛΛΗ- (Υπουργός Τουριστικής Ανάπτυξης): Η Νέα Δημοκρατία είναι η πρώτη Κυβέρνηση που αναγνώρισε έμπρακτα την αναπτυξιακή δυναμική του ελληνικού τουρισμού. ΄Ακουσα το ερώτημά σας. Θα σας απαντήσω με την έρευνα που έκανε το Παγκόσμιο Συμβούλιο Τουρισμού και Ταξιδίων. Στην επίσημη έρευνά του λέει ότι η Ελλάδα –αυτό μέχρι πριν από ενάμιση χρόνο που έγινε η έρευνα- αξιοποιεί μόνο το 15% των δυνατοτήτων της. Τι έγινε όλα τα άλλα χρόνια και δεν αξιοποιήθηκε το υπόλοιπο; 
      Θεωρούμε ότι στα προηγούμενα χρόνια υπήρχε απουσία πολιτικής βούλησης και σύγχυση όσον αφορά νομικές ρυθμίσεις και επενδύσεις αλλά συμπεριφορές και πρακτικές που τρόμαζαν και απέτρεπαν τους επενδυτές. Υπήρχε πλήρης υποτίμηση ή και ανυπαρξία του εσωτερικού τουρισμού και παντελής έλλειψη προβολής της Ελλάδας στις αγορές του εξωτερικού. 
      Τα δύο τελευταία χρόνια έγιναν πάρα πολλά πράγματα στον τουρισμό. Ακούστηκαν κρίσεις και επικρίσεις. Το έργο το οποίο έγινε στο Υπουργείο Τουρισμού τα δύο τελευταία χρόνια είναι μοναδικό και τα αποτελέσματά του είναι μετρήσιμα. Το νοικοκύρεμα του τοπίου έχει ήδη προχωρήσει πάρα πολύ. Από την πρώτη μέρα της νέας διακυβέρνησης χαράξαμε και υλοποιούμε μια νέα στρατηγική. Υπάρχει στρατηγική και για πρώτη φορά το Υπουργείο Τουριστικής Ανάπτυξης έχει στρατηγικό σύμβουλο. Για πρώτη φορά η διαφήμιση γίνεται με μια συγκεκριμένη στρατηγική κάτι που μέχρι πριν από ενάμιση χρόνο δεν γινόταν. Με βάση λοιπόν μια στρατηγική επιταχύνουμε για να πετύχουμε τους στόχους μας. 
      Θα αναφέρω ενδεικτικά το νέο αναπτυξιακό νόμο στον οποίο έχουν υποβληθεί τριακόσια ογδόντα επενδυτικά σχέδια. ‘Εχουν εγκριθεί περισσότερα από τα μισά με προϋπολογισμό πάνω από 560.000.000 ευρώ. Στα πλαίσια της αναθεώρησης του προγράμματος «ανταγωνιστικότητα» αυξήθηκαν οι πόροι για τον τουρισμό σχεδόν κατά 20%. Η απορροφητικότητα του προγράμματος «ανταγωνιστικότητα» από 8% που ήταν το Μάρτιο του 2004 σήμερα βρίσκεται στο 46%. Και τρέχουμε και προσπαθούμε με μεγάλη ταχύτητα να την αυξήσουμε ακόμα περισσότερο.
      Θεσμοθετήσαμε τις συμπράξεις δημόσιου και ιδιωτικού τομέα που ανοίγουν νέες προοπτικές για την ολοκληρωμένη και βιώσιμη αξιοποίηση όχι μόνον των τουριστικών ακινήτων αλλά και ευρύτερα της δημόσιας ακίνητης περιουσίας. Δεν είναι εδώ η κ. Διαμαντοπούλου για να της απαντήσω για τον αθλητικό τουρισμό. Αλλά επειδή εδώ μιλήσαμε για τις συμπράξεις θα ήθελα να πω ότι και το νέο Μητροπολιτικό Συνεδριακό Κέντρο στο Φάληρο –δηλαδή το TΑE-KBO-NTO- ξεκίνησε ως σύμπραξη δημόσιου και ιδιωτικού τομέα.
      Είμαστε η Κυβέρνηση που ανατρέπει την απραξία μιας εικοσιπενταετίας και προωθεί τη διαδικασία για την κατάρτιση του γενικού χωροταξικού αλλά και του ειδικού χωροταξικού σχεδιασμού για τον τουρισμό. Είμαστε αποφασισμένοι η Κυβέρνηση και τα συναρμόδια Υπουργεία να τραβήξουμε μια καθαρή γραμμή από το χθες, να βάλουμε τάξη σ’ αυτόν το χάρτη που υπάρχει στη χωροταξία, στις πολεοδομικές υπερβάσεις και να απελευθερώσουμε υπερβατικές πρωτοβουλίες. Ταυτόχρονα, δημιουργούμε ένα νέο θεσμικό πλαίσιο το οποίο αλλάζει το καθεστώς αδειοδότησης των τουριστικών επιχειρήσεων. Βάζουμε οριστικό τέλος στη γραφειοκρατία που έχει τόσο πολύ ταλαιπωρήσει τον κλάδο για τον οποίο συζητάμε. 
      Όπως και στην οικονομία στο σύνολό της έτσι και στον τουρισμό, όλες οι πρωτοβουλίες μας έχουν σκοπό, πρώτον να απελευθερώσουμε την ιδιωτική πρωτοβουλία από τις δεσμεύσεις ενός αναχρονιστικού κρατισμού.
      Δεύτερον, να δημιουργήσουμε ένα σαφές πλαίσιο κανόνων που θα επιτρέπουν την προώθηση των επενδύσεων και την αξιοποίηση του ελληνικού συγκριτικού πλεονεκτήματος σε όλη τη χώρα, όλο το χρόνο και με όλες τις μορφές τουρισμού. 
      Η Αντιπολίτευση που επί είκοσι χρόνια είχε ξεχάσει τον τουρισμό και αδιαφόρησε για την ανάδειξη, για τον εκσυγχρονισμό και την προβολή της χώρας στο εσωτερικό και στο εξωτερικό, λέγοντας  ότι εμείς σήμερα δεν κάνουμε τίποτα, δείχνει να μην παρακολουθεί τι γίνεται τα τελευταία δύο χρόνια. Γιατί, θα τα βλέπατε και, τουλάχιστο, εν μέρει θα αναγνωρίζατε την πρόοδο που έχουμε επιτελέσει ως προς αυτό το σκέλος. Όσοι παρακολουθούμε τις τάσεις στον παγκόσμιο τουρισμό γνωρίζουμε για παράδειγμα ότι η ανάπτυξη της Κίνας πρόκειται να τροφοδοτήσει την ευρωπαϊκή τουριστική βιομηχανία. Ο κ.Ρήγας ήταν μαζί μας στην Κίνα σ’ ένα ταξίδι ιδιαίτερα ενδιαφέρον και ιδιαίτερα εποικοδομητικό για όλους μας. Η αλματώδης αύξηση του πλούτου και των εισοδημάτων στην Κίνα θα οδηγήσει σε κάθετη αύξηση των τουριστικών αναχωρήσεων από τη Σαγκάη, από το Πεκίνο και από τις πόλεις της μεγάλης αυτής χώρας.
      Στο ταξίδι εκείνο που κάναμε στην Κίνα μαζί με τον κ. Ρήγα, η Ελλάδα ήταν τιμώμενη χώρα στην τρίτη διεθνή τουριστική έκθεση του Πεκίνου. Έχουμε βελτιώσει τις σχέσεις μας και υπογράψαμε μία διακρατική συμφωνία, είμαστε μισό βήμα πριν στην τελική συμφωνία με την «Air China» για απ’ ευθείας πτήση από το Πεκίνο στην Αθήνα. Είναι η μεγάλη, η αναδυόμενη αγορά. Σε αυτήν τη συμφωνία αναφερόμαστε και στην επαγγελματική κατάρτιση και στην ανταλλαγή φοιτητών των δύο χωρών και στη στήριξη των επιχειρήσεων. 
      Συναντηθήκαμε με τον Υπουργό Αθλητισμού, ο οποίος είπε ότι η Αθήνα μπορεί να γίνει η πύλη των Κινέζων τουριστών στην Νότιοανατολική Ευρώπη και στην περιοχή της Μεσογείου. Στις αρχές του Σεπτέμβρη έρχεται ο Κινέζος Υπουργός Τουρισμού στη χώρα μας. Πρέπει να σας πω ότι η Ελλάδα θα είναι ολόκληρο το 2008 τιμώμενη χώρα στη μεγαλύτερη χώρα του κόσμου, σε μία περίοδο που θα έχουν τους Ολυμπιακούς Αγώνες. Μεταφέρουμε ολυμπιακή τεχνογνωσία, συνεργαζόμαστε μαζί τους και βεβαίως η παρουσία μας στην κινέζικη αγορά του τουρισμού αρχίζει και παίρνει σιγά-σιγά το μερίδιο που της ανήκει. 
      Θεωρώ ότι σε συνεντεύξεις που δώσαμε πείσαμε τους κινέζους φίλους μας ότι κανένα ταξίδι για έναν Κινέζο τουρίστα που έρχεται στην Ευρώπη δεν μπορεί να είναι ολοκληρωμένο αν δεν ξεκινάει από την Ελλάδα ή αν δεν περιλαμβάνει και τη χώρα μας.
      Όμως, είμαστε αποφασισμένοι ακόμη πιο σκληρά να δουλέψουμε στις νέες αγορές που δημιουργούνται και αναφέρομαι στις Ινδίες και την Ανατολική Ευρώπη. Σας μίλησα για τις νέες μορφές τουρισμού και την προηγούμενη φορά στη συζήτηση που είχαμε στην Επιτροπή. Ο ήλιος και η θάλασσα, όπως ξέρετε, είναι το παραδοσιακό μας προϊόν. Το εμπλουτίζουμε και το δυναμώνουμε, αλλά βγαίνουμε και σε νέες μορφές τουρισμού. Έχουμε τις υποδομές, έχουμε τις δυνατότητες αλλά και τις ιδιαιτερότητες που μπορούμε να τις αναπτύξουμε. Είναι ο συνεδριακός τουρισμός, ο θαλάσσιος τουρισμός, ο αγροτοτουρισμός, ο θρησκευτικός τουρισμός, που αυτήν τη στιγμή είναι ο γοργότερα ανερχόμενος όχι μόνο στην Ευρώπη αλλά παγκόσμια. Αναπτύσσουμε επίσης τον θρησκευτικό τουρισμό στην αγορά της Ρωσίας 
      Και τέλος έχουμε την αμερικανική αγορά, που ήδη φέτος από τα πρώτα στοιχεία –δεν θα σας δώσω νούμερα- τον τελικό απολογισμό θα τον κάνω τον Οκτώβριο- ήδη όμως έχουμε πολύ μεγάλη αύξηση αμερικανών επισκεπτών στη χώρα μας. Διαθέτουμε τις ιδανικότερες αντικειμενικές συνθήκες για κρουαζιέρες και η αμερικανική αγορά ζητάει κάτι τέτοιο γιατί αγαπάει τα νησιά μας και τις ακτές μας.
      Πριν κάποιες δεκαετίες και εδώ έχετε και εσείς ευθύνη, γιατί ήσασταν πολλά χρόνια στη διακυβέρνηση της χώρας, η πατρίδα μας είχε το μεγαλύτερο κομμάτι από την πίτα της κρουαζιέρας. Άλλες μεσογειακές χώρες που δεν υπήρχαν τότε στον ορίζοντα μας ξεπέρασαν. Η Βαρκελώνη, η Κωνσταντινούπολη, έχουν γίνει κέντρα με τεράστιες επενδύσεις και διαθέτουν εγκαταστάσεις για τις μεγαλύτερες εταιρείες κρουαζιερών. Άλλα μεσογειακά λιμάνια έγιναν αφετηρίες τέτοιου τουρισμού. Γι’ αυτό σας λέω ότι πρέπει να δουλέψουμε σκληρά και να δούμε κατάματα την πραγματικότητα για το πώς θα φέρουμε τις κρουαζιέρες στην Ελλάδα, αφού θεωρούμαστε η καλύτερη «πρώτη ύλη» για τις κρουαζιέρες. Και όμως δεν έχουμε κρουαζιέρες. Κάτι πρέπει να κάνουμε. Να γίνει ο Πειραιάς λιμάνι αφετηρίας και να πάρει η χώρα μας το μεγαλύτερο κομμάτι που μπορεί να το πάρει. 
      Αναφερθήκατε στον εσωτερικό τουρισμό όσο και στο νομοθετικό έργο μας. Πρέπει να σας πω ότι προωθούμε τον εσωτερικό τουρισμό. Το πρόγραμμα «Μένουμε Ελλάδα» έχει σημειώσει μεγάλες επιτυχίες. Οι επιδοτήσεις που δίνονται από τον Ε.Ο.Τ. για τις τουριστικές εκδόσεις, τα προγράμματα προβολής των Νομαρχιακών Αυτοδιοικήσεων αφορούν τεράστια ποσά, είναι εκατομμύρια ευρώ. Το 50% όπως ξέρετε δίνεται από το Υπουργείο Τουριστικής Ανάπτυξης και από τον ΕΟΤ. Θα συμφωνήσω μαζί σας και το προβλέπω στο νομοσχέδιο που κατατίθεται σύντομα στη Βουλή για τον ιαματικό τουρισμό ότι πρέπει να συντονιστούμε, να έχουμε κοινή στρατηγική με τις περιφέρειες και με τους νομούς.
      Συμφωνώ με αυτό που είπε ο κ. Ρήγας, ότι σε μια έκθεση στο Βερολίνο ή στην Κίνα δεν μπορούμε να ξέρουμε αν οι επισκέπτες γνωρίζουν πού είναι η όποια πόλη ή περιοχή μας. Με το νέο νομοσχέδιο που θα έλθει στη Βουλή στοχεύουμε στον απόλυτο συντονισμό. Στρατηγική του Υπουργείου Τουρισμού είναι ο συντονισμός και η συνεργασία με την Τοπική Αυτοδιοίκηση. Κυρίαρχος είναι ο ρόλος της Τοπικής Αυτοδιοίκησης και Νομαρχιακής στον Τουρισμό.  Δεν έχει σημασία να μιλάμε για ένα ξενοδοχείο καταπληκτικό όταν ο τουρίστας που θα έλθει, μόλις βγει από το ξενοδοχείο, αυτό που τον περιμένει είναι τα σκουπίδια και οι ξεχειλισμένοι κάδοι, οι δρόμοι με τις λακκούβες, τα πεζοδρόμια με τις σπασμένες πλάκες, ξερά φύλα και δένδρα. Αυτή είναι η εικόνα που μένει στον τουρίστα. Και συμφωνώ ότι δεν θυμόμαστε την εταιρεία, ακόμα και το όνομα του ξενοδοχείου. Αυτό που μένει είναι αν περάσαμε καλά. Αυτή είναι η μεγαλύτερη διαφήμιση για την Ελλάδα. Εμείς οι ίδιοι είμαστε η Ελλάδα. Είμαστε οι καλύτεροι πρεσβευτές της χώρας μας για τον τουρισμό και αυτό που χρειάζεται, όπως είπα, είναι ο απόλυτος συντονισμός, βάσει συγκεκριμένου σχεδίου που εφαρμόζουμε.
      Τώρα όσον αφορά για τον κοινωνικό τουρισμό λέτε ότι έχει καθυστερήσει. Σας λέω ότι μια εβδομάδα πριν από την 1η Ιουλίου από τα Κ.Ε.Π. μοιράζονται τα εισιτήρια του κοινωνικού τουρισμού. Περίπου εκατό χιλιάδες συμπολίτες μας θα κάνουν φέτος διακοπές. Για πρώτη φορά έχουμε συμπεριλάβει και άλλες κατηγορίες, όπως όσοι έχουν πιστοποιητικά απορίας, οι πολύτεκνοι και άλλοι. Επισκέφθηκα και εγώ ένα Κ.Ε.Π. και η ροή πρέπει να σας πω ότι είναι ομαλή και η παράδοση των εισιτηρίων γίνεται με ικανοποιητικούς ρυθμούς. Υπάρχουν οι οδηγοί με όλα τα ξενοδοχεία. Πρέπει να σας πω ότι έχουμε αυξήσει τους ελέγχους φέτος στα ξενοδοχεία για να είμαστε βέβαιοι ότι θα ανταποκριθούν στις υποχρεώσεις τους όσοι έχουν υπογράψει συμβάσεις. 
      Ακόμα τρεις χιλιάδες νέοι παίρνουν μέρος στο πρόγραμμα «Γνωρίστε την Ελλάδα» που συνδιοργανώνουμε με τη Γραμματεία της Νέας Γενιάς. Και εδώ θα σας αναγγείλω, επί ευκαιρία, ότι ξεκινάμε και νέα προγράμματα για νέους για χειμερινό τουρισμό. Βέβαια αυτά θα ανακοινωθούν τον Οκτώβριο.
      Είπατε, κύριοι συνάδελφοι ότι το νομοθέτημα είναι φορτωμένο κάπου ενάμισι χρόνο σε μία χελώνα και ρωτάται πού είναι η χελώνα. Έξω από την πόρτα είναι η χελώνα! 
      ΧΡΗΣΤΟΣ ΠΡΩΤΟΠΑΠΑΣ: Επιτέλους!
      ΦΑΝΗ ΠΕΤΡΑΛΙΑ-ΠΑΛΛΗ: (Υπουργός Τουριστικής Ανάπτυξης): Το νομοθέτημα είναι έτοιμο, έχει πάρει όλες τις υπογραφές, έχει περάσει από την Κ.Ε.Ν.Ε., έχει γίνει η έκθεση του Γενικού Λογιστηρίου του κράτους και φαντάζομαι ότι μέχρι το τέλος αυτής της εβδομάδας -μένει μόνο η υπογραφή του κ. Αλογοσκούφη- αρχές της άλλης, θα κατατεθεί. 
      Πρόκειται για ένα νομοθέτημα για τον «ιαματικό τουρισμό και τις λοιπές διατάξεις». Πρέπει να σας πω ότι οι «λοιπές διατάξεις» είναι εξαιρετικά σημαντικές. Λύνει χρόνια προβλήματα, τα οποία γνωρίζουμε όλοι. Πρέπει να παραθέσω ότι βρίσκεται στην τελική του φάση και το νομοσχέδιο για τον αγροτουρισμό. Πρόκειται για ένα επίσης πάρα πολύ σημαντικό νομοσχέδιο, νομοσχέδιο αγροτουρισμού και τουρισμού υπαίθρου. 
      Όσον αφορά στο πρώτο νομοσχέδιο, το οποίο κατατίθεται, θα αναφερθώ σ’ ένα-δύο θέματα, τα οποία είναι χρόνια και ταλανίζουν τον ελληνικό τουρισμό. Έχουμε σημαντική μείωση των δικαιολογητικών για τη χορήγηση του ειδικού σήματος λειτουργίας των ξενοδοχειακών μονάδων και βεβαίως, αντιμετώπιση των θεμάτων της γραφειοκρατίας, τα οποία ταλανίζουν γενικότερα τα επενδυτικά σχέδια και την προσπάθεια να κάνουμε τα άλματα, τα οποία χρειάζεται ο ελληνικός τουρισμός. 
      Πρέπει να σας προσθέσω ότι πέραν του συγκεκριμένου νομοσχεδίου, το οποίο κατατίθεται, βρίσκεται στο Συμβούλιο της Επικρατείας το προεδρικό διάταγμα για τη λειτουργία των αυτοκινητοδρομίων. Προωθούνται οι κοινές υπουργικές αποφάσεις για τη λειτουργία των κέντρων τουρισμού υγείας –είναι έτοιμη- για τον αθλητικό και προπονητικό αθλητισμό –είναι έτοιμη η Κ.Υ.Α.- και για τα θεματικά πάρκα. 
      Με ρωτήσατε για το θέμα της παραθεριστικής κατοικίας –γκολφ και παραθεριστική κατοικία- το οποίο  θεωρώ ότι είναι το πιο κρίσιμο όλων. Ήδη, υπάρχει μια πολύ ευέλικτη ομάδα εργασίας στο Υπουργείο, η οποία έχει καταλήξει σε κάποιες προτάσεις από τη δική μας πλευρά –και εννοώ το Υπουργείο Τουριστικής Ανάπτυξης. Είμαστε σε συνεχή επαφή με το Υ.ΠΕ.ΧΩ.Δ.Ε. και είναι δρομολογημένο -δεν μπορώ να δώσω χρόνο-. Βλέπουμε όλες τις παραμέτρους. Θεωρώ ότι είναι το πιο κρίσιμο όλων και συμφωνώ μαζί σας, διότι αυτήν τη στιγμή αυτό αποτελεί και την πρώτη προτεραιότητα για την Κυβέρνηση ως προς το θέμα του Υπουργείου Τουριστικής Ανάπτυξης. 
      Όσον αφορά το θρησκευτικό τουρισμό, επεξεργαζόμαστε το πλαίσιό του. Απασχολούμαστε με την αναμόρφωση της νομοθεσίας για τη λειτουργία των τουριστικών γραφείων, την αναμόρφωση του Κανονισμού σχέσεων ξενοδόχων και πελατών, την προσαρμογή των τουριστικών υποδομών και των υπηρεσιών για άτομα με ειδικές ανάγκες –όπου, θα έλεγα, ότι δεν πάμε καλά- και τη διαμόρφωση, όπως είπα και πριν, του αθλητικού τουρισμού. 
      Προωθούμε και είμαστε σε καθημερινή...
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, μια και το επιθυμούσατε προηγουμένως και φαίνεται ότι θα πάρετε και άλλο χρόνο, θα σας παρακαλούσα να μου δώσετε τη δυνατότητα να ανακοινώσω την παρουσία σπουδαστών της Σχολής Πολέμου Αεροπορίας. 
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουρισμού): Βεβαίως, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα δύο σπουδαστές και πέντε Επιτελείς συνοδοί της Σχολής Πολέμου Αεροπορίας. 
      Η Βουλή τους καλωσορίζει και τους πληροφορούμε ότι παρακολουθούν συνεδρίαση κοινοβουλευτικού ελέγχου και συγκεκριμένα, συζήτηση επερώτησης Βουλευτών του ΠΑ.ΣΟ.Κ. και σ’ αυτές τις συνεδριάσεις παρευρίσκονται συνήθως οι επερωτώντες Βουλευτές και ο αρμόδιος Υπουργός, που στην προκειμένη περίπτωση είναι η κυρία Πετραλιά, η οποία βρίσκεται στο Βήμα. 
      (Χειροκροτήματα από όλες τις πτέρυγες της Βουλής)
       Κυρία Υπουργέ, συνεχίστε. 
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουρισμού): Όσον αφορά τον αθλητικό τουρισμό και σε όσα ανέφερε η κ. Διαμαντοπούλου, η Ελλάδα κέρδισε πάρα πολλά από τους Ολυμπιακούς Αγώνες. Έχουμε μια πολύ μεγάλη κληρονομιά, μια κληρονομιά υλική και μία άυλη. Η υλική κληρονομιά είναι οι μοναδικές εγκαταστάσεις, ενώ η άυλη είναι η εικόνα της χώρας μας που ταξίδεψε σε όλα τα πλάτη και μήκη της γης, η περηφάνια που νιώσαμε εμείς οι ίδιοι και η νέα εθνική αυτοπεποίθηση, δεδομένου ότι καταφέραμε να κάνουμε μοναδικούς Αγώνες. 
      Όσον αφορά, λοιπόν, αυτή την ολυμπιακή κληρονομιά, κύριοι συνάδελφοι, ένα χρόνο μετά την ψήφιση του νόμου για τη μετα-ολυμπιακή αξιοποίηση, νόμο που είχα την τύχη και την τιμή να ψηφιστεί επί των ημερών μου- και μάλιστα να είμαι και η συντάκτης του, ο νόμος ψηφίστηκε από τη Βουλή τον περασμένο Ιούνιο και μέσα στον πρώτο χρόνο έχουμε τους πρώτους παραχωρησιούχους. Αναφέρομαι  στο bandmington,  το Γαλάτσι και το IBC. 
      Ρώτησε η κ. Διαμαντοπούλου για τον Άγιο Κοσμά. Εγώ, κύριοι συνάδελφοι, δέχομαι ότι είναι καλόπιστη η όποια κριτική γίνεται και οι όποιες ερωτήσεις, αλλά θα πρέπει να γνωρίζουμε και τι ακριβώς συμβαίνει. Ο Άγιος Κοσμάς βρίσκεται σε διαδικασία ολοκλήρωσης του διαγωνισμού. Έχουν περάσει οι δύο πρώτες φάσεις και γνωρίζετε πάρα πολύ καλά ότι πάντοτε σ’ αυτούς τους διαγωνισμούς υπάρχουν οι φάσεις των ενστάσεων και των προσφυγών. Δεν γνωρίζει, ιδιαίτερα η κ. Διαμαντοπούλου, η οποία έχει θητεύσει στο Ευρωπαϊκό Κοινοβούλιο, ότι οι διεθνείς διαγωνισμοί έχουν προθεσμίες και κανόνες; 
      ΧΡΗΣΤΟΣ ΠΡΩΤΟΠΑΠΑΣ: Γνωρίζει πολύ καλά η κυρία Διαμαντοπούλου! 
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουρισμού): Τότε πώς έκανε αυτή την ερώτηση η κ. Διαμαντοπούλου; 
      Επειδή εσείς, κύριε Πρωτόπαπα, αναφερθήκατε στην αυτοκατάταξη των ξενοδοχείων, θα σας πω ότι ετοιμάζουμε -θα είμαστε έτοιμοι στο τέλος του χρόνου- την αστεροποίηση των ξενοδοχείων, διότι πραγματικά υπάρχει μια παγκόσμια πρωτοτυπία στην Ελλάδα -έργο της δικής σας κυβέρνησης- και αυτή είναι η έννοια της αυτοκατάταξης. 
      Αυτό πραγματικά αποτελεί μια παγκόσμια πρωτοτυπία. Εγώ πρέπει να σας πω ότι δεν το γνώριζα και όταν ενημερώθηκα –όχι τώρα που είμαι Υπουργός, αλλά την περίοδο των Ολυμπιακών Αγώνων- δεν πίστευα ότι είναι δυνατόν να αυτοκατατάσσεται ένα ξενοδοχείο. Προχωράμε, λοιπόν, ταχύτατα, αλλά για να γίνει η αστεροποίηση θέλει πολύ δουλειά. Υπάρχουν κανόνες και νόμοι, αλλά αυτό που μπορώ να πω με βεβαιότητα είναι ότι η πρώτη υπουργική απόφαση που μου έφεραν να υπογράψω ήταν ακριβώς το να παραταθεί η προθεσμία που αφορά τα ξενοδοχεία. Είπα, λοιπόν, ότι εγώ δεν θα υπογράψω ξανά τέτοια υπουργική απόφαση. Μέχρι το τέλος του χρόνου πρέπει να λήξει. Το Δεκέμβριο θα είμαστε έτοιμοι. ‘Εχω βάλει ένα στοίχημα με τον εαυτό μου και δεν θα υπογράψω ξανά μία τέτοια απόφαση παράτασης. 
      Έχουμε επανειλημμένως διακηρύξει ότι ο τουρισμός βρίσκεται στην αιχμή του δόρατος της προσπάθειας για την ανάπτυξη της ελληνικής οικονομίας και την πραγματική σύγκλιση... 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύρια Υπουργέ, γιατί έχετε πάρει ήδη πέντε λεπτά από τη δευτερολογία σας. 
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουρισμού): Θεωρώ, λοιπόν, κύριοι συνάδελφοι, ότι έχουμε την αποφασιστικότητα. Για την Κυβέρνησή μας ο τουρισμός αποτελεί προτεραιότητα. Η διϋπουργικότητα έχει γίνει κτήμα όλων των συναρμόδιων Υπουργείων. Πιστεύουμε στην διυπουργικότητα και συνεργαζόμαστε όλα τα Υπουργεία μαζί και γι’ αυτό έχουμε και αποτελέσματα σε αυτόν τον τομέα του τουρισμού για τη φετινή θερινή περίοδο. 
      Κύριε Πρόεδρε, στη δευτερολογία μου θα δώσω τις υπόλοιπες απαντήσεις, γιατί είναι και πάρα πολλές. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Αναρωτήθηκε η κυρία Υπουργός τι έκανε το ΠΑ.ΣΟ.Κ. για τον τουρισμό.
       Κυρία Υπουργέ, η ανάληψη των Ολυμπιακών Αγώνων και η προετοιμασία τους είναι ένα γεγονός υψίστης τουριστικής σημασίας. Υπάρχει μεγαλύτερη διαφήμιση από αυτή για τη χώρα; Ποιος ανέλαβε και διοργάνωσε τους Ολυμπιακούς Αγώνες; Το ΠΑ.ΣΟ.Κ. Με αυτόν τον τρόπο ξεσκονίσαμε το τρίπτυχο «ήλιος – θάλασσα – πολιτισμός» και ξαναβάλαμε την Ελλάδα στο διεθνές τουριστικό προσκήνιο.
      Τα μεγάλα έργα -το Αεροδρόμιο Ελευθέριος Βενιζέλος, η Εγνατία, η ΠΑ.ΘΕ, το μετρό, το τραμ, η βελτίωση του σιδηροδρομικού δικτύου, η αναβάθμιση των εισόδων και εξόδων της χώρας, οι μαρίνες- είναι ή δεν είναι τουριστική διάσταση; Είναι ή δεν είναι τουρισμός; Ποιος τα κατασκεύασε αυτά; Η κυβέρνηση του ΠΑ.ΣΟ.Κ..
      Το ότι σας αφήσαμε προίκα αυτοτελή πόρο για τη διαφήμιση στον Ε.Ο.Τ. 60.000.000 περίπου ευρώ το χρόνο, έξω και πέρα από το ταμείο του κ. Αλογοσκούφη, για να κάνετε διαφήμιση, είναι ή δεν είναι προίκα που σας άφησε το ΠΑ.ΣΟ.Κ., για να μπορείτε να πηγαίνετε στην Κίνα, στη Νέα Υόρκη, στη Στοκχόλμη και οπουδήποτε αλλού; Τα έκανε ή δεν τα έκανε αυτά το ΠΑ.ΣΟ.Κ.; Τότε εσείς λέγατε ότι το ΠΑ.ΣΟ.Κ. πουλάει τα ασημικά της οικογένειας.
      Αναγνωρίσαμε τη διυπουργικότητα του τουρισμού και δημιουργήσαμε διυπουργικό όργανο, διυπουργική επιτροπή, για να μπορέσουμε να προωθήσουμε –αν θέλετε-  και να απεμπλέξουμε όλα τα προβλήματα που παρουσιάζονται. 
      Μιλήσατε για τις κρουαζιέρες. Μπορείτε να μου πείτε, ως Υπουργός Τουρισμού, αν μπορείτε να προωθήσετε το θέμα της κρουαζιέρας στη χώρα; Θα το κάνει ο Υπουργός Ναυτιλίας. Μιλάτε σαν να ανέλαβε η Νέα Δημοκρατία χθες. Έχετε είκοσι επτά μήνες, κυρία Υπουργέ. 
      Επίσης, μιλάτε για την τουριστική κατοικία, όταν εσείς δυσφημίσατε την τουριστική κατοικία. Όσο δε για τον Άγιο Κοσμά και τις λοιπές εγκαταστάσεις, για να μην εκτίθεσθε, πρέπει να ξέρετε ότι θέλουν νέο νόμο για να προχωρήσουν. Θα κολλήσουν. 
      Είναι γεγονός, κυρία Υπουργέ, ότι ο τουρισμός δεν προσφέρεται για αντιπολίτευση. Είναι η βαριά βιομηχανία της χώρας, εισφέρει συνάλλαγμα,  δίνει εργασία μόνιμη και εποχιακή σε πάνω από οκτακόσιες χιλιάδες εργαζόμενους. Θα το δεχτώ. 
      Επίσης, δεν μπορώ να αμφισβητήσω τις καλές σας προθέσεις. Όμως, έλεος, κυρία Υπουργέ! Όποτε υπάρχει μια κοινοβουλευτική δράση της Αντιπολίτευσης πάνω σε θέματα τουρισμού, η συνταγή είναι γνωστή: Επίσκεψη από την προηγουμένη στον Πρωθυπουργό και παράλληλα δημιουργούμε και ένα γεγονός, έτσι ώστε γράφουν οι εφημερίδες ότι ανέβηκε η τουριστική κίνηση ή ότι υπάρχει η σύγκλιση του Εθνικού Συμβουλίου Τουρισμού, ένα γεγονός που κατά βάση, τις αδυναμίες που θα καταδειχτούν και αποδεικνύονται μέσα σ’ αυτή την Αίθουσα, θα τις αποκρύψει.
      ‘Ακουσα με προσοχή την ομιλία σας. Αναρωτήθηκα: Επιτέλους, από αυτά τα «θα» πότε θα γίνει κάποιο πραγματικότητα; Από αυτές τις εξαγγελίες πότε θα γίνει μια εξαγγελία πραγματικότητα;
      Σας άκουσα στο Ξενοδοχειακό Επιμελητήριο. Τα ίδια. Σας άκουσα στο ΣΕΤΕ. Τα ίδια. Σας άκουσα στους ξενοδόχους Αττικής. Τα ίδια. Σας άκουσα στο συνέδριο για το συνεδριακό τουρισμό. Τα ίδια.Σας άκουσα στο συνέδριο για τα ενοικιαζόμενα δωμάτια. Τα ίδια.Στην Επιτροπή της Βουλής. Τα ίδια.
      Έψαξα και βρήκα τις ομιλίες του κυρίου Πρωθυπουργού τον Απρίλιο του 2005 στο ΣΕΤΕ και τις ομιλίες του Υφυπουργού κ. Λιάσκου τον Φεβρουάριο του 2005 στη Βουλή για το νομοσχέδιο για τον ιαματικό τουρισμό. 
      Νοέμβρης του 2004 στην έκθεση «FILOXENIA» ομιλία του κ. Αβραμόπουλου: «Θα καταθέσουμε στο επόμενο διάστημα το νομοσχέδιο για τον ιαματικό τουρισμό. Θα τροποποιήσουμε το νομοθετικό πλαίσιο για το θαλάσσιο τουρισμό. Έχουμε έτοιμο το σχέδιο για τον αγροτουρισμό. Προετοιμάζουμε νέο θεσμικό πλαίσιο  για τον αθλητικό πολιτικό και θεραπευτικό τουρισμό. Προωθούμε τη διαμόρφωση του πλαισίου για να αξιοποιηθούν σε μέγιστο βαθμό τα τουριστικά ακίνητα». Επιτέλους! Έλεος! Τα ίδια, τα ίδια και τα ίδια! Δεν είσθε χθεσινή Κυβέρνηση. Είσθε είκοσι επτά μήνες Κυβέρνηση. Επιτέλους! 
      Θα μου πείτε: «Μα, αυξήθηκαν οι διανυκτερεύσεις κατά 5,16% το 2005». Το βγάλατε και τώρα. Μεταολυμπιακή χρονιά έχουμε το 2005. Αν είναι δυνατόν, σε αυτό το «τσουνάμι» το μεταολυμπιακό να μην έχουμε και κάτι ως αύξηση των διανυκτερεύσεων! Αν είναι δυνατόν, με το τσουνάμι στη Νοτιοανατολική Ασία να μην έχουμε αύξηση των διανυκτερεύσεων στην Ελλάδα. Αν είναι δυνατόν μετά τις βόμβες που έπεσαν στην Τουρκία και στην Αίγυπτο να μην έχουμε κάτι παραπάνω στον τουρισμό!
      Ξέρετε μεταολυμπιακά η Βαρκελώνη πόσο «τσίμπησε»; Από ένα εκατομμύριο πήρε τέσσερα εκατομμύρια επισκέπτες την επόμενη χρονιά. Εμείς πόσους πήραμε, ξέρετε; 
      Τέλος πάντων, κυρία Υπουργέ, θα πρέπει να βρούμε ποια είναι η αιτία και η αιτία είναι μία. Πρώτον, οφείλεται στην αδυναμία θεσμικής παρέμβασης του Υπουργείου Τουρισμού. Δεύτερον, οφείλεται στην έλλειψη προγραμματισμού και σχεδίου. 
      Είστε επικεφαλής ενός Υπουργείου - φαντάσματος. Δεν είναι το Υπουργείο Τουριστικής Ανάπτυξης αυτό. Είναι το Υπουργείο τουριστικής απραξίας και τουριστικής απομόνωσης. Εδώ και πέντε μήνες παραλάβατε από τον κ. Αβραμόπουλο το «μύθο» του Υπουργείου Τουριστικής Ανάπτυξης. Σας ερωτώ: Τι βρήκατε; Βρήκατε ταμεία γεμάτα, για να ασκήσετε πολιτική; Θα σας πω ότι σύμφωνα με τις δαπάνες προβολής που σας αφήσαμε εμείς το 2004 και το 2005 ήδη είχαν φαγωθεί σε συμμετοχή σε συνέδρια, σε εκδόσεις, σε εκθέσεις, σε εκδηλώσεις και σε διαφήμιση 73.000.000 ευρώ. Στα δύο αυτά χρόνια εισπράξατε από την Πάρνηθα 63.000.000 ευρώ. Δεν σας άφησε τίποτα! Μήπως σας άφησε κανένα προσχέδιο νομοθετικής πρωτοβουλίας;  Τον ιαματικό τουρισμό γεράσαμε να τον ακούμε!
      Δύο πράγματα πρέπει να συμβαίνουν: Ή ότι είστε ανίκανοι -που δεν το πιστεύω- ή ότι η δομή που στήσατε είναι λάθος! Το Υπουργείο Τουριστικής Ανάπτυξης είναι ένα άδειο κουτί. Όμως, δεν το κάνατε εσείς. Φταίει η επικοινωνιακή πολιτική που ήθελε η Νέα Δημοκρατία και ο Πρωθυπουργός κ. Καραμανλής. Γιατί ήθελε να «χαϊδεύει αφτιά». 
      Για ποιο λόγο είναι άδειο νομοθετικό κουτί; Γιατί οι συνταγματικές αρμοδιότητες υπάρχουν στα άλλα Υπουργεία. Το δάσος το έχει το Υπουργείο Γεωργίας. Το περιβάλλον το έχει το Υ.ΠΕ.ΧΩ.Δ.Ε. Την αρχαιολογία την έχει το Υπουργείο Πολιτισμού. Ο αιγιαλός και η παραλία είναι στο Υπουργείο Ναυτιλίας. Τον προϋπολογισμό του Κράτους τον έχει το Υπουργείο Οικονομίας. 
      Σας ερωτώ: Μπορείτε να παρέμβετε στις θαλάσσιες μεταφορές; Ξέρετε ότι είναι τουριστική διάσταση η μετακίνηση το καλοκαίρι στα νησιά; Αυτή την ταλαιπωρία που την αναγνωρίζετε και εσείς, που δέχεται ο ξένος και ο Έλληνας τουρίστας, την ακρίβεια που υπάρχει μπορείτε να τη διορθώσετε; Όχι. 
      Γενική διαφήμιση μπορείτε να κάνετε. Όμως, μπορείτε να διαφημίσετε τη Λίμνη Πλαστήρα ξέχωρα; Όχι. Μπορείτε να διαφημίσετε τον Παρνασσό ξέχωρα; Όχι. Διότι περνάει μέσα από το Υπουργείο Εσωτερικών Δημόσιας Διοίκησης και Αποκέντρωσης. 
      Στη διατίμηση μπορείτε να παρέμβετε; Όχι. Μπορείτε να ελέγξετε τις ξέφρενες τιμές που υπάρχουν στις καντίνες της Ακρόπολης, των Δελφών και οπουδήποτε αλλού; Όχι. Γιατί παρεμβαίνει άλλο Υπουργείο. 
      Στο θεραπευτικό τουρισμό ρωτήστε αν μπορείτε να παρέμβετε στους όρους που θα σας βάλει ο κ. Αβραμόπουλος; Όχι. 
      Εσείς ως Υπουργός Πολιτισμού, φέρατε νομοσχέδιο για την αξιοποίηση των Ολυμπιακών Ακινήτων. Γιατί δεν πήρατε την υπογραφή του Υπουργού  Τουρισμού; Δεν θέλει την υπογραφή του Υπουργού Τουρισμού το νομοσχέδιο! Ξέρετε γιατί; Γιατί δεν είναι αρμόδιος. 
      Ο ελεύθερος χρόνος και η αξιοποίησή του είναι οι βασικές συνιστώσες του καινοτόμου τουρισμού; Είναι. Όμως, δεν φέρει την υπογραφή του Υπουργού Τουριστικής Ανάπτυξης. 
      Εγώ θα παραδεχθώ ότι θα φέρετε το νομοσχέδιο του ιαματικού τουρισμού. Για την τουριστική κατοικία μπορείτε να φέρετε νομοσχέδιο; Δεν μπορείτε. Και δεν μπορείτε γιατί δεν έχετε αρμοδιότητες. Όπως επίσης για τον υποβρύχιο τουρισμό και το θαλάσσιο τουρισμό το νομοσχέδιο το έφερε το Υπουργείο Ναυτιλίας. Ε, λοιπόν, σας εγκαλούμε διότι με την πολιτική σας αυτή βλάψατε τον τουρισμό, στερώντας του τη διϋπουργική αντιμετώπιση των προβλημάτων που έχει μπροστά του και δεν μπορεί να αναπτυχθεί.
      Σας εγκαλούμε γιατί καμία μεγάλη επένδυση από αυτές που υποσχεθήκατε μετά από είκοσι επτά μήνες δεν έχει περπατήσει. Βγήκε ο κύριος Πρωθυπουργός είδε τους επιχειρηματίες ξέχωρα και εξήγγηλε ότι ξεμπλοκάρουν, όμως μέχρι σήμερα τίποτε. Και ερωτώ τη Βουλή: με ποια θεσμική ιδιότητα ο κύριος Πρωθυπουργός είδε τον ένα ιδιώτη επιχειρηματία; Με ποια θεσμική ιδιότητα είδε έναν επιχειρηματία και όχι το όργανο των επιχειρηματιών; Τι συζήτησαν μέσα στο γραφείο; Τι μπορεί να σκεφτεί ο καθένας; Δηλαδή ερχόμαστε και βλέπουμε έναν επιχειρηματία; Να δούμε τον Σ.Ε.Β., μάλιστα. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Φέρατε πολλές επενδύσεις στη χώρα!
      ΠΑΝΑΓΙΩΤΗΣ ΣΓΟΥΡΙΔΗΣ: Επειδή το λέτε, κύριε Βαρβιτσιώτη, από τις δεκαπέντε επενδύσεις, ύψους 300.000.000 που αυτή τη στιγμή εκκρεμούν, μόνο δύο είναι ξένες. Ξέρετε πόσα λεφτά ξοδέψατε σε συνέδρια, για να φέρετε ξένους επενδυτές εδώ; Σχεδόν τα μισά. Αυτό, λοιπόν, κάνατε και δεν ήρθε ούτε ένας.
      Μην ακούτε, κυρία Υπουργέ, τα χειροκροτήματα μέσα στις αίθουσες όταν μιλάτε. Να πάτε να ακούσετε τους ψιθύρους των επενδυτών, τι λένε στους διαδρόμους. Τότε θα μάθετε τι λένε για τις προσπάθειες που κάνετε για τον τουρισμό. Γιατί στις αίθουσες μέσα, σας χειροκροτούν όλοι. Εμείς, έστω και αργά, συστήσαμε το διϋπουργικό όργανο και τη διϋπουργική επιτροπή για να μπορέσουμε να προωθήσουμε και να ξεμπλοκάρουμε τα θέματα που απασχολούν τον τουρισμό.
      Έρχομαι στο δεύτερο, στην έλλειψη προγράμματος και σχεδίου. Επειδή η αργία είναι μήτηρ πάσης κακίας, η έλλειψη αρμοδιοτήτων του Υπουργείου οδήγησε σε μικροπολιτική, σε παραγοντισμό και σπατάλη χρημάτων. Θα είμαι και σε αυτά σαφής.
      Η μικροπολιτική έχει να κάνει με εξαγγελίες που κάνετε, που δεν έχουν ουσιαστικό νόημα, δεν προωθούν το θέμα του τουρισμού. Υπόσχεσθε την «Αγροτουριστική Α.Ε.» να την κάνετε οργανισμό. Πρόκειται για μια ενέργεια εξυπηρέτησης καθαρά υμετέρων. Εκεί που οι ανταγωνίστριες χώρες έχουν διευθύνσεις, εμείς έχουμε οργανισμούς. Και εκεί που έχουν οργανισμούς οι ανταγωνίστριες χώρες, εμείς δημιουργούμε Υπουργεία. Σας προειδοποιούμε μην πολυδιασπείρετε την τουριστική προσπάθεια. Δεν πρόκειται να θερίσετε θετικά αποτελέσματα.
      Και εσείς επειδή στην Κίνα μιλήσατε για καινοτομία στον τουρισμό θα σας κάνω την εξής πρόταση: Γιατί τον Ε.Ο.Τ. δεν το αναβαθμίζετε σε οργανισμό τουριστικής ανάπτυξης καινοτομίας και τουριστικής στατιστικής, ώστε να διατεθεί προς χρήση όλων των επιχειρηματιών του τουρισμού; Να μπορεί να είναι το αναγκαίο εργαλείο για τη σχεδίαση, την υλοποίηση αποτελεσματικών προγραμμάτων προβολής και διαφήμισης του τουριστικού προϊόντος και μέτρησης της στατιστικής; Και επειδή είπατε ότι δημοπρατήσατε το λογισμικό για την παρακολούθηση των δορυφόρων λογαριασμών, σας λέω ότι καλώς κάνατε, αλλά αυτό είναι ένα σχέδιο έτοιμο, απλώς θέλει προσαρμογή στην ελληνική πραγματικότητα. Είναι ένα σχέδιο που χρησιμοποιεί ο Παγκόσμιος Οργανισμός Τουρισμού και Ταξιδίων και είναι από το Ινστιτούτο Οικονομικών Προβλέψεων της Οξφόρδης. Μηχανισμό όμως παρακολούθησης -γιατί το λογισμικό θα το φέρετε- θα έχετε; Διότι αυτός ο μηχανισμός πρέπει να στηθεί.
      Σας είπαμε να αφήσετε τη μικροπολιτική και να κοιτάξετε πώς μπορείτε να ενισχύσετε τον εσωτερικό τουρισμό που μπορεί να αποτελέσει μια χρήσιμη μάζα για την τουριστική ανάπτυξη της χώρας. Χρειάζεται όμως να ασκηθούν πολιτικές, αν θέλετε να έχουμε ετεροχρονισμένες διακοπές, οι οποίες θα δοθούν με bonus. Αλλά αυτό θέλει θεσμική παρέμβαση για να επιμηκυνθεί η τουριστική περίοδος, να συντηρηθούν οι επιχειρήσεις του χειμώνα, να βελτιωθεί η εικόνα της χώρας γενικότερα, διότι θα έχουμε τουρισμό όλο το χρόνο και παράλληλα θα αναπτυχθεί μια υγιής κατανάλωση.
      Και έρχομαι τώρα αν θέλετε στα ζητήματα του παραγοντισμού. Από πού ως πού κυρία Υπουργέ, αποκτήσατε το δικαίωμα να τροποποιείτε μονομερώς κοινές υπουργικές αποφάσεις και να αυξάνετε επιδόματα, μειώνοντας μάλιστα χρήματα από τη διαφήμιση; Να το πείτε και στους άλλους συναδέλφους σας Υπουργούς να παίρνουν τέτοιες μονομερείς αποφάσεις ώστε εκτός του Υπουργείου Οικονομικών να μπορούν να μοιράζουν χρήματα. Το ξέρετε ότι θα κολλήσει αυτή η απόφαση; Από πού ως πού, άτομο προσλαμβάνεται σε δύο θέσεις ταυτοχρόνως; Απολύεται γιατί δεν έχει πτυχίο, παίρνει μερικές χιλιάδες ευρώ και εκ των υστέρων τα χρήματα αυτά ποιος θα τα επιστρέψει; Αυτά βγήκαν όλα μέσα από ερωτήσεις που σας κάναμε. 
      Είναι δυνατόν να γίνονται προσλήψεις που προορίζονται για διευθυντές γραφείων εξωτερικού και εκ των υστέρων να ανακαλύπτετε ότι δεν έχουν τα προσόντα; Αυτά όλα πού οφείλονται; Οφείλονται σε ένα παραγοντισμό, γιατί όπως σας είπα η αργία είναι μήτηρ πάσης κακίας και το Υπουργείο δεν έχει τίποτε άλλο να κάνει από το να εργαστεί ουσιαστικά για τον τουρισμό.
      Και έρχομαι στο θέμα της σπατάλης των χρημάτων. Κυρία Υπουργέ, πάντα ό,τι σας έχω πει, τα έχω σε χαρτιά και τις αποφάσεις και τις απαντήσεις. Πείτε μας πού εδόθησαν τα χρήματα για τη διαφήμιση του ελληνικού τουρισμού; Γιατί δώσατε εβδομήντα πέντε διακεκριμένες θέσεις στο Παρίσι και δώσατε στη Φιλανδία πεντακόσιες επτά διακεκριμένες θέσεις σε διαφημιστικά σημεία; Γιατί οι δύο γιγαντοαφίσες μπήκαν στην Pοrt de Clichy του Παρισιού και γιατί να μη μπουν στην Port de Νeuilly; Με ποιο σχέδιο τα δώσατε; Πώς δώσατε στα διάφορα περιοδικά; Δηλαδή, όποιος σας ζητούσε του δίνατε λεφτά; Γιατί δώσατε σε συγκεκριμένα περιοδικά στην Κύπρο, στην Ιαπωνία, στην Ελλάδα; Ποιο είναι το σχέδιο με το οποίο μοιράσατε τα χρήματα αυτά; 
      Γι’ αυτό σας εγκαλούμε για σπατάλη των χρημάτων για τη διαφήμιση. Σας εγκαλούμε για το λόγο ότι εσείς δώσατε λεφτά, αλλά δεν τα δώσατε μετά από σχέδιο. Και ποιο είναι το αποτέλεσμα; Γιατί κάνατε δύο και τρία συνέδρια φιλοσοφίας, το ένα στη Λέσβο, το άλλο στην Έφεσο; Γιατί δώσατε χρήματα στο συνέδριο για το σακχαρώδη διαβήτη; Εγώ δε λέω να μη δώσετε. Να δώσετε, αλλά να τα δώσετε βάσει ενός σχεδίου που θα έχει απόδοση.
      Κυρία Υπουργέ, κλείνω λέγοντας: όταν μας διαβιβάζετε απαντήσεις υφισταμένων σας, τις ελέγχετε και τις καλύπτετε εκ των υστέρων; Όταν διαβιβάζετε, επαναλαμβάνω, απαντήσεις υφισταμένων σας σε ερωτήσεις τις οποίες κάνουμε, τις ελέγχετε; Και αν τις ελέγχετε, τις καλύπτετε; Ξέρετε ότι εάν τις καλύπτετε υιοθετείτε παρανομίες οι οποίες έχουν γίνει; Και αν θέλετε, επ’ αυτού θα επανέλθω στη δευτερολογία μου.
      Κλείνοντας, θέλω να σας πω ότι αποδεικνύεται για μια ακόμη φορά ότι δημιουργήσατε ένα Υπουργείο χωρίς καμία θεσμική παρέμβαση, ένα Υπουργείο το οποίο είναι απλώς Υπουργείο δημοσίων σχέσεων, μόνο για διαφήμιση. Και αυτή τη διαφήμιση δεν την κάνετε με σχέδιο, δεν την κάνετε με μάρκετινγκ, δεν την κάνετε με μελέτη. Είναι ακριβή διαφήμιση, με φθηνά αποτελέσματα. 
      Δυστυχώς, το όνειρο της μεταολυμπιακής Ελλάδας που σας κληροδοτήσαμε, το ξεφτίζετε συνεχώς. Έτσι δεν μπορεί να προωθηθεί ο τουρισμός, κυρία Υπουργέ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, απ’ όσα ακούσαμε από τον Κοινοβουλευτικό Εκπρόσωπο του ΠΑ.ΣΟ.Κ., πέρα από τα τελευταία, γιατί δηλαδή τοποθετήθηκε μία ταμπέλα στη μία γέφυρα του Παρισιού και όχι στην άλλη -που θεωρώ τον εαυτό μου αναρμόδιο να απαντήσει, όπως και την παριστάμενη Υπουργό, όπως και τον οποιονδήποτε εδώ μέσα, γιατί δεν νομίζω ότι είναι σ’ επίπεδο κοινοβουλευτικής κριτικής, αλλά αυτό είναι μια τεχνοκρατική αντίληψη, την οποία ο καθένας μπορεί να τη βάλει όπου θέλει-  ετέθη και το θέμα της θεσμικής αδυναμίας. 
      Και απορώ: Σήμερα εγκαλείται η Κυβέρνηση γιατί συνέστησε Υπουργείο Τουρισμού, γιατί κάλυψε τη θεσμική αδυναμία του παρελθόντος; Σ’ αυτή την Αίθουσα ήμασταν πριν από μερικά χρόνια, όταν εποπτεύων τον Τουρισμό ήταν ο Υπουργός Ανάπτυξης, ο οποίος δεν μιλούσε με τον Υφυπουργό του γιατί είχαν διαφορετική αντίληψη. Δεν συνεργαζόταν ο  Υφυπουργός με τον Πρόεδρο του Ε.Ο.Τ.. Ο Γενικός Γραμματέας Τουρισμού έκανε άλλη πολιτική. Διελύθη ο ΕΟΤ, δόθηκαν οι αρμοδιότητες προβολής στις περιφέρειες, με αποτέλεσμα να καταρρεύσει όλο το σχέδιο προβολής, να μην υπάρχει παρουσία στο εξωτερικό, να μείνουν κενά κι αραχνιασμένα τα γραφεία μας στο εξωτερικό και να πληγεί η Ελλάδα, ακριβώς τη στιγμή που θα έπρεπε να χτίζει αυτή τη νέα, δυναμική παρουσία της, διαμέσου και των Ολυμπιακών Αγώνων. Αυτά ήταν τα αποτελέσματα μιας πολιτικής. Τα είδαμε, τα επισημάναμε, ζητήσαμε από τότε τη σύσταση Υπουργείου Τουρισμού, το πράξαμε και σήμερα για πρώτη φορά η χώρα έχει συντονισμένη προβολή στον κόσμο.
      Είναι γεγονός ότι οι παρεμβάσεις που έχουν γίνει στον τουρισμό από τις κατά καιρούς κυβερνήσεις δεν είναι αυτές που δημιούργησαν τις προϋποθέσεις για την αύξηση του τουρισμού στη χώρα. Αν θέλουμε να απονείμουμε τα εύσημα –κι αυτό θα έπρεπε κάποια στιγμή ιστορικά το ΠΑ.ΣΟ.Κ. να το κάνει- θα έπρεπε να τα απονείμουμε στις κυβερνήσεις της δεκαετίας του ’60 του Κωνσταντίνου Καραμανλή, που πραγματικά τότε και το χέρι στην τσέπη έβαλε η Κυβέρνηση και έφτιαξε τουριστική υποδομή. Δημιούργησε τα «ΞΕΝΙΑ», δημιούργησε τον Ε.Ο.Τ., δημιούργησε την παρουσία στο εξωτερικό, δημιούργησε τα φεστιβάλ, άνοιξε τους αρχαιολογικούς χώρους, έφτιαξε ένα καινούριο περιβάλλον και βάσει αυτού του περιβάλλοντος συνεχίζουμε τα τελευταία σαράντα χρόνια. Αυτή είναι η αλήθεια. Σαράντα χρόνια σ’ αυτή την πεπατημένη πάμε. 
      Και τα λάθη, οι κακοδαιμονίες, οι ελλείψεις στον τουρισμό δεν οφείλονται μόνο σε μία κυβέρνηση. Οφείλονται στους κακούς επιχειρηματίες, οφείλονται στην τοπική αυτοδιοίκηση, η οποία σε τουριστικές περιοχές έχει αφήσει σκουπιδαριά. Χαρακτηριστικό παράδειγμα η Μύκονος, που είναι ίσως από τα πλέον τουριστικά νησιά στον τόπο και κατηγορείται διεθνώς για το χάος που η Τοπική Αυτοδιοίκηση, η επί είκοσι χρόνια δημοτική αρχή, έχει δημιουργήσει με τα σκουπίδια. Καίνε σκουπίδια στη μέση του ομορφότερου, ενδεχομένως, και του πιο επισκέψιμου νησιού της χώρας, των Κυκλάδων. Ευθύνεται μια κυβέρνηση; 
      Το ΠΑ.ΣΟ.Κ. μας οδήγησε είκοσι χρόνια, μας έδειξε ποιο είναι το τουριστικό του όραμα. Ήταν τα «rooms to let» και οι επισκέπτες με σακίδιο, τρίτης θέσης, κατάστρωμα, στην ακτοπλοΐα. Αυτό ήταν το όραμα. Το ότι τα τελευταία χρόνια αντελήφθησαν ότι θα πρέπει να μπουν ορισμένες βάσεις ανάπτυξης ενός ποιοτικού τουρισμού, δεν φάνηκε από μια κυβερνητική πολιτική. Κυβερνητική πολιτική έγινε με τον αναπτυξιακό νόμο, όπου εντάσσεται το σύνολο των επιχειρήσεων του τουρισμού, οι ποιοτικές υπηρεσίες τουρισμού. Και αυτές αφορούν τα ξενοδοχεία υψηλής κατηγορίας, αφορούν τη δημιουργία γηπέδων γκολφ, μαρινών ή άλλων υποδομών. Ποιες είναι οι μαρίνες που δημιουργήθηκαν είκοσι χρόνια επί ΠΑ.ΣΟ.Κ. για το yachting; 
      Η Κροατία, χώρα η οποία βγήκε από δίνη εμφυλίου πολέμου το 1995, σήμερα έχει περισσότερες θέσεις ελλιμενισμού από την Ελλάδα. Έχουμε περίπου πεντέμισι χιλιάδες θέσεις ελλιμενισμού -κοντά στις έξι χιλιάδες θέσεις ελλιμενισμού- στην Ελλάδα και η Κροατία κατάφερε, μόνο την τελευταία δεκαετία, να δημιουργήσει οκτώμισι χιλιάδες θέσεις ελλιμενισμού. 
      Δεν πρέπει να απολογηθεί το ΠΑ.ΣΟ.Κ.; Απολογήθηκε και καταδικάστηκε και θα συνεχίσει να καταδικάζεται, γιατί μέχρι τώρα, από όλες αυτές τις παρεμβάσεις που παρακολουθούμε στη Βουλή, δεν είδα μια που να μεταφέρει ένα καινούριο μήνυμα, ένα καινούριο πνεύμα, ακριβώς γιατί ο τουρισμός δεν είναι το πεδίο στο οποίο μπορούν να συγκρούονται δύο κόμματα. Γιατί ο τουρισμός είναι τόσο πολυσχιδής δράση που ούτε ένας Υπουργός είναι υπεύθυνος, ούτε ένα Υπουργείο είναι υπεύθυνο. Είναι συνολική δράση μιας κοινωνίας. 
      Αν θέλετε να μιλήσουμε πραγματικά για τα προβλήματα του τουρισμού, να μιλήσουμε. Και υπάρχουν. Το πρώτο βασικό πρόβλημα είναι οι μεταφορές, είναι το θέμα του ότι η Ελλάδα βρίσκεται έξω από τα δίκτυα των διεθνών, αεροπορικών ιδιαίτερα, μεταφορών, το ότι για να πας στη Ρόδο το  χειμώνα  θέλεις να αλλάξεις δύο πτήσεις και χρόνο αναμονής εφτά με οκτώ ώρες σε αεροδρόμια. Για το ότι, όχι μόνο μας κληροδοτήσατε μια Ολυμπιακή παραπαίουσα, αλλά και για το ότι είκοσι χρόνια δεν κατάφερε η χώρα να μπει μέσα στα διεθνή δίκτυα των αερομεταφορών ευθύνεται η σημερινή Κυβέρνηση; Για το ότι υπέγραψε μία σύμβαση με το αεροδρόμιο, το οποίο θεωρείται ένα από τα ακριβότερα στον κόσμο και με εταιρείες χαμηλού κόστους, όπως του κ. Χατζηιωάννου, που επισκέφθηκε χθες τον Πρωθυπουργό; Και καλά κάνει και βλέπει ο Πρωθυπουργός ιδιώτες επιχειρηματίες, ανθρώπους που πετυχαίνουν, ανθρώπους οι οποίοι θέλουν επενδύσουν στη χώρα και καλά κάνει και ανοίγει την πόρτα του Μεγάρου Μαξίμου. Και θα σας πω ότι λίγους έχει δει. Γιατί η λογική ότι δεν πρέπει να βλέπουμε κανέναν, οδήγησε τους Άγγλους επιχειρηματίες, που θέλουν να επενδύσουν στην Κρήτη, σε δωδεκάχρονη αναμονή και τον κ. Κωνσταντακόπουλο, που θέλει να δημιουργήσει την Π.Ο.Τ.Α. Μεσσηνίας, για την οποία φέρατε τρεις φορές νομοθετικές ρυθμίσεις, χωρίς να λύσετε τα προβλήματα, παρότι όλοι οι Υπουργοί -από την κ. Παπανδρέου, τον κ. Βενιζέλο, τον κ. Τσοχατζόπουλο ή οποιονδήποτε άλλον πέρασε από το Υπουργείο Ανάπτυξης- την έβαζαν ως κορωνίδα στις εξαγγελίες τους, να βρίσκεται σε μια εφτάχρονη-οχτάχρονη αναμονή, για να λυθούν τα θεσμικά προβλήματα. Βεβαίως, ο Πρωθυπουργός θα πρέπει να εγκύψει πάνω στα προβλήματα που αντιμετωπίζουν μεγάλοι επενδυτές στη χώρα για να προχωράει ο τόπος, για να έρχονται επενδύσεις, για να δημιουργούνται θέσεις εργασίας. 
      Θέλετε να μιλήσουμε για άλλα προβλήματα; Για αερομεταφορές είπαμε πριν. Αεροδρόμιο Ηρακλείου. Πώς θα αναπτυχθεί η Κρήτη, όταν δεν έχουμε λύσει το πρόβλημα του Αεροδρομίου του Ηρακλείου, που δεν έχει θέσεις σταθμεύσεως για πολλά αεροσκάφη και που οι επιβάτες βγαίνουν ως το πεζοδρόμιο για να κάνουν check-in; 
      Δεύτερο πρόβλημα: Πολεοδομικό. Τα περισσότερα ξενοδοχεία στη χώρα λειτουργούν με πολεοδομικές παραβάσεις. Έχουν μετατρέψει βοηθητικούς χώρους χώρους, σε κυρίας χρήσης. Ένα μπάχαλο είκοσι ετών, που χτίσθηκαν αυτά παρανόμως ή που κλείνοντας το μάτι τους δίναμε την άδεια λειτουργίας, δεν θα πρέπει να λυθεί; Ποιος σοβαρός επιχειρηματίας έρχεται σε μία χώρα να επενδύσει έστω και μια δεκάρα, όταν ξέρει ότι για να λειτουργήσει αυτό το οποίο θα φτιάξει θα πρέπει να παρανομήσει; Δημιουργούμε ασφάλεια στους επενδυτές; Αγοράζεις ένα οικόπεδο στη χώρα εκτός σχεδίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ένα λεπτό παρακαλώ την ανοχή σας. 
      Αυτό κάνει άλφα ποσό. Όμως καταβάλλεις ένα πολλαπλάσιο του άλφα. Πώς μπορείς να το δικαιολογήσεις αυτό σ’ έναν ξένο; 
      Πάμε παρακάτω. Για να το κτίσεις, σου λένε: τόσα είναι τα τετραγωνικά. Δεν βγαίνει η επένδυση. Όμως όλοι οι Έλληνες επιχειρηματίες χρησιμοποιούν τα υπόγεια. Δεν είναι θεσμικά προβλήματα; Ευθύνεται μια Κυβέρνηση δύο ετών για μια κακοδαιμονία γραφειοκρατίας και τρέλας που επικρατεί σ’ αυτό τον τόπο;
       Εγώ θεωρώ ότι κάναμε  ένα τεράστιο λάθος. Μιλήσαμε για επανίδρυση του κράτους. Για ίδρυση του κράτους έπρεπε να μιλήσουμε, γιατί οτιδήποτε πρέπει να αντιμετωπίσουμε, πρέπει να το αντιμετωπίσουμε εξαρχής. Γιατί είναι προβλήματα στα οποία δεν μπορούν να δοθούν λύσεις ούτε με ασπιρίνες ούτε με επιμέρους ρυθμίσεις. 
      Και πάμε στο τελευταίο θέμα, που είναι το ενιαίο χωροταξικό, ένα θέμα που λιμνάζει χρόνια. Δεν ξέρει κανένας πού μπορεί να φτιάξει, τι μπορεί να φτιάξει, πώς μπορεί να το φτιάξει. Και έκανε μια γενναία προσπάθεια το ΥΠΕΧΩΔΕ, μαζί με το Υπουργείο Τουρισμού να φτιάξουν τουλάχιστον το ενιαίο τουριστικό χωροταξικό σχέδιο της χώρας, ώστε να ξεμπλοκάρουμε μια σειρά από επενδύσεις. 
      Κυρίες και κύριοι συνάδελφοι -κύριε Πρόεδρε, με συγχωρείτε για την παράταση, αλλά ζητώ την ανοχή σας για μισό λεπτό- οι στόχοι μας πρέπει να είναι τρεις.
      Στόχος μας πρέπει να είναι η επιμήκυνση της τουριστικής περιόδου, η ενίσχυση του αστικού τουρισμού, τα city brakes,  ο μόνιμος παραθεριστικός τουρισμός και βεβαίως ο αθλητικός και συνεδριακός τουρισμός. Σ’ αυτές τις προσπάθειες δεν μπορεί ούτε ένα Υπουργείο ούτε μία γενική γραμματεία να δώσει λύσεις. Χρειάζεται συνολική παρακολούθηση της κοινωνίας. Και είναι καλό και το ΠΑ.ΣΟ.Κ., σαν σωστή Αντιπολίτευση, μέσα από τα στελέχη του, τα οποία σήμερα εκτίθενται στις εκλογές της Τοπικής Αυτοδιοίκησης, να τους δώσει το μήνυμα ότι η τουριστική ανάπτυξη του τόπου αποτελεί και για το ίδιο πρώτη προτεραιότητα.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βαρβιτσιώτη.
      Ο κ. Ρήγας έχει το λόγο για να δευτερολογήσει.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρία Υπουργέ, ακούσαμε με προσοχή τις απαντήσεις που προσπαθήσατε να δώσετε στις αιτιάσεις και στις παρατηρήσεις που κάναμε. Έχουμε πλέον βαρεθεί να κάνουμε αξιολόγηση προθέσεων σε μία Κυβέρνηση η οποία βρίσκεται στο τέλος ουσιαστικά της τετραετούς της θητείας, έχουμε βαρεθεί να ακούμε ομιλίες Υπουργών  που είναι πανομοιότυπες μ’ αυτές που ακούστηκαν κατά την ανάγνωση των προγραμματικών θέσεων της Κυβέρνησης. 
      Δεν μπορεί –και βέβαια η παρατήρηση δεν απευθύνεται σε σας που είστε σχετικά πρόσφατη στο Υπουργείο Τουρισμού- μετά από δυόμισι χρόνια κυβερνητικής θητείας οι απαντήσεις να είναι «επισπεύδουμε το νομοθετικό έργο του Υπουργείου». Δεν πείθεται κανένας ότι είναι επίσπευση -και είναι αριθμοί αυτοί- όταν το μοναδικό νομοσχέδιο το οποίο αφορά στο Υπουργείο Τουρισμού έρχεται με καθυστέρηση δυόμισι χρόνων. 
      Εσείς η ίδια και ο προκάτοχός σας ισχυρίζεστε ότι είναι κυβερνητική προτεραιότητα ο τουρισμός. Δεν μπορεί, έναν τομέα τον οποίο θεωρείτε -και καλώς θεωρείτε- ως προτεραιότητα του κυβερνητικού έργου, να τον έχετε εγκαταλείψει όσον αφορά τις νομοθετικές πρωτοβουλίες. 
      Γιατί, λοιπόν, η Κυβέρνηση, αν τα ζητήματα του τουρισμού τα θεωρεί ως μείζονα, ως πρωτεύοντα, δεν προχώρησε στην επίλυση προβλημάτων με νομοθετικές πρωτοβουλίες μέχρι σήμερα; Διότι -την απάντηση την έδωσε ο συνάδελφος κ. Σγουρίδης- δεν μπορεί το Υπουργείο Τουρισμού να πάρει νομοθετικές πρωτοβουλίες, διότι η διϋπουργικότητα του τουρισμού δεν του επιτρέπει, αν δεν συνεννοηθεί πλήρως με τα υπόλοιπα Υπουργεία, να φέρει το οποιοδήποτε νομοσχέδιο στη Βουλή. Το μοναδικό –σας θυμίζω- νομοσχέδιο που αφορούσε στον καταδυτικό τουρισμό ήρθε με πρωτοβουλία του Υπουργείου Εμπορικής Ναυτιλίας. 
      Επομένως, θα πρέπει να επανεξετάσετε το ζήτημα της οριζόντιας δράσης που αφορά ο τουρισμός και να καταλάβουμε όλοι μας ότι τα ζητήματα του τουρισμού δεν λύνονται με τις καλές διαπροσωπικές σχέσεις που πιθανώς εσείς έχετε -και πιστεύω ότι έχετε, λόγω ίσως του χαρακτήρα σας- με τους άλλους Υπουργούς. Δεν μπορεί η κυβερνητική πολιτική να βασίζεται στο αν ο Υπουργός Τουρισμού θα έχει καλές διαπροσωπικές σχέσεις και αν θα συνεννοηθείτε με τους υπόλοιπους συναρμόδιους Υπουργούς. Είναι ζήτημα θεσμικό, είναι ζήτημα να κατανοηθεί ότι δεν μπορούν πολλά από τα ζητήματα τα οποία έχουν αυτή τη στιγμή μπλοκάρει, να απεμπλακούν, αν το Υπουργείο Τουρισμού -εφόσον θέλουμε να το διατηρούμε ως Υπουργείο- δεν πάρει τις αποκλειστικές αρμοδιότητες σε ορισμένους τομείς. Και εδώ βεβαίως μπαίνει σοβαρό συνταγματικό πρόβλημα, διότι δεν είναι δυνατόν μ’ αυτή τη δομή που έχει σήμερα η πολιτική τάξη στην Ελλάδα να αφαιρεθούν αρμοδιότητες από τα άλλα Υπουργεία και να δοθούν στο Υπουργείο Τουρισμού. Θα πρέπει να εγκαταλείψουμε τους επικοινωνιακούς λόγους, για τους οποίους ιδρύθηκε αυτό το Υπουργείο και να δούμε στην ουσία πώς θα μπορέσουμε να ξεπεράσουμε τα προβλήματα που αντιμετωπίζει σήμερα ο ελληνικός τουρισμός. 
      Είπατε ότι επί είκοσι πέντε  χρόνια δεν ήταν μέσα στις προτεραιότητες ο τουρισμός και ότι εγκαταλείφθηκε. Εσείς, όμως, η ίδια παραδεχθήκατε ότι ο τουρισμός απασχολεί οκτακόσιες χιλιάδες εργαζόμενους, ότι η Ελλάδα είναι στη δέκατη τέταρτη θέση από πλευράς αφίξεων και στην ενδέκατη θέση από πλευράς εσόδων, ότι ο τουρισμός ως έσοδο αντιστοιχεί στο 40% των εξαγωγών μας. Όλα αυτά δεν έγιναν με τον «αυτόματο πιλότο», έγιναν γιατί υπήρξαν πολιτικές -με τις αβελτηρίες τους αν θέλετε, με τις παραλείψεις τους, με τις αδυναμίες τους- σε όλους τους τομείς που αφορούσαν την ενδυνάμωση, την ενίσχυση του ελληνικού τουρισμού. 
      Και βεβαίως, σήμερα είστε εσείς Κυβέρνηση και θα πρέπει να προχωρήσετε με ταχύτερους ρυθμούς σε όλους τους τομείς και στην αξιοποίηση των ολυμπιακών εγκαταστάσεων και στη δραστηριοποίηση της εταιρείας τουριστικής ανάπτυξης, η οποία έχει βαλτώσει κυριολεκτικά, όσον αφορά την αξιοποίηση της δημόσιας περιουσίας. 
      Πριν από λίγους μήνες ακούγαμε τον κ. Λιάσκο να μας μιλάει για το πρόγραμμα 2005-2006, όπου μέσα σ’ αυτές τις ανακοινώσεις εμφανίζονταν συγκεκριμένες επενδύσεις να έχουν ολοκληρωθεί και σήμερα δεν έχουν καν ξεκινήσει. Όλα αυτά τα ζητήματα, λοιπόν, αφορούν σήμερα κυβερνητικό έργο, το οποίο είναι δυστυχώς ανύπαρκτο. 
      Και κλείνω κυρία Υπουργέ, λέγοντας το εξής. Δεν κάνουμε αντιπολίτευση, με την έννοια ότι αυτή τη στιγμή προσπαθούμε να αποδομήσουμε ένα έργο το οποίο έχει γίνει, γιατί και εμείς γνωρίζουμε ότι ο τουρισμός δεν είναι ένας τομέας όπου απλά και μόνο προσφέρεται για μία κομματική αντιπαράθεση. Η αγωνία μας είναι ότι και σ’ αυτόν τον τομέα ακούσαμε όλα αυτά τα χρόνια μεγάλα λόγια, ακούσαμε υποσχέσεις, ακούσαμε μεγαλεπίβολα σχέδια, ανακοινώσεις, αλλά έργο απτό, συγκεκριμένο, μετρήσιμο, δεν είδαμε. 
      Έγιναν fora με πρωτοβουλία του κ. Αβραμόπουλου, για τα οποία ξοδεύτηκαν πολλά χρήματα, σε συνεργασία με κάποια γνωστή –δεν θα πω το όνομα- εφημερίδα και με διεθνείς οικονομικούς οίκους, στο Λονδίνο, στα Εμιράτα, παντού. Μετρήσιμα αποτελέσματα αυτών των παρεμβάσεων υπάρχουν; Πόσοι ξένοι επενδυτές ήρθαν μετά από αυτές τις παρεμβάσεις και τις πρωτοβουλίες που πήρε ο κ. Αβραμόπουλος; Ποιες είναι οι μεγάλες ξένες επενδύσεις που εισέρρευσαν στην Ελλάδα σήμερα για να μπορέσουμε να πούμε ότι αυτά έπιασαν τόπο; 
      Ο κύριος Πρωθυπουργός καλώς έκανε και συναντήθηκε με τον κ. Χατζηιωάννου,  καλώς έκανε και θα συναντηθεί και με άλλους επενδυτές, αλλά πρέπει να πάρουμε είδηση ότι το ζήτημα της ανάπτυξης δεν είναι ζήτημα δημοσίων σχέσεων, δεν είναι ζήτημα αν ο Πρωθυπουργός μπορεί να τα βρει με τους επενδυτές, είναι ζήτημα θεσμικό. Αν η Ελλάδα δεν αποκτήσει ένα θεσμικό πλαίσιο, το οποίο θα έχει σαν αρχές του την αξιοκρατία, την ισότιμη μεταχείριση όλων των επενδυτών και τη διαφάνεια, δεν θα έρθει κανένας επενδυτής να επενδύσει στην Ελλάδα, όσο και αν του είναι αρεστός ο Πρωθυπουργός ή η Υπουργός Τουρισμού. 
      Αυτό το θεσμικό πλαίσιο, λοιπόν, δεν υπάρχει αυτή τη στιγμή, η γραφειοκρατία μόνο στα λόγια κτυπιέται και η επενδυτική άπνοια δυστυχώς και στον τομέα του τουρισμού συνεχίζεται. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):   Ευχαριστούμε τον κ. Ρήγα.
      Η Υπουργός Τουριστικής Ανάπτυξης κ. Φάνη Πάλλη-Πετραλιά έχει το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριοι συνάδελφοι, ο τουρισμός ο οποίος είναι και στόχος εθνικός και μετρήσιμος και για την Κυβέρνηση αποτελεί προτεραιότητα. Στο Δ΄ Κ.Π.Σ. με τις προτάσεις τις οποίες έχουμε ολοκληρώσει και στις αρχές Σεπτεμβρίου θα γίνει η διαβούλευση με τους φορείς η απόφαση την οποία έχει πάρει και ο Πρωθυπουργός και η Κυβέρνηση είναι ο τουρισμός να έχει προτεραιότητα. 
      Αναφέρατε χαρακτηριστικά  ότι το συγκεκριμένο Υπουργείο είναι ένα «άδειο κουτί». Το συγκεκριμένο Υπουργείο έχει έναν πολύ βασικό ρόλο να επιτελέσει. Και δυνατότητες έχει και νομοθετικό έργο μπορεί να κάνει και κάνει και πολλές άλλες δυνατότητες έχει, αλλά και διϋπουργικότητα ασκεί. Στην οποία εγώ θα επιμένω, γιατί την πιστεύω. Είναι ιδιαίτερα σημαντικό το γεγονός ότι συντονιζόμαστε όλα τα Υπουργεία και όλοι οι Υπουργοί, γιατί  δεν υπάρχει ξεχωριστός τομέας. Υπάρχει τομέας στη χώρα μας, υπάρχει Υπουργείο που δεν εμπλέκεται με άλλο, δίχως να υπάρχουν και επικαλύψεις;
      Αυτό είναι που σήμερα προσπαθούμε να επιτύχουμε: να μπορέσουμε να μειώσουμε αυτές τις επικαλύψεις. Δεν είναι ο κάθε τομέας ξεχωριστός και μόνος του. Αλλοίμονο! 
      ‘Οταν αναφέρεστε στο νομοθετικό έργο και λέτε, ανυπαρξία του νομοθετικού έργου, θέλω να σας ρωτήσω: πού το βλέπετε αυτό; Ο αναπτυξιακός νόμος, ο οποίος προβλέπει σαφέστατα τις τουριστικές επενδύσεις και δίνει τις αντίστοιχες δυνατότητες, δεν έχει  τουριστική διάσταση; Δεν είναι νομοθέτημα που ένα μεγάλο μέρος του αφορά το Υπουργείο Τουριστικής Ανάπτυξης; Και να σημειώσω ότι το λένε Υπουργείο Τουριστικής Ανάπτυξης, γιατί το ακούμε συνέχεια ως Υπουργείο Τουρισμού. Απλώς, έτσι για την ιστορία το λέω: το Υπουργείο, επισήμως, αποκαλείται Υπουργείο Τουριστικής Ανάπτυξης.
      ‘Ενα άλλο παράδειγμα: Ο πρόσφατα ψηφισθείς Κώδικας Δήμων και Κοινοτήτων, δεν είχε μέσα θέματα που αφορούν τον τουρισμό; Δεν συνεννοηθήκαμε, δεν συζητήσαμε; Δεν καθίσαμε, τα Υπουργεία και οι παράγοντες, υπηρεσιακοί και μετά σε υψηλό επίπεδο με όλους τους άλλους τους συναρμόδιους Υπουργούς και συνεννοηθήκαμε; 
      Πριν από λίγο -και σωστά- ο Κοινοβουλευτικός μας Εκπρόσωπος, ο κ. Βαρβιτσιώτης, αναφέρθηκε στις πολεοδομικές υπερβάσεις. Γνωρίζετε πολύ καλά, γιατί μετείχατε και εσείς, κύριε Σγουρίδη, ως Πρόεδρος στο Προεδρείο της Βουλής, αλλά και εσείς κύριε Πρωτόπαπα στην Κυβέρνηση, κάποια πράγματα. Το 95% των ελληνικών ξενοδοχείων έχουν προβλήματα πολεοδομικών υπερβάσεων. Αυτό τι σημαίνει; Οι υπερβάσεις είναι κρίκοι σε μια αλυσίδα. Πώς θα πάρουν τα ξενοδοχεία αυτά πυρασφάλεια; Δεν έχουν πυρασφάλεια; Ο Ε.Ο.Τ. δεν μπορεί να δώσει τα σήματα. Δεν έχουν σήμα; Γνωρίζετε πάρα πολύ καλά –και τα γνωρίζετε από το παρελθόν, γιατί δεν είναι πρόσφατα, απλώς προστίθενται. Υπάρχουν κεντρικότατα ξενοδοχεία στην Αθήνα και πολυτελέστατα ξενοδοχεία, τα οποία δεν έχουν σήμα και δεν έχουν και το πιστοποιητικό της πυρασφάλειας. 
      Αυτά μπορούν να αντιμετωπιστούν μέσα σε ένα χρόνο; Γνωρίζετε ότι προς αυτή την κατεύθυνση προσπαθούμε. Και το ειδικό χωροταξικό προς αυτή την κατεύθυνση κινείται. Με το Υ.ΠΕ.ΧΩ.Δ.Ε. είμαστε σε συνεχή επαφή, διότι αυτά τα θέματα θέλουμε να τα λύσουμε. Αλλά δεν είναι θέματα που λύνονται εύκολα και το γνωρίζετε πάρα πολύ καλά, γιατί ήσασταν χρόνια στην Κυβέρνηση.
      Δεν αφήσατε ένα χάρτη πίσω. Αφήσατε χωροταξικό σχέδιο στα τόσα χρόνια που κυβερνούσατε; Είναι δυνατόν αυτή η χώρα να μην έχει ένα χωροταξικό σχέδιο; Είναι δυνατόν τόσα χρόνια να μην υπάρχει ένας ειδικός χάρτης χωροταξικός για τον τουρισμό; Τώρα, τα τελευταία δύο χρόνια, βάλαμε μία τάξη και μία σειρά πραγμάτων, ώστε να γνωρίζει ο επενδυτής τους κανόνες. Δεν υπήρχε από την πρώτη μέρα που αναλάβαμε τη διακυβέρνηση και δημιουργήθηκε το Υπουργείο Τουριστικής Ανάπτυξης. Ζήτησε τότε ο Υπουργός, ζήτησε ο τότε Πρόεδρος του Ε.Ο.Τ. και ο Γενικός από τον Ε.Ο.Τ., τους όρους, τι περιμένει τον επενδυτή που έρχεται στη χώρα, τα βήματα που πρέπει να κάνει. Δεν υπήρχε ένα τέτοιο ολοκληρωμένο καταγεγραμμένο σχέδιο. Προετοιμάζεται τώρα. 
      Πείτε μου μία επένδυση μεγάλη που έγινε επί των ημερών σας και που ολοκληρώθηκε. Πείτε μου μία. Μπλοκαρισμένες ήταν όλες οι επενδύσεις. Αναφερθήκατε και πριν στην Ε.Τ.Α.. Νοικοκυρέψαμε την Ε.Τ.Α.. Ναι, τα δυόμισι αυτά χρόνια, τάξη μπήκε στην Ε.Τ.Α., γιατί όλες, μα όλες οι συμβάσεις, οι οποίες είχαν γίνει επί των ημερών σας, έχουν νομικά κενά. Νομικά κενά, τα οποία έχουν αξιοποιήσει οι παραχωρησιούχοι και τα τελευταία χρόνια η πλειοψηφία των παραχωρησιούχων –και μιλάμε για τις μεγάλες, αν θέλετε, επενδύσεις που υποτίθεται είχατε υπογράψει- δεν ανταποκρίνονται στις υποχρεώσεις τους. Δεν καταβάλλουν τα μισθώματα, γιατί είναι στα δικαστήρια, γιατί έχουν κάνει όλοι προσφυγές. Γιατί εσείς, η δική σας διοίκηση στην Ε.Τ.Α., γιατί η δική σας κυβέρνηση είναι εκείνη που δεν φρόντισε είτε από ανικανότητα είτε και από σκοπιμότητα, να δέσει, κατά το κοινώς λεγόμενο, τις συμβάσεις αυτές.
      Αναφερθήκατε στις μαρίνες. Ναι, η Ελλάδα, η κατ’ εξοχήν χώρα που θα έπρεπε να έχει ανεπτυγμένο το θαλάσσιο τουρισμό, δεν έχει τις μαρίνες που χρειάζεται, που έχουμε ανάγκη. Και επιπλέον δεν έχουμε και τις υποδομές. Ξεμπλοκάραμε εννέα μαρίνες τώρα, αυτές τις ημέρες και αυτό είναι το πρώτο βήμα. Προχωρούμε και ορισμένα αγκυροβόλια. Αλλά ακόμη και η νομοθεσία για τις μαρίνες, θέλει βελτίωση. Χρειάζεται κι εδώ να κάνουμε τομές. Και εδώ σας ζητάμε τη στήριξή σας. Γιατί θα τα φέρουμε αυτά τα νομοθετήματα. Θέλω, όμως, να παρακαλέσω να μη λέμε άλλα σήμερα, και όταν θα έρθει το νομοθέτημα να το αντιμετωπίζουμε από μία διαφορετική σκοπιά. Και εννοώ όλοι μας. Δεν αναφέρομαι μόνο σε σας. 
      Τι χρειάζεται ; Και μιλάμε για τις μαρίνες. Συμφωνώ ότι δεν είναι δυνατόν να είναι παρατημένη δέκα χρόνια μία μαρίνα στην Κεφαλονιά ή η μαρίνα της Ζακύνθου ή η μαρίνα της Μυκόνου στην οποία αναφέρθηκε ο κ. Βαρβιτσιώτης πριν. Εννέα μαρίνες ξεμπλόκαραν τώρα. ‘Όμως και εκεί πάλι υπεισέρχεται η γραφειοκρατία. 
Να, λοιπόν που χρειάζεται η διϋπουργικότητα. One stop shop. ‘Οπως και εσείς, έτσι και εγώ το ακούω τόσον καιρό. Πρέπει όμως να το κάνουμε. Πρέπει να εφαρμόσουμε το one stop shop. Ποιος άνδρωσε αυτή τη γραφειοκρατία; Ποιος τη δημιούργησε; Κάποιες κυβερνήσεις τη δημιούργησαν ; Και αυτές ήταν οι δικές σας κυβερνήσεις.
      Ως προς το δορυφόρο λογαριασμό που αναφέρθηκε ο κ. Ρήγας. Είχα αναφερθεί στη συζήτηση στην Επιτροπή της Βουλής. Θέλω να σας πω ότι τελειώνει ο διαγωνισμός. Βεβαίως και θεωρώ ότι είναι απαραίτητο να υπάρχουν τα στατιστικά στοιχεία. Διότι δεν υπάρχουν στατιστικά στοιχεία μέσα στις υπηρεσίες μας. Χθες η στατιστική υπηρεσία έβγαλε τα έγκυρα στοιχεία του 2005. Θεωρώ ότι ναι, δεν υπάρχουν ολοκληρωμένα στοιχεία, όπως θα θέλαμε να έχουμε στον τομέα του τουρισμού και βέβαια με το δορυφόρο λογαριασμό...
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Δεν θα τριτολογήσω,  κύριε Πρόεδρε, θα τελειώσω. Δώστε μου λίγο χρόνο.
      ΠΡΟΕΔΡΕΥΩΝ (Γεώργιος Σούρλας): Ενδεχομένως θα χρειαστεί να απαντήσετε στον κ. Σγουρίδη. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θεωρώ ότι τελειώνοντας, θα τα έχω όλα ήδη απαντήσει. 
      Ο προς το δορυφόρο λογαριασμό, θέλω να πω ότι θα αξιοποιηθεί όλο αυτό το σύστημα του δορυφόρου λογαριασμού.
      Ως προς τους εργαζόμενους στον τουρισμό, ναι είναι ένα πολύ σοβαρό θέμα και το θέμα αυτό το αντιμετωπίσαμε με τον κ. Γιακουμάτο. Ο κ. Γιακουμάτος απάντησε και σε κοινή ερώτηση που έγινε προς το Υπουργείο Τουριστικής Ανάπτυξης και προς το Υπουργείο Απασχόλησης και Κοινωνικής Προστασίας. Έχουμε καταλήξει και θα φέρουμε τροπολογία στο νομοσχέδιο για το θέμα των εργαζομένων στον τουρισμό. Και βεβαίως υπάρχουν καταγγελίες που έχουν φθάσει και σε μας. Τις έχουμε μελετήσει και τις έχουμε δει και θεωρώ πραγματικά και εγώ ότι είναι από τα σοβαρά θέματα. Είναι  θέμα το οποίο αντιμετωπίζουμε. Αναφερθήκατε και εσείς, κύριε Πρωτόπαπα, και σ’ αυτό αναφέρθηκε και η κ. Διαμαντοπούλου, η οποία όμως δεν είναι παρούσα και γι’ αυτό δεν της απαντώ και για τα υπόλοιπα που με είχε ρωτήσει.
      Κύριε Κατσιφάρα, συνεδριακός τουρισμός: Σας έδωσα μία απάντηση ως προς το μητροπολιτικό συνεδριακό κέντρο. Πρέπει να σας πω ότι σαφέστατα πρέπει να έχει προτεραιότητα ο συνεδριακός τουρισμός για τη χώρα μας. Και ότι συνδέεται άμεσα με τον τουρισμό των πόλεων. Είναι μία άλλη μορφή τουρισμού προς την οποία στοχεύουμε και την επεξεργαζόμαστε. Ο τουρισμός των πόλεων είναι εκείνος που μπορεί να δώσει το ζητούμενο της επιμήκυνσης της τουριστικής περιόδου, ώστε η Ελλάδα να μπορεί να έχει δωδεκάμηνο τουρισμό. Που σημαίνει περισσότερες επενδύσεις, σημαίνει μόνιμες θέσεις εργασίας και βεβαίως την ισόρροπη ανάπτυξη της περιφέρειας. Άμεσος, λοιπόν στόχος, ο συνεδριακός τουρισμός σε συνδυασμό με τον τουρισμό πόλεων. 
      ΑΒΤΑ: Κύριε συνάδελφε, οι επιστολές έχουν ανταλλαγεί μεταξύ του Ε.Ο.Τ. και των Άγγλων. Ήταν ένα συνέδριο που σαφώς και θέλαμε. Ό,τι μας ζητήθηκε το δώσαμε. Τους συνάντησα κι εγώ, τους είδα τις πρώτες μέρες της Υπουργίας μου και τους είδα για πάρα πολλή ώρα. Ο,τιδήποτε ζητήθηκε εδόθη. Εγώ η ίδια συζήτησα και, παρουσία άλλων, είπαμε πόσο σημαντικό θεωρούμε το συγκεκριμένο συνέδριο και ότι η ελληνική πολιτεία είναι εδώ να στηρίξει αυτό το μεγάλο συνέδριο. Οι απαιτήσεις ήταν μεγάλες, αλλά αυτό δεν είχε καμία σημασία. Εμείς ήμασταν αποφασισμένοι και βεβαίως εγώ η ίδια δεσμεύτηκα ότι εμείς θα έχουμε υπό την προστασία μας, αν θέλετε -όχι υπό την αιγίδα μας- το συνέδριο αυτό, αλλά ουσιαστικά εμείς και όταν λέω «εμείς» εννοώ την Κυβέρνηση, το συγκεκριμένο Υπουργείο.
      Ο λόγος για τον οποίον άλλαξαν άποψη δεν είναι γνωστός σε μένα. Ουδέποτε μου κοινοποιήθηκε ο λόγος, εννοώ υπό την έννοια του ότι υπήρχε και μία διαπροσωπική σχέση, αφού είχε γίνει ήδη η συνάντηση. Βεβαίως, πρέπει να σας πω ότι δέκα μέρες πριν αλλάξει ο προορισμός είχαν μία μεγάλη αλλαγή. Αλλαξε ο πρόεδρος της Ομοσπονδίας, της ΑΒΤΑ, όπως ξέρετε. Και πιθανότατα κάποια θέματα να επηρεάστηκαν. Δεν το γνωρίζω βέβαια, δεν ξέρω. Εγώ, το μόνο που γνωρίζω είναι ότι έγινε η ανακοίνωση ότι δεν θα έλθει εδώ. Πάντως πρέπει να σας πω ότι θα φιλοξενήσουμε πάρα πολύ μεγάλα συνέδρια. 
      Σαν μία γενική παρατήρηση και άποψη -και πιστεύω ότι κι εσείς συμφωνείτε απόλυτα είναι ότι όποια μεγάλη διοργάνωση είναι ουσιαστική για την προβολή της χώρας και για την ανάπτυξη του τουρισμού, η Ελλάδα, η ελληνική Κυβέρνηση, το Υπουργείο Τουριστικής Ανάπτυξης επιθυμεί να τη φιλοξενεί και θα τη φιλοξενεί.
      Γραφεία εξωτερικού: Μεγάλο θέμα κι αυτό. Συμφωνώ. Τι συνέβη όμως με τα γραφεία του εξωτερικού, με τις προσλήψεις αυτές; Δεν ήταν παράνομες οι προσλήψεις, κύριοι συνάδελφοι. Απλά έγιναν οι προσλήψεις αυτές, πλην όμως ορισμένα άτομα που προσελήφθησαν δεν είχαν την αναγνώριση των πτυχίων τους από το Δ.Ι.Κ.Α.Τ.Σ.Α., με αποτέλεσμα και ο κ. Αβραμόπουλος να έχει ανακαλέσει κάποιους, αλλά κι εγώ να έχω ανακαλέσει όσους δεν έφεραν εν τέλει την αναγνώριση του πτυχίου τους από το Δ.Ι.Κ.Α.Τ.Σ.Α.. 
      Πρέπει να σας πω ότι κι εσείς οι ίδιοι –είμαι απόλυτα σύμφωνη και απόλυτα σίγουρη- συμφωνείτε πως τα άτομα τα οποία χρειάζονται με διευθυντική θέση στα γραφεία του εξωτερικού ουσιαστικά είναι οι πρεσβευτές της χώρας μας εκεί. Χρειάζεται να είναι άνθρωποι σύγχρονοι, χρειάζεται να έχουν γνώσεις από μάρκετινγκ και από τουρισμό, να έχουν γνώση από διαφήμιση και να μιλάνε και τη γλώσσα της χώρας στην οποία πηγαίνουν. Δηλαδή θέλουμε ανθρώπους επιπέδου κι εκεί νομίζω ότι όλοι συμφωνούμε. Υπάρχει όμως το γεγονός ότι δεν είχαν τον αναγνωρισμένο τίτλο σπουδών. Θα σας πω ότι δύο-τρία άτομα από αυτά που ανακλήθηκαν ήταν άνθρωποι οι οποίοι έχουν πτυχία από το Cambridge, πτυχία από τα μεγαλύτερα πανεπιστήμια –τα Μποκόνι κ.λπ.- και μεταπτυχιακά. Ο ένας μάλιστα είχε και δύο μεταπτυχιακά στον τουρισμό. Και αυτός ο άνθρωπος ανακλήθηκε, γιατί δεν έχει αναγνώριση από το Δ.Ι.Κ.Α.Τ.Σ.Α..
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, ολοκληρώστε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, σας καταλαβαίνω, αλλά δώστε μου μισό λεπτό για να δώσω μία τελική απάντηση, διότι δεν θέλω να αφήσω αναπάντητη ερώτηση. 
      Ξέρετε, κύριε Πρόεδρε, έχω έναν καημό από την εποχή που για πολύ καιρό βρισκόμασταν στην αντιπολίτευση. Επειδή είχα πολλές φορές ασχοληθεί, ιδιαίτερα με τα αθλητικά και με τα ολυμπιακά θέματα, δεν έπαιρνα ποτέ απαντήσεις από τους Υπουργούς στις ερωτήσεις μου. Εγώ αισθάνομαι ότι έχω υποχρέωση –που την έχω βέβαια- να δώσω απαντήσεις σε όλες τις ερωτήσεις.
      ΠΡΟΕΔΡΕΥΩΝ (Γεώργιος Σούρλας): Εγώ ξέρω για σας τόσα χρόνια που είμαστε μαζί ότι έχετε τη δυνατότητα να συμπυκνώνετε τις απαντήσεις σας.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Η δυνατότητά μου αυτή σήμερα δεν διεφάνη.
      Θα μιλήσω μόνο –και θα τελειώσω μ’ αυτό, γιατί το θεωρώ πολύ σημαντικό- για τη συνεργασία με την Τοπική Αυτοδιοίκηση και τους φορείς. Θέλω να σας πω ότι έχω συναντηθεί με την Τοπική Αυτοδιοίκηση, έχω κάνει περιοδείες στη χώρα, έχω πάει σε περιφέρεις και νομούς. Συνεχίζω βέβαια, δεν έχω ολοκληρώσει. Βλέπω τους δημάρχους, τους νομάρχες, την Τοπική Αυτοδιοίκηση. Το 2% είναι πάρα πολύ μεγάλο ποσό. Το έχω συζητήσει και με τον κύριο Παυλόπουλο. Θα πρέπει το 2% του τέλους των παρεπιδημούντων να πηγαίνει σε καθαριότητα και αισθητική. Είναι βασική προϋπόθεση. Αν δεν έχουμε αισθητική και καθαριότητα, τότε δεν μπορούμε να μιλάμε για τουρισμό. Αυτό που χρειάζεται ο τουρισμός είναι ποιότητα, ποιότητα, ποιότητα. Αυτό που χρειάζεται ο τουρισμός είναι αισθητική. Θα το πω πάλι και θα το λέω ότι η Ελλάδα είμαστε εμείς οι ίδιοι. Μ’ αυτό κλείνω και πιστεύω ότι απήντησα στα περισσότερα από τα ερωτήματά σας, κύριοι συνάδελφοι.
      Για το all inclusive απαντώ ότι είναι ένα θέμα που μας απασχολεί. Μελετούμε και το μοντέλο της Ισπανίας. Έχω συζητήσει -άλλωστε γνωρίζετε κι εσείς ότι συναντώμαι με όλους τους φορείς συνέχεια- για το θέμα των ενοικιαζομένων δωματίων, επειδή αναφερθήκατε και σ’ αυτά. Είναι θέματα στα οποία χρειάζονται θεσμικές παρεμβάσεις. Την πολιτική βούληση την έχουμε. Ζητούμε τη συνεργασία μαζί σας. Και όταν λέω τη συνεργασία μαζί σας εννοώ με όλα τα κόμματα. Πραγματικά το εννοούμε. Θέλουμε τη συνεργασία, τις υποδείξεις, την κριτική. Και θα δώσουμε λύσεις στα θέματα. 
      Το «δια ταύτα» απασχολεί τον κόσμο που ασχολείται με την τουριστική βιομηχανία, αλλά ουσιαστικά και τον επισκέπτη μας. Γιατί η καλύτερη διαφήμιση δεν είναι, κύριε Σγουρίδη ούτε οι πεντακόσιες τόσες θέσεις που είπατε για τη Φινλανδία. Δεν το γνωρίζω. Θα σας απαντήσω άλλη στιγμή. Δεν ξέρω τι είναι αυτές οι πεντακόσιες θέσεις της Φινλανδίας, το ομολογώ, αλλά αυτό που συμβάλει δεν είναι ούτε οι θέσεις εκεί, ούτε οι άλλες θέσεις. 
      Αυτό που βγαίνει μέσα από τις έρευνες είναι ότι η μεγαλύτερη διαφήμιση για την αύξηση του τουρισμού σε μία χώρα είναι ο ευχαριστημένος επισκέπτης που γυρνάει πίσω. Είναι η από στόμα σε στόμα διαφήμιση του καθενός όταν γυρίζει πίσω και είναι ευχαριστημένος από τη χώρα μας. Προς αυτήν την κατεύθυνση νομίζω ότι μπορούμε όλοι μαζί να πορευτούμε.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Υπουργό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Υπουργέ, θεωρώ ότι έχετε αντιληφθεί τη δική μας αγωνία να συμβάλουμε, ώστε να έχουμε καλύτερα αποτελέσματα για τον τουρισμό, γιατί είναι προς όφελος της χώρας, άρα οι επερωτήσεις που κάνουμε και αυτά για τα οποία σας εγκαλούμε είναι για να σας βελτιώσουμε και για να βελτιώσουμε το αποτέλεσμα.
      Όμως, πολύ φοβάμαι ότι αυτά τα οποία σας λέμε δεν υλοποιούνται. Τα  λαμβάνετε μεν υπόψη, μας λέτε ότι έτσι πρέπει να γίνει, αλλά όμως μένουμε στα χαρτιά, μένουμε στα λόγια. Χαιρόμαστε που ανακαλύπτετε, έστω και αργά, την διϋπουργικότητα του τουρισμού. Το είπατε και εσείς, το είπε και ο Κοινοβουλευτικός σας Εκπρόσωπος. Όμως, επιτέλους, να συμπράξετε με τους υπολοίπους συναδέλφους σας Υπουργούς, ώστε να έχουμε αποτέλεσμα. 
      Ξέρετε ότι ως Υπουργός Πολιτισμού, εσείς κυρία Πετραλιά, τώρα θα είχατε τραβήξει το αυτί του Υφυπουργού σας του κ. Ορφανού, για να μη γίνει ρεζίλι η χώρα μας στο εξωτερικό, με αυτά τα θέματα της FIFA; Θα το είχατε κάνει. Ως Υπουργός Τουρισμού όμως, όταν θίγεται ο τουρισμός, δεν μπορείτε να το κάνετε. Αν υπήρχε διϋπουργικό όργανο σε αυτήν την περίπτωση θα μπορούσατε να κάνετε παρέμβαση. Τα πήρε όλα πίσω ο κ. Ορφανός, γιατί ξέρει ότι εκτίθεται διεθνώς η χώρα. 
      Οι μεγάλες διοργανώσεις δεν θα μπορούσαν να γίνουν. Και δεν είναι μόνο αθλητικές. Είναι και τουριστικής φύσεως. Δεχόμαστε, λοιπόν, ότι έχετε καλές προθέσεις, ότι βάζετε προτεραιότητα τον τουρισμό. Πότε όμως τα λόγια θα γίνουν πράξη;
      Μιλήσατε για τον αναπτυξιακό νόμο και είπατε ότι περιελήφθησαν διατάξεις που έχουν τουριστική διάσταση. Κυρία Υπουργέ, μου είστε πολύ συμπαθής και σας το λέω ειλικρινά. Πείτε μου όμως μια τουριστική επένδυση εναλλακτικής μορφής τουρισμού που να έχει γίνει. Ξέρετε γιατί; Γιατί, ναι μεν και αυτές εντάσσονται στο νόμο, αλλά δεν υπάρχει το θεσμικό πλαίσιο. Γι’ αυτό όλες οι επενδύσεις που έκαναν χαρτιά για να μπουν στον αναπτυξιακό νόμο είναι μόνο για ξενοδοχεία. Δεν είναι ούτε χιονοδρομικά κέντρα, ούτε ιαματικές πηγές, αφού δεν υπάρχει το θεσμικό πλαίσιο. Πώς θα υποβάλλει ο άλλος τα χαρτιά του; Να γιατί σας λέμε ότι κάποια πράγματα πρέπει να τα φέρετε γρήγορα.
      Είπατε ότι ο Κώδικας Δήμων και Κοινοτήτων περιλαμβάνει και την τουριστική διάσταση και ότι συνεργαστήκατε. Σας ερωτώ όμως, γιατί κλείσατε τα περιφερειακά γραφεία της τουριστικής προβολής; Ξέρετε ότι τα κλείσατε; 
      Και είπε ο κοινοβουλευτικός σας εκπρόσωπος ότι ασχολήθηκα με τις εκδόσεις και με τις αφίσες οι οποίες μπήκαν. Εγώ δεν ασχολήθηκα με αυτά. Δεν με ενδιαφέρει αν μπήκαν πέντε αφίσες ή αν μπήκαν δέκα γιγαντοαφίσες ή αν δημοσιεύθηκαν κάποια πράγμα για τη διαφήμιση του τουρισμού μας σε ένα άλφα ή σε ένα βήτα περιοδικό. Εγώ σας ρώτησα με ποιο σχέδιο τα δώσατε. Υπάρχει σχέδιο; «Πλίνθοι και κέραμοι ατάκτως ερριμμένα». Πάρτε το και δείτε το, αν δεν το έχετε. Όποιος έλεγε «δώστε και για μένα, για το συνέδριο», του λέγατε «πάρτε». Και χορηγός το Υπουργείο Τουριστικής Ανάπτυξης, για να μη σας αφαιρούμε τον τίτλο. 
      ΄Αρα, αυτό σας ερωτώ και γι’ αυτό σας εγκαλούμε. Αν υπήρχε ένα σχέδιο για να τα δώσετε αυτά εκεί, γιατί έχουμε αυτήν την απόδοση, θα το δεχόμουν στη βάση του κόστους-οφέλους. Όμως, εσείς τα δώσατε και όποιος ερχόταν και έλεγε «δώστε μου για ένα συνέδριο», «δώστε μου για την εφημερίδα», του δίνατε. Γι’ αυτό δεν γράφουν οι εφημερίδες τίποτα απ’ όσα λέει η Αντιπολίτευση.  Θα το δείτε και αύριο. 
      Είπε επίσης ο κ. Βαρβιτσιώτης: ποιες είναι οι μαρίνες οι οποίες έγιναν στη χώρα; Πέστε μου, κύριε Βαρβιτσιώτη, η μαρίνα της Κω, έγινε επί ΠΑ.ΣΟ.Κ.; Της Λευκάδας, έγινε επί ΠΑ.ΣΟ.Κ.; Της Κέρκυρας έγινε επί ΠΑ.ΣΟ.Κ.; Της Σάμου έγινε επί ΠΑ.ΣΟ.Κ.; Της Μυτιλήνης έγινε επί ΠΑ.ΣΟ.Κ.; Της Κρήτης έγινε επί ΠΑ.ΣΟ.Κ.; Του Φλοίσβου έγινε επί ΠΑ.ΣΟ.Κ.; Εσείς απολαμβάνετε αυτά τα οποία κατασκευάστηκαν από το ΠΑ.ΣΟ.Κ.
      Μιλήσατε, κυρία Υπουργέ, για την Ε.Τ.Α.. Ένα πράγμα σας λέω, με όλη τη συμπάθεια που σας έχω. Προσέξτε καλά. Η  Ε.Τ.Α. και ο Διευθύνων Σύμβουλός της δεν μας λένε την αλήθεια. Σε πολλά σημεία ψεύδεται. Σας έβαλε να πείτε ότι υπήρχαν πεντακόσιες δικαστικές εκκρεμότητες από λάθη της προηγούμενης Κυβέρνησης. Κάναμε ερώτηση και μας απάντησαν ότι ήταν μόνο δώδεκα οι αγωγές μισθωτών, ενώ οι υπόλοιπες ήταν συνήθεις δικαστικές εκκρεμότητες, που αφορούν εργασιακές διαφορές. Η απάντησή του. Και ξέρετε αυτές οι δώδεκα παραμένουν σε εκκρεμότητα, γιατί είναι ευθύνη δική σας. 
      Να σας πω. Στο Λαγονήσι καθυστέρησε έκδοση της οικοδομικής άδειας από το Νομάρχη Ανατολικής Αττικής, τον κ. Κουρή, ο οποίος είναι μέλος της Νέας Δημοκρατίας. Καθυστέρηση δύο ετών για την έγκριση των υποβληθέντων στην Ε.Τ.Α. μελετών. Αυτά τα δύο είναι οι αιτίες για το Λαγονήσι. 
      Στο Ναύπλιο έχουμε καθυστέρηση έκδοσης οικοδομικών αδειών από το Υπουργείο Πολιτισμού, στο οποίο μέχρι πρότινος ήσασταν Υπουργός. Έχουμε και άρνηση του δημάρχου της Νέας Δημοκρατίας να άρει τον χαρακτηρισμό προς απαλλοτρίωση της έκτασης, μετά παρέλευση εικοσαετίας από τη σχετική πράξη.
      Μαρίνα Φλοίσβου. Εδώ έχουμε προσφυγή του δημάρχου της  Νέας Δημοκρατίας κατά των έργων αναβάθμισης της μαρίνας, παρά το γεγονός ότι έχει χωροθετηθεί με νόμο. «Στολίδια στην άμμο». Είχαμε διετή καθυστέρηση από το Υπουργείο Οικονομικών για να εκδώσει τις άδειες, τις οποίες τελικά εξέδωσε πρόσφατα. 
      Ακτή Βουλιαγμένης. Καθυστέρηση της Ε.Τ.Α. να παραδώσει την έκταση μετά τους Ολυμπιακούς Αγώνες. Αυτά είναι τα θέματα για τα οποία μας εγκαλεί ο κ. Ζαχαρόπουλος και λέει ότι φταίει το ΠΑ.ΣΟ.Κ. 
      Θέλετε να σας πω και άλλα; Θέλετε να σας πω ότι λέει ψέματα, ότι δεν έκανε ανάθεση στην «Prise Water House» για το  θέμα της διαχείρισης; Ένα εκατομμύριο το χρόνο πληρώνετε. Πέστε μου ποιο μάρκετινγκ σας έχει κάνει. Και ενώ ξέρει ότι έχει γίνει προσφυγή στην Ευρωπαϊκή Ένωση, μας το κρύβει και απαντά στις ερωτήσεις με ψέματα. 
Γι’ αυτό σας είπα, εσείς όταν μας διαβιβάζετε τις απαντήσεις τον καλύπτετε; Τις ελέγχετε; Ξέρετε ότι αυτά θα έχουν ποινικό αντίκτυπο; 
      Έτσι, λοιπόν, κυρία Υπουργέ, αν θέλετε πραγματικά θα «βάλουμε και εμείς πλάτη» για το θέμα του τουρισμού, γιατί είναι εθνικό κεφάλαιο, είναι η πρώτη βιομηχανία της χώρας σε συνάλλαγμα, είναι η πρώτη βιομηχανία απασχόλησης εργατικού δυναμικού και μάλιστα, εργατικού δυναμικού μειωμένων εργασιακών προσόντων. Άρα, δίνει δουλειά σε κόσμο. 
      Πρέπει, λοιπόν, κυρία Υπουργέ, να «σκύψετε» και να ακούσετε αυτά που σας είπαμε μέσα στην Αίθουσα. Μην απαντάτε απλά για να απαντήσετε. Σκεφτείτε τα! Και σκεφτείτε τη διυπουργικότητα, σκεφτείτε και συναποφασίστε με τους άλλους συναδέλφους σας Υπουργούς και πείτε στον κύριο Πρωθυπουργό αντί να βλέπει μεμονωμένους επιχειρηματίες, να βλέπει αν θέλετε τους συλλόγους των επιχειρηματιών και μαζί να προσπαθεί θεσμικά να λύσει τα προβλήματα. Μόνο τότε θα μπορέσει πράγματι να ξεμπλοκαριστεί το όλο ζήτημα που είναι μπλοκαρισμένο στις επτά με οχτώ επενδύσεις στη χώρα μας.
      Μ’ αυτές τις απόψεις και τις θέσεις, πιστεύω ότι όλοι οι συνάδελφοι Βουλευτές προσέγγισαν θετικά το θέμα. «Σκύψτε», λοιπόν, σ’ αυτά που σας είπαμε και τότε να ξέρετε ότι πράγματι θα κάνετε ένα βήμα για την ανάπτυξη του τουρισμού στην Ελλάδα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Σγουρίδη. 
      Κυρία Υπουργέ, θέλετε να απαντήσετε; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Νομίζω κύριε Πρόεδρε, ότι έχω απαντήσει σε όλα.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κηρύσσεται περαιωμένη η συζήτηση επί της υπ’ αριθμόν 76/8-6-2006, επερώτησης Βουλευτών του ΠΑ.ΣΟ.Κ προς την Υπουργό Τουριστικής Ανάπτυξης, σχετικά με θέματα που αφορούν τον τουρισμό. 
      Έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το νόμο 3126/2003 «Ποινική Ευθύνη των Υπουργών» 
      α) αναφορά κατά του πρώην Υπουργού Δημόσιας Τάξης και νυν Υπουργού Πολιτισμού και
      β) μηνυτήρια αναφορά κατά του πρώην Υπουργού Δημόσιας Τάξης και νυν Υπουργού Πολιτισμού 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 30 Μαΐου, της Τρίτης 20 Ιουνίου, της Τετάρτης 21 Ιουνίου, της Πέμπτης 22 Ιουνίου, της Παρασκευής 23 Ιουνίου και της Δευτέρας 26 Ιουνίου και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά των συνεδριάσεων της Τρίτης 30 Μαΐου, της Τρίτης 20 Ιουνίου, της Τετάρτης 21 Ιουνίου, της Πέμπτης 22 Ιουνίου, της Παρασκευής 23 Ιουνίου και Δευτέρας 26 Ιουνίου επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.20΄ λύεται η συνεδρίαση για την Τρίτη 11 Ιουλίου 2006 και ώρα 18.00΄ με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
      


