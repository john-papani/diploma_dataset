Π Ρ Α Κ Τ Ι Κ Α Β Ο Υ Λ Η Σ 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΣΤ'

Σάββατο 12 Οκτωβρίου 1996

Αθήνα, σήμερα στις 12 Οκτωβρίου 1996, ημέρα Σάββατο και ώρα 11.35', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Β' Αντιπροέδρου κ. ΠΑΝΑΓΙΩΤΗ ΣΓΟΥΡΙΔΗ

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

Εισερχόμαστε στην

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Συνέχιση της συζητήσεως επί των Προγραμματικών Δηλώσεων της Κυβερνήσεως και ψηφοφορία για την παροχή ψήφου εμπιστοσύνης της Βουλής προς την Κυβέρνηση.

Κύριοι συνάδελφοι, θέλω να σας υπενθυμίσω, ότι μετά από τη χθεσινή απόφαση ο χρόνος που θα μιλούν οι Υπουργοί είναι είκοσι λεπτά, ο πρώτος κύκλος ομιλητών θα είναι δεκάλεπτο και οι υπόλοιποι Βουλευτές θα εναλλάσσονται στο Βήμα με επτάλεπτο. Αυτή είναι η συμφωνία.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δηλαδή, ο πρώτος κύκλος τι σημαίνει;

ΠΡΟΕΔΡΕΥΩΝ (Παναγιώτης Σγουρίδης): Στον πρώτο κύκλο οι πέντε πρώτοι Βουλευτές θα μιλήσουν δέκα λεπτά.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εγώ είμαι στον πρώτο ή στο δεύτερο κύκλο;

ΠΡΟΕΔΡΕΥΩΝ (Παναγιώτης Σγουρίδης): Εσείς είστε στο δεύτερο κύκλο.

ΒΑΣΙΛΗΣ ΚΕΔΙΚΟΓΛΟΥ: Από ποιο άρθρο επιτρέπεται η μείωση του χρόνου.

ΠΡΟΕΔΡΕΥΩΝ (Παναγιώτης Σγουρίδης): Αυτό έγινε μετά από ομόφωνη συμφωνία του Σώματος.

Ορίστε, κύριε Κουρουμπλή.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, με καταλαμβάνει δέος σ'αυτό το παρθενικό ξεκίνημά μου στο Εθνικό Κοινοβούλιο, γιατί πραγματικά διαισθάνομαι και εγώ ότι η περίοδος αυτή της Βουλής θα συνδεθεί με κατακλυσμιαία γεγονότα, που θα καθορίσουν το μέλλον της σημερινής και αυριανής ελληνικής και ευρωπαϊκής κοινωνίας.

Αν θέλουμε, κυρίες και κύριοι συνάδελφοι, να προσεγγίσουμε όχι επιδερμικά, αλλά με ευθυτενή τρόπο τα τεράστια προβλήματα που κοχλάζουν πίσω από μία ψευδεπίγραφη βιτρίνα ευημερίας στην Ευρώπη, εάν θέλουμε δηλαδή να αποφλοιώσουμε αυτά τα ζητήματα και να δούμε τον πυρήνα τους, θα διαπιστώσουμε τα τεράστια κοινωνικά ελλείμματα, την πυρίτιδα που συσσωρεύεται στα ύφαλα του κοινωνικού συστήματος στην ήπειρό μας. Οι στρατιές των ανέργων, των ανασφαλίστων, των αστέγων, των εξαθλιωμένων.

Στην Ευρώπη το χάσμα μεταξύ εχόντων και μη εχόντων διευρύνεται καθημερινά. Η Ευρώπη απομονώνει με μεγαλύτερες ταχύτητες από εκείνες που ενσωματώνει τους πολίτες. Μεγάλα κομμάτια του πληθυσμού αντιμετωπίζουν το φάσμα της φτώχειας και της εξαθλίωσης.

Ο ιός της φτώχειας μολύνει καθημερινά το κοινωνικό σώμα στην Ευρώπη. Κοινωνικά τείχη ορθώνονται και η Ευρώπη σπρώχνει τους ανεπιθύμητους έξω από αυτά. 'Ενας αντίκοσμος δημιουργείται δίπλα στο λεγόμενο φυσιολογικό κόσμο, ένας αντίκοσμος που μέσα του αναπτύσσεται η στέρηση, η εξαθλίωση και η απελπισία.

Αντί λοιπόν, κάποιοι να επενδύουν ώστε να προλαμβάνουν αυτά τα γεγονότα, προσπαθούν να σκεφθούν τα μέτρα καταστολής απέναντι σ'αυτούς που πεινούν, απέναντι στην οργή αυτών που βρίσκονται κάτω από το φάσμα της εξαθλίωσης. Και το καταπληκτικότερο όλων είναι η αντίληψη που αναπτύσσεται, που θέλει να δώσει ένα φυσικό χαρακτήρα στα φαινόμενα αυτά.

Στις μέρες μας, η Διακυβερνητική βρίσκεται σε εξέλιξη. Είναι μία επώδυνη διαδικασία. Θα γεννηθεί μία Ευρώπη με κοινωνικό πρόσωπο ή μία Ευρώπη με κοινωνικό προσωπείο; Θα δημιουργηθεί μία Ευρώπη που θα έχει τον άνθρωπο στο επίκεντρο του ενδιαφέροντος και θα μεριμνά για τη χειραφέτηση της αξιοπρέπειάς του ή θα γεννηθεί μία Ευρώπη με σκληρό πρόσωπο που στο βωμό της αποθέωσης των νόμων της αγοράς θα αναδεικνύει τον ατομοκεντρισμό και τον αυτισμό ως αξιώματα της ζωής;

Θα γεννηθεί μια Ευρώπη που θα προωθεί τις αξίες της κοινωνικής αλληλεγγύης, που θα κηρύξει έναν αμείλικτο πόλεμο κατά του ρατσισμού, των διακρίσεων, της ανεργίας και της εξαθλίωσης ή θα δημιουργηθεί μία Ευρώπη που θα δημιουργεί τις προϋποθέσεις, ώστε εκατομμύρια άνθρωποι να αντιμετωπίζουν το φάσμα της πείνας και της φτώχειας; 

Τα φαινόμενα αυτά, κυρίες και κύριοι συνάδελφοι, εισβάλλουν με ταχύτατο τρόπο και στην ελληνική κοινωνία. Ο αγροτικός πληθυσμός που είναι ένα σημαντικό κομμάτι της ελληνικής κοινωνίας, που είναι ένας χώρος όπου εκατομμύρια άνθρωποι ζουν και επιβιώνουν, αντιμετωπίζει τεράστια προβλήματα παραμονής στην ύπαιθρο. Σημαντικά κομμάτια της υπαίθρου, όπως είναι το Ξηρόμερο, ο ορεινός Βάλτος και άλλες περιοχές, απειλούνται να μετατραπούν σε σεληνιακό τοπίο.

Τα προϊόντα, όπως είναι το βαμβάκι και ο καπνός αντιμετωπίζουν σοβαρά προβλήματα. Είναι δυνατόν, κύριες και κύριοι συνάδελφοι, μία πολύτεκνη οικογένεια με τρία παιδιά να ζήσει με πεντακόσια ή οκτακόσια κιλά καπνό; Ακόμα και για εκατόν πενήντα κιλά καπνού υπάρχουν άδειες στην επαρχία. Πώς είναι δυνατόν, δηλαδή, περιοχές που έχουν μονοκαλλιέργεια ή έχουν μόνο την κτηνοτροφία ως βασική πηγή εισοδήματος, 

Σελίδα 70 
να μπορούν να επιβιώσουν;

Επιπροσθέτως, υπάρχει αυτό το τραγικό φαινόμενο της Αγροτικής Τράπεζας.'Εχει μετατραπεί η Αγροτική Τράπεζα σε ένα νόμιμο τοκογλύφο, όπου με τους τόκους υπερημερίας φθάνει σχεδόν ο τόκος 30%, επιβαρύνεται δηλαδή δραματικά το κόστος παραγωγής. Πώς είναι δυνατόν μία μικρή καλλιέργεια να αντέξει κάτω από ένα τέτοιο βάρος; 

Θα πρέπει λοιπόν, στις νέες διαπραγματεύσεις για την Κοινή Αγροτική Πολιτική να επισημανθούν οι ιδιαιτερότητες της αγροτικής οικονομίας στην Ελλάδα και με τεκμηριωμένο και αποφασιστικό τρόπο να διεκδικηθεί η προστασία αυτών των παραγωγών.

Οι ευπαθείς ομάδες του πληθυσμού, οι πολύτεκνοι, τα άτομα με ειδικές ανάγκες, οι τσιγγάνοι, οι πρόσφυγες, οι παλινοστούντες Πόντιοι αντιμετωπίζουν τεράστιο πρόβλημα επιβίωσης και ενσωμάτωσης, είναι οι πρώτες ομάδες που πραγματικά απειλούνται από τα φαινόμενα της εξαθλίωσης και της περιθωριοποίησης.

Η ανάπτυξη ενός κοινωνικού Κράτους. Είναι ιδιαίτερα σημαντικό αυτό που τόνισε ο Πρωθυπουργός, ότι η κοινωνική πολιτική δε θα είναι προϊόν περισσεύματος, αλλά προϋπόθεση της οικονομικής ανάπτυξης. Μόνο έτσι μπορούμε να εμπεδώσουμε την ελπίδα στην κοινωνία. Μόνο έτσι μπορούμε να σταματήσουμε την απονεύρωση, τον ευνουχισμό της, την εξαθλίωσή της, την περιθωριοποίησή της.

Μόνο αν εμπεδώσουμε την αντίληψη, ότι πιστεύουμε στις ανθρώπινες αξίες, ότι αγωνιζόμαστε για τη χειραφέτηση της ανθρώπινης αξιοπρέπειας, αν πράγματι εμπεδώσουμε ότι πιστεύουμε με τη στάση μας και την πράξη μας πως πρέπει να δημιουργήσουμε προϋποθέσεις του αυτού σημείου εκκίνησης όλων των πολιτών, θα διασφαλίσουμε την συνοχή της κοινωνίας και θα εμπεδώσουμε την ανθρωπιστική της ταυτότητα. 

Αν δε δημιουργήσουμε κοινωνικές δομές και υποδομές, αν δεν την οχυρώσουμε κοινωνικά, θα την αφήσουμε στο έλεος αυτών των φαινομένων που επιχειρούν τη ρηγμάτωσή της και τη διάλυσή της. Και η κοινωνική πολιτική, η ανάπτυξη ενός κοινωνικού κράτους στην Ελλάδα, δεν είναι όρος επιβίωσης της κοινωνίας. Ιδιαίτερα για την Ελλάδα, είναι όρος εθνικής επιβίωσης.'Ελεγε ο Τιβέριος Γάκχος μιλώντας στο Δήμο της Ρώμης το

122 π.Χ. "πώς είναι δυνατόν, συμπατριώτες Ρωμαίοι, να υπερασπίζετε τη Ρώμη, όταν οι πλούσιοι σας πήραν τα χωράφια και τα σπίτια; Τι θα υπερασπίσετε άραγε, την εξαθλίωσή σας και την πείνα σας"; 

Αν δηλαδή ο Ελληνικός Λαός βρεθεί σε τέτοιες καταστάσεις και εάν κληθεί κάποτε να υπερασπίσει αυτή τη Χώρα, τι θα υπερασπίσει; Γι'αυτό, λοιπόν, πιστεύω προσωπικά ότι η εθνική μας άμυνα περνάει μέσα από την κοινωνική μας άμυνα. Πρέπει, λοιπόν, να εμπεδώσουμε την αντίληψη, ότι πιστεύουμε σε ένα ανθρωποκεντρικό κράτος, ένα κράτος που μεριμνά για τους πολίτες, ιδιαίτερα αυτούς που έχουν ιδιαίτερες ανάγκες.

'Ενα κράτος που με ανθρώπινο πρόσωπο, λειτουργικό, νοικοκυρεμένο ευέλικτο θα μπορεί πραγματικά να υπηρετεί το μέλλον της κοινωνίας, αν θέλουμε πραγματικά να δώσουμε προοπτική σε αυτήν την κοινωνία, αν θέλουμε να μη νιώσουμε τη σκληρή διαλυτική ανατριχίλα που ένοιωσε ο πολίτης στον οποίο αναφέρεται με τους στίχους του και τη μουσική του ο Λούι 'Αρμστρογκ: "'Οταν ήρθαν να πάρουν τους χριστιανούς δε φώναξα γιατί δεν ήμουν χριστιανός. 'Οταν ήρθαν να πάρουν τους Εβραίους -ποιος νοιάζεται γι' αυτούς- δε διαμαρτυρήθηκα. 'Οταν ήρθαν να πάρουν τους επαναστάτες, δεν αντιστάθηκα. 'Οταν ήρθαν να πάρουν και εμένα, δεν φώναξα, δεν αντιστάθηκα, δεν διαμαρτυρήθηκα, γιατί έτσι συνέχισα σκυφτός την ήσυχη ζωή μου".

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κουρουμπλή. Ο κ. Βύρων Πολύδωρας, από τη Νέα Δημοκρατία, έχει το λόγο.

ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θέλω να συγχαρώ τον κατελθόντα μόλις του Βήματος, συνάδελφο κ. Κουρουμπλή, για την εισήγησή του. Μαζί με τα συγχαρητήρια μου θέλω να διατυπώσω την εξής απορία, ευθεία απορία: Παρηκολούθησα τον Πρωθυπουργό να αναγιγνώσκει τις προγραμματικές δηλώσεις της Κυβερνήσεως και ένα εύλογο ερώτημα γεννήθηκε μέσα μου, κατά πόσον δηλαδή οι σκέψεις -εύστοχες, ευθύβολες σκέψεις, αυθεντικές- του κ. Κουρουμπλή αντιστοιχούν προς τις προγραμματικές δηλώσεις που ανέγνωσε ο Πρωθυπουργός.

Ο κατελθών του Βήματος συνάδελφος, επί του οποίου ο Θεός έχει κάνει μεγάλη ισορροπία, -ένα ατύχημα-μειονέκτημα και μία ευθυκρισία προίκα από το Θεό πάλι, για την ισορροπία που αναφέρομαι- υπεγράμμισε τα ουσιαστικά προβλήματα με δύο-τρεις τίτλους που αντιμετωπίζει η Χώρα, τα οποία ή απέκρυψε ή συγκάλυψε ο Πρωθυπουργός αναγιγνώσκων τις προγραμματικές δηλώσεις.

Θέλω να σημειώσω εισαγωγικά, κυρίες και κύριοι συνάδελφοι, ότι πριν από πενήντα δύο χρόνια, σαν σήμερα, 12 Οκτωβρίου ο κατακτητής έφευγε από την Αθήνα, η Αθήνα ελευθερωνόταν. Εκείνα τα χρόνια, το πνεύμα της αντίστασης έδινε το στίγμα στην Ευρώπη πως η Ελλάς κρατεί αξίες, αγαπά την ελευθερία, μάχεται για την ελευθερία και εν τέλει της αξίζει η ελευθερία.

Σήμερα, με την ευθύγραμμη, ενδοτική, συμμορφωτική στάση της Κυβερνήσεως προς τις επιταγές του Μάαστριχτ -ψιττακοί του Μάαστριχτ, λέει ένας διανοούμενος- προδίδει το πνεύμα της 12ης Οκτωβρίου 1944 και το προδίδει, διότι θα έλεγε κανείς ότι αυτό που χρειάζεται σήμερα η Χώρα δεν είναι η ευθυγράμμιση προς τις επιταγές του Μάαστριχτ, αλλά ένα νέο πνεύμα αντίστασης. Και όταν είπε η Νέα Δημοκρατία "εμείς που βάλαμε την Ελλάδα στην Ευρώπη, ζητούμε αναθεώρηση της Συμφωνίας Σύγκλισης" είδα και ντράπηκα με το πώς αντέδρασε στρεβλωτικά -διαστρεβλώνοντας τις θέσεις της Νέας Δημοκρατίας- ο Πρωθυπουργός και οι Υπουργοί του.

Μίλησαν για μονομερή αναθεώρηση της Συμφωνίας, η οποία δεν επιτρέπεται. Μα και ποιος μίλησε για μονομερή αναθεώρηση της Συμφωνίας; Μίλησε για αναθεώρηση, για αναγκαιότητα αναθεωρήσεως της Συμφωνίας Σύγκλισης έπειτα από σκληρές διαπραγματεύσεις, τις οποίες όχι μόνο δεν κάνει η Κυβέρνηση, αλλά και ούτε διανοείται ότι υπάρχει τέτοια οδός. Να ξαναδούμε τα κεφάλαια, τα δύο-τρία κεφάλαια, δηλαδή, της αγροτικής πολιτικής, των μικρομεσαίων και της κοινωνικής πολιτικής εν συνδυασμώ προς την ανεργία, τη μάστιγα αυτή της κοινωνίας μας, την απειλή για την ίδια την κοινωνική μας συνοχή.

Δεν εγείρει καμία πρόταση για να δούμε ξανά τους όρους, για να δούμε ότι δεν μπορεί παραδείγματος χάριν στο κεφάλαιο των αγροτών να υπάρξει αγροτική πολιτική, αγροτιά στην Ελλάδα, γεωργία και κτηνοτροφία, εάν ευθυγραμμισθούμε απολύτως προς τους όρους του Μάαστριχτ ή της Συμφωνίας Σύγκλισης.

Διότι στο πίσω όλων των ντιρεκτίβων και όλων των διατάξεων υπάρχει μία πραγματικότητα, μια λογική η οποία προκαλεί και λέει: "Ο αγροτικός πληθυσμός της Ελλάδας να γίνει, να συρρικνωθεί στο 14% μέσα σε πέντε χρόνια, με στόχο το 7%". Αν όμως κάτι τέτοιο συμβεί, με απόλυτη συμμόρφωση προς το Μάαστριχτ, εχάθη η ύπαιθρος χώρα της Ελλάδος. Εχάθη η Ελλάς. Διότι δε νοείται Ελλάς με έρημη χώρα, έρημη ύπαιθρος χώρα. Είναι εθνικής προτεραιότητος ζήτημα και όχι οικονομίστικο. Γι' αυτό εγείρεται η Νέα Δημοκρατία και λέει και όλοι το παραβλέπουν "να μην μειωθεί ο αγροτικός πληθυσμός κάτω από το 20%". Είναι ζήτημα ζωτικής, εθνικής σημασίας. Είναι υπαρξιακό θέμα.

Και αφού το αποκρυπτογραφούμε να το εννοήσουμε στην πολιτική εφαρμογή, κύριοι συνάδελφοι. Αυτό ως θέση, έρχεται σε ευθεία αντίθεση με όλες τις προβλέψεις και σχεδιάσεις της ΕΟΚ. Να το πνεύμα της αντίστασης για το οποίο μιλούμε. Και να θέσω ένα ερώτημα παρενθετικό: Μετά την κρίση του προβλήματος του αφθώδους στον 'Εβρο και μετά τις αποζημιώσεις αν κατεβλήθησαν κ.λπ. μπαίνει ένα ερώτημα. Πόσα 
οίμνια εξακολουθούν να υπάρχουν σήμερα, μετά την κρίση του αφθώδους, και πόσοι ποιμένες στην περιοχή; Διότι δεν ενδιαφέρουν τόσο οι αποζημιώσεις, όσο ενδιαφέρει να έχουμε συμμετοχή στην πρωτογενή παραγωγή, να μην έχουμε έρημη χώρα, να ζει εκεί ο 'Ελληνας κτηνοτρόφος μαζί με το ποίμνιό του και να έρχεται η Πολιτεία, να έρχεται η Κυβέρνηση να στηρίξει αυτήν τη γραμμή ή να την διεκδικήσει από την Ευρωπαϊκή 'Ενωση. Να σταθεί, ως οφείλει, δίπλα στον 'Ελληνα κτηνοτρόφο, στον 'Ελληνα αγρότη.

Στη συνέχεια έχουμε το κεφάλαιο των μικρομεσαίων, το οποίο έχει δύο ευανάγνωστες πτυχές, για τις οποίες δεν λέει τίποτα η Κυβέρνηση στις προγραμματικές δηλώσεις. Πρώτη πτυχή. Αυτή της ανεργίας-απασχόλησης. Είναι εξακριβωμένο στατιστικά, είναι πασίδηλο από πλευράς μετρήσεων ότι τα δύο επόμενα χρόνια -προσέξτε, κυρίες και κύριοι συνάδελφοι, θα έχουμε από τους γνωστούς λόγους, περιλαμβανομένων και των αντικειμενικών κριτηρίων, 100.000 μικρές επιχειρήσεις με λουκέτο. Σ' αυτό δεν πρέπει να πάρει θέση η Κυβέρνηση στις προγραμματικές δηλώσεις; Αντέχει το νέο κύμα της ανεργίας μόνο των αυταπασχολουμένων εκατό χιλιάδων που ορατά παραδίδουν τα κλειδιά στην Εφορία, λόγω των αντικειμενικών κριτηρίων, στην Κυβέρνηση η οποία συντάσσει και αναγιγνώσκει αοριστίες και γενικολογίες για τους μικρομεσαίους;

Πρώτη πτυχή, το κύμα της ανεργίας και δεύτερη η υφή της ελληνικής οικονομίας, έχει ως ακρογωνιαίο λίθο το κεφάλαιο που λέγεται μικρομεσαίες επιχειρήσεις, μικρομαγαζάτορες, συνεργεία. Και εδώ η λεγόμενη εναρμόνιση ή τυφλή συμμόρφωση ή ευθυγράμμιση προς τις επιταγές της ΕΟΚ θα σημάνει καταστροφή για την ελληνική οικονομία και για την ελληνική κοινωνία. Το πνεύμα της αντιστάσεως και σε οικονομικούς όρους πρέπει να εγερθεί και διατυπωθεί εδώ από αυτήν τη Βουλή, από αυτήν την Κυβέρνηση.

Οι γενικολογίες που συγκαλύπτουν το πρόβλημα απλά μεταθέτουν τις ευθύνες σε όσους ψηφίσουν αυτές τις γενικολογίες.

Και δεν είναι μόνο από την περιγραφή, από την ανάγνωση των προγραμματικών δηλώσεων η υπόθεση της οικονομίας εν κλονισμώ και κινδύνω -σας είπα τους δύο άξονες, τον αγροτικό τομέα και τον τομέα των μικρομεσαίων- αλλά είναι μία σειρά προκλήσεων, θεματικών προκλήσεων, που αναδεικνύουν το γεγονός ότι έχουμε να κάνουμε με μια ανυποψίαστη κυβέρνηση ή υποψιασμένη μεν ενδοτική δε, Κυβέρνηση και Πρωθυπουργό.

Πρέπει να σας πω ότι δε μιλάμε, αν θέλουμε να είμαστε ακριβολόγοι, για "διεθνοποίηση" της οικονομίας. Πρόκειται για αποεθνοποίηση της οικονομίας. Εθνικές οντότητες και οικονομικά είναι αδιανόητες για την εταιρειοκρατική αντίληψη που επικρατεί στον πλανήτη.

Συνεπώς, θα πρέπει μαζί με τη μονοσήμαντη διάσταση της ανταγωνιστικότητας να οργανώσουμε τις αντιστάσεις μας. Για το πώς θα υπάρξει π.χ. μία σχέση εγχώριας παραγωγής προς την εγχώρια κατανάλωση. Σημειώνω πως τα ισοζύγια πληρωμών των οικογενειακών προϋπολογισμών των τριάμισι εκατομμυρίων ανέργων έχουν πλήρως ανατραπεί υπέρ των εισαγομένων αγαθών στα τρόφιμα, στην ένδυση, στην υπόδηση. Τι παριστάνουμε επιτέλους; Στη δεκαετία του '80 το ΠΑ.ΣΟ.Κ. ταλάνισε με την πολιτική φιλολογία και πράξη τη ζωή μας όταν διακήρυττε την αυτοδύναμη οικονομική ανάπτυξη. 'Ηταν απόλυτη διατύπωση. Αλλά πρέπει να σας πω πως αυτή η απόλυτη διατύπωση σήμερα προσλαμβάνει μία οξύτερη επικαιρότητα και αξία. Αυτό που στη δεκαετία του '80 ήταν απλά μία επίκληση -πρόσκληση, πρόκληση, σήμερα είναι η αδήριτη αναγκαιότητα. Που σημαίνει πως πρέπει να συνταχθούμε προς τη γραμμή της αντίστασης και επαγρύπνησης για την εθνική μας επιβίωση και οικονομικά.

'Οταν λέω εθνική επιβίωση και οικονομικά, θέλω να συνεννοηθούμε στην γραμμή της ανταγωνιστικότητας μεν, αλλά ταυτόχρονα, της μη ανατροπής όπως έχει ήδη συμβεί της σχέσης εγχώριας παραγωγής προς εγχώρια κατανάλωση.

Καταλήγω με μία γενική παρατήρηση που αφορά τα εθνικά μας θέματα. Είπε ο Πρωθυπουργός, ότι εδώ πρέπει να διαμορφωθεί μία πατριωτική συνείδηση αντίστοιχη προς ότι έλεγε ο Σολωμός, δηλαδή "εθνικό είναι ό,τι είναι αληθές". Θυμίζω για την αξία και την αναλογία του λόγου ότι ο Σολωμός που είναι αληθινός και εθνικός ποιητής έλεγε κι άλλα πράγματα όπως π.χ. "άλλοι ωιμέ, στη συμφορά σου όπου εχαίροντο πολύ, σύρε να βρεις τα παιδιά σου, σύρε έλεγαν οι σκληροί". Αυτό σημαίνει με μορφή επιταγής ότι πρέπει να απευθυνθούμε όλος ο πολιτικός κόσμος στα παιδιά μας, σε μας τους ίδιους, δηλαδή στις αρετές μας. Και να προχωρήσουμε με αυτοπεποίθηση. Δηλαδή, δε θα καθηλώσουμε το Λαό ώστε να είναι με μόνη έγνοια το Μάαστριχτ και τους εκσυγχρονισμούς, οι οποίοι φτάνουν και στα όρια της ανοησίας, όπως π.χ. Ψυχάρης, Διοικητής του Αγίου 'Ορους.

(Χειροκροτήματα από την Πτέρυγα της Νέας Δημοκρατίας)

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θέλω να πω ότι σε αυτού του είδους του εκσυγχρονισμούς με προβληματίζει όχι η αξιοσύνη ή η νομιμότητα της πράξεως, αλλά με προβληματίζει ένα ερώτημα. Γιατί μας προκαλεί η Κυβέρνηση και ο κ. Σημίτης; 'Ολοι οι παρεπιδημούντες την Ιερουσαλήμ γνωρίζουν σημειολογικά, τι σημαίνει ο διορισμός του κ. Ψυχάρη ως Διοικητού του Αγίου 'Ορους. Και η Κυβέρνηση ενώ γνωρίζει ότι το γνωρίζουμε, μας προκαλεί. Γιατί; Γιατί θέλει να υποδηλώσει άραγε ότι "το Κράτος είμαι εγώ" (για το εξωθεσμικό κέντρο) ή "ό,τι θέλω εγώ"; Αυτά να τα σκεφθείτε εσείς της Πλειοψηφίας.

ΜΟΣΧΟΣ ΓΙΚΟΝΟΓΛΟΥ: Δηλαδή μας λέτε ότι κάνουμε εξόφληση γραμματίων; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γικόνογλου. Σεβαστείτε τον χρόνο των υπολοίπων ομιλητών, ορίστε κύριε Πολύδωρα.

ΒΥΡΩΝ ΠΟΛΥΔΩΡΑΣ: Σας λέω απλά, ότι το σήμα που σας στέλνει η Κυβέρνησή σας, που το στέλνει και σε όλο τον Ελληνικό Λαό είναι απαράδεκτο. Καταλήγω με το εξής: Ο Λαός έδωσε στους τριακόσιους μία εντολή διαχειρίσεως των τυχών του. Τις τύχες του Λαού και του 'Εθνους εμείς οφείλουμε να τις διαχειριστούμε τιμώντας το αξίωμά μας. Εάν το απαλλοτριώνουμε υπέρ της Κυβερνήσεως όταν είμαστε κυβερνητικοί Βουλευτές ή υπέρ της κομματικής κερδοσκοπίας όταν είμαστε Βουλευτές της Αντιπολιτεύσεως, τα παιδιά μας, θα μας καταριόνται και η ιστορία θα μα απορρίψει ως αναξίους.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω τους συναδέλφους να τηρούν το χρόνο, γιατί πρέπει να μιλήσουν όσο το δυνατόν περισσότεροι συνάδελφοι.

Ο Βουλευτής Καβάλας κ. Γεώργιος Καλαντζής με αίτησή του ζητά άδεια να του χορηγηθεί ολιγοήμερη άδεια απουσίας στο εξωτερικό.

Εγκρίνει το Σώμα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.

Ο κ. Δημήτριος Κωστόπουλος του Κ.Κ.Ε. έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριοι Βουλευτές, ο κ. Πολύδωρας θα μπορούσε να βάλει ακόμα μία φράση στην ομιλία του όταν αναφερόταν στο Μάαστριχτ, να πει δηλαδή ότι ο Λαός πρέπει να αποφασίσει για τη Συνθήκη με δημοψήφισμα.

ΣΤΥΛΙΑΝΟΣ -ΑΓΓΕΛΟΣ ΠΑΠΑΘΕΜΕΛΗΣ: 'Ομως μετά θα ανήκε στο Κ.Κ.Ε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ο κύριος Πρωθυπουργός με τις προγραμματικές δηλώσεις σκιαγράφησε το μετά, το μετά των προεκλογικών λόγων, το μετά των ψεύτικων ελπίδων για πολλούς, το μετά της σκληρής πραγματικότητα που θα βιώσουν οι εργαζόμενοι και η μεγάλη πλειοψηφία του Λαού αν δεν πάρουν τα μέτρα τους.

Οι προγραμματικές δηλώσεις με αρκετή σαφήνεια αποκάλυψαν πρώτο ότι η Κυβέρνηση θα αυξήσει την ταχύτητα του οδοστρωτήρα της Συνθήκης του Μάαστριχτ και της Λευκής Βίβλου σε μία στιγμή μάλιστα που γίνονται οι διαπραγματεύσεις για την αναθεώρηση της Συνθήκης.

Δεύτερο, ότι η Κυβέρνηση εκδηλώνει με υπερβολικά χρωματισμένο τρόπο την εμπιστοσύνη της στους ισχυρούς εταίρους όταν αυτοί αποδεδειγμένα μας έχουν σκάψει το λάκκο.

Τρίτο, ότι η λεγόμενη ανάκαμψη και ανάπτυξη περνάνε πάνω από τα θεμελιακά δικαιώματα των εργαζομένων, περνάνε μέσα από την πιστή εφαρμογή των επιλογών του πολυεθνικού κεφαλαίου της Ευρώπης το οποίο επιχειρεί να πάρει ρεβάνς.

Δεν είναι μοιραίο να δυσκολεύεται η πλειοψηφία του Λαού. Δεν είναι μοιραίο να υπάρχει επί δέκα και πάνω συνεχόμενα χρόνια η σκληρή λιτότητα η οποία στην πράξη συνοδεύεται με το ξεφτισμένο επιχείρημα "κάντε υπομονή, θα έρθουν καλύτερες μέρες". Στις κοινωνικές εξελίξεις τίποτε δεν είναι μοιραίο ούτε ευσταθεί η άποψη ότι τάχα είμαστε αναγκασμένοι να κινηθούμε στα πλαίσια της Συνθήκης του Μάαστριχτ, στα πλαίσια των αποφάσεων της Ευρωπαϊκής 'Ενωσης. Λύσεις υπάρχουν, αρκεί να θέλει κανείς να τις επιλέξει. Τέτοιες λύσεις με μάξιμουμ ή μίνιμουμ στόχους κατ'επανάληψη έχει προτείνει το Κ.Κ.Ε. Ακόμα και την πρότασή μας για δημοψήφισμα, μια απλή δημοκρατική πρόταση δεν την έκανε δεκτή η Κυβέρνηση.

Ο διαβόητος κοινωνικός μισθός, δηλαδή οι συνολικές παροχές που συνιστούν το βιοτικό επίπεδο των εργαζομένων, στριμωγμένος αφόρητα στη λογική της μόδας περί ελεύθερης αγοράς αρχίζει να εκλείπει και στη θέση του να μπαίνει το "όποιος αντέξει". Με σαφήνεια μας έστειλε αυτό το μήνυμα ο Υπουργός Εσωτερικών και Δημόσιας Διοίκησης χθες.

Κοινωνικά, ασφαλιστικά και εργασιακά δικαιώματα είναι στο κρεβάτι του Μααστριχτικού Προκρούστη και της Λευκής Βίβλου. Ο κύριος Πρωθυπουργός είπε ότι θα γίνει ένας πολύχρονος διάλογος για το ασφαλιστικό και μετά θα αποφασιστούν μέτρα. Ο διάλογος, να μας επιτρέψετε να πούμε, είναι ναρκοθετημένος. Δεν μπορεί να δηλώνεις ότι θα εφαρμοστούν οι κατευθύνσεις του Διευθυντήριου των Βρυξελλών και από την άλλη να επικαλείσαι το διάλογο. Δεν μπορείς να μιλάς για βαθμιαία δημιουργία "κοινωνικού ιστού ασφάλειας" και την ίδια στιγμή να εξαγγέλεις μείωση των εργοδοτικών εισφορών ως κίνητρο τάχα για την πρόσληψη πτυχιούχων. Δεν είναι αντίφαση, είναι ανοιχτή πρόκληση προς το εργατικό κίνημα της Πατρίδας μας που για δεκαετίες έφτυσε αίμα, ώστε τα ταμεία αλληλεγγύης και ανθρωπιάς του περασμένου αιώνα να τα κάνει ασφαλιστικά ταμεία, τα οποία στην περίπτωση που επικρατήσει και εφαρμοστεί η λογική των προγραμματικών, η λογική των Υπουργών της Οικονομίας και των Εσωτερικών, θα τιναχτούν στον αέρα μέσα σε λίγα χρόνια και στη θέση τους θα έρθουν οι κερδοσκόποι, οι μιζαδόροι, οι αετονύχηδες της διαβόητης ιδιωτικής ασφάλισης. Αυτή είναι η λογική των μειωμένων εισφορών και επειδή δεν μπορούν να κάνουν μεγάλη δαγκωνιά σήμερα, κόβουν, με τη μέθοδο του σαλαμιού, την κοινωνική ασφάλιση. Οι εργαζόμενοι, θα πρέπει να πάρουν την υπόθεση της κοινωνικής ασφάλισης στα χέρια τους, γιατί είναι δική τους καταδική τους υπόθεση.

Το εισόδημα των εργατοϋπαλλήλων και γενικότερα των εργαζομένων και των συνταξιούχων, δέχεται διαχρονικά απανωτά πλήγματα. Η ψαλίδα ανάμεσα στο μισθό-σύνταξη και στις τιμές των αγαθών πρώτης ανάγκης συνεχώς μεγαλώνει. 'Οποιος γνωρίζει την αγορά, θα γνωρίζει και αυτή την αλήθεια. Η θέση των χαμηλοσυνταξιούχων, ή καλύτερα, της πλειοψηφίας των συνταξιούχων της Χώρας είναι χειρότερη. Κάθε συνταξιούχος έχασε κατά μέσο όρο από το 1960 μέχρι σήμερα πάνω από 100.000 δραχμές, η συνολική δε απώλεια για όλους τους συνταξιούχους στο ίδιο χρονικό διάστημα ήταν περίπου 400 δισ. δραχμές. Το επίδομα ανεργίας από 60% του μεροκάματου που ήταν το 1990 έπεσε σήμερα στο 49,5% και η συρρίκνωση, άμεση ή έμμεση, θα συνεχισθεί με την εφαρμογή του νόμου που ψηφίστηκε προεκλογικά και που ο κύριος Πρωθυπουργός στις προγραμματικές δηλώσεις θεώρησε αυτόν το νόμο σαν θετικό βήμα.

Ενώ υπάρχουν άνθρωποι που βρίσκονται καθημερινά αντιμέτωποι με την εξαθλίωση, που ζουν στα όρια και κάτω από τα όρια της φτώχειας, κάποιοι λίγοι, ελάχιστοι, θησαυρίζουν και με κυνικό τρόπο μας προκαλούν καθημερινά με τη ζωή τους, με τα καμώματά τους, με την αλαζονεία τους, με την απανθρωπιά τους. Είναι αυτοί που δίνουν καθημερινά την απάντηση στον κάθε άνθρωπο καλής θέλησης, ότι χρήματα υπάρχουν, μόνο που είναι μοιρασμένα στη βάση της λεόντειας συμφωνίας, κύριε Υπουργέ των Εσωτερικών, όχι στη λεόντεια συμφωνία που επικαλεστήκατε χθες εσείς ότι τάχα οι συνδικαλιστικές οργανώσεις του δημόσιου τομέα, οι εργαζόμενοι του δημόσιου τομέα έχουν πιάσει από τον λαιμό την Κυβέρνηση και την εργοδοτική πλευρά που ανήκει στην Κυβέρνηση.

Σαν παρένθεση τώρα -επειδή γίνεται πολύς λόγος για το μισθολόγιο- λέω ότι δεν είμαστε αντίθετοι με το ενιαίο μισθολόγιο, μόνο που η λογική, όπως κατατίθεται από αυτό το Βήμα από τους αρμόδιους παράγοντες της Κυβέρνησης, είναι λογική ενιαίου μισθολογίου προς τα κάτω, στραγγαλιστική λαβίδα στο μισθολόγιο των δημοσίων υπαλλήλων. Αυτή είναι η λογική τους.

Πρόσφατα αποκαλύφθηκε ότι μία εταιρεία πετρελαιοειδών οφείλει στο ελληνικό Δημόσιο εκατοντάδες δισ. δραχμές. Και είναι μόνο μία. Πόσα είναι αυτά που χρωστάνε και δεν τα δίνουν όλες μαζί; Γιατί δεν τα δίνουν; Τι κάνει η Κυβέρνηση και η κάθε Κυβέρνηση, μια και δεν είναι σημερινό το πρόβλημα; Και όμως, ο κάθε μισθωτός, ο κάθε συνταξιούχος, δίνει μέχρι και την τελευταία δεκάρα από το φόρο που του αναλογεί στο Κράτος μέσω του φόρου μισθωτών υπηρεσιών. Και το καταπληκτικό: Σύμφωνα με τα βιβλία που μας έδωσε πέρυσι ο Υπουργός Οικονομικών, οι μισθωτοί δηλώνουν ετήσιο εισόδημα 3.300.000 δραχμές και οι μεγαλέμποροι, οι βιομήχανοι, οι διάφοροι μεγαλοσχήμονες 3.200.000 δραχμές.

Γιατί υπάρχει ακόμα το απαράδεχτο, το αδιαφανές και σε τελική ανάλυση ληστρικό σύστημα προμηθειών του Δημοσίου; Οι όποιες προσπάθειες έγιναν στο πρόσφατο παρελθόν να συμμαζευτεί κάπως η κατάσταση ήταν αναποτελεσματικές και βάσιμα μπορούμε να ισχυριστούμε ότι ήταν στάχτη στα μάτια. Επίσης, κάνουμε λόγο για εκατοντάδες δισ. δραχμές. Πού θα πάει η κατάσταση με τις σκανδαλώδεις συμβάσεις που αφορούν τα μεγάλα έργα με τις γνωστές επεμβάσεις, όρα μετρό; Γιατί δεν ελέγχεται η κατάσταση σχετικά με τις υποτιμολογήσεις, υπερτιμολογήσεις -και πάλι κάνουμε λόγο για εκατοντάδες δισ.; Γιατί συνεχίζεται για χρόνια η ίδια απαράδεκτη κατάσταση σε ό,τι αφορά τα κονδύλια από τις εισφορές της Ευρωπαϊκής 'Ενωσης, τα οποία σε μεγάλο βαθμό λεηλατούν κάποιοι αετονύχηδες, σύμφωνα και με παλαιότερη δήλωση του γραμματέα της Κοινοβουλευτικής Ομάδας του ΠΑ.ΣΟ.Κ.; Γιατί επί δεκαετίες ολόκληρες είναι τελματωμένο το μεγάλο ζήτημα των πολεμικών επανορθώσεων και του κατοχικού δανείου που μας οφείλουν οι Γερμανοί -μιλάμε για ποσό που προσεγγίζει το μέγεθος ενός κρατικού προϋπολογισμού; Η κατάσταση, κατά τη γνώμη μας, μπορεί να αντιστραφεί, όμως μόνο με μία προϋπόθεση: ο εργαζόμενος να αλλάξει δρόμο, να αγωνιστεί για τα δικαιώματά του για ένα πραγματικά καλύτερο αύριο για αυτόν και για τη Χώρα. Η πρόταση του Κ.Κ.Ε. για δημιουργία μετώπου πάλης, δεν έχει σχέση με μία τακτική της στιγμής, αλλά είναι βασική προϋπόθεση για αντιστροφή της κατάστασης, για να είμαστε κυρίαρχοι στον Τόπο μας. Μόνο έτσι, με την πάλη του Λαού, μπορεί να έχει ουσιαστικό αντίκρισμα η φράση του κυρίου Πρωθυπουργού "θα πρέπει να πληρώσουν οι έχοντες". Με ευχές δεν πληρώνουν οι έχοντες.

Τελειώνω, κύριε Πρόεδρε...

ΠΡΟΕΔΡΕΥΩΝ (Παναγιώτης Σγουρίδης): Επειδή είσθε και στο Προεδρείο τώρα!

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Ναι, κύριε Πρόεδρε.

Ο κύριος Πρωθυπουργός μίλησε χθες για τη δημιουργία μιας σύγχρονης, ισχυρής Ελλάδας. Κανένας -υποθέτουμε- σε αυτήν την Αίθουσα δεν μπορεί να διαφωνήσει σε αυτό.

'Ομως Ελλάδα δεν είναι μόνο κάμποι και βουνά, νησιά και θάλασσες. Είναι πρώτα από όλα, πάνω από όλα οι άνθρωποι, οι 'Ελληνες, οι εργαζόμενοι. Και σκληρή Ελλάδα χωρίς αυτούς, ενάντια σε αυτούς, δεν νοείται, κατά την γνώμη του Κ.Κ.Ε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κωστόπουλο.

Ο κ. Δραγασάκης, Βουλευτής του Συνασπισμού, έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, τα θέματα είναι πολλά. Θα ήθελα να αφιερώσω το χρόνο μου σε αυτό που ενδεχομένως αποτελεί τον πυρήνα των προγραμματικών δηλώσεων, την κεντρική τους ιδέα. Διότι βεβαίως, μέσα στις ασάφειες και τις γενικότητες, υπάρχει ένας σαφής στόχος. Ο στόχος είναι η δραχμή να ενταχθεί στο κοινό νόμισμα, η Ελλάδα, δηλαδή, να βρεθεί στην πρώτη ταχύτητα, στο σκληρό πυρήνα των χωρών της Ευρωπαϊκής 'Ενωσης και όλα αυτά πριν από το 2000. Αν το πετύχουμε αυτό, πάμε στον παράδεισο εάν αποτύχουμε πάμε στην κόλαση. Εάν το πετύχουμε αυτό, θα ευημερήσουμε. Εάν αποτύχουμε, θα καταστραφούμε.

Ο στόχος αυτός μπορεί να ακούγεται ευχάριστος για όσους δεν γνωρίζουν τις λεπτομέρειες. Πρόκειται όμως για έναν στόχο ανέφικτο. Συνεπώς, είτε αποτελεί μία ουτοπία μη ρεαλιστική και άρα μία δημαγωγία είτε αποτελεί ένα άλλοθι για ένα νέο κύκλο σκληρής λιτότητας, μια νέα βάση νομιμοποίησης μιάς πολιτικής η οποία πια δεν έχει επιχειρήματα για να νομιμοποιηθεί στη συνείδηση του Λαού. Και οι δυο περιπτώσεις αποτελούν σχεδιασμούς ερήμην της κοινωνίας.

Η ελληνική Κυβέρνηση, κυρίες και κύριοι συνάδελφοι, είναι η μόνη -το υπογραμμίζω- κυβέρνηση σε όλη την Ευρώπη η οποία δείχνει να μην προβληματίζεται καν ούτε για τα κριτήρια ούτε για το χρονοδιάγραμμα του Μάαστριχτ. Μεταφέρει εδώ μία ειδυλλιακή εικόνα της Ευρώπης και της πορείας της, σύμφωνα με την οποία όλα βαίνουν καλώς όλα ακολουθούν την προδιαγεγραμμένη πορεία τους και όλα έχουν σαφή και προβλέψιμη έκβαση. Πρόκειται για μία πλαστή εικόνα.

Η πορεία του Μάαστριχτ, ο στόχος του κοινού νομίσματος, χωρίς πραγματική σύγκλιση, οδηγούν όλη την Ευρώπη σε μαζική ανεργία, σε διχασμό των ευρωπαϊκών κοινωνιών, σε νέες ιεραρχήσεις, ηγεμονίες και διαχωρισμούς στο εσωτερικό της Ευρώπης. Πρόκειται για μία πορεία που, αντί να ενώνει, διχάζει την Ευρώπη, την αποξενώνει από τους λαούς της. Οι εξελίξεις αυτές ήταν προβλέψιμες.

Συνιστώ να μελετηθούν έστω και τώρα οι εισηγήσεις των Βουλευτών του Συνασπισμού το 1992 αλλά ειδικά στους Βουλευτές του ΠΑ.ΣΟ.Κ. θα συνιστούσα να μελετηθεί και η ομιλία του Ανδρέα Παπανδρέου στην ειδική σύνοδο της Βουλής, τον Ιούλιο του 1994, όπου είχε εκτιμήσει ότι αυτή η πορεία οδηγεί και την Ευρώπη και την Ελλάδα σε ένα τέλμα. Αυτό το τέλμα ζούμε σήμερα.

Απέναντι σε αυτές τις εξελίξεις οι λαοί αντιδρούν. Το δείχνουν τα δημοψηφίσματα όπου έγιναν. Το δείχνουν οι κοινωνικοί αγώνες, το δείχνουν οι δημοσκοπήσεις σε ευρωπαϊκή κλίμακα.

Απέναντι σε αυτές τις εξελίξεις, έχουμε μία Κυβέρνηση αλλά και μία Αντιπολίτευση άβουλη και άφωνη, χωρίς στρατηγική για την Ευρώπη, χωρίς στρατηγική για την Ελλάδα μέσα στην Ευρώπη.

Η ενοποίηση της Ευρώπης μπορεί και πρέπει να ξαναγίνει ελπίδα των λαών. Αυτό θα συμβεί μόνο αν επανασυνδεθεί η ενοποίησή της με τις πολιτισμικές και δημοκρατικές παραδόσεις των λαών της ηπείρου μας, με τις διαχρονικές κοινωνικές αξίες της Αριστεράς -μόνο αν γίνει με τη θέληση των λαών της Ευρώπης και όχι ενάντια στη θέλησή τους- με σεβασμό και διεύρυνση των κοινωνικών δικαιωμάτων των Ευρωπαίων εργαζομένων και όχι ενάντια στο κοινωνικό κράτος, με διεύρυνση της απασχόλησης και όχι με αύξηση της ανεργίας, με σεβασμό των εθνικών πολιτισμικών παραδόσεων, της γλώσσας και της κουλτούρας του κάθε λαού και όχι μ'ένα αδυσώπητο πολιτισμικό ισοπεδωτισμό, με πραγματική σύγκλιση των οικονομιών και όχι με νέες περιφερειακές ανισότητες.

Κυρίες και κύριοι συνάδελφοι, το συμπέρασμα, το δικό μας τουλάχιστον, είναι ότι ο αγοραίος ευρωπαϊσμός των νεοφιλελεύθερων αξιών και πολιτικών δεν ενοποιεί, αλλά αποσυνθέτει την Ευρώπη. Μόνο ένας νέος κοινωνικός, οικολογικός -και επιτρέψτε μου να πω- αριστερός ευρωπαϊσμός μπορεί να ξανακάνει την Ευρώπη, ελπίδα των λαών, παράγοντα ειρήνης και προοδευτικών ανακατατάξεων στο σύγχρονο παγκοσμιοποιούμενο γίγνεσθαι του Πλανήτη μας.

Είναι γεγονός ότι, παρά την αντίθεσή μας σ'αυτό που συντελείται στην Ευρώπη, το κόστος της μη συμμετοχής μας σ'αυτό, όπως σωστά επεσήμανε ο Πρωθυπουργός κ. Σημίτης, είναι υπαρκτό. Ταυτόχρονα, όμως, έχουμε χρέος να επισημάνουμε ότι και η συμμετοχή της Ελλάδας στη νομισματική ενοποίηση, η συμμετοχή της δραχμής στο κοινό νόμισμα, χωρίς τις αναγκαίες, αντικειμενικές, οικονομικές και θεσμικές προϋποθέσεις εγκυμονεί σοβαρότατους κινδύνους αποδιάρθρωσης της οικονομίας και αποσύνθεσης της κοινωνίας.

Αυτούς τους κινδύνους τους είχε επισημάνει ο Πρωθυπουργός κ. Σημίτης με αρκετή σαφήνεια, πρέπει να πω, κατά του συζήτηση του Προγράμματος Σύγκλισης, που είχε υποβάλει τότε η Νέα Δημοκρατία -παραπέμπω, κυρίες και κύριοι συνάδελφοι, στα Πρακτικά της Βουλής 31.7.92-. Οι κίνδυνοι αυτοί υπάρχουν και σήμερα.

Μόνο μ'ένα μακροχρόνιο συνεκτικό πρόγραμμα δύο, αν όχι τριών, τετραετιών μπορούμε να σχεδιάσουμε τις ώριμες μεταρρυθμίσεις που χρειάζεται η κοινωνία μας. Μόνο έτσι μπορούν να γίνουν και να αποδώσουν οι σκληρές τομές, που πρέπει να γίνουν, για να προχωρήσουμε μπροστά.

Φυσικά ο πληθωρισμός, το έλλειμμα, το δημόσιο χρέος, πρέπει, ούτως ή άλλως, να μειωθούν, όχι υποχρεωτικά στα όρια που επιβάλει το Μάαστριχτ και σίγουρα όχι με το ίδιο μίγμα πολιτικής που ακολουθείται σήμερα, ακόμα πιο σίγουρα, όχι με το να κλείνουμε σε όλες τις πτώσεις τον "εκσυγχρονισμό" και την "ισχυρή Ελλάδα".

'Ο,τι δεν έκανε η Νέα Δημοκρατία το 1990, όταν γινόταν η διαπραγμάτευση, ό,τι δεν έκανε το ΠΑ.ΣΟ.Κ. το 1993, πρέπει να το κάνουμε σήμερα. Πρέπει να αναζητήσουμε τον ελληνικό δρόμο για τη συμμετοχή μας στην ευρωπαϊκή διαδικασία, αν θέλετε τον ελληνικό δρόμο για την παγκόσμια αγορά.

Αν η Γερμανία μπορεί να επιβιώνει χωρίς, δημόσιο έλλειμμα, πρέπει κάποιος να μας απαντήσει στην Ελλάδα πως θα γίνονται δημόσιες επενδύσεις, πως θα έχουμε Πρόγραμμα Δημοσίων Επενδύσεων με έλλειμμα κάτω του 3%.

Σε λίγο θα έχουμε ενδεχομένως περισσότερες εξελίξεις στην Ευρώπη, ανεξάρτητα, όμως, από το αν θα γίνει το κοινό νόμισμα, ανεξάρτητα από το αν θα μπούμε εμείς σ'αυτό ή όχι, θα ήθελα να ολοκληρώσω με ορισμένες προτάσεις:

Πρώτον, να δεσμευθεί η Kυβέρνηση ότι, όποια και αν είναι τα αποτελέσματα, της Διακυβερνητικής, αυτά θα τεθούν στη κρίση του Ελληνικού Λαού με δημοψήφισμα.

Δεύτερον, καλούμε τις ζωντανές δυνάμεις της ελληνικής κοινωνίας να οργανώσουμε από τώρα μέσα στη κοινωνία τις προϋποθέσεις για μια μεγάλη στροφή στην οικονομική πολιτική της Χώρας μας, να υψώσουμε κοινωνικά όρια στην ασυδοσία των αγορών, να οικοδομήσουμε ηθικά και πολιτικά όρια στην καλπάζουσα διαφθορά, να θέσουμε πολιτιστικούς φραγμούς στην κοινωνική αποσύνθεση και τον πολιτιστικό ισοπεδωτισμό.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, μέχρι να συνηθίσω το ρυθμό της Βουλής, που απαιτεί μεγαλύτερη ταχύτητα στην αγόρευση, θα ήθελα να έχω την άδειά σας για ένα ή δυο λεπτά.

ΠΡΟΕΔΡΕΥΩΝ (Παναγιώτης Σγουρίδης): Θα έχετε την άδειά μου, κύριε Δραγασάκη, λόγω της απειρίας την οποία έχετε επί του βήματος της Βουλής, αλλά πρέπει να σεβαστούμε τους συναδέλφους Βουλευτές.

ΙΩΑΝΝΗΣ ΔΡΑΓΑΣΑΚΗΣ:'Αλλη φορά θα έχω ταχύτερο ρυθμό, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μόνο να κάνετε όσο το δυνατόν πιο γρήγορα. 

ΙΩΑΝΝΗΣ ΔΡΑΓΑΣΑΚΗΣ: Μάλιστα.

Θα έλεγα, λοιπόν, ενόψει του προϋπολογισμού που θα έχουμε την ευκαιρία να συζητήσουμε πιο συγκεκριμένα τις επιμέρους πολιτικές, να ζητήσουμε από τη Κυβέρνηση, μαζί με τον προϋπολογισμό, να φέρει ένα σαφές, αναλυτικό χρονοδιάγραμμα για την πορεία του έργου της μηχανοργάνωσης του Υπουργείου Οικονομικών. Ζητούμε να τιμαριθμοποιηθούν τα φορολογικά κλιμάκια, ούτως ώστε να μην έχουμε νέα αφαίμαξη του εισοδήματος των μισθωτών. Ζητούμε να υπάρχουν ρυθμίσεις πέρα από το γενικό πρόβλημα της αγροτικής οικονομίας που έχει τεθεί, ειδικά για τα αγροτικά προϊόντα που σήμερα έχουν άμεση ανάγκη, όπως το βαμβάκι, το λάδι, τη σταφίδα, τον καπνό. Για τους ανέργους να υπάρξει ρύθμιση, ούτως ώστε όλα τα κίνητρα που δίνονται σε ιδιωτικές επιχειρήσεις, κύριοι Υπουργοί, όλες οι νέες συμβάσεις που υπογράφονται για μεγάλα έργα, όλες οι προγραμματικές συμφωνίες που θα υπογραφούν, ενδεχομένως, να έχουν ρήτρα και μελέτη απασχόλησης. Αν το κάνατε αυτό για το μετρό, δεν θα είχατε σήμερα τόσα προβλήματα.

Να ξέρουμε, δηλαδή, με τη σύμβαση ότι αυτός ο εργολάβος θα χρησιμοποιήσει τόσους εργάτες για τόσο διάστημα και αυτό θα βοηθήσει στην άμβλυνση της απασχόλησης.

Κυρίες και κύριοι συνάδελφοι, η ισχυρή Ελλάδα δεν μπορεί να είναι η Ελλάδα των ισχυρών. 'Αλλο το ένα, άλλο το άλλο. Ισχυρή Ελλάδα θα είναι η Ελλάδα των δυνάμεων της εργασίας, της δημιουργίας, η Ελλάδα της Δημοκρατίας και της προόδου.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Δραγασάκη. 

Ο κ. Κεδίκογλου ζήτησε με αίτησή του, την οποία υπογράφει ο κ. Μπένος, το λόγο επί του Κανονισμού. 

Ορίστε, κύριε Κεδίκογλου, πείτε μας σε τι συνίσταται η παραβίαση του Κανονισμού, σε ένα λεπτό.

ΒΑΣΙΛΗΣ ΚΕΔΙΚΟΓΛΟΥ: Η παραβίαση συνίσταται στο ότι από κανένα άρθρο του Κανονισμού δε δίνεται το δικαίωμα στον Πρόεδρο να υποβάλει και πρόταση ακόμα εις το Σώμα για περιορισμό του χρόνου ομιλίας, ιδιαίτερα στις προγραμματικές δηλώσεις. Επιτρέπεται ο περιορισμός του χρόνου μόνο σε σχέδια νόμων, ύστερα από γραπτή πρόταση του 1/15 των Βουλευτών, άρθρο 99.

Κύριε Πρόεδρε, τα Συντάγματα και οι Κανονισμοί κατοχυρώνουν τις μειοψηφίες, διαφορετικά θα μπορούσαμε με απόφαση της Πλειοψηφίας να καταργήσουμε ένα ατομικό δικαίωμα. Οι κανονισμοί κατοχυρώνουν τα δικαιώματα της Μειοψηφίας και των Βουλευτών και δεν μπορεί να παραβιάζονται ούτε με αποφάσεις της Βουλής. Αυτό να το καταλάβουμε.

Δε δέχομαι, λοιπόν, τη μείωση του χρόνου στα επτά λεπτά. Είναι πράξη εντελώς αντισυνταγματική και αντικανονιστική. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές, του Δημοκρατικού Κοινωνικού Κινήματος, έχει το λόγο.

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, προτού αρχίσω την ομιλία μου επί των προγραμματικών δηλώσεων, θα ήθελα να δώσω μια καθυστερημένη απάντηση στον κύριο Πρόεδρο της Βουλης, στον κ. Κακλαμάνη, όταν προχθές αντέλεξα στον περιορισμό του χρόνου ομιλίας των Βουλευτών.

Μου είπε ο κ. Κακλαμάνης ότι: "Κύριε Ιντζέ, δεν σας αφορά εσάς. Εσείς θα μιλήσετε δέκα λεπτά". Ακριβώς γι' αυτό αντέλεξα, διότι υπερασπίστηκα το χρόνο ομιλίας των Βουλευτών που είναι περιορισμένος.

Κυρίες και κύριοι συνάδελφοι, η προκήρυξη των εκλογών της 22ας Σεπτεμβρίου 1996, έγινε με την επίκληση του άρθρου 41 παρ.2 του Συντάγματος για την αντιμετώπιση εθνικού θέματος εξαιρετικής σημασίας. Στην επιστολή του προς τον Πρόεδρο της Δημοκρατίας ο κύριος Πρωθυπουργός δεν ανέφερε ποια είναι αυτά τα εθνικά θέματα, ούτε προεκλογικά ανέφερε ποια είναι αυτά τα εθνικά θέματα. Κυρίως, όμως, ούτε και προχθές στην ανάγνωση των προγραμματικών δηλώσεων δεν ανέφερε ποια είναι αυτά τα εθνικά θέματα, τα εξαιρετικά, που πρέπει να αντιμετωπιστούν με ιδιαίτερη εντολή.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )

'Εχουμε, δηλαδή, στην ουσία μια περιγραφή του Συντάγματος. Αυτό, όμως, είναι το λιγότερο. Διαπιστώνουμε μια προσπάθεια παραπλάνησης του Ελληνικού Λαού, διότι, τοιουτοτρόπως, του υφάρπασε μια εντολή ρύθμισης κάποιων θεμάτων, τα οποία όμως δεν ξέρουμε πώς θα ρυθμιστούν.

Οι προγραμματικές δηλώσεις χαρακτηρίζονται από ένα χτυπητό σημείο. Είναι γεμάτες αοριστολογίες, γενικολογίες και προπαντός γίνεται χρήση αμφίσημων και ουδέτερων όρων, οικονομικών και κοινωνικών.

Η τύχη της Πατρίδας μας έχει αφεθεί στην τυφλή πορεία της Ευρωπαϊκής 'Ενωσης. Ο Ευρωπαϊκός προσανατολισμός έχει αναχθεί σε ιδεολογία. Το ΔΗ.Κ.ΚΙ., εμείς, είμαστε υπέρ της Ευρωπαϊκής 'Ενωσης, μια και βρεθήκαμε μέσα στην Ευρωπαϊκή 'Ενωση. Τότε που ενταχθήκαμε, ήταν άλλες οι διεθνείς συνθήκες.

'Ολα τα προβλήματα η Κυβέρνηση τα έχει αναθέσει και θα λυθούν ως δια μαγείας, αν η πορεία της Ευρωπαϊκής 'Ενωσης οδεύσει ομαλά και αν και εμείς επιτύχουμε τους μακροοϊκονομικούς στόχους, που θέτει η Συνθήκη του Μάαστριχτ.

Αγνοεί, όμως, η Ελληνική Κυβέρνηση και όσα κόμματα είναι υπέρ της Ευρωπαϊκής 'Ενωσης και έχουν αναγάγει αυτή τη θέση τους σε ιδεολογία, ότι η Ελλάδα διαφέρει από τα υπόλοιπα δεκατέσσερα κράτη-μέλη της Ε.Ε. γιατί έχει μια ιδιαιτερότητα. Ποια είναι αυτή; Κανένα κράτος-μέλος της Ευρωπαϊκής 'Ενωσης δεν έχει προβλήματα προς επίλυση ή δε δέχεται απειλές από γειτονικά κράτη. Δε διακυβεύεται, δηλαδή, η κρατική του ύπαρξη. Η Ελλάδα, βάσει αυτής της ιδιαιτερότητάς της, κάποια στιγμή θα κληθεί να επιλέξει αν, εν ονόματι της Ευρωπαϊκής 'Ενωσης, θα παραιτηθεί δικαιωμάτων κρατικής ύπαρξης ή αν θα επιλέξει τον ακρωτηριασμό της εθνικής της ακεραιότητας.

Λυπάμαι, αλλά όποτε η Ελλάδα βρέθηκε σε μια τέτοια κρίσιμη στιγμή, οι εταίροι μας, όχι μόνο δεν έδειξαν αλληλεγγύη, αλλά εγώ μπορώ να πω ευθαρσώς, ότι ήταν ενάντια των συμφερόντων της Ελλάδας και ήσαν συνήγοροι ή πονηροί ουδέτεροι της διεκδικούσας χώρας, της Τουρκίας.

Συνεπώς, το πρώτο καθήκον της Κυβέρνησης στη Διακυβερνητική θα είναι, μέχρις ότου επιτευχθεί η κοινή εξωτερική και αμυντική πολιτική, να μην παραιτηθεί του δικαιώματος της αρνησικυρίας σε κάθε ζήτημα, που αφορά τα κυριαρχικά μας δικαιώματα και την κρατική μας ύπαρξη.

Είπα παραπάνω, οι προγραμματικές δηλώσεις ήταν μία έκθεση ιδεών με αοριστολογίες, γενικολογίες και με χρήση ουδετέρων όρων, οικονομικών και κοινωνικών ή αμφίσημων.

Ο κ. Σημίτης -άλλωστε είναι η σημαία του- από τότε που έγινε Πρωθυπουργός, επαγγέλλεται τον εκσυγχρονισμό.

Κύριοι συνάδελφοι, τι θα πει εκσυγχρονισμός; Η λέξη "εκσυγχρονισμός", όπως και η λέξη "ανάπτυξη" είναι ουδέτερες έννοιες. Χρειάζονται έναν επιθετικό προσδιορισμό, για να δούμε αν αυτός ο εκσυγχρονισμός είναι υπέρ του Λαού, υπέρ των λαϊκών συμφερόντων, όπως και η ανάπτυξη, αν γίνεται υπέρ του Λαού και υπέρ των λαϊκών συμφερόντων. Και για να κατοχυρωθεί αυτός ο επιθετικός προσδιορισμός, χρειάζονται θεσμοί λαϊκής συμμετοχής, που είναι η εγγύηση αυτού του προσδιορισμού. 

Παραδείγματα: Η Θάτσερ στη δεκαετία του '80 έκανε εκσυγχρονισμό και ο Ρέηγκαν έκανε εκσυγχρονισμό, αλλά ταυτόχρονα οδήγησαν και οι δύο αυτοί πρακτικοί του θεωρητικού Φρίντμαν, του δασκάλου του νεοφιλελευθερισμού, στην κοινωνία των δύο τρίτων.

Εκσυγχρονισμός διοικητικός. Παραδείγματα: Σοβιετική 'Ενωση, ιδίως στον τομέα της αστυνόμευσης, πλήρης εκσυγχρονισμός. Περνούσε και τα όρια της Οργουελικής τελειότητας στην αστυνόμευση. 'Ηταν, όμως, ένας εκσυγχρονισμός αυταρχικός. Αλλά και ο Πινοσέτ στη Χιλή είχε έναν εκσυγχρονισμό αστυνόμευσης, αλλά ήταν αυταρχικός. 

Θέλουμε, λοιπόν, κύριε Σημίτη, να προσδιορίσετε τι είδους εκσυγχρονισμό και τι είδους ανάπτυξη επαγγέλλεσθε. 

Θα ήθελα να θίξω μερικά θέματα ακόμα: Την ανεργία. Τίποτε δεν αναφέρει ο κ. Σημίτης. Θα δημιουργήσει -λέει- εκατόν ογδόντα χιλιάδες θέσεις εργασίας. Εγώ ερωτώ: 'Οταν, κύριε Σημίτη, στη Συνθήκη του Μάαστριχτ προβλέπεται έως το 2000 ο αγροτικός πληθυσμός στην Ελλάδα από 27% να μειωθεί στο 9%, για να φθάσουμε στα ευρωπαϊκά όρια, αυτό το 19%, -αν δεν κάνω λάθος- πού θα πάει; Δεν είναι υποψήφιοι άνεργοι; Και εάν -που δεν το βλέπω- δημιουργηθούν εκατόν ογδόντα χιλιάδες θέσεις εργασίας, θα προστεθούν άλλες πεντακόσιες χιλιάδες θέσεις εργασίας μόνο απ' αυτήν την αιτία. Ποια είναι, λοιπόν, η πολιτική που προτείνει ο κ. Σημίτης; Αλλά και οι μικρομεσαίοι θα έχουν την ίδια τύχη, έστω και εάν τους μικρομεσαίους τους κατατάσσουμε σε κατηγορίες με ευρωπαϊκά κριτήρια.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θα σταματήσω εδώ, διότι δεν έχω χρόνο και θέλω να κάνω μία επισήμανση...

ΠΡΟΕΔΡΟΣ (Απόστολος Κακλαμάνης): 'Εχετε ένα λεπτό ακόμη.

ΑΝΑΣΤΑΣΙΟΣ INTZEΣ: Ναι, κύριε Πρόεδρε, ευχαριστώ.

Θέλω να κάνω μία επισήμανση. Στο σοσιαλιστικό ΠΑ.ΣΟ.Κ. επικρατεί μία επιδημία ιδιωτικοποίησης, τόσο που δεν κρατάνε και τα προσχήματα.

'Εγινε ήδη λόγος και σήμερα και χθες για τον απαράδεκτο διορισμό του κ. Ψυχάρη ως Διοικητού στο 'Αγιο 'Ορος. Αυτό είναι το λιγότερο. Εμένα δεν με ενδιαφέρει τι είναι ο κ. Ψυχάρης. Με ενδιαφέρει τι εκπροσωπεί. Και ο κ. Ψυχάρης εκπροσωπεί το 'Ιδρυμα Λαμπράκη, στο οποίο προφανώς το ΠΑ.ΣΟ.Κ. αναθέτει την άσκηση πολιτισμικής πολιτικής. Και εδώ είναι το μεγάλο ερώτημα: Τι είναι αυτές οι επιλογές; Μήπως είναι εξόφληση γραμματίων;

Κυρίες και κύριοι συνάδελφοι, για όλους αυτούς τους λόγους θα καταψηφίσουμε τις προγραμματικές δηλώσεις της Κυβέρνησης του κ. Σημίτη.

(Χειροκροτήματα από την Πτέρυγα του ΔΗ.Κ.ΚΙ.)

ΠΡΟΕΔΡΟΣ (Απόστολος Κακλαμάνης): Ο κ. Υπουργός Υγείας και Πρόνοιας, κ. Κώστας Γείτονας έχει το λόγο.

Κύριε Υπουργέ, επιτρέψτε μου,πριν πάρετε το λόγο. Θα ήθελα να αναφερθώ στο θέμα της εφαρμογής του Κανονισμού, που ετέθη κατά την απουσία μου, σε ότι αφορά τη χθεσινή απόφαση του Σώματος να περιοριστεί ο χρόνος των Βουλευτών που πρόκειται να μιλήσουν από δέκα σε επτά λεπτά, κατόπιν της διαβεβαιώσεως που εδόθη και από τον κύριο Πρωθυπουργό, ότι οι Υπουργοί δε θα κάνουν χρήση του χρόνου των τριάντα λεπτών που δικαιούνται από τον Κανονισμό.

Πρέπει να πω στο Σώμα, ότι με ομόφωνη απόφαση ελήφθη αυτή η απόφαση, με ομόφωνη απόφαση του Σώματος περιορίστηκε ο χρόνος, με εφαρμογή...

ΒΑΣΙΛΗΣ ΚΕΔΙΚΟΓΛΟΥ: 'Εγραψε κατά πλειοψηφία. Δεν έχετε δικαίωμα να κάνετε τέτοια πρόταση. 

ΠΡΟΕΔΡΟΣ(Απόστολος Κακλαμάνης): Μη διακόπτετε κύριε συνάδελφε.

ΒΑΣΙΛΗΣ ΚΕΔΙΚΟΓΛΟΥ: 'Οταν λέτε ομόφωνα;

ΠΡΟΕΔΡΟΣ(Απόστολος Κακλαμάνης): Παρακαλώ να μη διακόπτετε. 'Αρχισε μια νέα Περίοδος της Βουλής και ορισμένες κακές συνήθειες της προηγουμένης Περιόδου ή προηγουμένων Περιόδων δεν πρόκειται να συνεχιστούν. 

ΒΑΣΙΛΗΣ ΚΕΔΙΚΟΓΛΟΥ: Μακάρι.

ΠΡΟΕΔΡΟΣ(Απόστολος Κακλαμάνης): Αυτό προς γνώση και συμμόρφωση όλων μας και πρώτου εμού.

Ελήφθη λοιπόν μια ομόφωνη απόφαση ...

ΒΑΣΙΛΗΣ ΚΕΔΙΚΟΓΛΟΥ:'Οχι ομόφωνη.

ΠΡΟΕΔΡΟΣ(Απόστολος Κακλαμάνης): Στην Αίθουσα αυτή μιλάμε όλοι. Δεν βρίσκω ότι υπάρχει πρόκληση για γέλωτες κύριοι συνάδελφοι. Ο κύριος συνάδελφος παραβιάζει τον Κανονισμό. Αυτός είναι λόγος ευθυμίας; Δε νομίζω. Απευθύνομαι σε δυο συναδέλφους που γελούν με τις διακοπές του κ. Κεδίκογλου.

Νομίζω, κύριε συνάδελφε, ότι δεν έχετε δικαίωμα να διακόπετε κανέναν μέσα σ' αυτήν την Αίθουσα και παρακαλώ να μη το κάνετε στο μέλλον, γιατί θα είμαι αναγκασμένος να εφαρμόσω άλλες διατάξεις του Κανονισμού.

Ελήφθη, λοιπόν, ομόφωνη απόφαση του Σώματος. Ο κ. Ιντζές μόνος ηγέρθη και του εδόθη η διευκρίνιση ότι δεν αφορούσε αυτούς που θα έπαιρναν το λόγο χθες το βράδυ αλλά αυτούς που θα μιλούσαν σήμερα. Μάλιστα, επειδή, παρά την πρόβλεψη που είχαμε, ο κ. Ιντζές δεν πήρε το λόγο χθες το βράδυ, γι' αυτό του επετράπη σήμερα -με την ελαστική εφαρμογή αυτής της αποφάσεως και με τη διάθεση του Προεδρείου να λύνει και όχι να δημιουργεί προβλήματα- να μιλήσει δέκα λεπτά. Θα ήθελα να κάνω αυτήν την έκκληση σε όλους, κυρίες και κύριοι συνάδελφοι. Είμεθα τριακόσιοι εκπρόσωποι του Ελληνικού Λαού εδώ και μπορούμε πράγματι, ανά πάσα στιγμή -είναι εύκολο σε όλους μας- να ζητούμε το λόγο, είτε επί προσωπικού είτε για τον Κανονισμό και να σπαταλούμε πολύτιμο χρόνο, δίδοντας μια αρνητική εικόνα στον Ελληνικό Λαό για το Κοινοβούλιο.

Φοβούμαι ότι ένας εκ των λόγων -και αυτό μπορεί να σημαίνει αδικία σε βάρος των συγκεκριμένων συναδέλφων- που εκατόν έντεκα συνάδελφοι της προηγούμενης Βουλής δε βρίσκονται σ' αυτά τα έδρανα είναι η γενική αντίληψη που εκράτησε στον Ελληνικό Λαό. Γι' αυτό λέω ότι ίσως να αδικήθηκαν συνάδελφοι που πλήρωσαν μια γενική εικόνα που ορισμένοι εδώ στην Αίθουσα έδωσαν εις βάρος του συνόλου, ώστε να δημιουργηθεί αυτή η αρνητική εικόνα στον Ελληνικό Λαό για το Κοινοβούλιο.

Ως Πρόεδρος, έχοντας πρώτος την ευθύνη ώστε η εικόνα που σχηματίζει ο Λαός για το Κοινοβούλιο να είναι αυτή που ανταποκρίνεται στα πράγματα, σας δηλώνω ότι, σεβόμενος απολύτως το Σύνταγμα και τον Κανονισμό, ενώ θα συνεχίσω να είμαι φιλικότατος και συναδελφικότατος προς όλους, δεν πρόκειται να ανεχθώ σ' αυτήν την Περίοδο φαινόμενα της προηγουμένης. Τελεία και παύλα. 

Ορίστε, κύριε Υπουργέ, έχετε το λόγο.

ΚΩΣΤΑΣ ΓΕΙΤΟΝΑΣ(Υπ. Υγείας και Πρόνοιας): Ευχαριστώ, κύριε Πρόεδρε.

Κυρίες και κύριοι συνάδελφοι, οι σύγχρονες ευνομούμενες δημοκρατικές πολιτείες χαρακτηρίζονται σε μεγάλο βαθμό από το κοινωνικό τους πρόσωπο. Αυτό το πρόσωπο, κατά τη γνώμη μου, είναι που εκφράζει στην ουσία και τις αρχές της αλληλεγγύης και της δικαιοσύνης, αποτυπώνει στην πράξη το επίπεδο ευημερίας και πολιτισμού και συντηρεί και ενδυναμώνει, θα έλεγα, τους δεσμούς της κοινωνικής συνοχής.

Επιτρέψτε μου να πω, ότι η Υγεία και η Πρόνοια αποτελούν τους οφθαλμούς αυτού του προσώπου. Στην εποχή μας χρειαζόμαστε περισσότερο από ποτέ ισχυρό κοινωνικό κράτος, ικανό να ανταποκρίνεται σε αυξημένες ανάγκες των μελών της κοινωνίας μας, του κάθε ανθρώπου, αλλά και όλων συλλογικά και ιδιαίτερα των ευπαθών κοινωνικών ομάδων. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Εμάς δεν μας διαφεύγει -αναφέρθηκε και από τον κύριο Πρωθυπουργό- ότι η πρόσφατη λαϊκή ετυμηγορία εμπεριέχει σαφή την εντολή προς την Κυβέρνηση, για την ενίσχυση και ανάδειξη του κοινωνικού προσώπου του Κράτους.

Η κα Παπαρήγα χθες το είδε μαύρο. Δε θέλω να πω ότι είναι θέμα όρασης, είναι σίγουρα θέμα μνήμης. Γιατί κράτος-πρόνοιας, στην Ελλάδα, το ΠΑ.ΣΟ.Κ. εγκατέστησε και γι' αυτό ο Ελληνικός Λαός πάλι μας εμπιστεύτηκε σε μια δύσκολη περίοδο για να αντιμετωπίσουμε τα σχετικά προβλήματα.

Με την ευκαιρία θέλω να πω και κάτι άλλο. Ο κ. 'Εβερτ χθες και σε συγχορδία και άλλοι Αρχηγοί των Κομμάτων, έβγαλαν προαναγγελία κοινωνικής θυέλλης. Δεν ξέρω αν είναι εκτίμησή τους -λανθασμένη σίγουρα-ή αν είναι ευσεβείς πόθοι ή αν είναι ακόμα προειδοποίηση για τη στάση τους. 'Ο,τι και να είναι, κάνουν λάθος. Η εμπιστοσύνη του Λαού προς το ΠΑ.ΣΟ.Κ. είναι και εμπιστοσύνη για την πολιτική σταθερότητα και την κοινωνική γαλήνη που μπορούμε σίγουρα να εξασφαλίσουμε.

Κυρίες και κύριοι συνάδελφοι, είμαστε υποχρεωμένοι να αντιμετωπίσουμε με ευαισθησία και αποτελεσματικότητα τις πιέσεις που δέχονται τα κοινωνικά στρώματα στη συγκεκριμένη παγκόσμια οικονομική συγκυρία, κυρίως από αρνητικές επιδράσεις και της αναδιοργάνωσης της παραγωγής, αλλά και των κοινωνικών σχέσεων. Πιέσεις που εκδηλώνονται καθημερινά με την αγωνία για την υγεία, για την ανεργία, για την κοινωνική πρόνοια και προστασία. Είναι η αγωνία και ο πόνος του ασθενούς, είναι οι δυσκολίες του ηλικιωμένου, είναι οι ιδιαιτερότητες του ατόμου με ειδικές ανάγκες, είναι, αν θέλετε, της νέας οικογένειας τα προβλήματα.

Σ' αυτήν την τετραετία επιδιώκουμε ένα σύγχρονο αποτελεσματικό ιστό κοινωνικής ασφάλειας. Για την Κυβέρνησή μας, όπως είπε και ο κύριος Πρωθυπουργός, είναι ουσιαστικό στοιχείο η κοινωνική πολιτική της οικονομικής πολιτικής. Με άλλα λόγια,δηλαδή, είναι και παράμετρος για μας επιτυχίας της. 

Η οικοδόμηση, όμως, και εδώ θα πρέπει να πούμε τα πράγματα με το όνομά τους, ενός κοινωνικού κράτους, δεν μπορεί να γίνει χωρίς συγκεκριμένα κριτήρια για την αξιοποίηση των πόρων. Αυτό είναι ένα κρίσιμο ζήτημα. Πρέπει να είναι σαφές ότι η οικονομική διάσταση, παραδείγματος χάριν στον τομέα της Υγείας, δεν αφορά μόνο την αύξηση των πόρων, αλλά και την ορθολογική και ποιοτική αναδιάρθρωση των δαπανών, ώστε να αποδίδουν καλύτερα οι διατιθέμενοι πόροι. Και εδώ τα περιθώρια είναι μεγάλα. 

Κυρίες και κύριοι συνάδελφοι, θα προχωρήσω στην ομιλία μου για τις συγκεκριμένες πολιτικές, το πρόγραμμα και τα μέτρα στον τομέα Υγείας και Πρόνοιας. Επιτρέψτε μου, όμως, μία σύντομη αναφορά στις σχετικές εξελίξεις και στην Ευρώπη, αλλά πάντα και σε σύγκριση με τη διαδρομή, την εικόνα και την προοπτική στη Χώρα μας.

Το κοινωνικό κράτος, το κράτος πρόνοιας, αναμφισβήτητα αποτελεί το σημαντικότερο ίσως μεταπολεμικό επίτευγμα στην Ευρώπη και τη μεγάλη κατάκτηση των λαών της. Μετά, όμως, από τις μεγάλες αλλαγές και εξελίξεις αντιμετωπίζει ίσως τις μεγαλύτερες προκλήσεις στην ιστορία του. Σήμερα, παραδείγματος χάριν, η Ευρώπη ζει ένα πρωτόγνωρο πυρετό μεταρρυθμιστικών παρεμβάσεων στα συστήματα υγείας. Γενικά τα συστήματα κοινωνικής προστασίας δέχονται πιέσεις από την προσπάθεια ασφαλώς της δημοσιονομικής εξυγίανσης, αλλά και από τις άλλες αρνητικές επιδράσεις, όπως είναι οι δημογραφικές εξελίξεις.

Ιδιαίτερα θέλω να πω και να γίνει σαφές, ότι τα συστήματα υγείας πιέζονται ακόμη περισσότερο, δεδομένων και των αυξημένων απαιτήσεων σε υπηρεσίες υγείας που δημιουργούνται από τις δημογραφικές εξελίξεις, το νέο επιδημιολογικό πρότυπο, αλλά και την εισβολή της πανάκριβης βιοϊατρικής τεχνολογίας.

Στην Ελλάδα μέχρι το 1974 το κράτος πρόνοιας ήταν υποτυπώδες ή ανύπαρκτο. Είναι αλήθεια, με το ΠΑ.ΣΟ.Κ. θεμελιώθηκε κράτος πρόνοιας και στήθηκε για πρώτη φορά το Eθνικό Σύστημα Υγείας. Τα επιτεύγματα είναι γνωστά και δεν αμφισβητούνται από κανέναν πλέον: Το σημαντικό έργο που έχει γίνει στον τομέα, είτε στην πρωτοβάθμια περίθαλψη με τα εκατόν ενενήντα Κέντρα Υγείας είτε τα πανεπιστημιακά νοσοκομεία και τα νομαρχιακά νοσοκομεία. Την αύξηση της απασχόλησης των υπηρετούντων στο Εθνικό Σύστημα Υγείας που έφθασε στο 60%. Τη θεμελίωση του εθνικού δικτύου επείγουσας φροντίδας, το θεσμό στην πρόνοια, των κέντρων ανοικτής προστασίας ηλικιωμένων (ΚΑΠΗ) κ.λπ..

Το Εθνικό Σύστημα Υγείας στην Ελλάδα στη φάση οικοδόμησης και ανάπτυξής του δέχεται έντονες τις πιέσεις από τις εξελίξεις. Στην τετραετία '90-'93 δέχτηκε και ισχυρά πλήγματα από μια συγκεκριμένη πολιτική, της Ν.Δ. δεν είναι όμως αυτό το θέμα. Για την ανάπτυξη όμως και την ολοκλήρωσή του, την αποτελεσματική λειτουργία, είναι ανάγκη να πάρουμε όλα εκείνα τα αναγκαία μέτρα και να συνδυάσουμε πολιτικές και δράσεις με κοινωνική ευαισθησία, αλλά και τόλμη και αποφασιστικότητα.

Και έρχομαι τώρα στις επιμέρους πολιτικές. Στον τομέα της Πρόνοιας, επιδιώκουμε στην τετραετία την ενίσχυση του επιτελικού ρόλου του Υπουργείου και τη διεύρυνση στην εφαρμογή των δράσεων για την πρόνοια της συνεργασίας με την Τοπική και Νομαρχιακή Αυτοδιοίκηση, αλλά και την κινητοποίηση και αξιοποίηση -και δεν πρέπει να το αγνοήσουμε αυτό στις ημέρες μας- των μεγάλων δυνατότητων και πρωτοβουλιών των τοπικών κοινωνιών. 

Σε αυτά τα πλαίσια προωθούμε τον εκσυγχρονισμό και την αναδιοργάνωση των προνοιακών ιδρυμάτων, ώστε να ανταποκρίνονται στις σημερινές και στις αυριανές απαιτήσεις. Την ίδρυση εθνικού συμβουλίου δημογραφικής πολιτικής και ανάπτυξης συγκεκριμένων πολιτικών για την οικογένεια. Και αναφέρομαι και σε συμβουλευτικούς σταθμούς, στο κέντρο περί γενετικής φροντίδος για μητέρα και παιδί, σε άλλα ωράρια και απογευματινά και βραδινά και επέκταση των βρεφονηπιακών σταθμών. Δε θα πρέπει να ξεχάσουμε ποτέ ότι οι συνδυασμένες δράσεις που αντιμετωπίζουν καθημερινά προβλήματα της οικογένειας είναι και το κλειδί για το δημογραφικό.

Γιατί επιδοματική πολιτική θα υπάρξει συνέχεια και η ιεράρχηση των αναγκών. Αναβάθμιση των επιδομάτων, ώστε να παρέχεται επαρκής στήριξη όσων και για όσο έχουν ανάγκη.

Προωθούμε επίσης αυτό που έχει ξεκινήσει την κάρτα αναπηρίας. Επίσης, στα πλαίσια του Κοινοτικού Πλαισίου Στήριξης προωθείται ένα δίκτυο κέντρων κοινωνικής υποστήριξης για άτομα με ειδικές ανάγκες. Μιλάμε για τριάντα έξι κέντρα σε τριάντα έξι νομούς. Εκεί που υπάρχει ένα καινοτομικό πρόγραμμα είναι το πρόγραμμα βοήθειας ηλικιωμένων στο σπίτι, καθώς και επέκταση του θεσμού της αναδόχου οικογένειας για ηλικιωμένους και άλλες κατηγορίες. Θέλουμε η κερδισμένη δεκαετία στη ζωή να μην είναι ζωή σε νοσοκομεία ή σε οίκους ευγηρίας. Γι' αυτό και το πρόγραμμα επεμβαίνει στη φροντίδα στην περίθαλψη, στην ποιότητα ζωής και στην αξιοπρέπεια των ηλικιωμένων. Αντίστοιχα προγράμματα υπάρχουν και για άλλες ευπαθείς ομάδες.

Για την Υγεία. Στο χώρο της Υγείας, η κυβερνητική πολιτική ενιαία, με φορέα το Υπουργείο Υγείας και Πρόνοιας, στοχεύει στην προστασία και την προαγωγή Υγείας με έμφαση στις υπηρεσίες αγωγής και πρόληψης, την αναβάθμιση των υπηρεσιών δημόσιας Υγείας και τον εκσυγχρονισμό και ανάπτυξη του Ε.Σ.Υ.

Επιδίωξη μας η ισότιμη πρόσβαση των πολιτών σε υψηλής ποιότητας υπηρεσίες Υγείας. Θέλουμε ο πολίτης να νιώθει και ίσος με τους άλλους και ασφαλής. Ο τομέας της Υγείας γι' αυτό αποτελεί αιχμή του δόρατος στην κοινωνική πολιτική μας.

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ). 

Πιο συγκεκριμένα, για την προαγωγή της δημόσιας Υγείας προωθούμε δράσεις όπως το Εθνικό Κέντρο Ερευνών Υγείας και το Κέντρο Ελέγχου Αξιολόγησης και Πιστοποίησης της ποιότητας των υπηρεσιών Υγείας και στο δημόσιο και στον ιδιωτικό τομέα. Πιστεύω ότι είναι μια μεγάλη τομή και ένα σημαντικό έργο.

Δεύτερον, προωθούμε την αναδιοργάνωση των υπηρεσιών Υγείας και την ανάπτυξή τους σε αποκεντρωμένη βάση σε αντιστοιχία με την αποκεντρωμένη διάρθρωση του Κράτους.

Τρίτον, την αναβάθμιση της Εθνικής Σχολής Δημόσιας Υγείας. Επίσης την εφαρμογή -και θέλω να σταθώ σ' αυτό- του θεσμού του Σχολιάτρου για την προληπτική εξέταση των παιδιών και την σύνταξη πραγματικά ατομικών δελτίων υγείας. Ο θεσμός αυτός πιστεύουμε ότι είναι μια επανάσταση, ιδιαίτερα για τις παραμελημένες αγροτικές περιοχές της Χώρας.

Ακόμα αναφέρω την ανάπτυξη ακόμα του κεντρικού αλλά και τη λειτουργία περιφερειακών σε όλες τις περιφέρειες εργαστηρίων υγείας. Την ίδρυση συμβουλευτικών κέντρων για αγωγή υγείας, προληπτική ιατρική και οικογενειακό προγραμματισμό. Ακόμα την αντιμετώπιση των νέων ασθενειών, όπως AIDS, με συγκεκριμένες, σύγχρονες, ευαίσθητες αλλά κοινωνικά αποτελεσματικές δράσεις.

Το Ε.Σ.Υ.. Το Ε.Σ.Υ. έχει κατακυρωθεί στις μεγάλες κοινωνικές κατακτήσεις και καταξιώθηκε στην συνείδηση του Ελληνικού Λαού. Το Ε.Σ.Υ. όχι μόνο παραμένει εθνική και λαϊκή επιλογή, αλλά αποτελεί και στρατηγικό μέσο για την παροχή υψηλού επιπέδου υπηρεσιών Υγείας με ισότιμη πρόσβαση των πολιτών. Είναι και θα παραμείνει ο κορμός των υπηρεσιών Υγείας στη Χώρα.

Οι προσαρμογές φυσικά στις σύγχρονες κοινωνικές και επιστημονικές εξελίξεις και η αντιμετώπιση προβλημάτων και στρεβλώσεων είναι απαραίτητο να γίνουν -και θα γίνουν- και αποτελούν προϋποθέσεις για την ανάπτυξη και ολοκληρωσή του αλλά και για την αποτελεσματικότητά του.

Η Κυβέρνηση δίνει έμφαση στην ανάπτυξη των υπηρεσιών πρωτοβάθμιας φροντίδας -θα επανέλθω σ' αυτό- στην ανάπτυξη και αναβάθμιση της νοσοκομειακής υποδομής στο κέντρο και τη περιφέρεια, στο διοικητικό εκσυγχρονισμό των νοσοκομείων, στην ανάπτυξη του Ε.Κ.Α.Β. σε όλη τη Χώρα, στη αναβάθμιση των λειτουργών Υγείας. Πάνω σ' αυτούς τους πέντε άξονες συγκροτείται η πολιτική μας για το Ε.Σ.Υ..

Θέλω να είμαι σαφής σε ένα σημείο. Το Ε.Σ.Υ. έγινε και αφορά το λαό. Χωρίς όμως την αποδοτική συνεργασία των λειτουργών Υγείας, δεν μπορεί να προχωρήσει.

Με το σύνολο της πολιτικής και των μέτρων υπηρετούμε ταυτόχρονα τρεις στόχους. Την ισότιμη πρόσβαση του πολίτη, την ποιοτική αναβάθμιση των υπηρεσιών, την ανάπτυξη και ολοκλήρωση ενός αποτελεσματικού συστήματος Υγείας. Βασική μας επιδίωξη είναι η βελτίωση της καθημερινότητας στις υπηρεσίες Υγείας, νοσοκομεία, εξωτερικά ιατρεία, κέντρα υγείας για να ανακουφιστεί ο πολίτης από την ταλαιπωρία και ανασφάλεια.

Οι κύριες προτεραιότητες σε σχέση με τους άξονες που προανέφερα. Η αναβάθμιση της πρωτοβάθμιας φροντίδας χρειάζεται και εδώ θα προχωρήσουμε στην αναβάθμιση των Κέντρων Υγείας σε όλη τη Χώρα. Αλλά προχωρούμε και στην έναρξη λειτουργίας Κέντρων Πρωτοβάθμιας Φροντίδας στις πόλεις, με αξιοποίηση των δυνατότήτων και του Ι.Κ.Α. και άλλων Ασφαλιστικών Οργανισμών και του Ε.Σ.Υ.. Εδώ κλειδί είναι η έναρξη εφαρμογής του θεσμού του οικογενειακού γιατρού. Ο θεσμός πιστεύουμε ότι θα αποτελέσει την μεγάλη τομή στο χώρο της Υγείας. Είναι θεσμός που επεμβαίνει στον πυρήνα της πρωτοβάθμιας φροντίδας και επομένως θα αναβαθμίσει όλο το σύστημα της πρωτοβάθμιας φροντίδας. Θα ξεκινήσει σταδιακά.

Για τη δευτεροβάθμια περίθαλψη προωθούνται σημαντικά προγράμματα όπως η ανέγερση δέκα οκτώ νέων νοσοκομείων και οι επεκτάσεις -βελτιώσεις σε άλλα δεκατέσσερα. Η αύξηση των κλινών εντατικής θεραπείας, των μονάδων αυξημένης φροντίδας και η αναβάθμιση των εξωτερικών ιατρείων.

Θα προωθηθεί ο πλήρης διοικητικός εκσυγχρονισμός των νοσοκομείων με αλλαγές για αξιοκρατική και σύγχρονη διοίκηση (σύγχρονο management), την οργάνωση και διαχείριση προμηθειών εξοπλισμού, την ανάπτυξη της πληροφορικής. Η αναβάθμιση και αποτελεσματική και σύγχρονη λειτουργία των νοσοκομείων είναι αιχμή του δόρατος στην πολιτική μας, γιατί το σημερινό καθεστώς έχει εξαντλήσει τα όριά του.

Προβλέπουμε την ορθολογική κάλυψη αναγκών προσωπικού του Εθνικού Συστήματος Υγείας, με τις απαραίτητες προσλήψεις ιατρικού, νοσηλευτικού και τεχνικού προσωπικού. Φέτος προχωρούν οι προσλήψεις 5562 προσώπων νοσηλευτικού, τεχνικού και λοιπού προσωπικού και το 1997 προβλέπονται 560 ιατρικού προσωπικού -αυτός είναι συγκεκριμένος προγραμματισμός- 2700 νοσηλευτικού, τεχνικού και λοιπού προσωπικού, για τα νοσοκομεία και 500 θέσεις μη ιατρικού προσωπικού για το Ε.ΚΑ.Β.

Η αναβάθμιση της υπηρεσιακής θέσης όλων των λειτουργών Υγείας, με βάση την εκπαίδευση και την μετεκπαίδευση, τη συνεχή αξιολόγηση σε σχέση και με την εξέλιξή τους, αλλά και κίνητρα παραγωγικότητας είναι στις πρώτες μας προτεραιότητες.

Βασική προτεραιότητα είναι επίσης η ανάπτυξη των υπηρεσιών επείγουσας ιατρικής, με έμφαση στην ανάπτυξη του Ε.ΚΑ.Β. Προγραμματίζονται, η αύξηση του αριθμού των ασθενοφόρων, η προμήθεια εβδομήντα κινητών μονάδων, η προμήθεια των ασθενοφόρων αεροσκαφών και των ελικοπτέρων για την αντιμετώπιση των αερομεταφορών. Επίσης δημιουργούνται τμήματα επειγόντων περιστατικών και αναβαθμίζονται, όπου υπάρχουν, σε όλα τα νοσοκομεία. Το ζήτημα της επείγουσας ιατρικής είναι κρίσιμο, αφορά όλη την Ελλάδα και αφορά ιδιαίτερα ορισμένες ευαίσθητες περιοχές, όπως είναι το Αιγαίο.

Προβλέπουμε επίσης την προώθηση καινοτόμων πολιτικών που δίνουν δυνατότητες εναλλακτικής φροντίδας ιατρικής, όπως την κατ'οίκον νοσηλεία τα νοσοκομεία μιας ημέρας, τις μονάδες αποκατάστασης ασθενών, το σύστημα κοινωνικής φροντίδας για ηλικιωμένους.

Προχωρά το πρόγραμμα υγειονομικής θωράκισης του Αιγαίου, που αναφέρεται και στην πρωτοβάθμια φροντίδα, την νοσοκομειακή στήριξη, τις υπηρεσίες του Ε.ΚΑ.Β. με αερομεταφορές και τηλεϊατρική και επίσης προβλέπουμε να σχεδιάσουμε πρόγραμμα αντίστοιχο και για τη Θράκη.

'Αλλες πολιτικές στην Υγεία. Η Κυβέρνηση θα συνεχίσει την ψυχιατρική μεταρρύθμιση, με στόχο την αποϊδρυματοποίηση και τη βελτίωση των υπηρεσιών πρωτοβάθμιας φροντίδας.

Η πολιτική μας για την αντιμετώπιση της μάστιγας των ναρκωτικών θα συνεχιστεί με κύριο φορέα τον Ο.ΚΑ.ΝΑ. και δράση στους τρεις τομείς, πρόληψη, θεραπεία, επανένταξη. Η συνεχής και συνεπής παρουσία και συνεργασία με τα ευρωπαϊκά και διεθνή όργανα θα συνεχιστεί. 'Οπως πιστεύω ότι θα ενισχύσουμε και τη διακομματική συνεννόηση.

Για το φάρμακο όπου συναντιέται η Υγεία με την Οικονομία, όπου συναντιέται, αν θέλετε, το αγαθό με την υπηρεσία, κύριο μέλημα της πολιτικής μας είναι η εξασφάλιση της διαθεσιμότητας του ποιοτικά καλύτερου φάρμακου σε προσιτή τιμή και ο περιορισμός υπερβολικής χρήσης και πολυφαρμακίας. Το εθνικό συνταγολόγιο είναι κατάκτηση και θα συμπληρωθεί με άλλα μέτρα, όπως νοσοκομειακά συνταγολόγια και λίστες φαρμάκων. 

Οι δράσεις μας θα χρηματοδοτηθούν από εθνικούς πόρους και από την πλήρη αξιοποίηση των πόρων του Β' Κοινοτικού Πλαισίου Στήριξης. Για την προώθηση ορισμένων από τις αναφερθείσες πολιτικές και των αντίστοιχων μέτρων, η Κυβέρνηση θα καταθέσει σε σύντομο χρόνο, προς ψήφιση, τις αναγκαίες νομοθετικές ρυθμίσεις. 

Κυρίες και κύριοι συνάδελφοι, οι δείκτες υγείας κατατάσσουν τη Χώρα μας μεταξύ των πλέον προηγμένων. Το έργο όμως που έχουμε μπροστά μας, ως Χώρα, στον τομέα υγεία-πρόνοια, για να φθάσουμε εκεί που θέλουμε και που μπορούμε, είναι τεράστιο. Γι'αυτό και δεν έχουμε πολυτέλεια ούτε για μεμψιμοιρίες και πολύ περισσότερο, για θριαμβολογίες ή αυταπάτες.

'Εχουμε ένα ανοικτό μέτωπο, στο οποίο θα κριθούμε όλοι, Κυβέρνηση, Κόμματα, λειτουργοί Υγείας, θεσμοί αποκέντρωσης, κοινωνία και πολίτες. Κανείς δεν μπορεί να κλείσει τα μάτια στις αυξανόμενες ανάγκες, αλλά και τις δίκαιες απαιτήσεις για παροχή υπηρεσιών Υγείας υψηλής ποιότητας, με ισότιμη πρόσβαση του πολίτη σ'αυτές. 

'Οταν πρόκειται για το υπέρτατο αγαθό, την υγεία των ανθρώπων, έλεγε ο άνθρωπος που θεμελίωσε το Ε.Σ.Υ. και ανάλωσε γι'αυτό ένα μεγάλο μέρος της ζωής του, ο Γιώργος Γεννηματάς, δεν αρκούν οι συγκρίσεις, τα βήματα, ή τα άλματα που έγιναν.

Απαιτείται με αίσθημα ευθύνης να δίνουμε νέες προοπτικές, να αφουγκραζόμαστε αγωνίες, να αντιμετωπίζουμε προβλήματα, να προχωρούμε μπροστά.

Χρειάζεται, πιστεύω, σκληρή δουλειά και συμμετοχή όλων. Η επιδίωξη της πολιτικής συνεννόησης και κοινωνικής συναίνεσης στο μέγιστο βαθμό, θα είναι σταθερή επιδίωξή μας. Η έκκληση απευθύνεται προς όλους, Κόμματα, κοινωνικούς φορείς, λειτουργούς Υγείας.

Θέλω να πω ακόμα ότι μπορεί το ΕΓΩ μας να είναι πάνω από πολλά πράγματα στην υγεία όμως υπάρχει και το Ε.Σ.Υ., το Εθνικό Σύστημα Υγείας! Και το Ε.Σ.Υ. σημαίνει ΕΜΕΙΣ, αφορά όλους και συνολικά το Λαό μας. Η Υγεία ηγείται πάντων των αγαθών και αξίζει γι'αυτό την πολιτική στήριξη όλων και απ' όλες τις Πτέρυγες της Βουλής.

Η έκφραση, απόψε της εμπιστοσύνης της Βουλής, κυρίες και κύριοι συνάδελφοι, είναι το θεμέλιο αυτής της στήριξης, αλλά και η ελπιδοφόρος αφετηρία για ένα σύγχρονο, αξιόπιστο και αποτελεσματικό κράτος πρόνοιας, στην υπηρεσία του ανθρώπου.

Ευχαριστώ, κύριε Πρόεδρε.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο κ. Γιακουμάτος έχει το λόγο.

Κύριοι συνάδελφοι, αρχίζουν οι επτάλεπτες τοποθετήσεις. Παρακαλώ πάρα πολύ, σεβαστείτε το χρόνο.

ΔΗΜΗΤΡΙΟΣ ΣΑΡΡΗΣ: Γιατί, κύριε Πρόεδρε, ο κ. Γιακουμάτος;

ΠΡΟΕΔΡΕΥΩΝ (Νικόλαος Κατσαρός): Είναι η εναλλαγή. Επειδή μίλησε Υπουργός, μιλάει Βουλευτής της Νέας Δημοκρατίας και έχετε αμέσως μετά τη σειρά εσείς.

ΓΕΡΑΣΙΜΟΣ ΓΙΑΚΟΥΜΑΤΟΣ: Κυρίες και κύριοι συνάδελφοι, με ιδιαίτερη συγκίνηση και εγώ, μετά από δεκαοκτώ μήνες, που με την άδικη απόφαση του εκλογοδικείου με πέταξαν από τη Βουλή, παίρνω σήμερα το λόγο. Και με μεγάλη μου λύπη και απογοήτευση, άκουσα τις κενού περιεχομένου, απρογραμμάτιστες δηλώσεις του κυρίου Πρωθυπουργού.

Ειλικρινά σας ερωτώ, κυρίες και κύριοι συνάδελφοι, και μαζί με μένα σας ερωτά ο κάθε καλοπροαίρετος πολίτης αυτής της Χώρας, τι είπε αλήθεια ο Πρωθυπουργός; Ποια ελπίδα έδωσε στον Ελληνικό Λαό και ποια προοπτική σ'αυτήν τη δύσμοιρη χώρα; Ποια είναι η δυνατότητα επιβίωσης σήμερα, του 'Ελληνα εργαζόμενου, του μισθωτού, του συνταξιούχου, του μικρομεσαίου;

Τι μας είπε ο Πρωθυπουργός; Μόνο μια λέξη συγκράτησα, γιατί το έχουμε ξαναδεί το έργο: Εκατόν ογδόντα χιλιάδες θέσεις εργασίας! Ποιος κοροϊδεύει ποιον; Αυτά τα άμοιρα τα νιάτα, που σήμερα, πάνω από το 10% ζούνε στην ανεργία.

Αλήθεια, κύριε Πρωθυπουργέ, πού ζείτε; Ζείτε μήπως στο 'Αγιο 'Ορος και έχετε αποξενωθεί από την κοινωνία και τα προβλήματά της; Αλήθεια με τι ασχολείστε, κύριε καθηγητά; Γνωρίζετε ότι σήμερα σ'αυτόν τον Τόπο ζουν στην εξαθλίωση και στη φτώχεια οι συνταξιούχοι;

Γνωρίζετε ότι η σύνταξη του Τ.Σ.Α.Υ., των αυτοκινητιστών, είναι 40.000 δρχ. το μήνα; Γνωρίζετε άραγε, κύριε Πρωθυπουργέ, ότι το ΤΕΒΕ δίνει 50.000 δρχ. το μήνα σύνταξη και ότι 89.000 δρχ. είναι η σύνταξη του Ι.Κ.Α.; Είναι συντάξεις πείνας και εξαθλίωσης. Είναι συντάξεις κάτω από το 1/3 του ορίου της φτώχειας και της επιβίωσης.

Θα σας θυμίσω, κύριε Πρωθυπουργέ, γιατί αποτελείτε συνέχεια του ΠΑ.ΣΟ.Κ. που εδώ και δεκαπέντε χρόνια ταλανίζει αυτόν τον Τόπο, τι είπε ο αείμνηστος Ανδρέας Παπανδρέου. Είχε πει το περίφημο, κύριε Πρωθυπουργέ, ότι "η σύνταξη αυτή είναι φιλοδώρημα".

Τι κάνετε εσείς, κύριε Σημίτη; Προ οκταμήνου ξυλοκοπήσατε αγρίως τους συνταξιούχους, μπροστά από το Μαξίμου. Τι ζητούσαν επιτέλους. Και ας δούμε εδώ μέσα τα πράγματα ως έχουν και όχι από κείμενα γραμμένα από τεχνοκράτες, που δεν έχουν καμιά κοινωνική ευαισθησία, αλλά μιλάνε με αριθμούς και λογοτεχνικά.

Τι ζητούν οι ηλικιωμένοι όλης της Ελλάδος; Τα είκοσι ημερομίσθια ανειδίκευτου εργάτη. Τι σημαίνει, κύριοι συνάδελφοι, κύριοι οικονομολόγοι του Χάρβαρντ και του Γέηλ, κύριε καθηγητά. Τα είκοσι ημερομίσθια να τα κάνουμε πράξη; Σημαίνει 105 δισ. επιβάρυνση και ζητούνε τρία χρόνια μεταβατικό στάδιο, δηλαδή από 1.1.1997 ζητούν 35 δισ. Και ποιος θα πληρώσει το κόστος; Αυτή είναι η καραμέλα γιά τα άδεια ταμεία. Ξεχάστε την κοροϊδία πλέον, ξέρουμε πού ζούμε. Ζούμε στην Ελλάδα. Δεν ζούμε ούτε στο Λαμπρακιστάν ούτε στο Καράκας. Και ξέρουμε καλά -και ξέρετε πολλοί από σας, κύριοι συνάδελφοι του ΠΑ.ΣΟ.Κ. και εσείς, κύριε Υπουργέ, που είσθε καινούριος- ότι η επίσημη κρατική τραπεζική τοκογλυφία, παίρνει κάθε χρόνο, από τον απολογισμό του '95, του '94, 200 δισ. τοκοχρεωλύσια. Αυτό σημαίνει ότι τα χρήματα του Ι.Κ.Α., κύριε Υπουργέ, τα χρήματα των εισφορών του εργαζόμενου, το προϊόν του μόχθου και της δουλειάς του, κατατίθενται άτοκα στις ελληνικές ιδιωτικές και κρατικές τράπεζες με τζίρο 1 τρισ. 600 δισ. το χρόνο, ενώ ο εργαζόμενος πληρώνει 200 δισ. στους τοκογλύφους τραπεζικούς. Να, λοιπόν, πως ανθούνε τα τραπεζικά συστήματα και να πώς γίνεται η οικονομία η σοσιαλιστική.

Η διαφορά της Αξιωματικής Αντιπολίτευσης από σας είναι ότι εμείς προτείναμε και να τι προτείνουμε η τράπεζα της κλεφτουριάς, η Τράπεζα Κρήτης, να γίνει τράπεζα κοινωνικής ασφάλισης και τα κέρδη της με ιδιωτικοκοινωνικά κριτήρια -να πάνε στην ασπιρίνη, που όταν την χρειάζεται ο ασφαλισμένος, του την κόβει ο Διοικητής του Ι.Κ.Α.-να πάνε σε καλύτερη σύνταξη.

Να, λοιπόν, τι ζητούν οι ηλικιωμένοι αυτής της Χώρας, τα είκοσι ημερομίσθια. Και μη μου πείτε πού θα βρείτε τα λεφτά; Η τωρινή Κυβέρνηση με αποικιακού τύπου συμβάσεως και ως συνέχεια της προηγούμενης Κυβέρνησης, έδωσε τα καζίνο με 20% υπέρ των τζογαδόρων αποικιοκρατών που ήρθαν να τζογάρουν πάνω στην πλάτη του Ελληνικού Λαού. Δώσατε τα καζίνο με 20%, υπέρ του Δημοσίου όταν η χούντα έδωσε το καζίνο στην Πάρνηθα με 50% υπέρ του Δημοσίου. Τι σημαίνει, τριπλασιάστε τα έσοδα του Κράτους από τα καζίνο και έτσι θα εξοικονομήσετε τα δισεκατομμύρια που χρειάζονται οι συνταξιούχοι. Καταργήστε τα άδικα και αναποτελεσματικά αντικειμενικά κριτήρια. Καταργήστε το φόρο 35% των ομορρύθμων εταιρειών και έτσι θα δώσετε προοπτική για ανάπτυξη. Δώστε δουλειά στους νέους και όχι υποσχέσεις για εργασία με 180.000 δραχμές.

Κύριε Υπουργέ, μια λέξη για το Ε.Σ.Υ.. Γιατί εσείς μιλάτε για Ε.Σ.Υ. και όχι εμείς. Τι σημαίνει Ε.Σ.Υ.; Σημαίνει Εθνικό Σύστημα Υγείας. Μα, είναι εθνικό όταν είναι σε όλη τη Χώρα...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, μισό λεπτό, το δικαιούμαι, άλλωστε δεκαοκτώ μήνες άδικα μου στερήθηκα την έδρα μου.

Κύριε Υπουργέ, όταν λέτε Εθνικό Σύστημα Υγείας -θα σας έρθει η πανταχούσα από το Ευρωπαϊκό Δικαστήριο- είναι παροχή υπηρεσιών υγείας σε όλο τον εθνικό χώρο. Εμείς έχουμε τις ίδιες παροχές υγείας και στο Καστελόριζο όπου οι άνθρωποι εκεί πάνε στην Τουρκία για να θεραπευθούν; Αυτό είναι Εθνικό Σύστημα Υγείας; Αυτές είναι οι εργασιακές σχέσεις των γιατρών. 

Κύριε Πρόεδρε, μια και ο κύριος Πρωθυπουργός, ο κύριος καθηγητής άρχισε το χορό των παροιμιών προς τον Πρόεδρό μας, το Μιλτιάδη 'Εβερτ και είπε ότι "όσα δε φτάνει η αλεπού τα κάνει κρεμαστάρια", θα σας πω, κύριε καθηγητά, "δάσκαλε που δίδασκες προεκλογικά και υποσχόσουν και νόμους δεν εκράτεις μετεκλογικά και ψεύδεσαι".

Αυτή η προγραμματική σας δήλωση για το κοινωνικό ανάλγητο πρόσωπο του σπάταλου κράτους, πρέπει πραγματικά να πολεμηθεί από την Αξιωματική Αντιπολίτευση και θα πολεμηθεί, σ' αυτό το λίγο χρόνο που θα παραμείνετε.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Σαρρής έχει το λόγο.

ΔΗΜΗΤΡΙΟΣ ΣΑΡΡΗΣ: Κύριε Πρόεδρε, κυρίες και κύριοι συνάδελφοι, η οικονομία υπήρξε στο επίκεντρο του ενδιαφέροντος της πρόσφατης προεκλογικής περιόδου. 'Ομως, η οικονομία βρίσκεται στο επίκεντρο και του ενδιαφέροντος στην παρούσα συζήτηση επί των προγραμματικών δηλώσεων της Κυβέρνησης.

Στον οικονομικό τομέα εστίασε και η Αξιωματική Αντιπολίτευση -και όχι μόνο- τα βέλη της κατά τη συζήτηση αυτή. Το γεγονός είναι απόλυτα δικαιολογημένο, γιατί η εξέλιξη της οικονομίας συνδέεται άμεσα με το βιοτικό επίπεδο των πολιτών, που είναι και το ζητούμενο όλων των ιδεολογιών και των συστημάτων.

Επιπλέον, σε έναν κόσμο απελευθερωμένων αγορών είναι προφανές ότι η σχετική επίδοση της Χώρας μας στον οικονομικό τομέα αναδεικνύεται σε κρίσιμο μέγεθος για την 

Σελίδα 79 
εθνική μας επιβίωση.

Είναι, όμως, γεγονός ότι μετά από τρία χρόνια διακυβέρνησης της Χώρας από το ΠΑ.ΣΟ.Κ., η Χώρα μας έχει προσεγγίσει ικανοποιητικά τους στόχους που θα της επιτρέψουν να συμμετάσχει ισότιμα στη νομισματική ενοποίηση της Ευρώπης.

Το ερώτημα, όμως, που πολλοί θέτουν είναι, πώς μπορεί να συμβιβαστεί μία πολιτική σύγκλισης με μία πολιτική εξισορρόπισης των κοινωνικών ανισοτήτων που ένα σοσιαλιστικό κίνημα οφείλει να εφαρμόσει.

Επίσης, κάποιες πολιτικές δυνάμεις αρέσκονται, για μικροκομματικούς λόγους, να εξισώνουν την πολιτική του ΠΑ.ΣΟ.Κ. με της Δεξιάς. 'Ομως οι συγκρίσεις είναι καταλυτικές.

Η Νέα Δημοκρατία άσκησε στο πρόσφατο παρελθόν οικονομική πολιτική με πακέτα έμμεσων φόρων και ευκαιριακό ξεπούλημα του δημοσίου πλούτου έναντι πινακίου φακής. Οι έμμεσοι φόροι που επέβαλαν οδήγησαν τον πληθωρισμό στα ύψη, με μέσο όρο τα έτη 1990-1993 16,7%, ενώ οι πρόχειρες ιδιωτικοποιήσεις σε δεύτερης γενιάς προβληματικές, εκτός της Α.Γ.Ε.Τ. συνέβαλαν στη δημιουργία των μαρασμένων περιοχών (Λαύριο, Μαντούδι και Πάτρα). Γι'αυτό άλλωστε η πλειοψηφία του Ελληνικού Λαού έκανε έξωση κακήν κακώς στη Νέα Δημοκρατία από την εξουσία, τρεισήμισι μόνο χρόνια μετά την παροχή της εντολής σε αυτή.

Η Κυβέρνηση, όμως, του ΠΑ.ΣΟ.Κ. σε αυτά τα τρία χρόνια άσκησε μια πολιτική που είχε κυρίως ένα στόχο: Να σώσει το Δημόσιο από τη χρεοκοπία και τη μαύρη τρύπα του ελλείμματος, χωρίς να πυροδοτήσει την κοινωνική ένταση που θα επέρχετο αν έβγαζε στο σφυρί όπως-όπως τη δημόσια περιουσία και τις επιχειρήσεις κοινής ωφέλειας.

Πρώτη προτεραιότητα υπήρξε η αποκλιμάκωση του πληθωρισμού, που έχει τρεις θετικές συνέπειες:

Πρώτη, ελάφρυνση των οικονομικά ασθενέστερων τάξεων από μία επαχθή και άδικη φορολογία, με την οποία ισοδυναμεί ο υψηλός πληθωρισμός.

Δεύτερη, μείωση του δημοσίου χρέους λόγω της πτώσης των επιτοκίων δανεισμού του Κράτους.

Τρίτη, ώθηση στην αναπτυξιακή διαδικασία με την πτώση των επιτοκίων χορηγήσεων των τραπεζών.

Η σταθεροποίηση της οικονομίας και η σταθεροποιητική προσπάθεια της Κυβέρνησης του ΠΑ.ΣΟ.Κ., δε βασίσθηκε στην έμμεση φορολογία, αλλά στην ορθολογικοποίηση των κρατικών δαπανών και την προσπάθεια περιστολής της φοροδιαφυγής.

Το ΠΑ.ΣΟ.Κ. πιστεύει ότι η σχέση άμεσων και έμμεσων φόρων πρέπει να είναι ετεροβαρής υπέρ των πρώτων, διότι οι άμεσοι φόροι επιβαρύνουν τους πολίτες σύμφωνα με το εισόδημά τους, ενώ οι έμμεσοι, επιβαρύνουν το ίδιο έναν αγρότη της Κρητικής υπαίθρου και έναν μεγαλοβιομήχανο της Αθήνας.

Η πολιτική αυτή οδήγησε σε μονοψήφιο πληθωρισμό, ρυθμό ανάπτυξης που φέτος θα ξεπεράσει το μέσο ευρωπαϊκό και αυτό σημαίνει σύγκλιση, αύξηση των επενδύσεων και των εξαγωγών και δραστική μείωση των δανειακών αναγκών του Δημοσίου.

Τα επιτεύγματα αυτά λαμβάνουν άλλη διάσταση, αν συνδυαστούν με το γεγονός ότι διασφαλίστηκε το εισόδημα των μισθωτών, στον αγροτικό τομέα, το κατά κεφαλήν εισόδημα αυξήθηκε το 1994-1995 με μέσο όρο 5,2% έναντι 0,7% την περίοδο 1990-1993 και η ανεργία τιθασεύθηκε, ενώ την περίοδο 1989-1993 σημείωσε αλματώδη αύξηση από 7,5% σε 9,7%.

Με την εισαγωγή, δε, των νέων κινήτρων για επενδύσεις το '94 είχαμε ένα εντυπωσιακό άλμα των επιδοτήσεων σε εγκεκριμένα επενδυτικά προγράμματα στα 204 δισ., έναντι μόλις 119 δισ. για όλη την περίοδο '92-'94. Και η χρηματοδότηση των Τραπεζών στον επιχειρηματικό τομέα αυξήθηκε κατά 30% το 1995. Ταυτόχρονα σημείωσαν εντυπωσιακή αύξηση οι εισαγωγές κεφαλαιουχικού εξοπλισμού, μία τάση που δηλώνει τη σοβαρή προπαρασκευή σημαντικών επενδύσεων, με τη βοήθεια του Κράτους. Και το μέλλον διαγράφεται θετικότερο. Την περίοδο '95-'99 οι δημόσιες επενδύσεις θα αυξάνονται με ρυθμό 11% ετησίως και οι ιδιωτικές με 6%.

Ποια σχέση, λοιπόν, έχει αυτή η πραγματικότητα με το στασιμοπληθωρισμό της Νέας Δημοκρατίας που οι ρυθμοί ανάπτυξης ήταν αρνητικοί ή μηδέν;

Η Κυβέρνηση ακόμα προχώρησε σε επιτυχημένες αποκρατικοποιήσεις που οδήγησαν στην πραγματοποίηση μεγάλων ξένων επενδύσεων, κρατώντας, όμως, το μάνατζμεντ - ειδικά για τους μεγάλους οργανισμούς - και τον κοινωνικό τους χαρακτήρα. Στις κρίσιμες διευθυντικές θέσεις στον Ο.Τ.Ε. και στη Δ.Ε.Η. προβλέπεται να τοποθετηθούν στελέχη, κατόπιν διαγωνισμού.

Ακόμα με την επανάσταση της αποκέντρωσης και της Νομαρχιακής Αυτοδιοίκησης αποδιαρθρώνεται το υδροκέφαλο Αθηνοκεντρικό κράτος. 'Αλλωστε η εμπειρία των πρώην ανατολικών χωρών δείχνει ότι μπορεί άνετα να δημιουργηθεί μία κοινωνία στυγνής καπιταλιστικής εκμετάλλευσης με εργαλείο το Κράτος, δηλαδή καπιταλισμός χωρίς καπιταλιστές. 'Αλλωστε στην ίδια τη μαρξιστική θεωρία η παρουσία του Κράτους είναι συνυφασμένη με την ταξική δομή της κοινωνίας.

Μπορεί επομένως κανείς καλόπιστα να συμπεράνει ότι η θέση του ανθρώπου σε μία κοινωνία, δεν κρίνεται από την ιδιοκτησία των μέσων παραγωγής, αλλά από την κατανομή του εισοδήματος τόσο ανάμεσα στις τάξεις, όσο και στις περιφέρειες. Αυτή η κατανομή αναπόφευκτα πρέπει να γίνει από το Κράτος, ένα κράτος δικαίου, μέσω ενός φορολογικού συστήματος δικαίου και ενός κράτους-πρόνοιας. Αυτό ακριβώς πρεσβεύουμε και αυτή είναι η μεγάλη και σημαντική διαφορά μας από τη Νέα Δημοκρατία.

Φιλοδοξούμε να δημιουργήσουμε ένα κράτος-πρόνοιας που να εμπνέει ασφάλεια στον πολίτη. Και είναι αλήθεια ότι τα συστήματα υγείας και παιδείας νοσούν, όπως ακούστηκε. 'Ομως, για να νοσούν έπρεπε να υπάρχουν. Και η υπόσταση στο κράτος-πρόνοιας και στην παιδεία έδωσε το ΠΑ.ΣΟ.Κ., για να έχουμε την πολυτέλεια σήμερα να μιλάμε για τις αδυναμίες τους.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Παρακαλώ να έχω μία μικρή ανοχή, κύριε Πρόεδρε.

Είναι αλήθεια ότι το όραμά μας είναι η κοινωνία της αλληλεγγύης. Αγωνιζόμαστε για την ιδέα αυτή στα πλαίσια της Ενωμένης Ευρώπης, με σύμμαχο την Ευρωπαϊκή Αριστερά. Η ολοκλήρωση, όμως, της Ευρώπης δεν μπορεί να προχωρήσει μόνο με αριθμητικά μεγέθη. Πρέπει να υπάρχει έγνοια για τον κοινωνικό ιστό. Η Γαλλία ήδη ζει τη μάστιγα της αναταραχής αφού η νεοδεξιά της Κυβέρνηση δεν υλοποίησε τις μεγαλόστομες εξαγγελίες και η ανεργία είναι στο 12,5%.

Μία συνεκτική κοινωνία άλλωστε είναι επωφελής για όλους, διότι εξασφαλίζει την κοινωνική ηρεμία. Αντίθετα η κοινωνία των 2/3 βασίζεται στην ψευδαίσθηση των πολλών ότι οι απόκληροι της κοινωνίας θα παραμείνουν παθητικοί θεατές του προσωπικού τους δράματος. Αυτό, όμως, δε συμβαίνει. Η Γαλλία, το Λος 'Αντζελλες, το Μεξικό το αποδεικνύουν. Αυτή η αλήθεια αναγνωρίζεται από πολλούς πλέον. Γι' αυτό η Νέα Δημοκρατία στην προεκλογική της εκστρατεία παρουσιάστηκε με θέσεις δήθεν φιλολαϊκές. Αν τους ακούσει κανείς, νομίζει ότι είναι εκπρόσωποι ενός κόμματος εξωκοινοβουλευτικού της Αριστεράς και δημιουργεί τον γέλωτα και αποτελεί απόδειξη σύγχυσης ιδεολογικής.

Το Μάαστριχτ, κυρίες και κύριοι συνάδελφοι, αποτελεί τη Λυδεία λίθο, τη δοκιμασία των ιδεολογιών. Ο στόχος είναι ο ίδιος. 'Ομως, η πορεία διαφοροποιείται από κυβέρνηση σε κυβέρνηση, ανάλογα με την ιδεολογική της θέση.

'Ετσι, λοιπόν, το ΠΑ.ΣΟ.Κ. το κόστος το μεταφέρει σ' εκείνους που πραγματικά "έχουν και κατέχουν". Ενώ αντίθετα η Νέα Δημοκρατία, τα Κόμματα της συντήρησης, το μεταφέρουν στη μεγάλη λαϊκή μάζα. Στο σημείο αυτό η συνθήκη σιωπά και δικαίως, γιατί οι εθνικές Κυβερνήσεις θα χαράξουν την πορεία προς το στόχο του Μάαστριχτ.

ΠΡΟΕΔΡΕΥΩΝ (Νικόλαος Κατσαρός): Παρακαλώ τελειώνετε, κύριε συνάδελφε.

ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, ο 

Σελίδα 80 
Λαός μίλησε πρόσφατα και στη λαϊκή εντολή αναβαπτίστηκε η Κυβέρνηση του ΠΑ.ΣΟ.Κ.. Η Κυβέρνηση με Πρωθυπουργό τον κ. Κώστα Σημίτη έχει ούριο άνεμο.

ΠΡΟΕΔΡΕΥΩΝ (Νικόλαος Κατσαρός): Κύριε Σαρρή, σας παρακαλώ, δημιουργείτε προηγούμενο και θα πέσουμε έξω από τους υπολογισμούς μας.

ΔΗΜΗΤΡΙΟΣ ΣΑΡΡΗΣ: Τελειώνω, κύριε Πρόεδρε.

Η υπερψήφιση, λοιπόν, των προγραμματικών της δηλώσεων είναι προϋπόθεση για μία νέα αφετηρία για το Λαό. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ (Νικόλαος Κατσαρός):Ο κ. Σπηλιωτόπουλος έχει το λόγο.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρίες και κύριοι συνάδελφοι, με ικανοποίηση ακούσαμε τον κύριο Πρωθυπουργό να δηλώνει ότι "το καθεστώς στο Αιγαίο είναι απολύτως σαφές. Το προσδιορίζει η ιστορία χιλιάδων χρόνων. Το προσδιορίζουν με ακρίβεια οι διεθνείς συνθήκες. Η εθνική κυριαρχία και η εδαφική ακεραιότητα της Χώρας, δεν τίθενται ούτε σε αμφισβήτηση ούτε σε διαπραγμάτευση".

Συνδυάζοντας, όμως, τις θέσεις αυτές με τα τεκταινόμενα περί ελληνοτουρκικής προσέγγισης, ήθελα να επιστήσω την προσοχή της Κυβέρνησης στο θέμα των τουρκικών επιδιώξεων, σε σχέση με τα Μέτρα Οικοδόμησης Εμπιστοσύνης που πιθανόν να οδηγηθεί η Ελλάδα να συνάψει με την Τουρκία και στην όποια αναφορά, ενδεχομένως, γίνεται ή θα γίνει στα αντίστοιχα Μέτρα του 1988, για τα οποία χρειάζεται ιδιαίτερη προσοχή. Παρά και τις τότε παρόμοιες διακηρύξεις περί του αδιαπραγμάτευτου των δικαιωμάτων μας, η τότε Κυβέρνηση συναίνεσε σε αδικαιολόγητο περιορισμό τους και σε παραίτηση από τη νόμιμη άσκησή τους. Και αυτό, γιατί τα μέτρα εκείνα δεν υπήγαγαν ρητά τις αεροναυτικές ασκήσεις που διεξάγει η Τουρκία εντός του Αιγαίου, εντός του FIR Αθηνών, στο συγκεκριμένο θεσμικό πλαίσιο της Διεθνούς Οργάνωσης Πολιτικής Αεροπορίας, αλλά παρέπεμπαν γενικά στους "υπάρχοντες διεθνείς κανόνες, κανονισμούς και διαδικασίες" δίνοντας την εντύπωση ότι κινούνται εκτός του συγκεκριμένου ήδη υπάρχοντος πλαισίου, διεθνώς κατοχυρωμένου, στο οποίο επιφέρει "διορθωτικές" ρυθμίσεις υπέρ της Τουρκίας.

Το ίδιο ισχύει και για την αποχή με πρωτοβουλία των μερών -και όχι επειδή είναι υποχρεωτικό από το Διεθνές Δίκαιο - από "ενέργειες και δηλώσεις- που θα μπορούσαν να αποτελέσουν παραβιάσεις με βάση το Διεθνές Δίκαιο."

Οι γενικές αυτές διατυπώσεις, εκτός της αοριστίας των, επιτρέπουν, -ελλείψει των συγκεκριμένων αντικειμενικών κανόνων της Διεθνούς Οργάνωσης Πολιτικής Αεροπορίας από τα παραπάνω κείμενα - και μεγάλη ελευθερία στα μέρη να εκτιμήσουν, κατά το δοκούν, τις ειδικότερες υποχρεώσεις που αναλαμβάνουν, π.χ. τι σημαίνει παραβίαση, τι σημαίνει παράβαση, όπως αυτό ακριβώς που κάνει σήμερα η Τουρκία. Επιπλέον, δεν αποτελούν ουσιαστική δέσμευση, αφού ο σεβασμός των αρχών αυτών επαφίεται στην καλή διάθεση των ημερών και στην περίπτωση αυτή, της Τουρκίας, γιατί η Ελλάδα, ως υπόχρεη και υπεύθυνη για τον έλεγχο του FIR Αθηνών έναντι της διεθνούς Κοινότητας, συμμορφώνεται υποχρεωτικά.

Επομένως, η μόνη ασφαλής για την Ελλάδα διατύπωση των όποιων Μέτρων Οικοδόμησης Εμπιστοσύνης, είναι αυτή που ρητά εισάγει το θεσμικό πλαίσιο της Διεθνούς Οργάνωσης Πολιτικής Αεροπορίας ως το εφαρμοστέο δίκαιο κατά τη διεξαγωγή αεροναυτικών ασκήσεων στο Αιγαίο. Εξάλλου, αυτό είναι και το μόνο δεσμευτικό δίκαιο για τα μέρη, αφού από τις σχετικές διατάξεις, όπως είναι η Σύμβαση του Σικάγου το '44, που είναι μέρος και η Τουρκία, προβλέπεται διπλή συμφωνία περί πολτικοστρατιωτικού συντονισμού μεταξύ των στρατιωτικών αρχών που διεξάγουν τις ασκήσεις, όπως είναι τα τουρκικά επιτελεία και των αρμόδιων πολιτικών αρχών του FIR Αθηνών, της Υπηρεσίας Πολιτικής Αεροπορίας.

Μόνο σε αυτή την περίπτωση οι συστάσεις - τα recommendations- για συγκεκριμένη στρατιωτική συμπεριφορά προς τους χρήστες του εναέριου χώρου μετατρέπονται σε διεθνή συμβατική υποχρέωση της Τουρκίας. Και ποιες είναι οι συστάσεις αυτές που μετατρέπονται σε διεθνή υποχρέωση; Είναι η υποχρέωση υποβολής σχεδίων πτήσεως, που σήμερα η Τουρκία δεν το κάνει. Είναι η τήρηση κανόνων εναέριας κυκλοφορίας, που τους παραβαίνει η Τουρκία. Είναι η παραμονή εντός της εκχωρημένης περιοχής ασκήσεων, που δεν το τηρεί η Τουρκία. Είναι η αποφυγή παρενόχλησης πολιτικών αεροσκαφών, που τα παρενοχλεί η Τουρκία κ.α. Μόνο τότε μετατρέπονται σε διεθνείς συμβατικές υποχρεώσεις της Τουρκίας, όλα αυτά, εάν ως εφαρμοστέο δίκαιο στα Μέτρα Οικοδόμησης Εμπιστοσύνης υιοθετηθούν οι κανονισμοί της Διεθνούς Οργάνωσης Πολιτικής Αεροπορίας.

Ελπίζουμε ότι εάν κληθεί η Κυβέρνηση να συνάψει Μέτρα Οικοδόμησης Εμπιστοσύνης με την Τουρκία θα τα λάβει αυτά σοβαρά υπόψη της και δε θα υποχωρήσει ούτε θα συναινέσει σε περιορισμό δικαιωμάτων μας, μόνο και μόνο επειδή η Τουρκία δε σέβεται τις διεθνείς υποχρεώσεις της ή ασκεί τα αντίστοιχα δικαιώματά της καταχρηστικά.

'Οσον αφορά στα υπόλοιπα θέματα που έθιξε ο κύριος Πρωθυπουργός, θα αναφερθώ σε ορισμένα από αυτά. Συγκεκριμένα, το μισθολόγιο στελεχών Ενόπλων Δυνάμεων και Σωμάτων Ασφαλείας, τα οποία δεν γνωρίζω αν ο κύριος Πρωθυπουργός παρέλειψε σκόπιμα ή όχι -θα πρέπει να μας το διευκρινίσει. Από τις προγραμματικές δηλώσεις της προηγούμενης κυβέρνησης του ΠΑ.ΣΟ.Κ.-μιλάω για το 1993- υπήρξε κατηγορηματική δέσμευση ότι θα λυθεί το πρόβλημα αυτό και παρήλθε η θητεία της προηγούμενης Βουλής και σήμερα το θέμα επανατίθεται.

Ελπίζουμε ότι η σημερινή Κυβέρνηση θα το υλοποιήσει, άλλως η μομφή που βαραίνει την προηγούμενη κυβέρνηση του ΠΑ.ΣΟ.Κ. -μομφή δηλαδή για εμπαιγμό και ανευθυνότητα απέναντι στις ανάγκες άμυνας και ασφάλειας της Χώρας- θα βαρύνει και αυτή.

Πιστεύω, όμως, ότι το πράγμα έχει πάρει το δρόμο του από τις πληροφορίες που έχω και εύχομαι το νέο μισθολόγιο που θα κατατεθεί να μην είναι σαν αυτό, το οποίο καταψηφίσαμε όλα τα Κόμματα της Αντιπολιτεύσεως τον Αύγουστο στο Θερινό Τμήμα.

'Οσον αφορά τα εξοπλιστικά προγράμματα, για πρώτη φορά τα τελευταία χρόνια μία Κυβέρνηση εξήντλησε την τριετή θητεία της χωρίς να εφαρμόσει έστω και τμήμα ενός επιχειρησιακού προγράμματος εξοπλισμών ή να κάνει δικό της.

Η Νέα Δημοκρατία παρέδωσε βέβαια στην Κυβέρνηση ένα πρόγραμμα. Είχε κάνει μεγάλη πρόοδο στους εξοπλισμούς. Για λόγους ιστορικής αλήθειας, αλλά και ευθύνης θα καταθέσω για τα Πρακτικά το εξοπλιστικό πρόγραμμα των Ενόπλων Δυνάμεων περιόδου 1990-1993 όπου εκεί έγινε πραγματική κοσμογονία. Αθόρυβα, με ελάχιστα χρήματα, εκμεταλλευόμενοι και τη συνθήκη για τη μείωση των εξοπλισμών στην Ευρώπη και τις διακρατικές μας σχέσεις, καταφέραμε να κάνουμε θαύματα στους εξοπλισμούς.

(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά το προαναφερθέν εξοπλιστικό πρόγραμμα που έχει ως εξής:

Θα ήθελα να επισημάνω στην Κυβέρνηση σχετικά με τα 3 τρισ. που αποφασίστηκαν μετά τον πανικό των Ιμίων -όπου η Κυβέρνηση ασθμαίνουσα πέρασε από τη μία πλευρά της μείωσης των εξοπλιστικών δαπανών στο τελείως άλλο άκρο- ότι δε γίνονται έτσι εξοπλισμοί. Εάν ακολουθούσαν το πρόγραμμα της Νέας Δημοκρατίας δε θα υπήρχε τέτοιο πρόβλημα. Οι αμυντικές δαπάνες φθάνουν μέχρι εκεί που αντέχει ο Ελληνικός Λαός και η οικονομία μας και από κει και πάνω επιστρατεύεται η πολιτικοδιπλωματική ισχύς της Χώρας για να ολοκληρωθεί ο στόχος. Το άθροισμα της αμυντικής και της πολιτικοδιπλωματικής ισχύος είναι αυτό που θα αυξήσει το κόστος στον αντίπαλο και θα τον αποτρέψει από κάθε σκέψη για επίθεση ή επιβουλή εις βάρος των κυριαρχικών μας δικαιωμάτων.

(Στο σημείο αυτό ακούγεται ο προειδοποιητικός ήχος λήξεως του χρόνου ομιλίας του κυρίου Βουλευτή).

Τέλος, θα ήθελα να επισημάνω μέσα σε ένα λεπτό, κύριε Πρόεδρε, δύο πράγματα. Πρώτον, για τη δήλωση του κυρίου Πρωθυπουργού για παλλαϊκή άμυνα στις παραμεθόριες περιοχές, ότι στις παραμεθόριες περιοχές το ανθρώπινο δυναμικό που μπορεί και επιτρέπεται βάσει του Συντάγματος να συνεισφέρει στην άμυνα της Χώρας, συμμετέχει ήδη ενεργά στο υφιστάμενο σύστημα επιστράτευσης. Με ποιους θα κάνουμε παλλαϊκή άμυνα στην παραμεθόριο;

ΠΡΟΕΔΡΕΥΩΝ (Νικόλαος Κατσαρός): Παρακαλώ, τελειώνετε.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Και ένα δεύτερο σημείο, εντός των προσεχών μηνών, πρόκειται να γίνουν οι κρίσεις στο προσωπικό των Ενόπλων Δυνάμεων και των Σωμάτων Ασφαλείας. Κάνουμε έκκληση στην Κυβέρνηση να μην παρεμβάλει κομματικά κριτήρια. Εκκρεμεί βεβαίως, η έκδοση ενός προεδρικού διατάγματος για την υλοποίηση του τελευταίου νόμου που προεκλογικά κατετέθη στη Βουλή, ούτως ώστε να μην αγωνιούν οι αξιωματικοί και οι υπαξιωματικοί των Ενόπλων Δυνάμεων και Σωμάτων Ασφαλείας.

ΠΡΟΕΔΡΕΥΩΝ (Νικόλαος Κατσαρός): Τελειώσατε!

ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι τέτοιο το διεθνές περιβάλλον και τέτοιες οι ανάγκες της άμυνας της Χώρας όπου κάνουμε έκκληση στην Κυβέρνηση να φερθεί επιτέλους σ' αυτό το θέμα τουλάχιστον εθνικά για να μπορέσουμε να ανταπεξέλθουμε στις προκλήσεις των καιρών.

ΠΡΟΕΔΡΕΥΩΝ (Νικόλαος Κατσαρός): Τελείωσατε, κύριε Σπηλιωτόπουλε.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Τέλειωσα, κύριε Πρόεδρε. Απλώς μία δήλωση να κάνω ότι καταψηφίζω τις προγραμματικές δηλώσεις της Κυβέρνησης και διότι θίγουν άμεσα τις κατώτερες εισοδηματικές τάξεις και διότι δε μας δημιουργούν αίσθημα ασφάλειας για το χειρισμό των εθνικών θεμάτων, τα οποία επιδεινώνονται από μέρα σε μέρα.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Υπουργός Εθνικής Παιδείας και Θρησκευμάτων κ. Αρσένης έχει το λόγο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Κύριες και κύροι συνέδελφοι, μία από τις σημαντικότερες προκλήσεις, που αντιμετωπίζει η Χώρα μας, σε μία περίοδο παγκόσμιων διαρθρωτικών αλλαγών στις διαδικασίες παραγωγής της γνώσης, είναι η αναβάθμιση της παιδείας και ειδικότερα της ποιότητας και αποτελεσματικότητας του εκπαιδευτικού μας συστήματος σε όλες τις βαθμίδες.

Η παιδεία αποτελεί αγαθό που οφείλει κάθε δημοκρατική πολιτεία να διασφαλίζει στους πολίτες της, προκειμένου ν' αναπτύξουν την προσωπικότητα και τις ικανότητές τους. Η ενίσχυση και η κατοχύρωση του δημόσιου και δωρεάν χαρακτήρα της εκπαίδευσης αποτελεί βασική προϋπόθεση. Για την Κυβέρνηση η δωρεάν και η ισότιμη πρόσβαση σε υψηλής ποιότητας παιδεία και κατάρτιση, αποτελεί θεμελιώδες κοινωνικό, αλλά και οικονομικό δικαίωμα του 'Ελληνα πολίτη.

Ο τομέας της παιδείας είναι ο σημαντικός μοχλός στα χέρια της Πολιτείας για την καλλιέργεια της εθνικής, πολιτιστικής μας ταυτότητας, την διάπλαση της προσωπικότητας της νέας γενιάς και του εξοπλισμού της με τα απαραίτητα εφόδια για την αποτελεσματική είσοδο και συμμετοχή της στην παραγωγική διαδικασία.

Σήμερα, οι συνθήκες κάτω από τις οποίες οι στόχοι αυτοί μπορούν να επιτευχθούν, έχουν αλλάξει δραματικά. Στη νέα εποχή που ανοίγεται μπροστά μας, τα σύνορα στους χώρους της οικονομίας, της πληροφορίας, της πληροφορικής και του πολιτισμού, έχουν καταργηθεί. Ο κόσμος προχωράει σε μία νέα εποχή ανοικτών οριζόντων, που χαρακτηρίζεται από τον ανταγωνιστικό της χαρακτήρα σε όλες τις εκφάνσεις των διεθνών συναλλαγών και από το νέα τεχνολογικό χαρακτήρα της παραγωγής, που βασίζεται στην επένδυση στη γνώση. Τόσο το ανταγωνιστικό κλίμα όσο και οι ταχύτατες αλλαγές της τεχνολογίας, δημιουργούν νέες προκλήσεις για τη διαμόρφωση των συγκριτικών πλεονεκτημάτων των χώρων και για τη συνεχή κατάρτιση και επιμόρφωση του ατόμου.

Στη νέα εποχή λίγοι θα κλείσουν τον κύκλο της επαγγελματικής τους σταδιοδρομίας ασκώντας ακριβώς το ίδιο επάγγελμα με το οποίο άρχισαν. Γι' αυτό απαιτούνται, ευελιξία στο πρόγραμμα της εκπαίδευσης, και προγράμματα για τη δια βίου κατάρτιση και επανακατάρτιση.

Για την Ελλάδα οι νέες συνθήκες, που διαμορφώνονται σε παγκόσμιο επίπεδο με έμφαση την επένδυση στη γνώση, δημιουργούν θετικές προοπτικές, αρκεί να εκμεταλλευθούν έγκαιρα τις ευκαιρίες που μας προσφέρονται.

Στο πλαίσιο του ευρωπαϊκού γίγνεσθαί, μελάμε για την ανάγκη της ονομαστικής και πραγματικής σύγκλισης της οικονομίας μας. Μαζί με αυτή την ανάγκη - θα έλεγα ίσως και πάνω απ' αυτή την ανάγκη - θα πρέπει να προγραμματίσουμε την εκπαιδευτική μας σύγκλιση. Οι άλλες χώρες έχουν ήδη ξεκινήσει τις διαδικασίες για μεταρρυθμίσεις στο χώρο της παιδείας, για ν' αντιμετωπίσουν τις προκλήσεις των καιρών. Εμείς πρέπει να δεχθούμε ότι πρέπει να ξεκινήσουμε αυτή την προσπάθεια, χωρίς να έχουν ολοκληρώσει επιτυχώς τη μεταρρύθμιση, με βάση τα παλαιά δεδομένα. Γι'αυτό στον τομέα της παιδείας δεν μπορούμε ν' αρκεστούμε σε μικρές βελτιώσεις και μικρά βήματα. Χρειαζόμαστε ριζική αναβάθμιση της παιδείας μας.

Μόνο μέσω της ριζικής αναβάθμισης της παιδείας θα καταστεί δυνατόν να απαντήσουμε στην ανάγκη για διεύρυνση και αναδιάρθρωση της παραγωγής και για αύξηση της απασχόλησης, ώστε ν' ανταγωνιστούμε ισότιμα στη νέα Ευρώπη.

Στο κατώφλι του 21ου αιώνα η επένδυση στον ανθρώπινο παράγοντα και στη γνώση είναι η πιό σημαντική αναπτυξιακή παρέμβαση που θα μας επιτρέψει ν'ανταποκριθούμε με επιτυχία στις νέες απαιτήσεις των καιρών. Ιδιαίτερα η Ελλάδα, λόγω της ιστορίας και του πολιτισμού της καθώς και της στρατηγικής της θέσης στο σταυροδρόμι των τριών ηπείρων, έχει σήμερα το συγκριτικό πλεονέκτημα και η δυνατότητα να αναδειχθεί σε ευρωπαϊκό κέντρο παραγωγής και εξαγωγής εκπαιδευτικών και ερευνητικών υπηρεσιών υψηλής ποιότητας σε όλη της ευρύτερη περιοχή της Βαλκανικής, της Μαύρης θάλασσας και της Μέσης Ανατολής.

Προσβλέπουμε σε μία κοινωνία αποτελούμενη από πολίτες με ολοκληρωμένη προσωπικότητα, κριτική σκέψη και δημιουργική γνώση.

Γι'αυτό, το εκπαιδευτικό μας σύστημα, ιδιαίτερα στις πρώτες βαθμίδες, πρέπει να βασίζεται στις θεμελιώδεις αξίες του ανθρωπισμού και της κοινωνικής αλληλεγγύης, που τοποθετούν τον άνθρωπο στο επίκεντρο του ενδιαφέροντος. Μέσω της ανθρωπιστικής παιδείας, εμπλουτισμένης από τη γνώση της ορθόδοξης χριστιανικής μας παράδοσης και την αποδοχή μιας πολυπολιτισμικής κοινωνίας, διατηρείται ζωντανή η πολιτιστική μας ταυτότητα και ενισχύεται η εθνική μας συνείδηση, μέσα στην οποία κατανοείται ο άνθρωπος ως ιδιαίτερα μοναδική, ανεπανάληπτη και ελεύθερη προσωπικότητα.

Ταυτόχρονα προσβλέπουμε σε ένα εκπαιδευτικό σύστημα που κάτω από τις διεθνείς συγκυρίες θα είναι αποτελεσματικό, έτσι ώστε ο νεοεισερχόμενος στην αγορά εργασίας να έχει τις γνώσεις, αλλά και τις ικανότητες να εργάζεται και να προσαρμόζεται στις νέες κάθε φορά απαιτήσεις της.

Για την Κυβέρνηση επομένως, η παιδεία αποτελεί εθνική προτεραιότητα υψίστης σημασίας, γεγονός το οποίο θα εκφρασθεί σε όλα τα επίπεδα και θα υποστηριχθεί με όλα τα διαθέσιμα μέσα. Για να προχωρήσουμε με αποφασιστικά βήματα στην απαιτούμενη ριζική αναβάθμιση της παιδείας, πρέπει να κάνουμε την αναγκαία υπέρβαση. Με νοοτροπίες του χθες, με ξεπερασμένους μηχανισμούς λειτουργίας δεν μπορούμε να στηρίξουμε την παιδεία που μας χρειάζεται και μας αξίζει για την κοινωνία του 21ου αιώνα.

Γι'αυτό η Κυβέρνηση αποδίδει ιδιαίτερη σημασία στην ανάγκη ευρύτερης δυνατής κοινωνικής συναίνεσης και διακομματικής συνεννόησης για τις μεταρρυθμίσεις που πρέπει να προωθηθούν. Ο ευρύτερος σχεδιασμός για την παιδεία και η διαμόρφωση αξιόπιστων και κοινωνικά αποδεκτών θεσμών στην εκπαίδευση, προϋποθέτει σε κάθε περίπτωση κινητοποίηση όλου του ανθρώπινου δυναμικού που εμπλέκεται στη διαδικασία της γνώσης και την οργάνωση δημόσιου και ουσιαστικού διαλόγου με όλους τους ενδιαφερόμενους φορείς. Δηλαδή, προϋποθέτει την ειλικρινή προσπάθεια για να επιτευχθεί η συναίνεση τόσο στη διαδικασία αυτού του διαλόγου, όσο και στο ίδιο το περιεχόμενο της απόφασης.

Προϋποθέτει επίσης, το συντονισμό ενεργειών και πρωτοβουλιών, διοικητικό εκσυγχρονισμό και αποτελεσματικούς μηχανισμούς υλοποίησης των αποφάσεων, καθώς και τη συνεχή παρακολούθηση και αξιολόγηση των αποτελεσμάτων.

Σύμφωνα με τον Αριστοτέλη "τριών έφη δειν παιδεία, φύσεως, μαθήσεως, ασκήσεως". Και η φύση, δηλαδή η φυσική προδιάθεση για μόρφωση και μελέτη καλλιεργείται σύμφωνα με όλους του ειδικούς από πολύ νωρίς. Η ομαλή ένταξη του παιδιού στο σχολείο και η αποφυγή της σχολικής αποτυχίας, προσδιορίζονται σε ένα μεγάλο βαθμό από την ποιότητα της προσχολικής αγωγής. Η γενίκευση της προσχολικής αγωγής είναι εφικτός στόχος σ'αυτήν την τετραετία.

Η αναβάθμιση της παιδείας αρχίζει από την Πρωτοβάθμια και Δευτεροβάθμια Εκπαίδευση και είναι καθοριστική για τη διάπλαση του χαρακτήρα και για τη διαπαιδαγώγηση του σύγχρονου 'Ελληνα πολίτη.

Στόχος μας είναι μέσα στην τετραετία και με στενή συνεργασία ενός αναβαθμισμένου Παιδαγωγικού Ινστιτούτου, να δημιουργηθεί ένα νέο σχέδιο αναλυτικού προγράμματος για το δημοτικό και για το γυμνάσιο που θα δέχεται τις εισροές της συνεχούς ανανεούμενης γνώσης. Γιατί σε τελική ανάλυση, το περιεχόμενο των σπουδών καθορίζει την ανάπτυξη του εκπαιδευτικού συστήματος, αλλά και τη γενικότερη ανάπτυξη της Χώρας.

Η ενίσχυση του κριτικού χαρακτήρα της εκπαιδευτικής διαδικασίας, η προώθηση της συλλογικής εργασίας και η εφαρμογή σε όλα τα σχολεία της Χώρας της σύγχρονης διδασκαλίας, ο εμπλουτισμός με πολιτιστικά προγράμματα -δηλαδή ανάπτυξη του προγράμματος ΜΕΛΙΝΑ και η διδασκαλία της τοπικής ιστορίας και του πολιτισμού- καθώς και οι αθλητικές δραστηριότητες, αποτελούν προτεραιότητες του κυβερνητικού έργου.

Στην άμβλυνση των ανισοτήτων θα συντελέσει σημαντικά η ανάπτυξη της ενισχυτικής διδασκαλίας ως αντισταθμιστικό μέτρο εναντίον των κοινωνικών ανισοτήτων, που παράγονται από το οικονομικό σύστημα, καθώς και η αντιμετώπιση ειδικών εκπαιδευτικών προβλημάτων ελλιπούς προετοιμασίας μαθητών ή φοιτητών, παλιννοστούντων και μεταναστών του Απόδημου Ελληνισμού, των πληθυσμών που διαρρέουν από το εκπαιδευτικό σύστημα, των μαθητών με ιδιαίτερα κοινωνικά, ψυχολογικά και μαθησιακά προβλήματα.

Στόχος της Κυβέρνησης αυτήν την τετραετία είναι η οριστική επίλυση του προβλήματος της διπλής βάρδιας σε πανελλαδικό επίπεδο. Η λειτουργία των μορφωτικών κέντρων στήριξης της εκπαίδευσης θα συμβάλει αποφασιστικά στη βελτίωση της ποιότητας και στην αποκέντρωση των εκπαιδευτικών δραστηριοτήτων και λειτουργιών. 

Σημαντικό μέτρο κοινωνικής προσφοράς είναι η παρατεταμένη λειτουργία του σχολείου, προς την κατεύθυνση του ολοήμερου σχολείου, με την αξιοποίηση της πείρας των κέντρων δημιουργικής απασχόλησης.

Για τα άτομα με ειδικές ανάγκες θα θεσπισθούν θετικά εκπαιδευτικά μέτρα, για να αποφευχθεί ο κοινωνικός τους αποκλεισμός. Σε θεσμικό επίπεδο, με τη συμμετοχή των ίδιων των ενδιαφερομένων και των εκπαιδευτικών θα προωθηθεί σχέδιο νόμου, που θα εκσυγχρονίζει το πλαίσιο της ειδικής αγωγής. Σ' αυτό το πλαίσιο θα προσδιορισθεί και η δυνατότητα ανάπτυξης γυμνασίων δεξιοτήτων και ειδικών εργαστηρίων κατάρτισης, καθώς και μέτρα διευκόλυνσης της μετάβασης των ατόμων με ειδικές ανάγκες στην αγορά εργασίας. 

Η αναβάθμιση του λυκείου σε ανεξάρτητη εκπαιδευτική βαθμίδα, ώστε να πάψει να αποτελεί απλά κέντρο για την είσοδο στα Ανώτατα Εκπαιδευτικά Ιδρύματα και στα Τ.Ε.Ι., αποτελεί κεντρικό στόχο της Κυβέρνησης.

Το ενιαίο λύκειο παρέχει τις καλύτερες εγγυήσεις για την ορθολογική κατανομή του μαθητικού πληθυσμού και την ανάπτυξη της ανθρωπιστικής παιδείας, της πολιτισμικής εκπαίδευσης και της κριτικής σκέψης. 

Ο εκσυγχρονισμός των αναλυτικών προγραμμάτων προς την κατεύθυνση, όχι μόνο της ένταξης και χρήσης των νέων τεχνολογιών, αλλά κυρίως της προετοιμασίας των νέων για τις επαγγελματικές τους επιλογές και την είσοδό τους στην αγορά εργασίας, αποτελούν βασικές προτεραιότητες της κυβερνητικής πολιτικής. Για παράδειγμα η πληροφορική δε θα αντιμετωπισθεί ως ιδιαίτερο μάθημα, αλλά οι εφαρμογές της θα διαχέονται ως υποδομή σε όλα τα μαθήματα, ώστε οι τεχνολογίες να υποστηρίξουν την ανάπτυξη όλων των διδασκομένων αντικειμένων.

Κομβικό σημείο της εκπαιδευτικής διαδικασίας, αλλά και της γενικότερης επιστημονικής και επαγγελματικής κατεύθυνσης και σταδιοδρομίας των νέων αποτελεί η διαδικασία εισαγωγής στα Α.Ε.Ι. και Τ.Ε.Ι. και οι επιπτώσεις της στο εκπαιδευτικό σύστημα.

Η καθιέρωση του εθνικού απολυτηρίου έρχεται να δώσει θετική απάντηση και διέξοδο στα προβλήματα που έχουν ανακύψει από το υπάρχον σύστημα. Οι θεσμικές ρυθμίσεις που προβλέπονται, αποβλέπουν στη σταδιακή αύξηση του αριθμού των εισακτέων στα Α.Ε.Ι. και Τ.Ε.Ι., με μεσοπρόθεσμο στόχο την κατάργηση των εισαγωγικών εξετάσεων, μέσω της θέσπισης του εθνικού απολυτηρίου.

Είναι φανερό, ότι η καθιέρωση του εθνικού απολυτηρίου αφορά στο σύνολο της δευτεροβάθμιας εκπαίδευσης και κατάρτισης και συνδέεται απόλυτα με την ανάδειξη του λυκείου ως σχολείου εθνικής παιδείας. Συνδέεται ακόμα με την αναβάθμιση της ποιότητας της τριτοβάθμιας εκπαίδευσης, ώστε να αντιμετωπισθεί ομαλά η αύξηση του αριθμού των εισακτέων, αλλά και η αποσύνδεση του πτυχίου από τη στενά επαγγελματική προοπτική.

Για την απόλυτη επιτυχία αυτής της σημαντικής μεταρρύθμισης απαιτείται να διασφαλισθούν όλες εκείνες οι προϋποθέσεις (θεσμοί, υποδομές, εκπαιδευτικό προσωπικό) ώστε να αποφευχθούν αρρυθμίες ή κενά στην υλοποίηση, που μπορούν να βλάψουν την αξιοπιστία.

Με βάση τη σημαντική προεργασία που έχει ήδη γίνει, θα προωθηθεί αμέσως ένας νέος διάλογος με τους φορείς της εκπαιδευτικής κοινότητας και της νεολαίας, ώστε να εξειδικευτούν οι διαδικασίες, οι θεσμοί και το μορφωτικό περιεχόμενο του εθνικού απολυτηρίου, αλλά και να διασφαλιστεί απόλυτα η ισότητα εκπαιδευτικών ευκαιριών για να αποτραπούν κοινωνικές και περιφερειακές ανισότητες στις διαδικασίες απόκτησης του εθνικού απολυτηρίου.

Εκτιμούμε, ότι οι αναγκαίες προϋποθέσεις θα διασφαλιστούν σύντομα, ώστε ο νέος θεσμός να αρχίσει να εφαρμόζεται από το επόμενο ακαδημαϊκό έτος.

Προτεραιότητα της κυβερνητικής πολιτικής για την πανεπιστημιακή εκπαίδευση, αποτελεί η αναβάθμιση της ποιότητας των σπουδών σε προπτυχιακό και μεταπτυχιακό επίπεδο, με την ανάπτυξη ευέλικτων και σύγχρονων προγραμμάτων σπουδών, που θα εναρμονίζονται στις περιφερειακές ιδιαιτερότητες και με τον εκσυγχρονισμό των παραδοσιακών μορφών διδασκαλίας. Προς αυτήν την κατεύθυνση, θα συμβάλει η ανάπτυξη και ολοκλήρωση των οικοδομών σε κτίρια, βιβλιοθήκες, εξοπλισμό και μέσα, καθώς και η ριζική αναδιάρθρωση του συστήματος παροχής συγγραμμάτων, με διατήρηση της δωρεάν διανομής τους.

Η Κυβέρνηση θα προωθήσει με ουσιαστικό διάλογο τη νέα μεταρρύθμιση στα πανεπιστήμια προς την κατεύθυνση σύνταξης ενός ευέλικτου θεσμικού πλαισίου, που θα ενισχύει τη διοικητική, οικονομική και οργανωτική αυτοτέλεια των πανεπιστημίων.

Η οικονομική και διοικητική αυτοτέλεια των πανεπιστημίων, είναι αναπόσπαστα συνδεδεμένη με τη βελτίωση των μηχανισμών λήψης απόφασης, την ορθολογικότερη διαχείριση των οικονομικών πόρων, την εξασφάλιση αντικειμενικών μηχανισμών ελέγχου και αξιολόγησης του εκπαιδευτικού και ερευνητικού έργου, τη συνειδητοποίηση των υποχρεώσεων των μελών της πανεπιστημιακής κοινότητας απέναντι στο πανεπιστήμιο, αλλά και των υποχρεώσεων του πανεπιστημίου απέναντι στην Πολιτεία.

Απώτερος στόχος της κυβερνητικής πολιτικής είναι η πλήρης αυτοδιοίκηση των πανεπιστημίων, με αυτοδιαχείριση πόρων και θέσεων.

Στο πλαίσιο αυτό, η Κυβέρνηση θα ενισχύσει το δημόσιο χαρακτήρα της τριτοβάθμιας εκπαίδευσης μέσω της αναγκαίας αύξησης της δημόσιας χρηματοδότησης, τόσο των λειτουργικών δαπανών, όσο και των επενδύσεων στα ιδρύματα και της επέκτασης των διευκολύνσεων, που παρέχονται στους φοιτητές. Η σταδιακή αύξηση της δημόσιας χρηματοδότησης της τριτοβάθμιας εκπαίδευσης θα καλύψει τις ανάγκες για νέες θέσεις Δ.Ε.Π. στα πανεπιστήμια και ταυτόχρονα, τις απαραίτητες μισθολογικές βελτιώσεις του διδακτικού προσωπικού, αναγνωρίζοντας το σημαντικό ρόλο που επιτελούν οι πανεπιστημιακοί δάσκαλοι ως δημόσιοι λειτουργοί στην εκπαίδευση.

Με την προώθηση του νόμου για το ανοιχτό πανεπιστήμιο, δίνεται η ευκαιρία στους 'Ελληνες του εσωτερικού αλλά και του εξωτερικού, στην εξ αποστάσεως ανώτατη εκπαίδευση, ανεξαρτήτως ηλικίας.

Η κυβερνητική πολιτική θα διασφαλίσει, επίσης, την ιδιαιτερότητα και την πολύτιμη συμβολή των Τ.Ε.Ι. στην τριτοβάθμια εκπαίδευση, με έμφαση την τεχνολογική εκπαίδευση στελεχών υψηλής ποιοτικής στάθμης. Η αναβάθμιση των προγραμμάτων σπουδών σε σύνδεση με τις ανάγκες της παραγωγής και της οικονομίας και η εξασφάλιση των προϋποθέσεων για εφαρμοσμένη τεχνολογική έρευνα, συνιστούν βασικούς άξονες της πολιτικής μας.

Τα πανεπιστήμια δεν είναι μόνο θεσμοί αναπαραγωγής και διάδοσης της γνώσης σε συνθήκες ακαδημαϊκής ελευθερίας, αλλά και θεσμοί παραγωγής νέας γνώσης μέσα από την έρευνα και τις μεταπτυχιακές σπουδές.

Η θέση μας αυτή, υπαγορεύει την πολιτική στρατηγικής στήριξης της πανεπιστημιακής έρευνας και των μεταπτυχιακών σπουδών, με βασικούς τομείς των θετικών κοινωνικών και ανθρωπιστικών σπουδών, που θα συμβάλουν τόσο στην υψηλή κατάρτιση του μελλοντικού επιστημονικού και ακαδημαϊκού δυναμικού, όσο και στη θετική συμβολή τους στην οικονομική και κοινωνική ανάπτυξη της Χώρας.

Η πορεία προς την κοινωνία της γνώσης, προϋποθέτει τη συνεχιζόμενη κατάρτιση και επανακατάρτιση, τη δια βίου δηλαδή εκπαίδευση. Τα ΙΕΚ επομένως έχουν ρόλο να παίξουν στη μεταδευτεροβάθμια εκπαίδευση και κατάρτιση, προσφέροντας σύγχρονες εξειδικευμένες εκπαιδευτικές υπηρεσίες σε ενήλικες. Για το λόγο αυτό και για τη συμπλήρωση των δεξιοτήτων, που αποκτώνται στο βασικό εκπαιδευτικό σύστημα, απαιτείται στενή συνεργασία των Υπουργείων Παιδείας, Εργασίας, της Νομαρχιακής Αυτοδιοίκησης και των ιδρυμάτων κατάρτισης, για την ανάπτυξη προγραμμάτων που θα ανταποκρίνονται στις σύγχρονες ανάγκες των τοπικών αγορών εργασίας.

Αναγκαία, όμως, προϋπόθεση για την προστασία του πολίτη και την αναβάθμιση της μεταλυκειακής εκπαίδευσης, είναι η θέσπιση ενός σταθερού πλαισίου λειτουργίας, κυρίως για τα εργαστήρια ελευθέρων σπουδών, έτσι ώστε να πάψουν να λειτουργούν ανεξέλεγκτα.

Βασική προϋπόθεση της αποτελεσματικότητας της εκπαιδευτικής μεταρρύθμισης που προωθείται, είναι η διαρκής και ουσιαστική επιμόρφωση των εκπαιδευτικών και η αναβάθμιση του εκπαιδευτικού επαγγέλματος, με εξασφάλιση καλύτερων συνθηκών εργασίας και ενίσχυση της εκπαιδευτικής πρωτοβουλίας. Παράλληλα, όμως, θα προωθηθεί η ριζική βελτίωση της αξιολόγησης του εκπαιδευτικού συστήματος καθώς και η αναβάθμιση του θεσμού του Σχολικού Συμβούλου με σκοπό τον έγκαιρο εντοπισμό των βασικών εκπαιδευτικών προβλημάτων, όπως μαθητική διαρροή, αναπαραγωγή αναλφαβητισμού, δημιουργία κοινωνικών ανισοτήτων.

Τέλος, αναγκαία προϋπόθεση για την υλοποίηση και χρηματοδότηση των μέτρων και δράσεων που προγραμματίζονται, είναι η αναδιάρθρωση της διοίκησης του Υπουργείου Παιδείας και των εποπτευομένων οργανισμών με προώθηση νέου σχεδίου οργανισμού, η ενεργοποίηση του εθνικού κεφαλαίου παιδείας για την τριτοβάθμια εκπαίδευση και η ταχύτατη αλλά και αποτελεσματική απορρόφηση των κοινοτικών πόρων συνολικού ύψους για την εξαετία 1994-1999 550 δισ. δραχμών.

Στον τομέα αυτό της υλοποίησης επιχειρησιακού προγράμματος εκπαίδευσης και αρχικής επαγγελματικής κατάρτισης, Ε.Π.Ε.Α.Ε.Κ., θα δοθεί ιδιαίτερη προτεραιότητα. Στο σύνολο του εξαετούς προγράμματος οι ρυθμοί απορρόφησης μέχρι το τέλος του 1996 κυμαίνονται περίπου στο 20%.

Για την αποτελεσματική χρήση των πόρων που διατίθενται βασικές προτεραιότητες της πολιτικής μας είναι: 

Πρώτον, η αναδιάταξη του μηχανισμού σχεδίασης εκτέλεσης και παρακολούθησης των ενεργειών και δράσεων. 

Δεύτερον, η κινητοποίηση των φορέων της εκπαιδευτικής κοινότητας, που εμπλέκονται στα τρία μεγάλα υποπρογράμματα του Ε.Π.Ε.Α.Ε.Κ., για έγκαιρη προετοιμασία υψηλής ποιότητας προτάσεων.

Και τρίτον, η δημιουργία αποτελεσματικού μηχανισμού παρακολούθησης της εκτέλεσης των έργων και αξιολόγηση των αποτελεσμάτων. 

Μ' αυτές τις κυβερνητικές προτεραιότητες και με γνώμονα τη ρήση του Δημόκριτου "ούτε τέχνη ούτε σοφή εφικτόν ην μη μάθειν τις" μπορούμε να βάλουμε στέρεες βάσεις για μια ισχυρή και ανεπτυγμένη Ελλάδα που θα αντιμετωπίζει με αισιοδοξία τον 21ο αιώνα.

Σας ευχαριστώ. 

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο κ. Πασσαλίδης έχει το λόγο.

ΘΕΟΔΩΡΟΣ ΠΑΣΣΑΛΙΔΗΣ: Οι προγραμματικές δηλώσεις του Πρωθυπουργού στις 29 Ιανουαρίου 1996 συζητήθηκαν κάτω από ένα κλίμα προκλητικών ενεργειών της Τουρκίας. Για πρώτη φορά αμφισβητήθηκε το νομικό καθεστώς του Αιγαίου από την Τουρκία, με την παραβίαση του χερσαίου ελληνικού χώρου, με μια Κυβέρνηση ΠΑ.ΣΟ.Κ. που τα είχε χαμένα τότε, χωρίς συντονισμό ενεργειών για την αντιμετώπιση της κρίσεως. Οι σημερινές προγραμματικές δηλώσεις γίνονται κάτω από ένα ασαφή και ασταθή οικονομικό ορίζοντα που δυσκολεύεται να ξεκαθαρίσει η Κυβέρνηση επί ζημία του Ελληνικού Λαού.

Οι 'Ελληνες πολίτες δεν άκουσαν τίποτε το καινούριο. Ο Πρωθυπουργός δεν άφησε περιθώρια επίλυσης των προβλημάτων τους. Ακούσαμε σχεδόν τα ίδια πράγματα. Αναμένεται συνέχεια στη λιτότητα και συρρίκνωση στα εισοδήματα των Ελλήνων πολιτών.

Το μεγάλο ερώτημα του Ελληνικού Λαού ήταν, γιατί οδηγήθηκε η Χώρα σε εκλογές, αφού η Κυβέρνηση είχε εκατόν εβδομήντα Βουλευτές. Μήπως μ' αυτήν την πλειοψηφία δεν μπορούσε να αντιμετωπίσει τα εθνικά και οικονομικά θέματα; Οι λόγοι ήταν καθαρά οικονομικοί. 'Επρεπε να επιβληθούν νέες φορολογίες και αυτές, για ευνόητους λόγους, έπρεπε να γίνουν μετά από τις εκλογές. 'Επρεπε μέσα στο 1996 να επιβληθούν επιπλέον φόροι 925 δισ. δραχμές. 'Ετσι, η Κυβέρνηση ετοιμάζεται τώρα να κάνει ζωντανή την παρουσία της με νέες φορολογίες, που θα γονατίσει τα εισοδήματα των αγροτών, των επαγγελματιών, των μισθωτών και συνταξιούχων.

Με τις προγραμματικές δηλώσεις του ο Πρωθυπουργός απέδειξε ότι απομακρύνεται από α συσσωρευμένα προβλήματα του Ελληνικού Λαού, τη στιγμή που τα κοινωνικά προβλήματα ακολουθούν πορεία σταθερής επιδείνωσης.

Οι αγρότες για δεύτερη φορά, μέσα σε εννέα περίπου μήνες, απογοητεύονται από την ανάγνωση των προγραμματικών δηλώσεων. Περίμεναν να ακούσουν για τα προβλήματά τους και να αναμένουν λύσεις. Δυστυχώς, κάτι τέτοιο δε συνέβη. Οι αγρότες και ιδιαίτερα οι νέοι, εγκαταλείπουν τη γεωργία και την κτηνοτροφία και έρχονται στις πόλεις. Οι νέοι αγρότες δεν μπορούν να πάρουν ποσοστώσεις. Οι ποσοστώσεις δόθηκαν το 1992. Από τότε, η Κυβέρνηση δεν κατάφερε να προσθέσει ούτε ένα κιλό ποσόστωση, παρότι της δόθηκε η ευκαιρία με την Ελληνική Προεδρία το πρώτο εξάμηνο του '94.

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Οι κτηνοτρόφοι, λόγω μειωμένων τιμών, του γάλακτος, αγελαδινού και πρόβειου, και των προστίμων, λόγω υπέρβασης της ποσόστωσης, περνούν σκληρή δοκιμασία, όσο ποτέ άλλοτε. Οι περισσότεροι σκέπτονται να πωλήσουν το ζωϊκό κεφάλαιο λόγω της μεγάλης κρίσεως και δε βρίσκουν αγοραστή. Η δικαιολογημένη οργή και αγανάκτηση οδήγησε τους κτηνοτρόφους στις μεγάλες κινητοποιήσεις, χωρίς, δυστυχώς, να βρούν την ανάλογη συμπαράσταση από την Κυβέρνηση.

Η Κυβέρνηση ευθύνεται, γιατί δεν έκανε ελέγχους στα τελωνεία, με αποτέλεσμα να εισάγονται τυριά από τρίτες χώρες, Βουλγαρία, Ρουμανία, και Τουρκία, αμφιβόλου ποιότητας και επικίνδυνα για την υγεία των καταναλωτών. Οι ανεξέλεγκτες εισαγωγές γαλακτοκομικών προϊόντων από τι χώρες αυτές δημιούργησε μεγάλα αποθέματα τυριών, που ανάγκασε τις βιομηχανίες να μειώσουν τις τιμές του γάλακτος.

Ο ίδιος ο Υφυπουργός Γεωργίας ομολόγησε στη Βουλή στις 17-10-1995 ότι πράγματι γίνονται από ορισμένους ασυνείδητους κερδοσκόπους λαθραίες εισαγωγές γαλακτοκομικών προϊόντων. Ο Υφυπουργός Γεωργίας το Φεβρουάριο του '96 έδωσε στη δημοσιότητα ονόματα εμπόρων που παρανομούσαν στη φέτα. Βλέπουμε τους Υφυπουργούς του ΠΑ.ΣΟ.Κ. να απολούνται για τις παρανομίες των εμπόρων. Ο μόνος τρόπος για να αντιμετωπιστούν οι κεδροσκόποι αυτοί, είναι οι αυστηροί έλεγχοι και οι αυστηρές ποινές. Εδώ, ελέγχεται η Κυβέρνηση γιατί δεν προστάτευσε τους παραγωγούς από τις λαθραίες εισαγωγές των γαλακτοκομικών προϊόντων από το εξωτερικό.

Στην ανεργία του 10% πρέπει να προσθέσουμε και την ανεργία των αγροτών που δεν έχουν ποσόστωση. Ο αγροτικός τομέας πηγαίνει από το κανό στο χειρότερο. Είπε ο κύριος Πρωθυπουργός, ότι το 1996 είναι έτος ενός άλματος στις ιδιωτικές και δημόσιες επενδύσεις, που δημιουργεί ευνοϊκές προοπτικές για τα επόμενα χρόνια.

Οι επενδύσεις στον αγροτικό τομέα, αντί να αυξάνονται, δυστυχώς η Κυβέρνηση τις μειώνει. Που είναι η ανάπτυξη; Πως θα περιμένουμε βελτίωση του εισοδήματος των αγροτών; Είδαμε τις προθέσεις της Κυβέρνησης στον αγροτικό τομέα για τις επενδύσεις από τον Προϋπολογισμό. 'Εδωσε λιγότερα χρήματα από παλαιότερα χρόνια για οικονομικές ενισχύσεις στη γεωργία, για εγγειοβελτιωτικά έργα, για διαρθρωτικά προγράμματα. Δε μας είπε η Κυβέρνηση, αν αυτή η κατάσταση συνεχιστεί και στο μέλλον.

Τα κονδύλια από το Β' Πακέτο Ντελόρ έχουν περικοπεί από το ΠΑ.ΣΟ.Κ., έναντι αυτών που είχε προτείνει η Νέα Δημοκρατία, και τώρα, η απορροφητικότητα είναι ελάχιστη. Από το ποσοστό του 15%, που είχε προτείνει η Νέα Δημοκρατία από το Β' Πακέτο Ντελόρ, το ΠΑ.ΣΟ.Κ. το μείωσε στο 11,5%.

Μείωσε το ΠΑ.ΣΟ.Κ. τα κονδύλια που προβλέπονται για τον αγροτικό τομέα από 985 δισεκατομμύρια δραχμές στα 850 δισεκατομμύρια. Το εμπορικό ισοζύγιο των αγροτικών προϊόντων είναι αρνητικό και εξακολουθεί να μεγαλώνει.

Πριν από ένα περίπου χρόνο μας είπε η Κυβέρνηση ότι από τον περασμένο Οκτώβριο θα εφαρμόζετο το μητρώο αγροτών και θα είχε συνδεθεί με την μείωση της τιμής των καυσίμων. Η εξαγγελία για την τιμή των καυσίμων εξελίχθηκε σε μία κοροϊδία.

Μπροστά στη νέα κατάσταση που διαμορφώνεται στην ελληνική πραγματικότητα πρέπει να παρθούν μέτρα για τη μείωση του κόστους παραγωγής των αγροτικών προϊόντων, για περισσότερες επενδύσεις στον αγροτικό τομέα, για εγγειοβελτιωτικά έργα, για διαρθρωτικά προγράμματα, για αξιοποίηση των κοινοτικών πόρων, σωστές παρεμβάσεις στην Ευρωπαϊκή 'Ενωση για περισσότερες ποσοστώσεις των αγροτικών προϊόντων, προστασία της εγχώριας παραγωγής από παράνομες εισαγωγές προϊόντων από το εξωτερικό που δεν ανήκουν στην Ευρωπαϊκή 'Ενωση.

Η Κυβέρνηση δε μας είπε, πώς θα αντιμετωπίσει το τεράστιο πρόβλημα της ανεργίας. Η ανεργία σήμερα προσλαμβάνει εκρηκτικές διαστάσεις, ενώ η Κυβέρνηση δε λαμβάνει αποτελεσματικά μέτρα. Η ανεργία βρίσκεται σε υψηλά επίπεδα, σε ποσοστό 10%. Για πρώτη φορά στα μεταπολεμικά χρόνια ο αριθμός των επίσημα καταγεγραμμένων ανέργων υπολογίζεται πάνω από τετρακόσιες χιλιάδες άτομα. Παράλληλα υπάρχει η έντονη ανησυχία των εργαζομένων για το μέλλον τους που τους οδηγεί σε ένα καθημερινό άγχος λόγω πολλών απολύσεων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Ο εμπορικός και επαγγελματικός κόσμος της Χώρας περνάει την μεγαλύτερη κρίση των τελευταίων ετών με την εφαρμογή των αντικειμενικών κριτηρίων.

Ο κύριος Πρωθυπουργός είπε προχθές, ότι θα εξετάσει με ιδιαίτερη προσοχή τα προβλήματα που συνδέονται με την εφαρμογή των αντικειμενικών κριτηρίων, ώστε να προωθήσει εφικτές λύσεις που θα βελτιώσουν το σύστημα και θα άρουν υπαρκτές αδικίες. Οι λύσεις που θα άρουν τις αδικίες έπρεπε να είχαν δοθεί μέχρι σήμερα από την Κυβέρνηση.

Καθημερινά τα λουκέτα αυξάνονται στα μαγαζιά. Κύριες αιτίες της μεγάλης αύξησης των πτωχεύσεων είναι η πτώση της εμπορικής κίνησης αλλά και τα φορολογικά μέτρα που τσάκισαν τους εμπόρους. Η μείωση του πληθωρισμού τον τελευταίο καιρό ανέβασε την ανεργία και μείωσε τα εισοδήματα των πολιτών.

ΠΡΟΕΔΡΕΥΩΝ (Παναγιώτης Ν.Κρητικός): Θα σας παρακαλέσω να τελειώνετε.

ΘΕΟΔΩΡΟΣ ΠΑΣΣΑΛΙΔΗΣ: Μισό λεπτό, κύριε Πρόεδρε.

Η κραυγή αγωνίας των συνταξιούχων σήμερα δε συγκινεί την Κυβέρνηση.

Τα σχολεία κλείνουν. Μόνο στο νομό μου, στο νομό Κιλκίς κλείνουν κατά τη νέα σχολική περίοδο δεκάδες δημοτικά σχολεία.

Οι φυλακές δε φρουρούνται όπως πρέπει και δραπευτεύουν οι κρατούμενοι. Με την πλημμελή φύλαξη των κρατουμένων ηρωποιούνται οι Ρωχάμηδες.

Οι λαθρομετανάστες κάθε εθνότητος μπαίνουν στη Χώρα μας ανεξέλεγκτα κατά χιλιάδες και αυτό το φαινόμενο το βλέπουμε σε μόνιμη βάση και στην περιοχή την οποία εκπροσωπώ, στο Κιλκίς, όπου εκατοντάδες λαθρομετανάστες μπαινοβγαίνουν καθημερινά από τα σύνορα. Γίναμε ένα ανοχύρωτο Κράτος, ένα ξέφραγο αμπέλι. Λείπει παντελώς το Κράτος.

Καθημερινά ληστεύονται οι Τράπεζες. Η απορρόφηση των κονδυλίων από το Β' Πακέτο Ντελόρ καθυστερεί και αυτό το ομολόγησε πριν από τρείς περίπου μήνες ο Πρωθυπουργός και το Υπουργικό Συμβούλιο.

ΠΡΟΕΔΡΕΥΩΝ (Παναγιώτης Ν.Κρητικός): Κύριε συνάδελφε, θα παρακαλέσω να ολοκληρώσετε, διότι η υπέρβαση του χρόνου σας είναι σε βάρος του δικαιώματος των άλλων συναδέλφων.

ΘΕΟΔΩΡΟΣ ΠΑΣΣΑΛΙΔΗΣ: 'Ενα λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): 'Οχι ένα λεπτό.

ΘΕΟΔΩΡΟΣ ΠΑΣΣΑΛΙΔΗΣ: Το ΠΑ.ΣΟ.Κ. ευθύνεται για τη συνεχή υποχωρητικότητα απέναντι στην Τουρκία. Το ΠΑ.ΣΟ.Κ. ευθύνεται γιατί δεν άσκησε βέτο για τη σύνδεση της Τουρκίας με την Ευρωπαϊκή 'Ενωση την 1η Ιανουαρίου του 1996. Το ΠΑ.ΣΟ.Κ. ευθύνεται για την ταπεινωτική συμφωνία της 13.9.1995 στη Νέα Υόρκη μεταξύ των Υπουργών Εξωτερικών της Ελλάδος και των Σκοπίων, που άφησε άλυτο το θέμα της ονομασίας και δέχθηκε την ενδιάμεση λύση.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, κύριε συνάδελφε. Δεν έχετε άλλο χρόνο. Λυπάμαι πάρα πολύ. Πρέπει να δοθεί το δικαίωμα και στους άλλους συναδέλφους να μιλήσουν.

ΘΕΟΔΩΡΟΣ ΠΑΣΣΑΛΙΔΗΣ: Το ΠΑ.ΣΟ.Κ. ευθύνεται για το θέμα της βραχονησίδας 'Ιμια.

Οι προγραμματικές δηλώσεις χαρακτηρίζονται από ασάφεια χωρίς να δίνονται λύσεις στα προβλήματα του Ελληνικού Λαού.

ΠΡΟΕΔΡΕΥΩΝ (Παναγιώτης Ν.Κρητικός): Κύριε συνάδελφε, σας παρακαλώ πάρα πολύ! Μιλάτε σε βάρος των άλλων συναδέλφων, όταν ο χρόνος είναι προκαθορισμένος.

ΘΕΟΔΩΡΟΣ ΠΑΣΣΑΛΙΔΗΣ: Η Κυβέρνηση έκανε και μία θεωρητική περιγραφή...

ΠΡΟΕΔΡΕΥΩΝ (Παναγιώτης Ν.Κρητικός): Μην κάνετε κατάχρηση του δικαιώματός σας, στερείται το δικαίωμα από άλλον συνάδελφο. Είναι φανερό.

ΘΕΟΔΩΡΟΣ ΠΑΣΣΑΛΙΔΗΣ:...και έκανε γενικόλογες παρατηρήσεις. ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ πάρα πολύ! Να προσαρμόζετε το λόγο σας στο χρόνο που έχει αποφασιστεί.

ΘΕΟΔΩΡΟΣ ΠΑΣΣΑΛΙΔΗΣ: Τελειώνω. Οι πολίτες περίμεναν προτάσεις-λύσεις από την Κυβέρνηση που δυστυχώς δεν τις άκουσαν.

Με αυτήν τη νεφελώδη εικόνα που παρουσίασε η Κυβέρνηση πως μπορεί να αισιοδοξεί ο Ελληνικός λαός;

ΠΡΟΕΔΡΕΥΩΝ (Παναγιώτης Ν.Κρητικός): Θα παρακαλέσω να τελειώσετε, γιατί θα αναγκαστώ να σας διακόψω.

ΘΕΟΔΩΡΟΣ ΠΑΣΣΑΛΙΔΗΣ: Καταψηφίζω τις προγραμματικές δηλώσεις της Κυβέρνησης.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Είναι φανερό, κύριοι συνάδελφοι, ότι όταν υπερβαίνουμε το χρόνο, τον οποίο δικαιούμεθα, μιλούμε εις βάρος των άλλων συναδέλφων, διότι όταν η συνεδρίαση τελειώνει σε συγκεκριμένη ώρα και οι συνάδελφοι οι οποίοι είναι εγγεγραμμένοι είναι πάρα πολλοί, είναι βέβαιο ότι θα στερηθούν αυτό το δικαίωμα αρκετοί συνάδελφοι. Και εκείνοι, όμως, που είναι να το ασκήσουν, δε θα το ασκήσουν.

ΓΙΩΡΓΟΣ ΑΔΑΜΟΠΟΥΛΟΣ: Να πάμε μέχρι τις 16.00', κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Θα σας παρακαλέσω να πάμε μέχρι τις 16.00', για να μπορέσουν να μιλήσουν περισσότεροι συνάδεφλοι.

Ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου έχει το λόγο για είκοσι λεπτά.

'Οπως βλέπετε, κύριε Υπουργέ, αποφασίσαμε τη μερική απασχόληση για να έχουν εργασία όλοι.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, η διασφάλιση και η διεύρυνση των δικαιωμάτων στη ζωή, στην εργασία, στη γνώση, στη συμμετοχή, στις συνδικαλιστικές ελευθερίες, στις ικανοποιητικές συνθήκες υγιεινής και ασφάλειας στο χώρο της εργασίας, για όλους ανεξαίρετα τους πολίτες, αποτελεί, για την Κυβέρνησή μας, κορυφαία επιλογή. Διαμορφώνει το ευνοϊκό εκείνο κλίμα, που οικοδομεί την κοινωνία της δικαιοσύνης, της αξιοπρέπειας, της αλληλεγγύης, της δημοκρατίας, του σοσιαλισμού.

Από το 1993 μέχρι σήμερα, η Κυβέρνηση του ΠΑ.ΣΟ.Κ. απέδειξε ότι για τις δυνάμεις του δημοκρατικού σοσιαλισμού, οι κοινωνικές πολιτικές είναι συμβατές ακόμα και σε περιόδους οικονομικής κρίσης. Μέσα σε ασφυκτικά δημοσιονομικές συνθήκες, διαθέσαμε πρόσθετους πόρους για να στηρίξουμε το κοινωνικό κράτος. Οι συνολικές δαπάνες αυξήθηκαν από 20,7% του Α.Ε.Π. το 1993 σε 23% του Α.Ε.Π. το 1996.

Διασφαλίσαμε και σε πολλές περιπτώσεις αυξήσαμε το πραγματικό εισόδημα των εργαζομένων και των συνταξιούχων. 'Εγιναν θεσμικές, διαρθρωτικές παρεμβάσεις, που εντάσσονται σε μια συγκροτημένη πολυδιάστατη πολιτική απασχόλησης, καλύτερη λειτουργία της αγοράς και καταπολέμηση της ανεργίας. 

Δε θα κάνω απολογισμό. Σίγουρα όσα πετύχαμε τα προηγούμενα χρόνια, είναι λίγα σε σχέση με το μέγεθος των κοινωνικών προβλημάτων, σε σχέση με το σημαντικότερο πρόβλημα της Χώρας, που είναι η ανεργία και η ανασφάλεια ιδιαίτερα των νέων ανθρώπων στην προοπτική της απασχόλησης. 'Ηταν, όμως και πολλά, κυρίες και κύριοι συνάδελφοι, ήταν ό,τι το καλύτερο μπορούσαμε να πετύχουμε μέσα στις εξαιρετικά δύσκολες συνθήκες της οικονομίας μας.

Το πλαίσιο της πολιτικής μας για τη νέα τετραετία. Η καταπολέμηση της ανεργίας, η στήριξη της απασχόλησης, η κοινωνική ασφάλιση, το εισόδημα των εργαζομένων, η κοινωνική στήριξη και φροντίδα, η κατάρτιση, τα στεγαστικά προγράμματα αποτελούν τις βασικές μας προτεραιότητες με στόχους τη μείωση των κοινωνικών ανισοτήτων, την καταπολέμηση της φτώχειας και τον περιορισμό της περιθωριοποίησης και του κοινωνικού αποκλεισμού, την αξιοποίηση όλου του δυναμικού της κοινωνίας μας.

Δεν υπάρχει καμία αμφιβολία, ότι η εργασία είναι πάνω απ' όλα ανθρώπινο δικαίωμα. Είναι, όμως και ο κύριος συντελεστής της παραγωγής, που υπακούει στους νόμους, δυστυχώς, της αγοράς, της παραγωγικότητας, της ανταγωνιστικότητας.

Επίσης, κύριοι συνάδελφοι, κοινός στόχος είναι ότι η ανεργία στη Χώρα μας, στην Ευρώπη, στον κόσμο, αποτελεί μία ενδημική κατάσταση. Στα πλαίσια αυτά, καλούμαστε εμείς σήμερα να προσδιορίσουμε πολιτικές για την απασχόληση. 'Οπως έχει εξελιχθεί σήμερα η αγορά εργασίας, χρειάζονται πλέον του σταθερού, μακροοικονομικού κλίματος και των γενικών αναπτυξιακών μέτρων, επιμέρους πολιτικές. Χρειάζονται ειδικά μέτρα.

'Ετσι, οι προτεραιότητες για την αντιμετώπιση της ανεργίας, θέτουν στο επίκεντρο της πολιτικής μας ενεργητικές πολιτικές απασχόλησης. Πρώτη είναι η δημιουργία νέων και μόνιμων θέσεων απασχόλησης. Τα ολοκληρωμένα συμπλέγματα, με βάση τα μεγάλα αναπτυξιακά έργα υποδομής, αλλά και τα βιομηχανικά, θα δημιουργήσουν σίγουρα περισσότερες μόνιμες θέσεις απασχόλησης.

Δεύτερος στόχος είναι οι αιχμές ανεργίας μέσα από ειδικά προγράμματα κυρίως τοπικών πρωτοβουλιών. Και βέβαια η προσπάθεια περιορισμού της ανεργίας στις πηγές της. 

Δεν πρέπει να ξεχνάμε ότι είμαστε μια Χώρα που δημιουργεί νέες απαιτήσεις εξήντα χιλιάδων περίπου θέσεων απασχόλησης το χρόνο, λόγω της μετατροπής του γεωργικού τομέα σε αστικό. Αυτό είναι γνωστό.

Ο στόχος για τη δημιουργία επενδύσεων σ' αυτές ακριβώς τις περιοχές, ώστε να περιορίσουμε την γεωγραφική κινητικότητα της εργασίας, που στην ουσία είναι κινητικότητα της ανεργίας, είναι για εμάς πρώτη επιλογή.

Θέλω να πω μερικά πράγματα σε σχέση με τις επιμέρους πολιτικές και τα ειδικά μέτρα.

Στη προηγούμενη Βουλή ψηφίσαμε το ν.2434/1996 που προωθεί τέτοια μέτρα, που αποτελεί -αν θέλετε- το ελληνικό πρώτο εγχείρημα για την καταπολέμηση της διαρθρωτικής ανεργίας και τη διασύνδεση της απασχόλησης με τη δια βίου κατάρτιση και την ανάπτυξη νέων ευκαιριών απασχόλησης. Αυτός ο νόμος αποτελεί το εργαλείο μας και θα προχωρήσουμε στην άμεση εφαρμογή των ειδικών καινοτόμων μέτρων που προβλέπει.

- Πρώτο μέτρο: Η κάρτα απασχόλησης. Η πολλαπλή της χρήση, όπου ο άνεργος επιλέγει είτε την είσπράξη του επιδόματος ανεργίας είτε την υπαγωγή του σε προγράμματα απασχόλησης και κατάρτισης ή επανακατάρτισης είναι φανερό ότι αποτελεί τομή στις εργασιακές μας σχέσεις. Η εφαρμογή της, όπως γίνεται κατανοητό, θα έχει άμεσα αποτελέσματα και στη σταδιακή καταπολέμηση της παράνομης απασχόλησης.

- Η δημιουργία πενήντα χιλιάδων νέων επιδοτούμενων θέσεων εργασίας μέσα στο 1997. Πρόκειται για ένα πρώτο πακέτο που θα τεθεί σε εφαρμογή στο τέλος του 1996, σε δύο μήνες από σήμερα, και θα αφορά το δωδεκάμηνο, Ιανουάριος-Δεκέμβριος 1997.

- Η αναμόρφωση του υπάρχοντος πλαισίου για τους αλλοδαπούς εργαζόμενους. Στόχος μας είναι η διασφάλιση των δικαιωμάτων τους με πρώτα μέτρα τις ρυθμίσεις για την προσωρινή παραμονή τους, την ίση μεταχείρισή τους, την ελαχιστοποίηση των τυχόν αρνητικών συνεπειών στην απασχόληση των ημεδαπών, αλλά και την πάταξη της παράνομης απασχόλησής τους. 

Είναι ένα κεντρικό ζήτημα της κοινωνίας μας, κυρίες και κύριοι συνάδελφοι. Είναι θετικό ότι ο επόμενος χρόνος για την Ευρώπη είναι χρόνος κατά του ρατσισμού και της ξενοφοβίας. 'Αρχισαν και εδώ να παρουσιάζονται τα πρώτα συμπτώματα και η Ελλάδα πρέπει να μπεί στην πρωτοπορία αυτής της πρωτοβουλίας.

- Τέταρτο ζήτημα είναι η αύξηση κατά 10% των επιδομάτων ανεργίας από 1.1.1997, ώστε να αντιστοιχεί στο 68% του ημερομισθίου του ανειδίκευτου εργάτη. 

- Η παροχή ασφαλιστικής κάλυψης των μακροχρόνιων ανέργων άνω των πενήντα πέντε ετών με ιατροφαρμακευτική περίθαλψη από το Ι.Κ.Α., τόσο για τους ίδιους όσο και για τα προστατευόμενα μέλη της οικογένειάς τους. Οι ευεργετικές αυτές διατάξεις καλύπτουν πάνω από σαράντα χιλιάδες ηλικιωμένους άνεργους μακράς διάρκειας.

- Η περαιτέρω προώθηση και ενίσχυση εφαρμογής ειδικών μέτρων κοινωνικής υποστήριξης για τους αποχωρούντες από προβληματικές επιχειρήσεις, ή από επιχειρήσεις σε αναδιάρθρωση. Τους αποχωρούντες από επιχειρήσεις των οποίων η βιωσιμότητα απειλείται και είναι εγκατεστημένες σε φθίνουσες περιοχές και σε θύλακες ανεργίας. 

- Οι καινοτόμες δράσεις για τη σύνδεση της επαγγελματικής κατάρτισης με την παραγωγή. Η ενίσχυση της επαγγελματικής και γεωγραφικής κινητικότητας των ανέργων, των εργαζομένων και των επιχειρήσεων με την παροχή αντίστοιχα κινήτρων επανακατάρτισης και μετεγκατάστασης στην προοπτική εξεύρεσης εργασίας.

Ιδιαίτερα για τους νέους, κυρίες και κύριοι συνάδελφοι, πρέπει να πάρουμε ριζικά και αποτελεσματικά μέτρα. Κίνητρα για την πρόσληψη νέων ηλικίας είκοσι έως είκοσι εννέα ετών από ιδιωτικές επιχειρήσεις, οι οποίες έχουν ενταχθεί σε προγράμματα επιχορήγησης των εργοδοτών για την κάλυψη του μη μισθολογικού κόστους εργασίας.

Οι συμβάσεις εργασίες σ' αυτές τις περιπτώσεις θα είναι τουλάχιστον δώδεκα μήνες. Υπάρχουν μέτρα για τη στήριξη των νέων πτυχιούχων ηλικίας μέχρι τριάντα ετών, κατά την είσοδό τους στην επαγγελματική ζωή, με επιδότηση της πρακτικής τους άσκησης σε ιδιωτικές επιχειρήσεις, για χρονικό διάστημα από τρείς έως έξι μήνες, με στόχο την απόκτηση επαγγελματικής εμπειρίας και την προσαρμογή στα νέα μοντέλα εργασίας. Μείωση κατά δύο ποσοστιαίες μονάδες, 2%, των ασφαλιστικών εισφορών για προσλήψεις νέων κάτω των είκοσι τριών ετών ή πτυχιούχους Α.Ε.Ι., Τ.Ε.Ι. κάτω των είκοσι επτά ετών για μια διετία από την πρόσληψή τους.

Για τα άτομα με ειδικές ανάγκες θα καταβάλουμε κάθε δυνατή προσπάθεια για την ένταξή τους στην αγορά εργασίας. Η επαγγελματική τους αποκατάσταση ενδυναμώνει και την κοινωνική τους καταξίωση. Για μας αυτό είναι ένα από τα ζητήματα πρώτης προτεραιότητος.

Η κοινωνική ασφάλιση είναι το μεγάλο στοίχημα, κυρίες και κύριοι συνάδελφοι, για μια κοινωνία αλληλεγγύης. Πιστεύω ότι τελικά για όλους μας, ο εκσυγχρονισμός και η μεταρρύθμιση θα οδηγήσει σε ένα σταθερό ασφαλιστικό σύστημα, με προοπτική τουλάχιστον πάνω από τριάντα χρόνια.

Εμείς θα απαντήσουμε θετικά. Θα καλέσουμε τους κοινωνικούς φορείς σε διάλογο, σε συγκεκριμένο χρονοδιάγραμμα, για να βρούμε μαζί τις λύσεις.

Τα προβλήματα είναι μεγάλα και οι απειλές μεγάλες. Ο διάλογος θα αρχίσει το συντομότερο δυνατό, στις αρχές του 1997, και βασικές του αρχές θα έχει την κοινωνική αλληλεγγύη και ανταποδοτικότητα, την εξυγίανση, τον εκσυγχρονισμό, την ανθρωποκεντρική μεταρρύθμιση. Η διατήρηση του κοινωνικού του χαρακτήρα, όπως και του υποχρεωτικού του χαρακτήρα, είναι για μας ζητήματα μη διαπραγματεύσιμα.

Συγκεκριμένα, θα επιδιώξουμε τη λήψη μέτρων για την αντιμετώπιση των προβληματικών ταμείων, την αναμόρφωση και απλοποίηση της ασφαλιστικής νομοθεσίας και του πλαισίου λειτουργίας των ασφαλιστικών φορέων, τη διαμόρφωση ενιαίων αρχών και κριτηρίων για τη χορήγηση των παροχών, τη διεύρυνση των δυνατοτήτων και της σκοπιμότητας ενοποίησης ομοειδών ταμείων και ασφαλιστικών φορέων.

Θα προχωρήσουμε, κυρίες και κύριοι, με τόλμη, αλλά και με κοινωνική ευαισθησία,που σημαίνει ότι θα σεβαστούμε τα ώριμα ασφαλιστικά δικαιώματα.

Θα ήθελα να πώ ακόμα κάτι, σε σχέση με το ολοκληρωμένο σύστημα αγροτικής ασφάλισης, πλέον εκείνων που είπε χθες ο κύριος Πρωθυπουργός. 

Φαίνεται ότι ο Αρχηγός της Αξιωματικής Αντιπολίτευσης, όχι μόνο δεν έχει μελετήσει το σχέδιο νόμου -άλλωστε δεν έχει δοθεί στη δημοσιότητα- ή τις αρχές του, αλλά ότι βρίσκεται σε σύγχυση με πολλά ζητήματα.

Εμείς είπαμε ότι θα μετατρέψουμε τον Ο.Γ.Α. σε ισότιμο, αυτόνομο και βιώσιμο ταμείο κύριας ασφάλισης. Κύριε 'Εβερτ, σήμερα ο Ο.Γ.Α. δεν είναι ταμείο ασφάλισης, ούτε έτσι τον έκανε ο κ. Καραμανλής. Αγνοεί ακόμα βασικά ζητήματα που συνδέονται με τις ασφαλιστικές εισφορές και τις κλίμακες. Και βέβαια, δεν ανταποκρίνεται καθόλου, μα καθόλου, στην αλήθεια ότι οι αγρότες θα πληρώνουν 80.000 το χρόνο. Δεν ξέρω που τα βρήκε αυτά τα στοιχεία ο κ. 'Εβερτ.

Με τις ρυθμίσεις οι αγρότες μας αποκτούν μια αξιοπρεπή σύνταξη. Θα ισχύσουν γι' αυτούς οι διατάξεις της πρόσθετης και διαδοχικής ασφάλισης, που ισχύουν σε όλα τα ταμεία και προβλέπεται και δικαίωμα συνταξιοδότησης, λόγω εργατικού ατυχήματος, χηρείας και αναπηρίας.

Τέλος, ήθελα να πώ στη Γενική Γραμματέα του Κομμουνιστικού Κομματος Ελλάδος ότι και αυτό που είπε δεν είναι αλήθεια, ότι δεν αφορά τις ρυθμίσεις την Ελληνίδα αγρότισσα.

Είναι υποχρεωτική η ασφάλιση -αυτή είναι η πρότασή μας προς την Εθνική Αντιπροσωπεία- για τον ένα εκ των δύο, αφού διασφαλίζεται το δικαίωμα σε σχέση με χηρεία, αναπηρία και τα συνταξιοδοτικά δικαιώματα. Αν θέλουν και οι δύο, είτε είναι άνδρας ή γυναίκα -δεν το προσδιορίζει- μπορούν να ασφαλιστούν και οι δύο.

ΣΤΡΑΤΗΣ ΚΟΡΑΚΑΣ: Το παραδάκι πού θα βρουν, κύριε Υπουργέ;

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Διαβεβαιώνουμε, λοιπόν, τους συνταξιούχους αγρότες ότι δε θα χάσουν τίποτα από όσα έχουν μέχρι σήμερα. Αντιθέτως, θα υπάρξει βελτίωση της εισοδηματικής τους θέσης, μέχρι την ολοκλήρωση εφαρμογής του νέου συστήματος της αγροτικής ασφάλισης. Σε λίγες ημέρες θα κατατεθεί το σχέδιο νόμου στην Εθνική μας Αντιπροσωπεία.

'Οπως γνωρίζετε για τους σημερινούς συνταξιούχους του Ο.Γ.Α. καθιερώνεται η ετήσια τιμαριθμική αναπροσαρμογή της σύνταξής τους. Τον Ιανουάριο του 1997, θα χορηγηθεί διορθωτικό ποσόν 4.000 δραχμών, που θα καλύψει την αύξηση των τιμών από την τελευταία αύξηση της σύνταξης του Νοεμβρίου του 1995, μέχρι τον Δεκέμβριο του 1996 και από το 1997, θα υπάρξει τιμαριθμική προστασία που θα έχει σύνταξη και στην πρόσθετη ασφάλιση των αγροτών.

'Οσον αφορά τα μέτρα υγείας και πρόνοιας, που διασφαλίζουν το δικαίωμα περίθαλψης στο Ι.Κ.Α. και την παροχή ιατρικών ειδών και υπηρεσιών στους αγρότες, καθώς και την εφαρμογή του θεσμού του οικογενειακού γιατρού, το συντομότερο χρονικό διάστημα θα αρχίσει η σταδιακή εφαρμογή τους, γιατί όπως γίνεται κατανοητό, θέλουν μελέτες. Αλλά και εδώ, δε θα πάμε στις καλένδες.

Σε σχέση με το συνταξιοδοτικό, το οποίο συνδέεται, όπως είναι φανερό, με το ασφαλιστικό, η Κυβέρνηση του ΠΑ.ΣΟ.Κ. αποδίδει ιδιαίτερο βάρος στα προβλήματα που αντιμετωπίζουν οι χαμηλοσυνταξιούχοι και θα συνεχίσει να λαμβάνει μέτρα που θα υλοποιεί την πολιτική της. Το επίδομα άρχισε να καταβάλλεται. Από το 1997 το ΕΚΑΣ, θα αναπροσαρμόζεται κάθε χρόνο, με βάση την εξέλιξη του τιμάριθμου, ενώ παράλληλα θα αυξάνονται τα εισοδηματικά κριτήρια, ώστε οι δικαιούχοι του ΕΚΑΣ να παραμένουν στο σύστημα. Και βέβαια θα διευρυνθεί και σε άλλες κατηγορίες ατόμων που αντιμετωπίζουν παρεμφερή προβλήματα.

Από 1ης Ιανουαρίου 1997, τα κατώτατα όρια όλων των ταμείων, μέχρι το ύψος που ισχύει για τα κατώτατα όρια του Ι.Κ.Α., θα αναπροσαρμόζονται με βάση τον προβλεπόμενο ετήσιο πληθωρισμό, ώστε να προστατεύεται η αγοραστική δύναμη των συνταξιούχων. Και υπάρχει, από το 1997 πάλι, πρόσθετο μέτρο, που είναι η επιδότηση και παροχή υπηρεσιών σε χαμηλοσυνταξιούχους ηλικιωμένους, με στόχους την ανακούφιση στα δοκιμαζόμενα αυτά κοινωνικά στρώματα και τα ευνοϊκά, αν θέλετε, αποτελέσματα που μπορεί να έχει μια τέτοια ρύθμιση.

Σε σχέση με το εισόδημα των εργαζομένων: Θα σεβαστούμε την αρχή των ελεύθερων συλλογικών διαπραγματεύσεων. Θα εγγυόμαστε το πραγματικό εισόδημα των εργαζομένων και των συνταξιούχων, τόσο στον ιδιωτικό όσο και στο δημόσιο τομέα. Και όπως είπε χθές ο κύριος Πρωθυπουργός θα σηματοδοτήσουμε αυξήσεις -στο δημόσιο βέβαια τομέα- πάνω από τα επίπεδα του πληθωρισμού.

Δύο λόγια σε σχέση με τον κοινωνικό διάλογο, κυρίες και κύριοι συνάδελφοι ήταν και παραμένει αρχή μας. Στην τριετία 1993-1996 αποτέλεσε τον κρισιμότερο παράγοντα οικονομικής ανάπτυξης και κοινωνικής συνοχής. Η εργασιακή ειρήνη συνδέεται άρρηκτα με την αύξηση της παραγωγής και της παραγωγικότητας. Θα δώσω μόνο ένα στοιχείο εδώ. Ο μέσος αριθμός χαμένων ωρών εργασίας κατά τα έτη 1994-1995 ανήλθε μόλις σε πεντακόσιες πενήντα οκτώ χιλιάδες ανά έτος, ενώ στην τριετία 1990-1993 ανήλθε σε οκτώ εκατομμύρια τετρακόσιες είκοσι οκτώ χιλιάδες ώρες, ανά έτος. 'Ετσι οι εργαζόμενοι συνέβαλαν καθοριστικά στην επιτυχία του οικονομικού προγράμματος της Χώρας. Είναι ένα γεγονός που έχουμε χρέος, κυρίες και κύριοι συνάδελφοι και να το τονίζουμε και να το αναγνωρίζουμε.

ΣΤΡΑΤΗΣ ΚΟΡΑΚΑΣ: Χάρη στον κυβερνητικό συνδικαλισμό έγινε αυτό, κύριε Υπουργέ. Δεν πρέπει να χαίρεσθε γι'αυτό.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ.Εργασίας και Κοινωνικών Ασφαλίσεων): 'Εχουμε διαφορετικές προσεγγίσεις, κύριε Κόρακα, σε σχέση, με το αν οι εργαζόμενοι ποδηγετούνται, ή δεν ποδηγετούνται. Είναι φανερό ότι έχουμε διαφορετική αντίληψη.

Καλώ, λοιπόν, τους κοινωνικούς εταίρους αυτήν την ώρα, ή τους κοινωνικούς ανταγωνιστές -εμένα μου πάει καλύτερα η δεύτερη φράση- να προχωρήσουν με τόλμη και φαντασία σε συμφωνίες για τα μεγάλα θέματα των εργασιακών σχέσεων και τους διαβεβαιώνουμε ότι είμαστε έτοιμοι να συζητήσουμε δεσμευτικά, τις όποιες συμφωνίες τους.

Βέβαια ο διάλογος δεν είναι αυτοσκοπός, πρέπει να οδηγεί σε στόχους, να έχει ιεραρχήσεις, να έχει όμως αρχές και βάσεις.

Κυρίες και κύριοι συνάδελφοι, επιθυμώ να τονίσω εδώ ότι είμαι και εγώ ένας από εκείνους, από εσάς, που πιστεύουν ότι πρέπει να ενώσουμε τις παραγωγικές δυνάμεις του Τόπου, για να αυξήσουμε την παραγωγή και την παραγωγικότητα, για να βρούμε δρόμους συνεννόησης. Και αν δεν τα βρούμε στη διανομή, να υπάρξουν και συγκρούσεις. Εμείς δε θα μιλήσουμε για την κατάργηση της πάλης των τάξεων. Είναι ανάγκη να στηρίξουμε τις υγιείς και υπαρκτές παραγωγικές δυνάμεις του Τόπου, τις υγιείς επιχειρήσεις, που είναι το μέλλον της ανάπτυξης. Πρέπει, όμως, να δούμε και κάτι άλλο. 'Οτι οι μεγάλες τεχνολογικές εξελίξεις έχουν φέρει αλλαγές στις σχέσεις και στους συντελεστές της παραγωγής. Συνήθιζαν και συνηθίζουν κάποιοι να μιλάνε μόνο για το κόστος εργασίας.

Είναι μία παράμετρος. Είναι, όμως, ώρα να μιλήσουμε και για το κόστος του κεφαλαίου και για το κόστος της γνώσης και να μπουν όλα σε έναν ανοικτό διάλογο πάνω στο τραπέζι, για να υπάρξει συνεννόηση, γιατί γνωρίζουμε, κυρίες και κύριοι συνάδελφοι, ότι η ανάπτυξη στηρίζεται, κυρίως στη Xώρα μας, σε κοινωνικούς, για μένα εθνικούς πόρους. Και γι'αυτό πρέπει να ζητήσουμε ευθύνες από εκείνους που διαχειρίζονται σπάταλα και προς ίδιον όφελος το εθνικό κεφάλαιο.

Η γνώση, το κόστος της γνώσης το σηκώνει η κοινωνία και οι ίδιοι οι εργαζόμενοι. 'Ολα αυτά πρέπει να συνεκτιμώνται, να συνυπολογίζονται για την ειλικρινή ενότητα των παραγωγικών δυνάμεων της Xώρας. Αυτή είναι μία βασική αρχή ενός γόνιμου και ουσιαστικού διαλόγου.

Σε σχέση με το στεγαστικό πρόγραμμα του Ο.Ε.Κ. θα πω δυο κουβέντες. Συνεχίζουμε ένα σημαντικό έργο. Μέχρι το πρώτο εξάμηνο του 1998 θα έχουν δημοπρατηθεί, για κατασκευή, περίπου εκατόν δέκα οικισμοί έντεκα χιλιάδων νέων κατοικιών, προϋπολογισμού 330 δισ. δραχμών. Αρχίζει άμεσα η υποβολή αιτήσεων για χορήγηση στεγαστικών δανείων σε ολόκληρη την επικράτεια με το σύστημα της μοριοποίησης, για να μην υπάρχουν αδικίες. Στην τριετία 1990-1996, θα χορηγηθούν εκατόν είκοσι χιλιάδες επιδοτήσεις ενοικίου συνολικού προϋπολογισμού τριάντα πέντε δισεκατομμυρίων. Και υπάρχει και μία καινοτόμος δράση του Οργανισμού Εργατικής Κατοικίας, αφού θα εφαρμοσθεί για πρώτη φορά ο θεσμός της ενοικιαζόμενης κατοικίας. Κυρίες και κύριοι συνάδελφοι, ως Κυβέρνηση επιζητούμε το διάλογο και τη συμφωνία. Θα κάνουμε τις προτάσεις μας όχι μόνο στην κοινωνία, αλλά και μέσα στη Βουλή. Στόχος μας θα είναι η σύνθεση που θα εγγυάται την αποτελεσματικότητα. Τα Κόμματα της Αντιπολίτευσης μπορεί να συγκλίνουν με τις απόψεις που καταθέτουμε ή και να διαφωνούν. 'Αλλωστε στη δημοκρατία η συμφωνία των Κομμάτων δεν είναι αυτοσκοπός, πολύ περισσότερο δεν είναι συνθήκη για τη λύση των οικονομικών και κοινωνικών προβλημάτων. Εμείς έχουμε την ευθύνη της διακυβέρνησης της Χώρας. Εμείς θα προωθήσουμε τις αποτελεσματικές λύσεις εμείς θα χρεωθούμε τις τυχόν αρνητικές συνέπειες των επιλογών μας ή θα πιστωθούμε τις θετικές. Εκείνο που έχει σημασία είναι να υπάρχει μία πολιτική που να απαντά στα μεγάλα προβλήματα με τα οποία συμφωνούν οι παραγωγικές δυνάμεις και η πλειοψηφία του Ελληνικού Λαού. Αυτή η πολιτική σήμερα υπάρχει και φαίνεται ότι διαθέτει την ευρύτερη δυνατή συναίνεση. Σε κάθε περίπτωση εμείς είμαστε ανοιχτοί στο διάλογο και είμαστε έτοιμοι να πεισθούμε προς άλλες λύσεις αν κάτι συμπληρώνει και καλυτερεύει τις αρχικές μας επιλογές.

Το ζητούμενο, όμως, είναι αυτήν την ώρα οι αποφάσεις της Κυβέρνησης και η κριτική της Αντιπολίτευσης να έχουν σοβαρές βάσεις και ερείσματα στις ανάγκες της κοινωνίας και να υπάρχει διάθεση εκατέρωθεν παραδοχής και αναγνώρισης ενεργειών που δίνουν λύσεις σε κοινωνικές ανάγκες και πιέσεις των καιρών.

Ο ανθρωποκεντρικός στρατηγικός χαρακτήρας της πολιτικής μας ήταν και παραμένει ο φωτεινός οδηγός της δράσης μας. Ο ανθρώπινος νους και η δημιουργική δυνατότητα και ικανότητα είναι ο μόνος μη πεπερασμένος εθνικός πόρος. Με τους ανθρώπους, λοιπόν, της εργασίας, της γνώσης, της δημιουργίας, κυρίες και κύριοι συνάδελφοι, θα προχωρήσουμε μαζί. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Οι συνάδελφοι κύριοι Κ. Βρεττός και Ι. Καψής με αίτησή τους ζητούν το λόγο επί του Κανονισμού. 'Ενας εκ των κυρίων συναδέλφων δικαιούται να αναπτύξει το αίτημα.

Ορίστε, κύριε Βρεττέ, έχετε το λόγο.

ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.

Η παρατήρησή μου έχει σχέση με το νέο κλίμα, το οποίο θέλουμε να εγκαινιάσουμε -και πολύ σωστά- από τη μεριά του Προεδρείου σε σχέση με οργανωμένες συζητήσεις, όπως είναι αυτή. Νομίζω ότι, ανέκαθεν αδικούνται οι συνάδελφοι κύριοι Βουλευτές με πολλούς τρόπους, αλλά ένας από τους τρόπους είναι εκείνος ο οποίος επιτρέπει σε κάθε Υπουργό στην Κυβέρνηση, να μιλάει όποτε εκείνος επιλέξει τον καταλληλότερο χρόνο. Και βεβαίως δεν αναφέρομαι στη σημερινή περίπτωση, δεν είναι θέμα της σημερινής ημέρας, αλλά νομίζω ότι αυτό θα πρέπει κατά κάποιον τρόπο να καταργηθεί. Δηλαδή, να μπουν και οι κύριοι Υπουργοί σε μία σειρά, ανάμεσα σε κάποια ονόματα, να ξέρουμε πότε θα μιλήσουν, ώστε να είμαστε και εδώ να τους παρακολουθήσουμε και βεβαίως να μην παρατηρείται το φαινόμενο να περιμένουν επί πολλές ώρες, γιατί επί πολλές ώρες πράγματι περιμένουν σήμερα συνάδελφοι Βουλευτές να μιλήσουν. Ομιλούν οι κύριοι Υπουργοί και εκθλίβονται στην κυριολεξία οι συνάδελφοι Βουλευτές.

Επαναλαμβάνω και πάλι, ότι δεν έχει να κάνει τίποτα με τους σημερινούς ομιλητές και αγαπητούς συναδέλφους Υπουργούς, αλλά ίσως είναι μια ευκαιρία, κύριε Πρόεδρε, σε κάποια μελλοντική οργανωμένη συζήτηση να το εφαρμόσουμε και αυτό, να μπουν δηλαδή στη λίστα και οι κύριοι Υπουργοί. Ευχαριστώ πολύ.

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε, με συγχωρείτε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν έχει άλλος το λόγο.

ΙΩΑΝΝΗΣ ΣΚΟΥΛΑΡΙΚΗΣ: Μια λέξη, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Μην παίρνουμε τώρα χρόνο από την ουσιαστική συζήτηση, διότι θέλω να απαντήσω και στον κ. Βρεττό.

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε, κατά την έναρξη της συζητήσεως έθεσα ένα θέμα ανάλογο με αυτό που έθεσε ο κύριος συνάδελφος.

ΠΡΟΕΔΡΕΥΩΝ (Παναγιώτης Ν. Κρητικός): Μα, σας απάντησε ο κύριος Πρόεδρος.

ΙΩΑΝΝΗΣ ΣΚΟΥΛΑΡΙΚΗΣ: Μου απήντησε, αλλά δεν με έπεισε και δεν είναι σωστό, διότι δεν μπορεί το Προεδρείο να διαμορφώνει καταστάσεις μέσα στη Βουλή ομιλιών κατά τρόπο που αδικούν πάντοτε τη Συμπολίτευση. Δηλαδή φθάνουμε στο σημείο να μιλάνε εγγεγραμμένοι που είναι πολύ κάτω από μας και εμείς να μη μιλάμε. Τότε τι ανάγκη υπάρχει να εγγραφόμαστε; Θα παρακαλέσω πάρα πολύ, κάποτε πρέπει να εφαρμοσθεί ο Κανονισμός. Το επαναλαμβάνω για άλλη μία φορά.

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, ο Κανονισμός εφαρμόζεται. Ο κύριος Πρόεδρος έκανε μία πρόταση, την οποία αποδέχθηκε η Βουλή, για τη διευκόλυνση των κυρίων συναδέλφων των μικρών Κομμάτων.

ΙΩΑΝΝΗΣ ΣΚΟΥΛΑΡΙΚΗΣ: 'Οχι συμφωνίες κάτω από το τραπέζι.

ΠΡΟΕΔΡΕΥΩΝ (Παναγιώτης Ν. Κρητικός): Σε ό,τι αφορά την αιτίαση του κ. Βρεττού, πρέπει να γνωρίζετε ότι έχει γίνει σημαντική προσπάθεια με τις αλλεπάλληλες τροποποιήσεις του Κανονισμού, να περιορισθεί ο λόγος των κυρίων Υπουργών. Και εσείς οι παλαιότεροι θυμάσθε άλλες εποχές, κατά τις οποίες οι Υπουργοί κατελάμβαναν το Βήμα και δεν κατέβαιναν, παρά μόνο όταν εκείνοι νόμιζαν ότι έπρεπε να κατεβούν. Βεβαίως, περιορισμός μεγαλύτερος δεν μπορεί να υπάρξει, διότι οι Υπουργοί, όπως γνωρίζετε, το δικαίωμα το αντλούν απευθείας από το Σύνταγμα. Η σχετική διάταξη του Συντάγματος λέγει, ότι οι Υπουργοί ακούγονται πάντοτε στη Βουλή. Και για αυτό το δικαίωμα έγινε συζήτηση στην Επιτροπή Αναθεώρησης του Κανονισμού αν μπορεί να περιορισθεί. Και υπήρξαν αντικρουόμενες απόψεις. Βεβαίως έχει επιτευχθεί σημαντικότατη βελτίωση υπέρ των Βουλευτών. Μάλιστα θα έχετε παρακολουθήσει τα τελευταία χρόνια να ομιλούν επί του προϋπολογισμού εκατό Βουλευτές, ενώ σε παλαιότερες εποχές δεν είχε προλάβει να ομιλήσει ο τέταρτος ή πέμπτος ειδικός Εισηγητής επί του προϋπολογισμού. Είχε μείνει χωρίς να πάρει το λόγο Εισηγητής. Προς αυτήν την κατεύθυνση καταβάλλεται μεγάλη προσπάθεια, ώστε αυτό το δικαίωμα να διευρυνθεί στην άσκησή του κατά πολύ. Βοηθήστε και εσείς να διευρυνθεί ακόμα περισσότερο.

Ο Βουλευτής Πειραιώς κ. Καλός έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Να παρατείνουμε τη συνεδρίαση, κύριε Πρόεδρε, κατά μία ώρα, ώστε να μιλήσουν και άλλοι Βουλευτές.

ΠΡΟΕΔΡΕΥΩΝ (Παναγιώτης Ν. Κρητικός): Εάν το επιθυμεί το Σώμα, το Προεδρείο δεν έχει καμιά αντίρρηση να παρατείνουμε τη συνεδρίαση τώρα το μεσημέρι και να αρχίσουμε νωρίτερα το απόγευμα. Είναι θέμα αποφάσεως της Βουλής.

Ορίστε, κύριε Καλέ, έχετε το λόγο.

ΓΕΩΡΓΙΟΣ ΚΑΛΟΣ: Κύριε Πρόεδρε, κυρίες και κύριοι συνάδελφοι, είναι νομίζω κοινή αντίληψη όλων μας σ' αυτήν την Αίθουσα, ότι στόχοι και ωραίοι και φιλόδοξοι είναι εκείνοι τους οποίους προέταξε ο Πρωθυπουργός προχθές στις προγραμματικές δηλώσεις της Κυβερνήσεώς του, σχετικά με την επιθυμητή πορεία της Χώρας στην τετραετία που έρχεται.

Ποιος μπορεί να διαφωνήσει, άραγε, ότι αξίζει να αγωνισθούμε όλοι μαζί για τη δημιουργία μίας σύγχρονης και ισχυρής Ελλάδας, ή ποιος θα μπορούσε να ισχυρισθεί ότι δεν προέχει σήμερα η διασφάλιση μιας ισότιμης συμμετοχής της Χώρας μας στη διαδικασία της Ευρωπαϊκής ενοποιήσεως και μαζί της η αποτελεσματική προώθηση των εθνικών μας δικαίων;

Συμφωνούμε πως όλα πρέπει να στηριχθούν σε μία εθνική οικονομία δυναμική και ανταγωνιστική και σε ένα κράτος εκσυγχρονιστικό και κοινωνικό ταυτόχρονα. Για να εμπνευσθεί όμως, κύριε Πρωθυπουργέ, -δεν είναι εδώ για να με ακούσει- η ελληνική κοινωνία από πατριωτική συνείδηση τέτοια, που να δέχεται ως εθνικό- όπως προείπατε -ό,τι είναι αληθές, κατά τη ρήση του εθνικού ποιητή, θα πρέπει να γνωρίζει όλη την αλήθεια, το τονίζω όλη την αλήθεια. Και δυστυχώς δεν του είπατε όλη την αλήθεια, καθαρή και ξάστερη, όπως οφείλατε, έχοντας ακόμα νωπή στα χέρια σας τη λαϊκή εντολή, την εντολή να κυβερνήσετε στη βάση μιας άλλης λογικής εκσυγχρονιστικής, έντιμης, ελπιδοφόρας, όπως προεκλογικά την είχατε υποσχεθεί, με λόγια και συνθήματα που ήσαν και ωραία και ηχηρά.

Η ανάγνωση των προγραμματικών δηλώσεων με τον άκρως γενικόλογο χαρακτήρα της- όπως σημείωσε και ο Πρόεδρος του δικού μας Κόμματος, στην δική του εισήγηση- τις συγκαλυμένες αλήθειες από το φόβο του πολιτικού κόστους και την παντελή -το υπογραμμίζω και εγώ- απουσία συγκεκριμένων μέτρων για την επίτευξη αυτών των φιλόδοξων στόχων, μοιάζουν, για να δανεισθώ την εικόνα από το ορθόδοξο λειτουργικό με "Παροιμιών το Ανάγνωσμα", το οποίο ο κανονάρχης Πρωθυπουργός, δυστυχώς, ανέγνωσε στο σκοτεινό όρθρο της πιο δύσκολης επόμενης ημέρας για τον Ελληνικό Λαό. 'Ενα λαό, ο οποίος κουρασμένος και αγανακτισμένος περιμένει μια ανάσταση, χρόνια τώρα, που δεν έρχεται και που αργεί πολύ ακόμα να φανεί.

Kυρίες και κύριοι συνάδελφοι, προεκλογικό σύνθημα όλων μας σχεδόν των Παρατάξεων ήταν η ανάπτυξη. Και φυσικά οφείλει σήμερα η Κυβέρνηση του ΠΑ.ΣΟ.Κ. να την πραγματώσει προκειμένου η πορεία σύγκλισης να συνεχιστεί, χωρίς να συνθλιβούν οι ασθενέστερες τάξεις της ελληνικής κοινωνίας, όπως και εμείς το υποστηρίζαμε και το πιστεύουμε. Η δρομολόγηση, όμως, ενός τέτοιου τρένου για να είναι και ταχεία και αποτελεσματική, απαιτεί μια γερή και δυνατή εθνική ατμομηχανή, όπως αυτή της εμπορικής ναυτιλίας μας, του ισχυρού και πλέον ανεπτυγμένου κλάδου της εθνικής οικονομίας.

Περίμενα, λοιπόν και εγώ, ως Πειραιώτης πολιτικός μαζί με τον πειραϊκό και το νησιωτικό λαό, να ακούσω από το στόμα του Πειραιάρχη Πρωθυπουργού όπως αρέσκεται να λέγεται, ένα, έστω, λόγο για την Ελληνική Ναυτιλία και την αξιοποίησή της προς όφελος του Τόπου. Περίμενα, όπως αποδείχθηκε άδικα, να διαβάσω έστω και μια μόνο γραμμή στο κείμενο των προγραμματικών δηλώσεων για τα προβλήματα της Ακτοπλοϊας, αλλά και της Ποντοπόρου ναυτιλίας και των ελλήνων ναυτικών, αυτών των αδικημένων και ξεχασμένων ξωμάχων των κυμάτων και των ωκεανών, που τόσα περιμένουν σήμερα από το δίδυμο Πειραιώτης Πρωθυπουργός αλλά και Πειραιώτης Υπουργός Εμπορικής Ναυτιλίας, μετά από χρόνια. 

Γνωρίζετε ή όχι, κύριε Πρωθυπουργέ και κύριε Υπουργέ, ότι πρέπει σήμερα κιόλας -αύριο δηλαδή θα είναι αργά, πολύ αργά- να στηριχθεί με ρεαλιστικά μέτρα η ελληνική ναυτιλία της ελληνικής σημαίας, όχι απλώς η ελληνική ναυτιλία, για να σταματήσει η υποβόσκουσα, χρόνια τώρα, τάση διαρροής του νηολογίου;

Πληροφορώ την Εθνική Αντιπροσωπεία και σημειώστε το, κύριοι συνάδελφοι, ότι από την περασμένη άνοιξη βρισκόμαστε μπροστά σε μια διαμορφωμένη και επικίνδυνη τάση φυγής από το ελληνικό νηολόγιο. Ο ελληνόκτητος στόλος αριθμεί σήμερα 3246 πλοία των 129.700.000 τόνων και μεγαλώνει, ενώ αντίστοιχα μικραίνει ο στόλος της ελληνικής σημαίας. 'Εφυγαν, ήδη, καταγεγραμμένα σαράντα οκτώ πλοία χωρητικότητος 331.500 τόνων. Το γεγονός σημαίνει έναρξη αποχώρησης του εφοπλισμού. Αν ναι τότε απαιτείται προσεκτική τακτική και σχεδιασμός, κύριοι του ΠΑ.ΣΟ.Κ., ανάλογος και σοβαρός για να σταματήσει γρήγορα η εσωτερική μετανάστευση νηολογίου και όλα τα κακά που συνεπάγεται για την εθνική οικονομία. 'Επειτα, η ιστορία το έχει αποδείξει: 'Οποτε χρειάστηκε το 'Εθνος μας να κινητοποιήσει έμμεσα ή άμεσα τα εφοπλιστικά κεφάλαια υπέρ των ευρύτερων στόχων ανάπτυξης της οικονομίας, το αποτέλεσμα ήταν πάντοτε θετικό.

Προτείνω, λοιπόν, σήμερα να κινηθεί η Κυβέρνηση προς την κατεύθυνση της προσέλκυσης του ενδιαφέροντος του εφοπλισμού για πέραν της ναυτιλίας και της παραναυτιλίας επενδύσεις τις οποίες έχει ανάγκη σήμερα η Χώρα, ώστε να βγει από το τέλμα μέσα στο οποίο είναι βυθισμένη.

Σήμερα, που η κοινοτική αντεπίθεση προσπαθεί, και σημειώστε το, να ανασυστήσει τη χαμένη ευρωπαϊκή ναυτιλία, με στρατηγικές νομοθετικών ρυθμίσεων οι οποίες δυστυχώς για την ευρωπαϊκή πραγματικότητα, θυμίζουν πολιτικές των σημαιών ευκαιρίας (Βλέπε τις πρόσφατες ανακοινώσεις ΚΙΝΟΚ και το έγγραφο 9681) χρειαζόμαστε ένα νέο νομοθετικό πλαίσιο το οποίο θα στηρίξει την ανταγωνιστικότητα του ελληνικού πλοίου και θα αντιμετωπίσει ταυτόχρονα τα χρονίζοντα προβλήματα των ναυτικών μας από τα ανώτερα μέχρι τα κατώτερα πληρώματα.

Ας μην ξεχνάμε, κύριοι συνάδελφοι, ότι αυτά τα πληρώματα αποτελούν σήμερα το όχι ευκαταφρόνητο 5% του ενεργού εργατικού δυναμικού της Χώρας μας.

Με τα εμβάσματα του μόχθου και του ιδρώτα των εργατών της κουβέρτας και της μηχανής, πολλαπλασιάζονται οι συναλλαγματικές πρόσοδοι των εθνικών λογαριασμών μας, οι άδηλοι πόροι. Και εμείς τι τους αντιπαρέχουμε; Ψίχουλα και μόνο ψίχουλα. Συντάξεις πείνας από ένα ταμείο όπως το ΝΑΤ, που αφού κουρσεύτηκε όντας υγιέστατο στα πρώτα χρόνια των κοινωνικών πειραματισμών του ΠΑ.ΣΟ.Κ. -μιλώ για τη δεκαετία του '80- με μια πολιτική χωρίς τους ανάλογους πόρους, σήμερα το επιχορηγούμε για να ανταποκριθεί στις ανάγκες του.

Μη συνεχίσετε, κύριοι του ΠΑ.ΣΟ.Κ. την πολιτική σας των περασμένων χρόνων σ'αυτόν τον τομέα, γιατί νομίζω ότι ήταν και ανεπαρκής.

Οι συντάξεις των ναυτικών πρέπει, με σωστή νομοθετική ρύθμιση να φτάσουν κλιμακωτά σε ρυθμούς, που να τους αντέχει ο προϋπολογισμός, στο επιθυμητό επίπεδο του 80%, των εν ενεργεία. Και ο αμαρτωλός Οίκος του Ναύτου, επιτέλους να πάψει τα πειράματα, ανάμεσα σε γιατρούς φαντάσματα και σε συνταγολόγια φτώχειας. 

Η Νέα Δημοκρατία δεν θεώρησε ποτέ συντεχνιακά τα μέτρα μιας τόσο θαρραλέας πολιτικής. Την προδιέγραψε διά στόματος του Αρχηγού της. Την εξήγγειλε μέσα σ'αυτήν την Αίθουσα και με συνέπεια θα την υλοποιήσει με τις πρώτες προτάσεις της νόμων, τις οποίες θα φέρει στη Βουλή. 

Γι'αυτό λοιπόν θα ήθελα ολοκληρώνοντας, να πω, ότι η μέχρι σήμερα λογική δεν μας έπεισε, κύριοι συνάδελφοι, ότι στα τέσσερα επόμενα χρόνια, πριν τον ερχομό του 21ου αιώνα, θα είναι χρόνια δημιουργίας και ριζικού εκσυγχρονισμού, όπως μας τα ευαγγελιστήκατε μέχρι σήμερα.

'Ενας Πρωθυπουργός, που φαντάζει, δυστυχώς -το λέω δυστυχώς -αδύναμος να προχωρήσει, όπως φαίνεται, στις αναγκαίες μεγάλες τομές, σ'αυτούς τους δύσκολους τομείς της ελληνικής οικονομίας, δε μας πείθει για τις προθέσεις του.

Για το λόγο αυτόν υποστηρίζω σθεναρά ότι αξίζει, να καταψηφίσει κανείς τις προγραμματικές δηλώσεις. Και σας ευχαριστώ που με ακούσατε.

(Χειροκροτήματα από την Πλευρά της Νέας Δημοκρατίας.)

ΠΡΟΕΔΡΕΥΩΝ (Παναγιώτης Ν.Κρητικός):Ο Βουλευτής Μεσσηνίας κ. Σταύρος Μπένος έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Επιτρέπετε, κύριε Πρόεδρε;

ΠΡΟΕΔΡΕΥΩΝ (Παναγιώτης Ν.Κρητικός):Αν είναι σύντομη η παρέμβασή σας, γιατί ήδη ανέβηκε στο Βήμα ο κύριος συνάδελφος. Μην τον καθηλώσουμε άφωνο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κύριε Πρόεδρε, όλοι μας θέλουμε αυτή η Αίθουσα να είναι γεμάτη. Είναι δεδομένο ότι υπάρχει μια δυσφορία της κοινής γνώμης, διότι υπάρχουν άδεια έδρανα. Αλλά όπως θα διαπιστώνετε και εσείς, πιο αδειανά είναι τα κυβερνητικά έδρανα.

Τιμώ το συνάδελφο Υπουργό, ο οποίος βρίσκεται μόνος στα έδρανα τα υπουργικά. Είναι προγραμματικές δηλώσεις και θα έπρεπε βεβαίως να βρίσκεται εδώ και ο Πρωθυπουργός και εν πάση περιπτώσει, αν δε βρίσκεται ο ίδιος μέσα στην Αίθουσα, θα έπρεπε να βρίσκεται εδώ η συντριπτική πλειοψηφία του Υπουργικού Συμβουλίου.

Αυτό δεν υποβαθμίζει και δεν υποτιμά τους Βουλευτές της Αντιπολιτεύσεως, αλλά και τους Βουλευτές της Συμπολιτεύσεως.

ΠΡΟΕΔΡΕΥΩΝ (Παναγιώτης Ν.Κρητικός):Κύριε Πρόεδρε, είναι στο Βήμα ο κύριος συνάδελφος και πρέπει να δοθεί απάντηση και από τον κύριο Υπουργό, ο οποίος έχει και το λόγο.

Συγγνώμη, κύριε Μπένο, διότι παρεμβάλλεται αυτή η συζήτηση. 

Κύριε Πρόεδρε της Νέας Δημοκρατίας, συνεδριάζουμε από το πρωί και το γνωρίζετε. Και εσείς τώρα προσήλθατε. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Είμαι εδώ συνέχεια. 

ΠΡΟΕΔΡΕΥΩΝ (Παναγιώτης Ν.Κρητικός):'Ερχεσθε και απέρχεσθε.

'Οταν έχουμε μακρές συνεδριάσεις, είναι σύνηθες αυτό το φαινόμενο να έρχονται και να φεύγουν οι κύριοι συνάδελφοι.

Ορίστε, κύριε Υπουργέ.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων):Κύριε Πρόεδρε, από το πρωί εδώ είναι τουλάχιστον τέσσερις με πέντε συνάδελφοί μου. Είναι συνέχεια. Τώρα βγήκαν για λίγο έξω. Και δεν αναφέρομαι και στους Υφυπουργούς, που είναι πολλοί περισσότεροι.

Αναφέρθηκε στον κύριο Πρωθυπουργό, που χθες όλη την ημέρα, μέχρι το βράδυ που τελείωσε όλη η διαδικασία, ήταν εδώ. 

Εκπλήσσομαι, πώς ο κ. 'Εβερτ έρχεται στην Αίθουσα, για να θέσει αυτό το ζήτημα και προφανώς να φύγει. Ειλικρινά δεν μπορώ να το καταλάβω αυτό, κύριε Πρόεδρε.

Η Βουλή λειτουργεί, όπως λειτουργούσε όλα τα χρόνια. Καλό θα ήταν να είμαστε ακόμη περισσότεροι, αλλά να μην κάνουμε και παρεμβάσεις εντυπώσεων.

ΠΡΟΕΔΡΕΥΩΝ (Παναγιώτης Ν.Κρητικός):Είμαστε καλύτερα σήμερα. Είναι προχωρημένη και η ώρα. Είμαστε σε συνεχή συνεδρίαση από χθες. Επί πλέον γνωρίζοντας πολλοί συνάδελφοι ότι επίκειται η διακοπή της πρωινής συνεδριάσεως απεχώρησαν λίγο νωρίτερα. Παρά ταύτα είναι αρκετοί συνάδελφοι, που παρακολουθούν τη συνεδρίαση.

Ορίστε, κύριε Πρόεδρε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κύριε Πρόεδρε, οι προγραμματικές δηλώσεις είναι της Κυβερνήσεως και όχι της Αντιπολιτεύσεως. Η Κυβέρνηση ώφειλε να είναι παρούσα.

Εν πάση περιπτώσει, όλη την ημέρα παρακολουθώ, μέσα από το γραφείο μου τις συνεδριάσεις και καλό θα ήταν οι Υπουργοί να είναι παρόντες, όταν μιλούν οι συνάδελφοι.

Και με συγχωρείτε για τη διακοπή, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός):Παρακαλώ.

Μας συγχωρείτε, κύριε Μπένο, και από πλευράς Προεδρείου.

ΣΤΑΥΡΟΣ ΜΠΕΝΟΣ:Να κάνω και εγώ ένα σχόλιο, σχετικά με την παρέμβαση του αξιοτίμου Προέδρου της Νέας Δημοκρατίας κ. 'Εβερτ.

'Οσο τουλάχιστον εγώ είμαι στη Βουλή, ποτέ δεν ήταν πιο πυκνή η παρουσία της Κυβέρνησης, αλλά και προσωπικά του ίδιου του κυρίου Πρωθυπουργού. Νομίζω ότι είναι άδικο το σχόλιο. 

Και νομίζω ότι βαίνουμε σε μία διαδικασία αναβάθμισης του Κοινοβουλίου και την έχουμε ανάγκη αυτήν την αναβάθμιση.

Κυρίες και κύριοι συνάδελφοι, αυτή η κοινοβουλευτική Περίοδος θα είναι μία πάρα πολύ δύσκολη κοινοβουλευτική Περίοδος, για όλους μας.

Δεν είναι μόνο η γεωπολιτική θέση της Χώρας, που όλοι περιγράψατε και ο Πρωθυπουργός και εσείς, κύριε 'Εβερτ, αλλά και όλες οι Πτέρυγες του Κοινοβουλίου, δεν είναι μόνο η δυσχερής πορεία προς την Ενωμένη Ευρώπη. Εγώ θα πρόσθετα ότι υπάρχουν και μείζονες εσωτερικοί λόγοι, που περιπλέκουν τα προβλήματα. Θα σταχυολογούσα τρεις σοβαρούς λόγους.

Ο ένας είναι -τον ζήσαμε όλοι σ' αυτές τις εκλογές πολύ έντονα- η απομάκρυνση των πολιτών από την πολιτική.

'Ενας δεύτερος λόγος είναι ένας ραγδαίος αποχρωματισμός της πολιτικής ζωής και αυτό αποτυπώνεται κυρίως στα δύο μεγάλα Κόμματα. Αλλά υπάρχει και ένας τρίτος, επίσης σοβαρός λόγος, που είναι η αντιστοιχία των πολιτικών δυνάμεων με τις κοινωνικές δυνάμεις του Τόπου. Συμβαίνουν μεγάλοι κοινωνικοί μετασχηματισμοί στην ελληνική κοινωνία, κυρίως στο χώρο των αγροτών και των μικρομεσαίων και νομίζω ότι ακόμη οι αναλύσεις όλων των Κομμάτων και ιδιαίτερα των δύο μεγάλων, δεν είναι επαρκείς για να αντιμετωπίσουν αυτό το φαινόμενο.

Επομένως, για να προχωρήσουμε, όπως όλοι θέλουμε και πρώτα απ' όλα η Κυβέρνηση και ο Πρωθυπουργός, σε μία ισχυρή Ελλάδα, σε μία ισχυρή Πατρίδα, χρειαζόμαστε πρώτα απ' όλα ένα ισχυρό πολιτικό σύστημα.

Αγαπητοί συνάδελφοι, εγώ δεν είμαι από εκείνους που επιχαίρουν γι' αυτά που συμβαίνουν σήμερα στη Νέα Δημοκρατία. Είμαι από εκείνους που πιστεύουν ότι πρέπει το συντομότερο δυνατόν η Νέα Δημοκρατία να λύσει το πολιτικό της πρόβλημα, γιατί ο Τόπος χρειάζεται δυνατό αυτό το μεγάλο ιστορικό Κόμμα.

Αν θα προσπαθήσουμε λιγάκι να ακτινογραφήσουμε αυτές τις ώρες, που γίνεται συζήτηση στο Κοινοβούλιο, θα δείτε με πόση ενάργεια αποτυπώνονται αυτά τα χαρακτηριστικά για τα οποία μίλησα μόλις πριν. Δηλαδή, βλέπουμε από τη μία μεριά, εάν μας παρακολουθεί ένας πολίτης, ο οποίος δεν ξέρει πού ανήκει ο κάθε Βουλευτής, θα δυσκολευτεί να εντοπίσει π.χ. εάν ο κ. Πολύδωρας που μίλησε πριν από λίγο είναι δεξιότερα ή αριστερότερα του ΠΑ.ΣΟ.Κ. και αυτό σημειώστε το! 'Οπως, επίσης και μία συνήθεια...

ΣΤΡΑΤΗΣ ΚΟΡΑΚΑΣ: Ποιος ευθύνεται γι' αυτό, κύριε συνάδελφε;

ΣΤΑΥΡΟΣ ΜΠΕΝΟΣ: Αγαπητέ συνάδελφε, όλοι ευθυνόμαστε. Εγώ δεν αποποιούμαι τις ευθύνες. Εγώ προσπαθώ να κάνω μία άλλη προσέγγιση των πραγμάτων και να πω και κάτι άλλο επίσης χαρακτηριστικό. 'Οτι στην πρόταση των προγραμματικών δηλώσεων του Πρωθυπουργού, από την πλευρά της Αντιπολίτευσης υπήρχε μία απόλυτα μηδενική προσέγγιση. Δεν άκουσα κανέναν από τους πολιτικούς Αρχηγούς ούτε από τους συναδέλφους κάτι τι το θετικό σ' αυτές τις προτάσεις....

ΚΥΡΙΑΚΟΣ ΣΠΥΡΙΟΥΝΗΣ: Κανέναν και αυτό είναι προσδιοριστικό.

ΣΤΑΥΡΟΣ ΜΠΕΝΟΣ: Εγώ θα έλεγα στην Κυβέρνηση και τον Πρωθυπουργό να μην ακολουθήσει την ίδια τακτική, γιατί αυτή η περίοδος έχει ανάγκη από άλλα πράγματα. 'Εχει ανάγκη τουλάχιστον από το να μπορούμε να συνεννοούμαστε.

Θα έλεγα, για παράδειγμα, ότι η πρόταση που ακούστηκε από τον κ. 'Εβερτ, από τον κ. Κωνσταντόπουλο και από τις άλλες δυνάμεις για συμβούλιο εξωτερικής πολιτικής, ότι είναι μία σωστή πρόταση, την οποία πρέπει να υιοθετήσει η Κυβέρνηση. 'Οπως επίσης και την άλλη παρατήρηση, που έγινε από όλες σχεδόν τις Πτέρυγες για την εξωτερική πολιτική, ότι μπορεί το βήμα της Χάγης για τα 'Ιμια να είναι ένα βήμα που δίνει μία λύση σ' αυτό το πρόβλημα που δημιουργήθηκε, όμως η γενίκευσή του ελλοχεύει κινδύνους και πρέπει πραγματικά να το προσέξει η Κυβέρνηση.

Κατά τα άλλα, αγαπητοί συνάδελφοι, έχω την αίσθηση ότι πρέπει να εγκαινιάσουμε μία καινούρια περίοδο. Μια περίοδο που θα απαντάει σ' αυτά τα προβλήματα ακριβώς που ανέφερα πριν και που θα δίνει τη δυνατότητα εισόδου πάλι της πολιτικής, στην πολιτική των πολιτών. 'Οσο καλές ιδέες και αν έχουμε, αν δεν συμβεί αυτό, δεν θα έχει καμία προοπτική αυτός ο Τόπος.

Γι αυτό η σημερινή Κυβέρνηση και ο σημερινός Πρωθυπουργός πρέπει να επιμείνουν ιδιαίτερα στο σημείο αυτό. 

Θα κάνω τώρα ένα σχόλιο -ο χρόνος είναι περιορισμένος και δεν είναι εύκολο να θίξει κανείς όλες τις πλευρές των ιδεών και των προτάσεων που ακούστηκαν- για την αποκέντρωση. 'Ακουσα χθες τον Υπουργό, τον καλό μας συνάδελφο και καλό Υπουργό, τον Αλέκο τον Παπαδόπουλο, να μιλάει για την αποκέντρωση. Κατ' αρχήν έχει πλησιάσει καλά τα πράγματα, αλλά πιστεύω ότι χρειάζεται μία άλλη μεθόδευση σε όλη αυτήν τη μεγάλη υπόθεση της αποκέντρωσης.

Ο κ. Παπαδόπουλος αναφέρθηκε σε δύο κυρίως σημεία. Στην ανάγκη δηλαδή, δυνατότητας φορολογίας της Τοπικής Αυτοδιοίκησης αφ' ενός και αφ' ετέρου στην ανάγκη -και είπε υποχρεωτικής- συνένωσης των πρωτοβάθμιων οργανισμών Τοπικής Αυτοδιοίκησης. Εγώ πιστεύω ότι πρέπει να αρχίσει ένας διάλογος πολιτικός και πρέπει να φτάσουμε επιτέλους σε μία μεγάλη πολιτική συμφωνία με την Πρωτοβάθμια και Δευτεροβάθμια Αυτοδιοίκηση. Πιστεύω ότι ήρθε η ώρα του απογαλακτισμού της Αυτοδιοίκησης από την Κυβέρνηση. Και πιστεύω, ότι τα όποια βήματα συνένωσης στην πρωτοβάθμια, πρέπει να γίνουν μέσα από το νέο θεσμό των συμβουλίων περιοχής.

Επίσης, μιας και είναι εδώ και ο κ. Σουφλιάς, ο τέως Υπουργός Παιδείας, ο κ. Αρσένης έφυγε, έχω μία ιδέα, που την έχω καταθέσει πολλές φορές στο Κοινοβούλιο. Στο χώρο της Παιδείας πρέπει επιτέλους στην πρωτοβάθμια εκπαίδευση να καταργήσουμε τα μονοθέσια, διθέσια και τριθέσια σχολεία, που δημιουργούν δύο ταχύτητες στην εκπαίδευση. Πρέπει δηλαδή να συνεννοηθούν οι πολιτικές δυνάμεις, έτσι ώστε να πάμε σε ένα σύντομο χρονικό διάστημα στο εξαθέσιο σχολείο σε όλη την ελληνική περιφέρεια.

Κλείνοντας, αγαπητοί συνάδελφοι, γιατί τελείωσε και ο χρόνος μου, είναι αυτονόητο βεβαίως, ότι πιστεύω βαθύτατα στις δυνατότητες αυτής της Κυβέρνησης και αυτού του Πρωθυπουργού και είναι ακόμα πιο αυτονόητο, ότι θα υπερψηφίσω τις προγραμματικές δηλώσεις, αλλά και θα διαθέσω όλες τις ιδέες μου και τις δυνάμεις μου για την επιτυχία αυτής της Κυβέρνησης, για την προοπτική του Τόπου.

Σας ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Ο Βουλευτής Αθηνών κ. Λεωνίδας Αυδής έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος Νέας Δημοκρατίας) : Κύριε Πρόεδρε, τι ώρα θα διακόψουμε;

ΠΡΟΕΔΡΕΥΩΝ (Παναγιώτης Ν. Κρητικός): Για να μιλήσουν όσο το δυνατόν περισσότεροι συνάδελφοι εκφράσθηκε και η άποψη από την Αίθουσα να παρατείνουμε λίγο τη συνεδρίαση. Είχαμε αποφασίσει να διακόψουμε τη συνεδρίαση στις 15.00 κύριε Πρόεδρε, και να αρχίσουμε στις 17.00.

ΓΕΩΡΓΙΟΣ ΤΣΑΦΟΥΛΙΑΣ: 'Εχω αντίρρηση, κύριε Πρόεδρε, γιατί είναι πολύ λίγοι οι συνάδελφοι και δεν πρέπει να στερηθούν το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Αν κάποιος συνάδελφος -και γνωρίζω την περίπτωση του κ. Δημαρά -είχε υπολογίσει να μιλήσει το απόγευμα, δε θα χάσει το δικαίωμά του. Θα μιλήσει το απόγευμα εννοώ ότι δε θα διαγραφεί εάν έρθει η σειρά του και απουσιάζει.

Μετά τον κ. Αυδή θα συζητήσουμε το θέμα.

Ορίστε, κύριε Αυδή, έχετε το λογο.

ΛΕΩΝΙΔΑΣ ΑΥΔΗΣ: Η γενική στρατηγική επιλογή της προσήλωσης στο πρόγραμμα σύγκλισης, τονίστηκε με ιδιαίτερη έμφαση στις προγραμματικές δηλώσεις και αυτό σημαίνει ότι η μονόπλευρη λιτότητα είναι δεδομένη.

Ανακλήθηκε μεταφορικά και ο Σίσυφος από τον 'Αδη προφανώς με την έννοια, ότι τώρα πια επί των ημερών της νέας Κυβέρνηση επιτέλους ο Σίσυφος θα φτάσει την πέτρα του στην κορυφή του βουνού.

ΣΤΥΛΙΑΝΟΣ - ΑΓΓΕΛΟΣ ΠΑΠΑΘΕΜΕΛΗΣ: Δεν είναι στους νεκρικούς διαλόγους του Λουκιανού ο Σίσυφος. Ο Μένιππος είναι.

ΛΕΩΝΙΔΑΣ ΑΥΔΗΣ: 'Αλλο ο Μένιππος και άλλο ο Σίσυφος, ο οποίος είναι αυτός που λέω. Φοβάμαι, όμως, ότι άλλος κολασμένος από τον 'Αδη θα έπρεπε να παραλληλιστεί με τον Ελληνικό Λαό. Ο Τάνταλος που προσπαθούσε να πιει νερό και το νερό το ξέφευγε, όπως ο Ελληνικός Λαός ακούει συνεχώς για κάποια έξοδο από το τούνελ την οποία ποτέ δεν έφτασε και δεν πρόκειται να φτάσει, είτε πετύχει είτε δεν πετύχει ο στόχος της σύγκλισης. Από τον σύγχρονο Τάνταλο, όμως, το νερό δεν φεύγει επειδή έτσι είπαν οι θεοί. Φεύγει για να ποτίσει τους κήπους της χλιδής, τους παραδείσους της ολιγαρχίας. Γιατί για τον κόσμο που σχεδιάζεται, για την κοινωνία των 2/3 ή δεν ξέρω πώς αλλιώς θα το πουν, προβλέπεται φτώχεια, εξαθλίωση, ανασφάλεια και αγωνία για τη μεγάλη πλειοψηφία του λαού και απεριόριστη χλιδή για τη μικρή μειοψηφία των ισχυρών.

Κυρίες και κύριοι συνάδελφοι, όσοι τουλάχιστον επικαλείσθε συχνά τους αρχαίους ημών προγόνους, ξέρετε ότι για τους αρχαίους 'Ελληνες η χλιδή ήταν γνώρισμα της βαρβαρότητας και ότι δεν μπορεί να υπάρχει χλιδή για τους λίγους χωρίς βαρβαρότητα για τους πολλούς.

Υπόσχεσθε, λοιπόν, κύριε Πρωθυπουργέ, ότι με την Κυβέρνησή σας ο Σίσυφος θα αφήσει την πέτρα του επιτέλους και ότι η πέτρα δε θα κατρακυλήσει από το βουνό. Δε λέτε, όμως, ότι θα κατρακυλήσει ο Σίσυφος στο βούρκο της εξαθλίωσης.

'Ακουσα από αγορητές της Νέας Δημοκρατίας και του Συνασπισμού να επικαλούνται την αναθεώρηση της Συνθήκης του Μάαστριχτ ως πανάκεια για την ανατροπή των βέβαιων καταστρεπτικών αποτελεσμάτων της. Η αναθεώρηση προβλέπεται από την ίδια τη Συνθήκη. Και βέβαια δε θα περιλάβει τις βασικές της διατάξεις, τις βασικές επιλογές, τις οποίες όμως ψήφισαν όλα τα Κόμματα, πλην του Κομμουνιστικού Κόμματος και απορώ πώς δεν κατάλαβαν τότε τι σημαίνουν.

Η ζωή γενικότερα και η πολιτική των προηγούμενων κυβερνήσεων έχουν αναδείξει μείζονα ζητήματα επιλογών που απαιτούν ξεκάθαρες απαντήσεις. Φοβάμαι ότι η αοριστία των προγραμματικών δηλώσεων δεν είναι τυχαία. Αποβλέπει στη συγκάλυψη των επιλογών που έχουν γίνει, είτε από την Κυβέρνηση είτε πριν από την Κυβέρνηση και για την Κυβέρνηση από διεθνή κέντρα λήψης των αποφάσεων. Πάντως τα κενά εύκολα μπορούν να συμπληρωθούν από τα υπάρχοντα δείγματα γραφής και από τη σημειολογική προσέγγιση της γλώσσας των προγραμματικών δηλώσεων.

Στις προγραμματικές δηλώσεις δε γίνεται καμία αναφορά στην Αυτοδιοίκηση Τρίτου Βαθμού, την οποία προφανώς τείνει να υποκαταστήσει η διακήρυξη για τη δημιουργία βιώσιμων οργανισμών. Αντίθετα ανάγεται σε προτεραιότητα η συγκρότηση της περιφέρειας ως μονάδας αποκέντρωσης της κρατικής διοίκησης, ελέγχου και κηδεμόνευσης της Τοπικής Αυτοδιοίκησης και ενδεχομένως, ως μονάδας άσκησης της εξουσίας απευθείας από τα όργανα της Ευρωπαϊκής 'Ενωσης, χωρίς μεσολάβηση των ελληνικών κυβερνήσεων.

Για τους πόρους της Τοπικής Αυτοδιοίκησης, τα ζητήματα που έχουν αναδειχθεί είναι αν θα συνεχιστεί η μετατροπή της Τοπικής Αυτοδιοίκησης σε μηχανισμό επιβολής πρόσθετων φορολογιών με τη μορφή ποικιλώνυμων ανταποδοτικών ή άλλων τελών, αν θα προωθηθεί η εξέλιξή της σε μεσάζοντα για την εκχώρηση των κοινών αγαθών, αυτών δηλαδή που προσδιορίζουν την ποιότητα της ζωής, σε ιδιωτικές επιχειρήσεις για κερδοσκοπία, αν θα ολοκληρωθεί η μεταβίβαση αρμοδιότητων χωρίς όμως και μεταφορά των αναγκαίων πόρων.

Οι ρυθμίσεις και οι πολιτικές για τα οικονομικά της Τοπικής Αυτοδιοίκησης όπως διαμορφώθηκαν και όπως φαίνεται ότι θα συνεχιστούν, διαψεύδουν τις διακηρύξεις του κυρίου Πρωθυπουργού ότι θα πληρώσουν οι έχοντες και οι κατέχοντες και ότι δεν θα επιβληθούν νέοι φόροι.

Θα θυμίσω το Φόρο της Ακίνητης Περιουσίας που είχε προοδευτικούς συντελεστές και που αντικαταστάθηκε από το Τέλος Ακίνητης Περιουσίας, ώστε να πληρώνουν το ίδιο και οι έχοντες και οι μη έχοντες. Θα θυμίσω ότι οι εκχωρήσεις αρμοδιοτήτων υποκρύπτουν επιδρομή κατά του λαϊκού εισοδήματος, όπως εντυπωσιακά φαίνεται στην ελεγχόμενη στάθμευση, η οποία επιβάλλεται, όχι για να εξασφαλιστεί η εκ περιτροπής χρήση κάποιων χώρων σε πολυσύχναστα σημεία, αλλά για να εισπραχθούν τέλη και πρόστιμα από τους έχοντες και μη έχοντες 'Ελληνες πολίτες. Θα θυμίσω επίσης τα ανταποδοτικά τέλη που επιβάλλονται από τους ΟΤΑ, με πρωτοπόρο τη Νομαρχιακή Αυτοδιοίκηση της Βοιωτίας και που αυτά είναι νέοι φόροι σε βάρος των εχόντων και των μη εχόντων. Δεν θα πληρώσουν οι έχοντες και οι κατέχοντες, αλλά οι Τάνταλοι του Ελληνικού Λαού, οι πεινώντες και διψώντες, κατά την Ευαγγελική ρήση. 

Αλλά και το ίδιο το περιεχόμενο της Τοπικής Αυτοδιοίκησης αλλοιώνεται. Η εκχώρηση αρμοδιοτήτων επεκτείνεται ακόμα και σε τομείς που ανήκουν στο σκληρό πυρήνα της κρατικής εξουσίας, όπως οι αστυνομικές αρμοδιότητες που περιλαμβάνονται και συνεκχωρούνται με την ελεγχόμενη στάθμευση. Ο πρόσφατος ν. 2240/94 προβλέπει, ότι με προεδρικά διατάγματα μπορούν να εκχωρούνται στη Δημοτική Αστυνομία αρμοδιότητες, ακόμα και έκδοσης κανονιστικών πράξεων, δηλαδή νομοθετημάτων, τα οποία φυσιολογικά ανήκουν στα αιρετά όργανα της Τοπικής Αυτοδιοίκησης.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Φοβάμαι ότι με τις κατευθύνσεις αυτές η Τοπική Αυτοδιοίκηση απομακρύνεται όλο και περισσότερο από τους θεσμούς αυτοδιοίκησης που έχουν προκύψει κατά τους νεότερους χρόνους και πλησιάζει όλο και πιο πολύ την αντίληψη του Χασεκή και των καπνικάρηδων που μετρούσαν τους καπνούς από τα τζάκια για να επιβάλουν κεφαλικό φόρο, γιατί τότε δεν υπήρχαν τα ανταποδοτικά τέλη.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Εάν μου δώσετε δύο λεπτά, κύριε Πρόεδρε, θα ολοκληρώσω. Αν δε μου τα δώσετε, να διακόψω την ομιλία μου.

ΠΡΟΕΔΡΕΥΩΝ (Παναγιώτης Σγουρίδης): 'Εχετε ένα λεπτό ακόμα. Υπάρχει από τον Κανονισμό η προειδοποίηση με το κουδούνι ένα λεπτό πριν από τη λήξη της ομιλίας σας.

ΛΕΩΝΙΔΑΣ ΑΥΔΗΣ: Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Θα σας δώσω και ένα λεπτό ακόμα αν χρειαστεί.

ΛΕΩΝΙΔΑΣ ΑΥΔΗΣ: Εντάξει, κύριε Πρόεδρε.

Αυτές τις εκτιμήσεις τις επιβεβαίωσε με την ομιλία του και επαύξησε τους φόβους μας ο κύριος Υπουργός των Εσωτερικών. Νομίζω ότι αφού κατάντησαν τη Δημόσια Διοίκηση όπως την κατάντησαν όλες οι κυβερνήσεις και αφού τη χρησιμοποίησαν για τις κομματικές τους επιδιώξεις και για τη δημιουργία πελατειακών σχέσεων, έρχονται τώρα να χρησιμοποιήσουν ακόμα και το χάλι της για να δικαιώσουν τον αυταρχισμό και το νεοφιλελευθερισμό που απεργάζονται.

Για τα θέματα της Δημοκρατίας και των λαϊκών ελευθεριών δεν περιέχει τίποτα το κείμενο των προγραμματικών δηλώσεων. Για τα θέματα των μειονοτήτων επίσης. Εκτός από μία παρεμπίπτουσα αναφορά μέτρων προνοίας για τους τσιγγάνους. Η λαθρομετανάστευση αναφέρεται μόνο σε κάποια συγκεκριμένα σημεία και δεν υπάρχει ούτε αναφορά των όρων "πολιτικός" ή "οικονομικός πρόσφυγας".

Η Κυβέρνηση προχωρεί πλησίστια, στην επικύρωση της Συνθήκης Σένγκεν πλησίστια με την οποία θα θεσμοποιηθεί το ηλεκτρονικό φακέλωμα των πολιτών και μετέχει στην εξύφανση ενός υπερεθνικού δικτύου οργάνων και επιτροπών συντονιστικού συνήθους χαρακτήρα, όπως η Κ4 που προβλέπει η Συνθήκη του Μάαστριχτ, ώστε οι μετανάστες και οι πολιτικοί πρόσφυγες να είναι τα πρώτα θύματα της καταστολής, αλλά και συγχρόνως το φόβητρο που επισείεται προς τους λαούς όλης της Ευρώπης, ώστε ο φόβος να χρησιμεύσει ως υποκατάστατο της κοινωνικής συνοχής. Δεν είναι, λοιπόν, απροσδόκητη η έξαρση του εθνικισμού και του ρατσισμού.

Φόνοι και τραυματισμοί λαθρομεταναστών. Τα κατορθώματα του ανεκδιήγητου Δημάρχου 'Ανω Λιοσίων. Οι αστυνομικές βιαιοπραγίες κατά λαθρομεταναστών. Οι προκλήσεις φασιστικών συμμοριών στο Γκάζι κατά των Μουσουλμάνων. 'Ολα αυτά είναι φαινόμενα, τα οποία η Κυβέρνηση φοβάμαι ότι δεν καταπολεμά επαρκώς, αν δεν ανέχεται.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή.)

Συμπεραίνω, γιατί δυστυχώς δεν υπάρχει χρόνος. 'Ηθελα μόνο να παρατηρήσω για τον κύριο Υπουργό Εργασίας, ότι η προαιρετική ασφάλιση του ενός συζύγου αγρότη σημαίνει, όπως έχουν σήμερα τα πράγματα, ότι θα ασφαλίζεται μόνο ο σύζυγος, κύριε Υπουργέ, και ποτέ η σύζυγος.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Γιατί;

ΛΕΩΝΙΔΑΣ ΑΥΔΗΣ: Διότι ξέρετε ότι η θέση της γυναίκας είναι αυτή σήμερα, στην ελληνική ύπαιθρο περισσότερο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Και οι δύο.

ΛΕΩΝΙΔΑΣ ΑΥΔΗΣ: Μπορούν, αλλά δε θα ασφαλίζονται. Είπα στην πραγματικότητα. Δεν είπα de jure, είπα de facto.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Αυδή, τελειώνετε.

ΛΕΩΝΙΔΑΣ ΑΥΔΗΣ: Τελειώνω αμέσως, κύριε Πρόεδρε. 

Η αποσιώπηση και τα κενά των προγραμματικών δηλώσεων, η χρήση των κενών φράσεων που επεσήμανε η κα Παπαρήγα δεν είναι αδυναμίες του κειμένου. Είναι ο τρόπος που διάλεξε η Κυβέρνηση για "να κλείσει το μάτι" σε όσους συμμερίζονται την κυρίαρχη ιδεολογία. Εμείς δεν τη συμμεριζόμαστε. Εμείς είμαστε με αυτούς που θα πληρώσουν τη σύγκλιση και τη νέα τάξη και τον κόσμο που ετοιμάζεται. Γι'αυτό δεν θα υπερψηφίσουμε. Και όχι μόνο θα καταψηφίσουμε, αλλά και θα αντισταθούμε με όλες μας τις δυνάμεις.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθεμελής έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Παρακαλώ, κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Είχε κανονισθεί να τελειώσει η πρωινή συνεδρίαση στις τρεις η ώρα. Τώρα ακούγεται ότι θα παραταθεί για μία ώρα. Αντιλαμβάνεσθε ότι όσοι ομιλητές έχουν εγγραφεί, γνωρίζοντας τη σειρά των ομιλητών, έχουν αποχωρήσει και δεν είναι εδώ.

Νομίζω, λοιπόν, ότι μετά από τον κ. Παπαθεμελή θα πρέπει να σταματήσουμε, όπως είχατε αρχικώς αναγγείλει.

ΓΙΩΡΓΟΣ ΑΔΑΜΟΠΟΥΛΟΣ: Να μιλήσουν οι παρόντες.

ΠΡΟΕΔΡΕΥΩΝ (Παναγιώτης Σγουρίδης): Συγγνώμη, κύριοι συνάδελφοι.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Οι παρόντες να μιλήσουν, αλλά να μη χαθεί η σειρά...

ΠΡΟΕΔΡΕΥΩΝ (Παναγιώτης Σγουρίδης): Κύριε 'Εβερτ, εφ'όσον πάρουμε μια ομόφωνη απόφαση για να παραταθεί για μία ώρα η πρωινή συνεδρίαση της Βουλής, θα μπορούμε να μη διαγράφουμε αυτούς οι οποίοι δεν βρίσκονται μέσα στην Αίθουσα και να ομιλούν αυτοί οι οποίοι είναι παρόντες. Αυτοί οι οποίοι δεν είναι στην Αίθουσα να πάρουν το λόγο στην απογευματινή συνεδρίαση στην αρχή. Αν όμως δεν το θέλετε αυτό, κύριοι συνάδελφοι, μπορούμε να παρατείνουμε τη συνεδρίαση μόνο για να μιλήσουν, ο κ. Ευμοιρίδης, ο οποίος βρίσκεται εδώ, ο κ. Κεδίκογλου, ο οποίος βρίσκεται εδώ, ο κ. Καρατζαφέρης και να σταματήσουμε εδώ.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ.)

ΙΩΑΝΝΗΣ ΚΕΦΑΛΟΓΙΑΝΝΗΣ: Με αυτούς να τελειώσουμε.

ΠΡΟΕΔΡΟΣ (Απόστολος Κακλαμάνης): Τώρα το μεσημέρι, αλλά θα συνεχίσουμε στις 17.00' όπως είπαμε χθες.

'Οσοι δε θα μιλήσουν τώρα, μπορούν να φύγουν και να επανέλθουν κανονικά στις 17.00'. Θα διακόπταμε στις 15.00' για τις 17.00'. 'Οσοι λοιπόν- πλην αυτών που ανεφέρθησαν τα ονόματά τους που θα μείνουν για να μιλήσουν- θα μιλήσουν το απόγευμα, μπορούν να φύγουν και να έλθουν το απόγευμα. Οι κύριοι που θα μιλήσουν είναι ο κ.Ευμοιρίδης, ο κ.Καρατζαφέρης και ο κ.Τζουμάκας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε...

ΠΡΟΕΔΡΟΣ (Απόστολος Κακλαμάνης):Μια στιγμή παρακαλώ. Είπαμε τα ονόματα των Βουλευτών που θα μιλήσουν. Ο κ.Τζουμάκας δεν είναι εδώ. Θα μιλήσει επομένως ένας ακόμα Βουλευτής.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Συγγνώμη, εγώ είμαι επί του Βήματος.

ΠΡΟΕΔΡΟΣ (Απόστολος Κακλαμάνης): Μιλάτε; Συγγνώμη.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν άρχισα να μιλάω. Περιμένω υπομονετικά τη σειρά μου.

ΠΡΟΕΔΡΟΣ (Απόστολος Κακλαμάνης): Αυτό ισχύει για όλους εδώ, κύριε Παπαθεμελή.

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): 'Οχι, κύριε Σκουλαρίκη, δεν έχετε το λόγο.

Τώρα θα μιλήσουν με παράταση του χρόνου αυτοί που προανέφερα, ο κ.Παπαθεμελής και άλλοι τρεις που θα ακολουθήσουν. Στις 17.00' θα συνεχίσουμε τη συνεδρίασή μας, όπως είπαμε χθες και θα μιλήσουν από τον κατάλογο όσοι έχουν σειρά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Συμφωνούμε για να παραταθεί ο χρόνος και να πάρουν το λόγο οι Βουλευτές από όλα τα Κόμματα.

ΠΡΟΕΔΡΟΣ (Απόστολος Κακλαμάνης):Ορίστε, κύριε Παπαθεμελή, έχετε το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αν έχω το λόγο επιτέλους, κύριε Πρόεδρε, θα ήθελα να ξεκινήσω με δύο επισημάνσεις περιέργων φαινομένων. Ο μόλις κατελθών του Βήματος συνάδελφός μας, ο κ. Αυδής του Κ.Κ.Ε., για να τεκμηριώσει τις θέσεις του παρέπεμψε στο Ευαγγέλιο. Από την άλλη μεριά ο κ. Ψυχάρης διορίστηκε διοικητής του Αγίου 'Ορους. Επισημαίνω αυτά τα σημεία των καιρών χωρίς σχολιασμό.

Θέλω αμέσως να μπω σε κάποια σχόλια. Εκτιμώ ότι οι προγραμματικές δηλώσεις της Κυβερνήσεως αντανακλούν στις προεκλογικές της δεσμεύσεις και δεν νομίζω ότι αφήνουν περιθώρια πάρα πολλά για κριτική. 'Αλλωστε οι Αρχηγοί της Αντιπολιτεύσεως και οι ρήτορες των αντιπολιτευομένων Κομμάτων περισσότερο αναφέρθηκαν σε συγκεκριμένα έργα, τα οποία δεν κρίνονται τώρα, ή παραλείψεις έργων και ελάχιστα αναφέρθηκαν στις δηλώσεις. Αυτό το οποίο κρίνεται είναι οι δηλώσεις και είναι θετικό γεγονός η εμμονή στις προεκλογικές δεσμεύσεις του Κυβερνώντος Κόμματος από την Κυβέρνηση που σχηματίστηκε. Εμμονή η οποία αποσκοπεί σήμερα συγκεκριμένα για μία δραστική μείωση της κρατικής σπατάλης σε ό,τι αφορά την οικονομία και επίσης, για μετακίνηση του βάρους στη σταθεροποίηση της οικονομίας και της ανάπτυξης στους "έχοντες" και στους "κατέχοντες".

Η αντιμετώπιση ή η απόκρουση της κοινωνίας των 2/3 με κάθε τρόπο, πρέπει να αποτελέσει την κύρια έγνοια και φροντίδα της Κυβερνήσεως από εδώ και πέρα, σε μία χώρα η οποία παρουσιάζει φαινόμενα τέτοιας κοινωνίας με ιδιαίτερη έξαρση τα τελευταία αυτά χρόνια.

Η Κυβέρνηση πρόβαλε την πολιτική της για μία συμμετοχή ισότιμη και δυναμική στο ευρωπαϊκό γίγνεσθαι, κάτι το οποίο αποτελεί τοποθέτηση σχεδόν του συνόλου του πολιτικού κόσμου της Χώρας και ταυτόχρονα, μιας παρουσίας στο εγγύτερο γεωπολιτικό περιβάλλον. Το περιβάλλον δηλαδή των Βαλκανίων, μιας παρουσίας με στρατηγικούς σχεδιασμούς.

Ωστόσο η Χώρα έχει το μοναδικό προνόμιο, δυσμενές προνόμιο privile gium ότι odiosum όπως το έλεγαν οι Λατίνοι. Είναι η μόνη χώρα στο δυτικό πολιτικό σύστημα η οποία απειλείται στην εδαφική της ακεραιότητα, στα κυριαρχικά της δικαιώματα και στα ζωτικά της εθνικά συμφέροντα και πρέπει αυτό ακριβώς το πρόβλημα εθνικής ασφάλειας να το αντιμετωπίσουμε αποτελεσματικά.

'Ενας αρχαίος Κινέζος σοφός, που έζησε ανάμεσα στον 5ο-4ο π.Χ.αιώνα, ο Σουν Ζου, έλεγε χαρακτηριστικά: "Αν γνωρίζεις τον εαυτό σου και τον εχθρό, δεν έχεις να φοβηθείς από τα αποτελέσματα χιλίων μαχών.Αν γνωρίζεις τον εαυτό σου αλλά δεν γνωρίζεις τον εχθρό, τότε σε κάθε νίκη σου θ'αντιστοιχεί και μία ήττα. Και αν δε γνωρίζεις ούτε τον εαυτό σου ούτε τον εχθρό, τότε βεβαίως είσαι καταδικασμένος". Αυτό τονίζει ακριβώς την κυρίαρχη ανάγκη για το 'Εθνος να έχει ισχυρή και γρηγορούσα εθνική αυτογνωσία. Εθνική αυτογνωσία η οποία εκφράζεται με ένα ζωντανό πατριωτισμό. Είναι καιρός, επιτέλους, να πάμε στην αποποινικοποίηση του πατριωτισμού, όπου οι διάφορες ηγεσίες -πνευματικές, αλλά και εν μέρει πολιτικές- οδήγησαν τα τελευταία χρόνια αυτήν την κοινωνία.

Και φυσικά, φυσικότατα, το 'Εθνος να ανακτήσει τη χαμένη εθνική του αυτοπεποίθηση. Διότι, ακριβώς, έχει όλες τις αντικειμενικές προϋποθέσεις να έχει αυτήν την πίστη στον εαυτό του, στις δυνατότητες της φυλής, στις δυνατότητες του κάθε 'Ελληνα, χρησιμοποιώντας και αξιοποιώντας τον πολλαπλασιαστικό παράγοντα της ελληνικής ψυχής.

Ο εχθρός είναι γνωστό, είναι ο εξ ανατολών γείτονας. Είναι στρατηγικός αντίπαλος στην επίσημη ορολογία. Είναι απλο-ελληνιστί εχθρός, διότι έχει κύριο στόχο του τη συρρίκνωση του Ελληνισμού. Και αυτήν τη συρρίκνωση του Ελληνισμού την επιδιώκει ως τουρκικός επεκτατισμός με μία αδιάκοπη σειρά πράξεων, με κλιμακούμενες ενέργειες.

Η ανάγκη ν'αντιμετωπιστεί αυτός ο εχθρός, πολύ εύστοχα τονίστηκε από τον Πρωθυπουργό, σημαίνει πρωτίστως τη θωράκιση του τόξου Θράκη-Αιγαίο-Κύπρος, την ουσιαστικοποίηση του δόγματος του ενιαίου αμυντικού χώρου, την προώθηση των πυλώνων στρατηγικής για το Κυπριακό, που είναι η ένταξη της Κύπρου άνευ επιφυλάξεων στην Ευρωπαϊκή 'Ενωση και φυσικά το δόγμα του ενιαίου αμυντικού χώρου Ελλάδας-Κύπρου.

Αυτό επιβάλλει ισχυρές, ισχυρότατες 'Ενοπλες Δυνάμεις. Και επιβάλλει βεβαίως εκσυγχρονισμό των εξοπλισμών, που δεν είναι επιλογή μας, κύριε Πρόεδρε του Συνασπισμού, είναι ανάγκη μας. Είναι επιτακτική ανάγκη μας, όταν ο εχθρός έχει ήδη θέσει σε κίνηση ένα πρόγραμμα μαμούθ 150 δισ. δολαρίων, δηλαδή 37,5 τρισ. δραχμών, οφείλουμε χωρίς αμφιταλάντευση να προχωρήσουμε στον εκσυγχρονισμό των οπλικών μας συστημάτων και την αποκατάσταση της πληγείσης ήδη αεροναυτικής μας υπεροχής στο Αιγαίο. Μία αεροναυτική υπεροχή, η οποία ως γνωστόν έχει ανατραπεί από το 1988.

Γίνονται αναφορές συχνά στη Χάγη. Πρέπει να ξεκαθαρίσουμε, ότι αν παραπέμπει κανείς την Τουρκία στη Χάγη, αυτό δε συνιστά ελληνικό αίτημα. Και εν πάση περιπτώσει δεν παραπέμπει την Τουρκία στη Χάγη ή δεν πρέπει να παραπέμπει την Τουρκία στη Χάγη για την υφαλοκρηπίδα, γιατί η υφαλοκρηπίδα χωρίς την επέκταση στα δώδεκα μίλια -μία επέκταση για την οποία το 'Εθνος πρέπει ομόψυχο και σύσσωμο να προετοιμαστεί με τους γρηγορότερους δυνατούς ρυθμούς- δε νοείται.

Σε ό,τι αφορά το θέμα των Σκοπίων, έχουν συσσωρευθεί λάθη, τα οποία έγιναν από όλους εκείνους που διαχειρίστηκαν το θέμα. Η κατάσταση στην οποία βρίσκεται σήμερα το θέμα, λόγω των συνεχών παραβιάσεων της ενδιάμεσης συμφωνίας από μέρους των Σκοπίων, είναι πιστεύω αντιστρέψιμη. Και εν πάση περιπτώσει πρέπει να καταστήσουμε σαφές στους Δυτικούς προστάτες των Σκοπίων, Αμερικανούς και Ευρωπαίους, ότι αν πράγματι ο στόχος τους είναι να δημιουργήσουν ένα παράγοντα ειρήνης και σταθερότητας στα Βαλκάνια, αυτός ο στόχος δεν εξυπηρετείται με το μονοεθνικό μοντέλο κράτους, το οποίο επέλεξαν για τα Σκόπια. Αλλά με το πολυεθνικό μοντέλο, το οποίο βεβαίως θέτει και το θέμα του ονόματος εκτός συζητήσεως. Δηλαδή πλέον δε χρειάζονται το όνομα "Μακεδονία" για να υπηρετήσουν τους στόχους τους που σ' αυτήν την περίπτωση εγκαταλείπονται, αλλάζουν.

Η πρόσκτηση δυνάμεως εκ μέρους του Eλληνισμού είναι τεράστιας σημασίας. Πάντοτε ισχύει ο κλασικός λόγος του Θουκυδίδη "δίκαια εν τω ανθρωπείω λόγω από της ίσης ανάγκης κρίνεται δυνατά οι προύχοντες πράσσουσιν και οι ασθενείς ξυγχωρούσιν", δηλαδή με άλλα λόγια το δίκαιο κρίνεται, με την ανθρώπινη λογική, από το κατά πόσον οι δύο πλευρές βρίσκονται στην ίδια ανάγκη, γιατί αυτά που είναι δυνατόν να γίνουν, τα κάνουν εκείνοι που έχουν την υπεροχή και οι άλλοι, οι ασθενείς, υποχωρούν.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κυρίες και κύριοι συνάδελφοι, άκουσα με προσοχή την ανάγνωση των προγραμματικών δηλώσεων του κυρίου Πρωθυπουργού και ομολογώ ότι δεν μπόρεσα να διαγνώσω τη φιλοσοφία από την οποία διαπνέονται, ούτε και να κατανοήσω πάνω σε ποιες αρχές στηρίζονται και, επιτέλους, ποιοι είναι οι άξονες, πάνω στους οποίους θα κινηθεί η δραστηριότητα της Κυβέρνησης του ΠΑ.ΣΟ.Κ. και του Πρωθυπουργού κατά τη νέα θητεία τους, που άρχισε εδώ και λίγες ημέρες.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)

Δυσνόητος και αινιγματικός ήταν ο κύριος Πρωθυπουργός και χρειάζονται μαντικές ικανότητες, για να αποκρυπτογραφήσει κάποιος τις προθέσεις του και να μπορέσει να απαντήσει. Αναμάσησε χιλιοειπωμένα πράγματα, που βαρέθηκε ο λαός να τα ακούει γενικά από όλους μας. Δεν ιεράρχησε τα προβλήματα και δεν έβαλε προτεραιότητες, για να μπορέσουμε να κρίνουμε εάν και κατά πόσον η ιεράρχηση και οι προτεραιότητες της Κυβέρνησης είναι οι σωστές.

Υπήρξε αντιφατικός στις προγραμματικές δηλώσεις του ο Πρόεδρος της Κυβέρνησης κ. Σημίτης. Αυτά τα οποία υπεστήριξε, αλληλοαναιρούνται. Υπήρξε ακόμη έντονη αντίθεση μεταξύ των προεκλογικών υποσχέσεων-δεσμεύσεων, εξαγγελιών και λόγων της Κυβέρνησης και των προγραμματικών δηλώσεων, που ανέγνωσε ο κύριος Πρωθυπουργός. Για μια ακόμη φορά ο 'Ελληνας πολίτης έμεινε με την πικρή γεύση στο στόμα, ότι εξαπατήθηκε στις εκλογές και ότι σήμερα τον κοροϊδεύουν, υποτιμώντας τη νοημοσύνη του, διότι αυτά τα οποία υποσχέθηκαν, δε διαλαμβάνονται στις προγραμματικές δηλώσεις.

Ο κ. Σημίτης διαβάζοντας τις προγραμματικές δηλώσεις θύμιζε μαθητή, που γράφει έκθεση ιδεών και βρίσκεται εκτός θέματος, γιατί μόνο μέσα στο θέμα των προεκλογικών υποσχέσεων και δεσμεύσεων δεν ευρίσκετο ο κ. Σημίτης. Δεν έπεισε κανέναν, ούτε και τους πιο ένθερμους οπαδούς του. Γιατί, από το προεκλογικό "παντού λύσεις", πήγαμε στο "πουθενά λύσεις" και από το προεκλογικά "πολλά θα κάνουμε", φθάσαμε στο "προγραμματικά κανένα και τίποτα".

Εκείνο, όμως, που θεωρώ πολύ σοβαρό, είναι ότι με την ανάγνωση των προγραμματικών δηλώσεων και με τις θέσεις που πήρε ο κύριος Πρωθυπουργός εκμηδένισε την ήδη αποδυναμωμένη αξιοπιστία του πολιτικού κόσμου, αλλά και της Κυβέρνησης και τη δική του και στέρησε έτσι από τη Χώρα μια κυβέρνηση, που να έχει διαπραγματευτική ικανότητα στην προώθηση και επίλυση προβλημάτων, τόσο στο εξωτερικό όσο και στο εσωτερικό, γιατί κανείς δεν διαπραγματεύεται με έναν αναξιόπιστο. Και αναξιόπιστος είναι εκείνος, που μέσα σε ένα μήνα άλλα λέει προεκλογικά και άλλα μετά τις εκλογές.

Στα όσα λίγα ανέφερε από πλευράς έργων ο κ. Σημίτης, δεν τα συνόδευσε με τις τρεις απαραίτητες εγγυήσεις, του προσδιορισμένου χρόνου της υλοποίησής των, του κατά προσέγγιση υπολογισμού του κόστους και τρίτον, του από πού θα αντλήσει τους πόρους, σε αντίθεση με τη δική μας προεκλογική τακτική, όπου σε όλες τις εξαγγελίες μας προσδιορίσαμε το χρόνο της υλοποίησής τους, το κόστος επακριβώς και ακόμη είπαμε από πού θα προέλθουν οι πόροι, που θα χρησιμοποιηθούν για την κάλυψη αυτών των αναγκών.

Το μόνο που κατάλαβε ο 'Ελληνας πολίτης από τις προγραμματικές δηλώσεις του κυρίου Πρωθυπουργού, είναι ότι μπαίνουν νέοι φόροι, που απλώς αυτήν τη φορά συνοδεύονται από ικεσίες για συναίνεση από το λαό, από παρακλήσεις για κατανόηση και από αίτημα προς τον Ελληνικό Λαό για αντοχή, για ανοχή και για μεγαλύτερη υπομονή.

Φαίνεται πως η Κυβέρνηση και ο κ.Σημίτης δεν αντιλαμβάνονται πως η ήρεμη αγωνία των πολιτών σε λίγες μέρες, θα μετατραπεί σε κραυγή διαμαρτυρίας και θα εξελιχθεί σε μια κοινωνική έκρηξη ανεξέλεγκτη, με επιπτώσεις και συνέπειες απρόβλεπτες.

Με όσα χθες είπε ο κ.Σημίτης για κοινωνική ανισότητα, για δράση στην παραοικονομία, για ύπαρξη αυθαιρέτων δυνάμεων που καταδυναστεύουν και τυραννούν τους πολίτες, για ανυπαρξία ποιότητος ζωής, για πληθωρισμό, για ελλείμματα, για δημόσιο χρέος, για ανεργία, για έλλειψη ανάπτυξης και μάλιστα χρωμάτισε με έντονα μελανά χρώματα κάποια σημεία, σε συνδυασμό με τα επιχειρήματα για την προκήρυξη των πρόωρων εκλογών ότι γίνονται οι εκλογές για να σταθεροποιήσουμε την οικονομία και να εκσυγχρονίσουμε τους θεσμούς, δεν χρειάζεται άλλη απόδειξη ομολογίας ότι η Κυβέρνηση του ΠΑ.ΣΟ.Κ. που δώδεκα χρόνια κυβέρνησε τον Τόπο, απέτυχε σε όλους αυτούς τους τομείς. Γιατί αν όλα αυτά τα προβλήματα που ομολογεί ο Πρωθυπουργός, ότι είναι άλυτα μέχρι σήμερα, έχουμε χρεία μαρτύρων ότι απέτυχε αυτή η Κυβέρνηση στα δώδεκα αυτά χρόνια να τα λύσει; Δεν έλυσε κανένα πρόβλημα. Και γιατί τώρα έχει εγγυήσεις ότι θα μπορέσει να τα λύσει; Αποκορύφωμα δε των Οβιδιακών μεταμορφώσεων του κ.Σημίτη είναι, ότι όλα αυτά τα στοιχεία πλέον, ευοίωνα μας τα έλεγε προεκλογικά και τα ετόνιζε με απαλά χρώματα και καλλιεργούσε ένα αίσθημα ευφορίας και αισιοδοξίας στον Ελληνικό Λαό.

Ξέχασε όμως ο κύριος Πρωθυπουργός, μια ώρα ολόκληρη μιλώντας, να πει κάτι για τους ανέργους, να μιλήσει για τους συνταξιούχους της πείνας του ΟΓΑ, του ΤΕΒΕ, του ΤΣΑ, του Ταμείου Εμπόρων. Να βρει ακόμα μια λέξη ανακούφισης για τους αγρότες, τους κτηνοτρόφους, τους εργάτες, τους υπαλλήλους. Αγνόησε τα προβλήματα του άστεγου 'Ελληνα και δεν άφησε καμία ελπίδα για τους εκπαιδευτικούς, ούτε προσδιόρισε καμία προοπτική για τους σπουδαστές. Λησμόνησε τον έμπορο, το βιοτέχνη, τον επαγγελματία, το μικρομεσαίο. Παρέλειψε να μιλήσει για την Αυτοδιοίκηση. Ξέχασε τα τεράστια προβλήματα των Ελληνοποντίων και των Βορειοηπειρωτών που είναι εγκατεστημένοι στην Ελλάδα εδώ και κάποια χρόνια. Κορόιδεψε για μια ακόμα φορά τους στρατιωτικούς και τους αστυνομικούς και αντιπαρήλθε τα τεράστια προβλήματα προστασίας του περιβάλλοντος, που τα τελευταία χρόνια κατεδείχθη ότι τα εθνικά μας σύνορα δεν προστατεύουν πλέον το εθνικό περιβάλλον από τη μόλυνση που προέρχεται από το εξωτερικό. Μην ξεχνάμε πως τα σύνορά μας δεν εμπόδισαν τη ραδιενέργεια να περάσει, ούτε τα σύνορά μας εμποδίζουν τα ποτάμια που φέρνουν τα λύματα των βιομηχανιών των άλλων χωρών και τα εκβάλουν στις ελληνικές θάλασσες.

Είπε όμως και κάτι άλλο σημαντικό ο κ.Σημίτης, ότι ποτέ άλλοτε η Ελλάδα δε βρέθηκε μπροστά σε τόσες μεγάλες προκλήσεις και ευκαιρίες και ποτέ δεν κλήθηκε να δώσει αποφασιστικά και έγκαιρα απαντήσεις. Κάνει λάθος. Και άλλες φορές υπήρξαν προκλήσεις και ευκαιρίες και δόθηκαν πράγματι απαντήσεις. Εμείς δώσαμε απάντηση για την ένταξη της Ελλάδος στην Ευρωπαϊκή 'Ενωση, που και καταφατική ήταν και έγκαιρη και επιτυχής. Εμείς κατορθώσαμε τρεις φορές στην Ευρώπη να επιτύχουμε 12-0 υπέρ των θέσεών μας στο θέμα το Σκοπιανό στο Εδιμβούργο, στο Γκιμαράεζ και στη Λισαβόνα. Εμείς πετύχαμε να έχει προσωρινό όνομα το Σκοπιανό. Εμείς δανειστήκαμε με ευνοϊκούς όρους από την Ευρωπαϊκή Κοινότητα και απορροφήσαμε όλα τα κονδύλια και κάναμε έργα. Εμείς επί των ημερών μας δεν επιτρέψαμε στην Τουρκία ποτέ επισήμως να διεκδικήσει τίποτε από την Ελλάδα.

Και προκλήσεις υπήρξαν και ευκαιρίες όταν το ΠΑ.ΣΟ.Κ. ήταν στην Κυβέρνηση. Τρεις φορές είχαμε την Προεδρία της Ευρωπαϊκής 'Ενωσης και δεν το εκμεταλλευθήκαμε επ'ωφελεία της Χώρας μας. 'Οταν υπογράφαμε τη συμφωνία της GATT το Σεπτέμβρη του '94 δεν κάναμε τίποτε για να προστατεύσουμε τα ελληνικά αγροτικά προϊόντα. 'Οταν απαλλοτριώσαμε το δικαίωμα της αρνησικυρίας για την ένταξη της Τουρκίας στην Ευρωπαϊκή 'Ενωση, δεν πετύχαμε τίποτα για μας και δεν μπορέσαμε να επιτύχουμε τη στροφή της Ευρωπαϊκής 'Ενωσης υπέρ της Ελλάδος και την οδηγήσαμε υπέρ των Σκοπίων. Αλλά έχασε τη μεγάλη ευκαιρία ο κ.Σημίτης όταν την προηγούμενη φορά, την πρώτη νύχτα των προγραμματικών δηλώσεων, για πρώτη φορά στην ιστορία την πολιτική της Χώρας μας, όλες οι Πτέρυγες της Βουλής τον χειροκροτούσαν και δεν εκμεταλλεύθηκε εκείνη την ευκαιρία, γιατί μετά από λίγες ώρες ανήρεσε τον εαυτό του και είχαμε τα γνωστά γεγονότα στα 'Ιμια.

Κυρίες και κύριοι συνάδελφοι, τι θα πούμε αύριο στο λαό εμείς σαν Βουλευτές όταν θα πάμε στην επαρχία μας;

Τι θα πω εγώ ο έσχατος των Βουλευτών του Ελληνικού Κοινοβουλίου στο κρύο Νευροκόπι που θα πάω αύριο, στο φτωχό Παρανέστι, στην εγκαταλελειμμένη Προσωτσάνη, και στο μαρτυρικό Δοξάτο; Τι θα τους πω ότι είπε ο Πρωθυπουργός για τους πατατοπαραγωγούς του Νευροκοπίου και για τους βαμβακοκαλλιεργητές του Νομού Δράμας; Τι θα πω ότι είπε για τους κτηνοτρόφους, που πουλάνε σε μισή τιμή το γάλα τους; Τι θα πω στο φτωχό συνταξιούχο του ΟΓΑ, του ΤΣΑ, του ΤΕΒΕ, στο νέο, στο μικρομεσαίο, στον άνεργο;

ΣΤΡΑΤΗΣ ΚΟΡΑΚΑΣ: 'Ο,τι τους λέγατε και εσείς!

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Σας παρακαλώ, κύριε Κόρακα! Εμείς λέγαμε και κάναμε. Αυτή η Κυβέρνηση είπε και δεν έκανε.

Μόνο μία φράση θα μπορώ να τους πω, ότι η Κυβέρνηση τους ξέχασε και τίποτα άλλο. Και πώς θα προσδιορίσω εγώ, κύριοι συνάδελφοι, ποιούς υπονοούσε ο κύριος Πρωθυπουργός, όταν ανεφέρετο σε έχοντες και κατέχοντες, όταν και οι έχοντες και κατέχοντες και οι μη έχοντες και οι μη κατέχοντες πληρώνουν τους ίδιους φόρους στα τσιγάρα, στα καύσιμα, στα οινοπνευματώδη και σε όλα τα προϊόντα και τις υπηρεσίες που επιβαρύνονται με φόρους προστιθέμενης αξίας και με έμμεσους φόρους;

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή.)

Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ευμοιρίδη, τελειώνετε.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Tελειώνω με μία φράση.

Οι προγραμματικές δηλώσεις του κυρίου Πρωθυπουργού θα ήταν ένα έντιμο και ειλικρινές κείμενο, αν ήταν προεκλογική ομιλία και όχι προγραμματικές δηλώσεις. Και θα υποτιμούσα τη νοημοσύνη των ανθρώπων που με ψήφισαν και θα πρόδιδα την εντολή τους, εάν δεν κατεψήφιζα τις προγραμματικές δηλώσεις και την Κυβέρνηση.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Παναγιώτης Σγουρίδης) Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, οφείλετε μία απάντηση. Ο Κανονισμός δεν δίνει κανένα δικαίωμα στον Πρόεδρο της Βουλής να μειώνει το χρόνο ή να προτείνει μείωση του χρόνου ομιλίας. Είναι συγκεκριμένες οι προϋποθέσεις που το άρθρο 99 επιβάλλει.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Νομίζω ότι εδόθη απάντηση.

ΒΑΣΙΛΗΣ ΚΕΔΙΚΟΓΛΟΥ: Δεν πήρα απάντηση.

ΠΡΟΕΔΡΕΥΩΝ (Παναγιώτης Σγουρίδης): Σας εδόθη απάντηση από τον ίδιο τον Πρόεδρο.

ΒΑΣΙΛΗΣ ΚΕΔΙΚΟΓΛΟΥ: Δεν μου εδόθη απάντηση.

ΠΡΟΕΔΡΕΥΩΝ (Παναγιώτης Σγουρίδης): Σας εδόθη απάντηση.

ΒΑΣΙΛΗΣ ΚΕΔΙΚΟΓΛΟΥ: Μου αφαιρείτε το χρόνο μου.

ΠΡΟΕΔΡΕΥΩΝ (Παναγιώτης Σγουρίδης): Δεν σας αφαιρώ καθόλου χρόνο. Θα σας κρατήσω όλον το χρόνο για λίγο, γιατί θα πρέπει να δώσουμε μία εξήγηση εδώ. Πρέπει να ξέρετε ότι, σύμφωνα με το άρθρο 99, όταν η Βουλή κρίνει ότι το θέμα έχει εξαντληθεί, έχει δικαίωμα να μειώσει το χρόνο.

ΒΑΣΙΛΗΣ ΚΕΔΙΚΟΓΛΟΥ: Μετά πρόταση του 1/15 του αριθμού των Βουλευτών γραπτή.

ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που γίνεται η πρόταση από τον Πρόεδρο της Βουλής και το Σώμα αποδέχεται έστω με πλειοψηφία, τότε σημαίνει ότι δεν υπάρχει μόνο το 1/15 των Βουλευτών, αλλά υπάρχει πολύ μεγαλύτερος αριθμός. Γι' αυτόν ακριβώς το λόγο η μείωση είναι σύμφωνη με τον Κανονισμό, το Προεδρείο δεν παραβιάζει τον Κανονισμό και θα σας παρακαλούσα πολύ, κύριε Κεδίκογλου, να μην επανέρχεσθε στο θέμα.

Λοιπόν, σας δίνω το λόγο εξ αρχής.

Ορίστε, κύριε Κεδίκογλου. 

ΒΑΣΙΛΗΣ ΚΕΔΙΚΟΓΛΟΥ: Δεν επανέρχομαι.

ΠΡΟΕΔΡΕΥΩΝ (Παναγιώτης Σγουρίδης): Σας είπα για το άρθρο 99 του Κανονισμού και σας έδωσα και την εξήγηση.

ΒΑΣΙΛΗΣ ΚΕΔΙΚΟΓΛΟΥ: Να μου δώσετε το χρόνο από την αρχή.

ΠΡΟΕΔΡΕΥΩΝ (Παναγιώτης Σγουρίδης): Σας δίνω από την αρχή το χρόνο του επταλέπτου.

ΒΑΣΙΛΗΣ ΚΕΔΙΚΟΓΛΟΥ: Επιτρέψτε μου να παρατηρήσω, ότι θα έπρεπε να ενοχλείσθε που τα κυβερνητικά έδρανα είναι άδεια.

ΠΡΟΕΔΡΕΥΩΝ (Παναγιώτης Σγουρίδης):Επ' αυτού εδόθη εξήγηση.

ΒΑΣΙΛΗΣ ΚΕΔΙΚΟΓΛΟΥ:Αγαπητοί συνάδελφοι, δεν χωρεί καμία αμφιβολία ότι οι προγραμματικές δηλώσεις προσδιορίζουν συγκεκριμένους στόχους, αυτούς που πράγματι έχει ανάγκη η ελληνική κοινωνία στην πορεία της προς τα μπρος και ιδιαίτερα προς την Ενωμένη Ευρώπη.

Εμείς δεν έχουμε παρά να κάνουμε κάποιες επισημάνσεις και κάποιες συμπληρώσεις, ώστε αυτή η πορεία να γίνει καθώς πρέπει, αυτή η πορεία που πράγματι είναι επώδυνη, να γίνει από την πλευρά και τη σκοπιά του αδικούμενου στην κοινωνία, να γίνει, όπως λέμε, από την αριστερή πλευρά.

Μίλησε ο Πρωθυπουργός για την ποιότητα ζωής. Αναμφίβολα η ποιότητα ζωής είναι το πρώτο θέμα για μία κοινωνία και το πρώτο στοιχείο μιας ποιότητας ζωής είναι το σπίτι, η κατοικία, αγαπητοί κύριοι Υπουργοί. Τα αυθαίρετα κτίσματα που έχουμε και ο επίσημος τίτλος ακόμα είναι κόλαφος για την Πολιτεία. Για τα περισσότερα εξ αυτών και όλα όσα είναι κατοικίες, υπαίτιος είναι η Πολιτεία, που δώδεκα χρόνια τώρα είναι αδύναμη να παραγάγει νόμιμη δομήσιμη γη, σχέδια πόλεως. Μέχρι τις 30.10.95 είχε παραχθεί δομήσιμη γη μόνον 128.000 στρεμμάτων, έναντι απαιτουμένων 600.000. Είναι υποχρέωσή μας -πιστεύω- για λόγους ποιότητας ζωής σε όλα τα αυθαίρετα που βρίσκονται εντός περιοχών υπό ένταξη σε σχέδια πόλεως, να δοθεί άδεια, φως, νερό, τηλέφωνο, με συνοπτικές διαδικασίες και ένα λογικό τέλος, όχι πρόστιμο -γιατί δεν είναι αυτοί υπεύθυνοι- που όλοι οι έχοντες τέτοια σπίτια αποδέχονται και που θα αποφέρει σημαντικά έσοδα.

Δεύτερον, για τη σύγκλιση της οικονομίας, αγαπητοί συνάδελφοι, πρέπει να συγκλίνουν οι υποδομές και για να συγκλίνουν οι υποδομές χρειαζόμαστε δημόσια έργα. 'Οσον αφορά τα δημόσια έργα, ο τρόπος ανάθεσής τους δεν μας περιποιεί τιμή. Υποκειμενικοί παράγοντες καθορίζουν το βέλτιστο ανάδοχο με χρονοβόρο διαδικασία.

Από την άλλη πλευρά ο εργολήπτης κατασκευαστής ουδεμία ευθύνη φέρει για τη μέλετη και ετοιμότητα έναρξης έργου, το οποίο ο ίδιος εγγυάται.

Σε ό,τι δε αφορά τις μελέτες περιβαλλοντικών επιπτώσεων, είναι απαράδεκτη η καθυστέρηση που παρατηρείται, η μη έκδοση ακόμη προδιαγραφών σχετικών διαταγμάτων.

Τέλος, η επιλογή των προς εκτέλεση έργων δεν είναι η ορθή. Παράδειγμα φέρνω την παράκαμψη της Χαλκίδος και την παρευβοϊκή χάραξη προς τα βόρεια, τη γνωστή οδό από το Κανδήλι, που μειώνει την απόσταση της πρωτεύουσας με τη Λάρισα, το Βόλο, κατά εκατό έως εκατόν δέκα χιλιόμετρα αν το πάρουμε σε κυκλοφοριακό φόρτο και αυτή η οδός, η πλέον αναπτυξιακή που θα ανακούφιζε πλήρως την εθνική οδό που τώρα ανακατασκευάζουμε, δεν έχει ακόμη αποφασιστεί, διότι κάποιοι νοσηροί ή ανίδεοι εγκέφαλοι δεν μπορούν ακόμη να το εννοήσουν.

Τέλος, είναι το θέμα της περιφερειακής ανάπτυξης. Οφείλουμε να ομολογήσουμε μετά τόσο καιρό, πως το ζήτημα της περιφερειακής ανάπτυξης δεν αντιμετωπίστηκε συστηματικά. Και βέβαια είμαι εκπρόσωπος της Εύβοιας, αναφέρομαι στην Εύβοια. Είναι παραγωγικός και τουριστικός τροφός η Εύβοια και πνεύμων για την πρωτεύουσα. Πλείστες πλουτοπαραγωγικές πηγές της παραμένουν ανεκμετάλλευτες και στερείται υλικής και κοινωνικής υποδομής με πρώτο το νοσοκομείο. Το νοσοκομείο μας στη Χαλκίδα είναι σχεδόν "εξωτερικά ιατρεία" για όλα τα ατυχήματα που συμβαίνουν στην Εθνική Οδό και είναι σε κατάσταση αθλία, τόσο το νοσοκομείο όσο και τα κοντινά Κέντρα Υγείας. 'Εχουν αναληφθεί επανειλημμένως δεσμεύσεις για συγκεκριμένα έργα. Τα απαιτούμε, κύριε Πρωθυπουργέ και κύριοι της Κυβέρνησης, και αυτήν την απαίτηση, την εννοούμε. Θα διεκδικήσουμε με κάθε τρόπο την ολοκλήρωση των λιμενικών έργων από το βορρά ως το νότο της Εύβοιας και της Σκύρου, τα λιμενικά καταφύγια από την Αμυγδαλιά του Κάβο Ντόρο έως τα Πολιτικά, την ολοκλήρωση των αρδευτικών έργων Ιστιαίας και Μαντουδίου. Είναι ντροπή, κύριε Υπουργέ της Εθνικής Οικονομίας, να έχουν διανοιγεί προ πενταετίας, αρτεσιανές γεωτρήσεις διαμέτρου 50 εκατ. και το νερό, υλικό εν ανεπαρκεία στην Ελλάδα, να χύνεται στη θάλασσα. Ακόμη δεν αξιωθήκαμε να κάνουμε ένα δίκτυο, αυτό το νερό να το διοχετεύσουμε σε άρδευση.

Ακόμη, αξιώνουμε τον εκσυγχρονισμό του εθνικού και επαρχιακού δικτύου της Εύβοιας από την Κάρυστο και την Κύμη έως την Αιδηψό και τη Λιχάδα και προπαντός, όπως είπα την παραλιακή οδό Πολιτικά - Λίμνη που θεωρούμε ότι είναι το πρώτο εθνικό αναπτυξιακό έργο.

Αγαπητοί συνάδελφοι, ο κύριος Υπουργός Εθνικής Οικονομίας μίλησε για τη μείωση και τον εξορθολογισμό των δαπανών. Ας αφήσουμε τα κροκοδείλια κλάματα. Καμία δαπάνη δεν εκτελείται χωρίς πρώτη την υπογραφή του Υπουργού των Οικονομικών και δεν νοείται μείωση των δαπανών χωρίς οργάνωση, χωρίς την εισαγωγή λογιστικού σχεδίου, διπλογραφικού συστήματος σε όλα τα Νομικά Πρόσωπα Δημοσίου Δικαίου, που καταναλίσκουν πόρους, στους δήμους, στις κοινότητες. Ακόμη και τα πανεπιστήμια, τα κέντρα έρευνας, κινούνται με λογιστικό σύστημα του 1912. Συμπληρώνονται τέσσερα χρόνια αφ' ότου πρωτοέθεσα στη Βουλή το θέμα και τα οικονομικά Υπουργεία κωφεύουν ή αδρανούν. Μόνο με την οργάνωση θα επιτύχετε μείωση του προσωπικού, διαφορετικά η μείωση θα είναι προσωπικές επιλογές.

Στη συνέχεια, ανεφέρθη ο Υπουργός Εθνικής Οικονομίας στη λεγομένη σκληρή δραχμή. Καμιά αντίρρηση για τη σκληρή δραχμή. Αλλά δεν έχουμε πολιτική σκληρής δραχμής. 'Εχουμε πολιτική υπερτιμημένης δραχμής. Η πολιτική να κρατηθεί ισχυρό, υπερτιμημένο, ένα αντικειμενικά ασθενές νόμισμα, εξεμέτρησε την ωφελιμότητά της και τη ζωή της. Οι επιχειρηματίες εξαντλήθηκαν και ο ανταγωνισμός περιορίζεται επικινδύνως. Στροφή, λοιπόν, στην ενίσχυση της εσωτερικής οικονομικής δραστηριότητας.

Τέλος, είναι αναγκαίο να επιτευχθεί φορολογία όλων των πηγών. Είναι πλέον ασύμφορο το αφορολόγητο των τόκων των τίτλων του Δημοσίου. Βρισκόμαστε υπό ισχυρή πίεση πτώσεως των επιτοκίων, την οποία συγκρατεί η Τράπεζα της Ελλάδος απορροφώντας την πλεονάζουσα ρευστότητα των Τραπεζών και αυξάνοντας το δημόσιο χρέος. Πέρυσι κάθε μέρα η Τράπεζα της Ελλάδος δανειζόταν 635 δισεκατομμύρια. 

Φέτος, ο μέσος όρος είναι 432 δισεκατομμύρια. Το αφορολόγητο αποτελεί στρέβλωση στην οικονομία των τίτλων του Δημοσίου, είναι αθέμιτος ανταγωνιστής του Χρηματιστηρίου, αντικίνητρο στην αύξηση των ιδιωτικών επενδύσεων και μεγάλη κοινωνική αδικία.

Ομόλογα και γραμμάτια έχουν οι έχοντες, αγαπητοί κύριοι Υπουργοί, οι δανειστές ντόπιοι και ξένοι. Διάθεση υψηλοτόκων ...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή.)

Κύριε Πρόεδρε, θα μου δώσετε δύο λεπτά, όπως δώσατε σε όλους.

Διάθεση υψηλοτόκων ομολόγων σε ξένους. Δίνουμε τα ομόλογα στους ξένους διότι τάχα αναλαμβάνουν το ρίσκο της δραχμής αυτοί.'Οταν έχετε πολιτική σκληρής δραχμής και διαθέτετε ομόλογα σε ξένους και πληρώνετε επιτόκιο, για να πάρετε συνάλλαγμα 12%, το οποίον μπορείτε να δανειστείτε απλώς με μισό τουλάχιστον επιτόκιο, είναι ασύμφορο, για να μην πω ότι είναι και κάποια χειρότερη πράξη.

Σε κάθε περίπτωση, μου είναι δύσκολο, αλλά και σε κάθε πολίτη, να εννοήσω τι είδους δικαιότερη κοινωνία προωθούμε, όταν τραπεζίτες, κεφαλαιούχοι, αντζέντηδες και τράπεζες δεν πληρώνουν φόρο, όταν οι τράπεζες δεν έχουν κανένα λόγο να επιδιώξουν χορηγήσεις που κινούν την οικονομία και ανεβάζουν το εισόδημα, διευρύνουν τη φορολογική βάση και μειώνουν την ανεργία, αφού μπορούν να τοποθετήσουν τα διαθέσιμα χρήματά τους σε ομόλογα και να έχουν αφορολόγητα κέρδη, αρκεί αυτά να τα περάσουν στα αποθεματικά.

Είναι καιρός να στραφούμε στην ενίσχυση της εσωτερικής οικονομικής δραστηριότητας, διότι αυτή και το εισόδημα και τα έσοδα αυξάνει, αλλά διευρύνει και τη φορολογική βάση. Αλλά, αγαπητοί κύριοι Υπουργοί, για να υπάρξει οικονομική δραστηριότητα, αφού μειώσει την ανεργία και θα επιφέρει εισόδημα, χρειάζονται κίνητρα, χρειάζεται ζήτηση.'Οχι να δημιουργήσετε νέα ζήτηση με κοπή χαρτονομίσματος, αλλά να δώσετε κίνητρα, ώστε οι αποταμιεύσεις να μετατραπούν σε συζήτηση μονίμων ή διαρκών καταναλωτικών αγαθών. Τέτοια κίνητρα υπάρχουν; Κανένα. Ούτε κίνητρα να εκσυγχρονίσουμε τα σπίτια μας. Χωρίς λοιπόν εσωτερική ζήτηση, δεν μπορούμε να περιμένουμε τίποτα.

Τέλος, αγαπητοί συνάδελφοι, είναι καιρός να καταλάβουμε, ότι σε ό,τι αφορά τα έσοδα και το κυνήγι της φοροδιαφυγής ....

ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ.

ΒΑΣΙΛΗΣ ΚΕΔΙΚΟΓΛΟΥ:'Ενα λεπτό, κύριε Πρόεδρε.

Οφείλουμε να εδραιώσουμε το αίσθημα δικαίου, ότι όλοι συμμετέχουν αναλόγως της φοροδοτικής τους ικανότητας. Η τήρηση αυτής της συνταγματικής επιταγής αποτελεί το θεμέλιο μιας δίκαιης κοινωνίας και προϋπόθεση βελτίωσης της κοινωνικής συνοχής και αποδοχής της κρατικής εξουσίας από πλευράς των πολιτών.

Σε ό,τι αφορά τη φοροδιαφυγή, θέλουμε και έχουμε φοροδιαφυγή.'Οταν δεν τηρούνται βιβλία αποθήκης παραγωγής και κοστολογίου, που είναι προϋπόθεση για να συλλάβετε το Φ.Π.Α., δεν μπορεί να έχετε ασφαλώς απαιτήσεις, παρά να δέχεσθε τη φοροδιαφυγή.

Σήμερα τα βιβλία αποθήκης είναι τίποτα, το τελευταίο περίπτερο έχει υπολογιστή και κρατάει τα υπόλοιπα.

ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ, τελειώνετε. Σεβαστείτε και τους συναδέλφους στην Αίθουσα.

ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.

Ετοιμαστήκαμε με επιτελεία επιστημόνων για να μιλήσουμε δέκα λεπτά. Σεβαστείτε, λοιπόν, και εμάς.

ΠΡΟΕΔΡΕΥΩΝ (Παναγιώτης Σγουρίδης): Να μην επανερχόμαστε στα ίδια θέματα, κύριε Κεδίκογλου. 

ΒΑΣΙΛΗΣ ΚΕΔΙΚΟΓΛΟΥ: Τελείωσα, κύριε Πρόεδρε.

Υπάρχουν ελλείψεις πέραν αυτών και κενά και ας μην έχει κροκοδείλια δάκρυα το Υπουργείο Οικονομικών, η φοροδιαφυγή εδρεύει, στεγάζεται και είναι επιθυμία του Υπουργείου των Οικονομικών. Και σας έφερα παράδειγμα. Αυτό και μόνο αρκεί. Η μηχανοργάνωση; Δεν θα ολοκληρωθεί ούτε το 2000. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο.

ΓΕΩΡΓΙΟΣ ΚΑΡΑΤΖΑΦΕΡΗΣ: Η μακράς διαρκείας συνεδρίαση νομίζω ότι σας βρίσκει κουρασμένους και έτσι θα περιοριστώ σε σύντομες επισημάνσεις, για να κρίνετε και σεις κατά πόσο είναι ουσιαστικές.

Πρώτη και κύρια επισήμανση που έχω να κάνω είναι να καταγγείλω την επικοινωνιακή τεχνική του κυρίου Πρωθυπουργού. Δεν αντέχω στον πειρασμό.

Κυρίες και κύριοι Βουλευτές, ο κύριος Πρωθυπουργός μίλησε για πάρα πολλά ζητήματα. Αναφέρθηκε σε κάποια που είναι πράγματι ιδιαιτέρως κρίσιμα και κοινωνικά ευαίσθητα, με πρόθεση να παγιδεύσει το ενδιαφέρον μας. Για όλα αυτά, όμως, προσέφυγε στον αόριστο λόγο. Κανένα συγκεκριμένο μέτρο, καμία ακριβής αναφορά στους τρόπους, καμία ένδειξη για τα μέσα χρηματοδότησης των εξαγγελιών του.

Ο Πρωθυπουργός θα ισχυρισθεί ότι αναφέρθηκε σε όλα. Η απάντηση είναι ότι, έτσι ο καθένας θα μπορούσε να το κάνει. Απέφυγε συστηματικά, κύριοι Βουλευτές, προτάσεις και μεθόδους, που θα μπορούσαν να συζητηθούν και να ελεγχθούν.

Πρώτον, στα θεσμικά μέτρα όλες οι εξαγγελίες αφορούν σε διορθώσεις σφαλμάτων των Κυβερνήσεων του ΠΑ.ΣΟ.Κ. και του ιδίου. Αλλά εδώ η διαίσθηση του κυρίου Πρωθυπουργού αποδείχθηκε, ότι ήταν η μόνη φορά που υπήρξε ειλικρινής και αυτό γιατί θα καθιερώσει λέει συνήγορο του πολίτη. 'Εχει δίκιο ο Πρωθυπουργός. 'Εχει τόσο να ταλαιπωρηθεί ο πολίτης από την Κυβέρνησή του, ώστε προκαταβολικά θα πρέπει να τον καθησυχάσουμε λέγοντάς του πώς πρέπει να προστατευθεί.

Δεύτερον, στα οικονομικά και στα δημοσιονομικά οι ανάγκες της περιβόητης σύγκλισης έχουν μετατραπεί στο ύπατο αλλοθιτικό πρόσχημα για την καταλήστευση της αγοραστικής δύναμης του μέσου 'Ελληνα. Δεν ακούστηκε ούτε μια λέξη, ούτε μια κουβέντα για τους συγκεκριμένους τρόπους με τους οποίους ο Πρωθυπουργός και η Κυβέρνηση σκέπτονται να ισορροπήσουν όλες αυτές τις θυσίες που ζητάνε με την ωφέλεια.

Για τα περί "εχόντων και κατεχόντων" παραπέμπουν σε ανθρώπους που συνήθως το μόνο που κατέχουν, κύριοι Υπουργοί, είναι οι υπεύθυνοι ποτέ να μην κατέχονται από κανέναν. Και σας παραπέμπω στους κατέχοντες μεγαλοκαναλάρχες. Κατέχονται από κανέναν; Μπορείτε να προσεγγίσετε και να πλησιάσετε τα λογιστήρια τους; Να εισπράξετε από τον ΦΠΑ; Να, λοιπόν, που οι έχοντες και οι κατέχοντες είναι μόνο σχηματικό και όχι ουσιαστικό. 

Η σύγκλιση, όπως τη βλέπει ο Πρωθυπουργός και το ΠΑ.ΣΟ.Κ., είναι η κατάλυση της οικονομικής και έμμεσα και της εθνικής ανεξαρτησίας της Χώρας. Οδηγείτε τον πολίτη πτωχευμένο όμηρο στο κεφάλαιο της Ευρώπης και δεν πρέπει να πιστέψουμε ότι τα αριστερά Κόμματα κραυγάζουν άδικα προς αυτήν την κατεύθυνση.

Στα κοινωνικά θέματα μας μίλησε με το ίδιο σκεπτικό για διορθωτικές παρεμβάσεις, αλλά πρακτικούς μηχανισμούς για την άμεση αντιμετώπιση των προβλημάτων, όπως π.χ. της ανεργίας, δεν ακούσαμε τίποτα, ενώ για πάρα πολλά άλλα ζητήματα μας καθησύχασε ότι θα τα παραπέμψει σε μελλοντική μελέτη.

Στα εξωτερικά ζητήματα οι προγραμματικές δηλώσεις αφορούν τρέχουσες διευθετήσεις χωρίς την παραμικρή αίσθηση μίας μακροπρόθεσμης στρατηγικής. Είναι απίστευτο, κυρίες και κύριοι Βουλευτές, ότι μία νέα Κυβέρνηση που οφείλει να καθορίσει ένα νέο πλαίσιο άσκησης αυτής της πολιτικής για να αλλάξει το ρόλο της Χώρας στον κόσμο, στην Ευρώπη, στη Μεσόγειο, δεν είπε ούτε λέξη.

Θα μου πείτε ότι όλα αυτά μπορούν να ανακοινωθούν εδώ; Μα εδώ ακριβώς κρίνεται και η ικανότητα και του Πρωθυπουργού και της Κυβέρνησης. Να ταράξουν τα νερά χωρίς να αποκαλύπτουν.

Τι συνεπάγεται μετά από όλα αυτά; Πρώτον ότι ο κ. Σημίτης δεν έχει πρόγραμμα, είτε γιατί δεν μπορεί να το σχεδιάσει, είτε γιατί οι εσωτερικές αντιφάσεις μεταξύ των συνεργατών του είναι τέτοιες που δεν το επιτρέπουν.

Δεύτερον η νέα Κυβέρνηση επέλεξε την κοινωνική σκληρότητα ως κύριο μοχλό αναπτυξιακής διαδικασίας. Είναι όμως, ασυγχώρητο αυτό το λάθος διότι κανείς δεν θα συμβάλλει σε μία ανάπτυξη στην οποία δεν μετέχει έστω και λίγο.

Και τρίτον οι πραγματικές προγραμματικές δηλώσεις θα ακουστούν, κυρίες και κύριοι συνάδελφοι, εδώ σε αυτήν την Αίθουσα σε λίγες ημέρες όταν θα έρθει ο Προϋπολογισμός. Εκεί ο κ. Σημίτης δεν θα μπορεί να εφαρμόσει τον απόκρυφο αυτό λόγο του, όπως προχθές, στην ίδια έκταση. Το στίγμα όμως, κύριε Πρόεδρε, της νέας περπατησιάς πάνω σε παλιά αχνάρια δεν το έδωσε η Κυβέρνηση μόνο με τις προγραμματικές δηλώσεις, αλλά και με τις πρώτες πράξεις που σηματοδοτούν την πελατειακή σχέση προς όλους εκείνους που στο εσωτερικό και στο εξωτερικό μεθόδευσαν την επικράτησή της.

Και το μήνυμα μεν προς τους εξωτερικούς αβανταδόρους ήταν σαφές μέσα από την ασάφεια των προγραμματικών δηλώσεων, "μην φοβάστε δεν θα ανατρέψουμε τις επιθυμίες σας" και η οσφυοκαμψία της κυβερνητικής πολιτικής θα δείξει το βαθμό της υποτέλειας πριν καν φθάσουμε στην επόμενη μεγάλη μέρα της Βουλής, στον Προϋπολογισμό. Θυμηθείτε το.

'Οσον αφορά τώρα το μήνυμα προς τους βαρώνους της διαπλοκής, τον έτερο παράγοντα της ανέλιξής σας, η πράξη προηγήθηκε των δηλώσεων σας. Σπεύσατε, σε σημείο που να σας κατηγορούν ευθέως και ενυπογράφως δικοί σας Βουλευτές, να εξοφλήσετε το πρώτο γραμμάτιο προς τον εκπρόσωπο της διαπλοκής με το διορισμό ως διοικητή του Αγίου 'Ορους.

Δεν θα κρίνω τα συνοδευτικά εχέγγυα της επιλογής σας. Θα σας θυμίσω όμως, κύριοι της Κυβερνήσεως, ότι υπάρχουν εκεί κειμήλια, που η αξία τους ξεπερνά την αξία πολλών μεγάλων δημοσίων έργων. Ο Ελληνικός Λαός, κυρία και κύριοι Βουλευτές, έλαβε το στίγμα της Κυβερνήσεως Σημίτη πολύ νωρίτερα απ' ό,τι πίστευε και ο πλέον ορκισμένος αντίπαλός σας, στίγμα υπεκφυγών και αοριστολογίας στις προγραμματικές δηλώσεις, με σκοπό την ελεύθερη διολίσθηση της οικονομίας και την απρόσκοπτη έκπτωση στα εθνικά θέματα. 

Στην πράξη, οι επικρίσεις άρχισαν βήμα βήμα και ίσως με "Βήμα" της Κυριακής. Και φαίνεται πως αυτή τη φορά δεν θα φθάσετε καν τα τρία χρόνια, θα αναζητήσετε την προστασία του προστάτη του Αγίου 'Ορους πολύ νωρίτερα, ενώ ο Λαός, με ακόμη μεγαλύτερο βάρος, θα συνεχίζει να ταλαιπωρείται στο μαρτύριο του Σισσύφου.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Παναγιώτης Σγουρίδης):Ευχαριστούμε τον κ. Καρατζαφέρη, ήταν συνεπής στο χρόνο του.

Ο κ. Κηπουρός εκ Θράκης, από τον ακριτικό 'Εβρο, που σαν τελευταίος ομιλητής θα τύχει της εύνοιας του Προεδρείου, έχει το λόγο.

ΧΡΗΣΤΟΣ ΚΗΠΟΥΡΟΣ: Κύριοι συνάδελφοι, με τις εκλογές της 22ας Σεπτεμβρίου άνοιξε και τυπικά ο νέος ιστορικός κύκλος. Λέω τυπικά, γιατί ουσιαστικά ο κύκλος αυτός άνοιξε από τα μέσα της προηγούμενης δεκαετίας, από τότε που φάνηκε τι πρόκειται να συμβεί στην Ανατολική Ευρώπη λόγω της περεστρόϊκας και τι στην Ανατολική Μεσόγειο λόγω της ανάπτυξης κινημάτων ιστορικών λαών.

Δυστυχώς όμως, αντί για τη Μαύρη Θάλασσα, σαν Ελληνισμός βρεθήκαμε στα άσπρα βουνά του Νταβός, του Νταβός 1 και του Νταβός 2. Αντί να ενώσουμε την Αλεξανδρούπολη με την Ηγουμενίτσα και το Μποργκάς, βρεθήκαμε να ενώνουμε τα Σεπόλια με τη Δάφνη και τον Αργοσαρωνικό με τα Μεσόγεια. 'Αλλο όμως είναι να ενώνεις πέντε θάλασσες, Εύξεινος, Αιγαίο, Μεσόγειος, Ιόνιο, Αδριατική και άλλο να ενώνεις δυο θαλάσσιους κόλπους και μάλιστα οικολογικά επιβαρημένους. Εννοώ τον Αργοσαρωνικό και τον Ευβοϊκό.

'Ακουσα χθες το βράδυ τον κ. 'Εβερτ να αναθεματίζει την άρση του βέτο. Ποιός πήγε στον Υπουργό Εξωτερικών της Γαλλίας, στον κ. Αλαίν Ζιπέ, πέρυσι όταν έγινε η άρση του βέτο; Οφείλει ο κ. 'Εβερτ να γνωρίζει, ότι τόσο η άρση του βέτο, όσο και τα 'Ιμια, δεν έπεσαν ξαφνικά από τους ουρανούς. Είχαν πίσω τους Νταβός, το Νταβός 1 και το Νταβός 2.

Τότε όμως, ούτε και η ψευδοεκσυγχρονιστική ομάδα του ΠΑ.ΣΟ.Κ. είχε πει τίποτε, ούτε ο κύριος Πρωθυπουργός, ούτε ο κ. Τσοχατζόπουλος, ούτε ο κ. Λαλιώτης, ούτε η κα Βάσω Παπανδρέου, ούτε και ο κ. Ρέππας. Η ιστορία θα κρίνει τον Ανδρέα Παπανδρέου. Αν όμως ο αείμνηστος Πρόεδρος του ΠΑ.ΣΟ.Κ., έκανε Νταβός στα 70 του και άρση του βέτο στα 75 του, τί πρόβλεψη μπορεί να υπάρχει για τους νεώτερης ηλικίας πολιτικούς; Ε, να μη γίνει τελικά και πλυντήριο ο Ανδρέας Παπανδρέου! Υπουργοί του ήσασταν, Υπουργούς σας έκανε.

Και σεις, κύριε Τσοβόλα, δεν μιλήσατε τότε στο Νταβός 1, όταν άρχισε η εθνική υποχώρηση του ΠΑ.ΣΟ.Κ.. Αυτή είναι η αλήθεια. Είσασταν και σεις τότε Υπουργός. Αυτά τα λέω, γιατί τα νέα κινήματα πρέπει να έχουν ιστορική μνήμη και ιστορική αλήθεια. Αλλιώς, δεν είναι νέα.

Κατά τη γνώμη μου, το πρόβλημα των σχέσεων της Ελλάδας με την Τουρκία είναι μορφωτικό. Ολόκληρη η επίσημη πολιτική ηγεσία, γι' αυτό ακριβώς το λόγο, πρέπει να κάνει την αυτοκριτική της. Δεν άκουσα τίποτα από τον κ. 'Εβερτ για το αν δέχεται τον ενιαίο αμυντικό χώρο, όπως άκουσα για παράδειγμα από τον κ. Κωνσταντόπουλο, που είπε ότι διαφωνεί με τον ενιαίο αμυντικό χώρο. Το Νταβός είναι τελικά το προπατορικό αμάρτημα. 

Υπάρχει μια ολόκληρη διανοητική, πολιτικογραφειοκρατική, διπλωματική και δημοσιογραφική σχολή. Μπορεί η υπαρκτή αριστερά να είναι της σχολής αυτής, αλλά το ΠΑ.ΣΟ.Κ. έχει μια μεγάλη ανάγκη, να αποδεικνύει ότι είναι πατριωτικό κίνημα, να ανακαλέσει στη μνήμη του τη θέση του για το Κυπριακό, ότι όχι μόνο είναι ζήτημα εισβολής ή κατοχής, όπως τόνισε προχθές σωστά ο κύριος Πρωθυπουργός, αλλά ταυτόχρονα, εξ αυτού του γεγονότος, είναι ζήτημα απομάκρυνσης των ξένων στρατευμάτων και των εποίκων. Παράλληλα, αν εμείς τα ξεχάσουμε αυτά και δεχθούμε λύση ομοσπονδίας, τότε το μέλλον για όλη την περιοχή είναι μαύρο.

Αδιαπραγμάτευτη είναι αυτή η θέση, όπως επίσης αδιαπραγμάτευτη είναι η θέση για τα Σκόπια. Πιστεύω ότι οι Σκοπιανοί κάποια στιγμή θα τη δεχθούν. Το ζήτημα είναι να γίνει δεκτή μέσα στην Ελλάδα. Αν είχε γίνει αυτό, η Δημοκρατία της Κεντρικής Βαλκανικής θα ήταν ήδη η κατατεθειμένη επίσημη ελληνική πρόταση στους διεθνείς οργανισμούς και τη Διεθνή Κοινότητα. Αυτό είναι ένα ζήτημα που ενώνει και αποτελεί συνθήκη σταθεροποίησης. 'Οπως, επίσης, συνθήκη σταθεροποίησης αποτελούν τα 12 μίλια στο Αιγαίο που είναι και αυτό αδιαπραγμάτευτο.

Λυπούμαι που η Xώρα μας δεν έβαλε υποψηφιότητα σαν μέλος του Δικαστηρίου του Δικαίου των Θαλασσών, τόσο σαν ναυτιλιακή χώρα -πρώτη στον κόσμο- όσο και σαν έχουσα το ζήτημα αυτό, της εφαρμογής του Δικαίου των Θαλασσών, για δώδεκα μίλια. Εάν κλειδί για το εξοπλιστικό μας πρόγραμμα είναι ο ιστορικός εθνικός μας εθελοντισμός, -εννοώ, δηλαδή, το ταμείο εθνικής άμυνας- τότε χρυσό κλειδί στην υπόθεση της ειρήνης και της ασφάλειας της Ανατολικής Μεσογείου, είναι να πάει καλά ο αγώνας της παλιγγενεσίας των ιστορικών λαών. Η Θράκη, το Αιγαίο και η Κύπρος, είναι τα μέρη του Ελληνισμού όπου ο λαός έγινε ένα με τον στρατό και όποιος υπηρετεί εκεί, νομίζω ότι γίνεται πιο πολύ 'Ελληνας.

Κυρίες και κύριοι συνάδελφοι, υπάρχει ένα μεγάλο ερώτημα: Γιατί η Χώρα μας βρέθηκε απροετοίμαστη το 1990, το 1991, αλλά έστω και σήμερα να αντιμετωπίσει με όρους υπεροχής και ασφάλειας τα εθνικά της ζητήματα; Γιατί πολύ απλά, η μεγάλη πλειοψηφία του επίσημου πολιτικού κόσμου εκτός από την πρώτη περίοδο του Ανδρέα Παπανδρέου -όχι του ΠΑ.ΣΟ.Κ., του Ανδρέα Παπανδρέου- και εμάς, δηλαδή τον Μιχάλη Χαραλαμπίδη και έναν μορφωτικό χώρο -το μόνο ιδεολογικό και μορφωτικό χώρο στο ΠΑ.ΣΟ.Κ., τα άλλα είναι φέουδα και αυτό φάνηκε αυτές τις μέρες- δεν ασχολήθηκε με τα εθνικά θέματα. Τα αγνοούσε. Να φέρω ένα παράδειγμα; Πέστε μου: Υπάρχει ένα πολιτικό κόμμα που να έχει εκδώσει ένα βιβλίο για την Κύπρο;

'Ηθελα να δώσω μία συμβουλή στον Πρόεδρο του Συνασπισμού, τον κ.Κωνσταντόπουλο.

Νομίζω, κύριε Κωνσταντόπουλε, ότι πρέπει να διαβάσετε το λόγο του Ηλιού, όταν υπογράφηκε η Συνθήκη της Ζυρίχης και του Λονδίνου. Η νέα τετραετία οφείλει να είναι η τετραετία της περιφέρειας, η τετραετία της Εγνατίας-Ηγουμενίτσας-Αλεξανδρούπολης-Πύργου, η τετραετία των μεγάλων περιφερειακών δρόμων. Μαζί με τους Δημάρχους της Εγνατίας την προηγούμενη τριετία κάναμε έναν μεγάλο αγώνα και θα τον συνεχίσουμε. Η Εγνατία είναι η νέα μεγάλη ιδέα. Αυτός ο δρόμος είναι που θα ακολουθούσε ο Ιάσονας, εάν δεν παραχαράσσονταν η μυθολογία και δεν έδιναν το όνομά του σε Μετροπόντικα. Η περίοδος των διακηρύξεων της προπαγάνδας και της φλυαρίας, τέλειωσε. Είναι η περίοδος των έργων στη Βόρεια Ελλάδα, κυρίως.

Η θέση μας για την ανακατανομή του Β' πακέτου Ντελόρ υπέρ της περιφέρειας και υπέρ της Εγνατίας, που την έχει αποδεχθεί στο Συνέδριό της και η 'Ενωση Νομαρχιακών Αυτοδιοικήσεων Ελλάδας, έχει μία μεγάλη σημασία και είναι μία θέση-σημαία, όπως σημαία αποτελεί το ιστορικό αίτημα των συμπατριωτών μου να γίνει ο 'Εβρος αγροτοκτηνοτροφικός παράδεισος, χωρίς ποσοστώσεις και περιορισμούς. Από την τραγωδία δηλαδή του αυθώδους και της ευλογιάς, αυτών των γνωστών σε εμάς μορφών πολέμου χαμηλής έντασης που κάνει η Τουρκία σε βάρος μας, να περάσουμε στην πολιτική. Να θυμίσουμε στην Ευρωπαϊκή 'Ενωση αυτό που θα έκανε κάθε ευρωπαϊκή χώρα. Να αναπτυχθεί πανευρωπαϊκό ενδιαφέρον για ένα πλήρες και πρότυπο οικολογικό πάρκο με ανάπτυξη της παρέβριας κτηνοτροφίας που ταυτόχρονα συνιστά και ένα έμψυχο αντιναρκωτικό, αντιδουλεμπορικό, αντιφασιστικό και αντιρατσιστικό, ανάχωμα. Νομίζω, ότι η Ευρώπη απολαμβάνει της χρήσης αυτού του αναχώματος. Νομίζω, ότι θα πρέπει να πληρώσει γι'αυτό, δίνοντας στην ουσία αυτήν την παιδαριώδη αμοιβή. Είναι ζήτημα, δηλαδή, μίας έξυπνης και σοβαρής πολιτικής.

Τέλος, μαζί με το τραίνο της Εγνατίας, να πάρουμε το τραίνο των τροφίμων. Η Θράκη μπορεί να γίνει ένα απέραντο παραγωγικό εργοστάσιο τροφίμων. Αυτή είναι η δική μας βαρειά βιομηχανία, αντίπαλο δέος στο αντιπαραγωγικό χρεοβόρο και ελλειμματοφόρο αθηναϊκό εργοστάσιο του Μετρό, των Σπάτων, της οδού Σταυρού-Ελευσίνας, τελικά της χημειοθεραπείας στο Λεκανοπέδιο.

Δεν ξέρω αν υπάρχει "Λέγκα" στην Ελλάδα, ή καντόνια, ή φέουδα. Αν υπάρχουν τέτοια πράγματα είναι το αθηναϊκό λεκανοπέδιο. Αυτή είναι η πραγματικότητα.

Εμείς την Αθήνα την αγαπάμε και γι'αυτόν ακριβώς το λόγο η Αθήνα πρέπει να ξαναγίνει πρωτεύουσα του Ελληνισμού, να μην παραμείνει η σαρκοφάγος του. Εκεί πάει η ιστορία. Βεβαίως, αυτό μπορεί να γίνει μόνο μέσα από μια Ελλάδα πολυκεντρική.

Η αποκέντρωση στην οποία αναφέρθηκαν και χθες το βράδυ και σήμερα πολλοί συνάδελφοι, είναι τελικά μια έννοια πολιτικά καθυστερημένη, είναι άλλων δεκαετιών πολιτική πρόταση. Σήμερα μόνο η πολυκεντρική Ελλάδα -που στο κάτω-κάτω της γραφής όλες οι ευρωπαϊκές χώρες είναι πολυκεντρικές- είναι μια σοβαρή πολιτική προοπτική. Αθηνοκρατία δηλαδή τέλος. Η νέα τετραετία για μας θα είναι περίοδος μεγάλης ιστορικής ευθύνης. Ευχαριστώ πολύ.

(Χειροκροτήματα)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, οφείλω να πω ότι ο κατάλογος των ομιλητών θα συνεχιστεί ως εξής. Θα πάρουν το λόγο ο Υπουργός Γεωργίας, ο κ. Τζουμάκας, ακολουθεί ο συνάδελφος κ. Σούρλας, ο κ. Σκουλαρίκης, η κα Μπενάκη, η κα Δαμανάκη, ο κ. Αδαμόπουλος, η κα Φουντουκίδου, ο κ. Σαατσόγλου κ.λπ. Ανέγνωσα τον κατάλογο για να τον έχουν υπόψη τους οι πρώτοι εκ των ομιλούντων συναδέλφων.

Κύριοι συνάδελφοι, διακόπτουμε για τις 17.00'.

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση.

Συνέχιση της συζήτησης επί των προγραμματικών δηλώσεων της Κυβέρνησης.

Το λόγο έχει ο Υπουργός Γεωργίας κ. Στέφανος Τζουμάκας.

Κύριε Τζουμάκα, έχετε το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, κυρίες και κύριοι Βουλευτές, στη Χώρα μας ο αγροτικός τομέας έχει και θα εξακολουθεί να έχει αξιόλογη θέση για την εθνική μας οικονομία και την ελληνική κοινωνία, γιατί γνωρίζουμε όλοι ότι συμβάλλει με ποσοστό 12% περίπου στο ακαθάριστο εγχώριο προϊόν, κατέχει το 30% και πλέον, των συνολικών εξαγωγών της Χώρας και απασχολεί το 25% του ενεργού πληθυσμού.

Παράλληλα, όμως, δημιουργεί προϋποθέσεις ανάπτυξης και σε άλλες οικονομικές δραστηριότητες.

Τέλος, διαμορφώνει ευρύτερες εθνικές στρατηγικές και πολιτικές που αφορούν την ισόρροπη, κοινωνική, αμυντική και πολιτιστική ανάπτυξη του Τόπου μας.

'Ομως, η ελληνική γεωργία αντιμετωπίζει πολλά προβλήματα, βάσει των οποίων είναι το διαρθρωτικό, καθώς επίσης αντιμετωπίζει οργανωτικές, αλλά και θετικές αδυναμίες που έχουν, ως αποτέλεσμα, τη χαμηλή αποδοτικότητα και την μείωση της ανταγωνιστικότητας των ελληνικών προϊόντων. Και αυτό καταλήγει στο να έχουμε μείωση στο εισόδημα πολλών παραγωγών.

Τρεις είναι οι βασικές κατηγορίες των διαρθρωτικών προβλημάτων που πρέπει να επιλυθούν και που μέσα στο πρόγραμμα της 4ετίας της Κυβέρνησης του ΠΑ.ΣΟ.Κ., έχουμε κατεύθυνση για τη σημαντική αντιμετώπισή τους.

Η πρώτη κατηγορία είναι η μεγάλη ηλικία των αρχηγών των γεωργικών εκμεταλλεύσεων και επίσης το υψηλό ποσοστό της εμπειρικής γνώσης που έχουν οι γεωργοί μας σ' αυτό το αντικείμενο της απασχόλησης. Είναι χαρακτηριστικό ότι στη Χώρα μας το 60% περίπου των αρχηγών των γεωργικών εκμεταλλεύσεων είναι ηλικίας πάνω από πενήντα πέντε χρόνων, ενώ το 30% είναι πάνω από εξήντα πέντε χρόνων. Ανάμεσα στους νέους δεκαοχτώ μέχρι είκοσι πέντε χρονών μόνο το 8% ακολουθεί το γεωργικό επάγγελμα.

Η δεύτερη κατηγορία διαρθρωτικών προβλημάτων αφορά τη μικρή έκταση κατά γεωργική εκμετάλλευση. Στη Χώρα μας η μέση γεωργική εκμετάλλευση είναι σαράντα τρία στρέμματα έναντι εκατό εξήντα πέντε στρεμμάτων, που είναι στην Ευρωπαϊκή 'Ενωση. Σύμφωνα με τα κριτήρια της Ευρωπαϊκής 'Ενωσης λιγότερες από πεντακόσιες χιλιάδες γεωργικές εκμεταλλεύσεις μπορούν να χαρακτηριστούν σαν επαγγελματικές. Υπόψιν ότι η Χώρα έχει περίπου ενιακόσιες χιλιάδες γεωργικές εκμεταλλεύσεις. Χαρακτηριστικός αρνητικός παράγοντας είναι η ύπαρξη περίπου διακοσίων δέκα χιλιάδων γεωργικών εκμεταλλεύσεων με έκταση μικρότερη από δέκα στρέμματα. Επίσης να σημειώσουμε εδώ ότι ο αριθμός των απασχολουμένων ανά χίλια στρέμματα είναι είκοσι άτομα και σύμφωνα με τα ευρωπαϊκά δεδομένα θεωρείται υψηλός. Να υπενθυμίσω, ότι το 1961 ο αριθμός των απασχολουμένων ανά χίλια στρέμματα ήταν εξήντα άτομα.

Η τρίτη κατηγορία διαρθρωτικών προβλημάτων έχει σχέση με την ανεπάρκεια στις γεωργικές επενδύσεις. Τα τελευταία είκοσι χρόνια οι γεωργικές επενδύσεις σε σταθερές τιμές μειώνονται συνεχώς, με αποτέλεσμα να υπάρχει αποεπένδυση στην ελληνική γεωργία. Αυτό προκύπτει από τις ετήσιες ιδιωτικές επενδύσεις στη γεωργία, που είναι μικρότερες από τις ετήσιες αποσβέσεις. Η μείωση κατά μέσο όρο είναι 3,4% ετησίως σε σταθερές τιμές. Η αγροτική παραγωγή αυξήθηκε την τελευταία τριετία με μέσους ρυθμούς 1%. Αυτό οφείλεται κυρίως στην ανοδική πορεία του όγκου της παραγωγής στην αλιεία, στο βαμβάκι και στο σκληρό στάρι. Στο ίδιο χρονικό διάστημα το πραγματικό εισόδημα ανά απασχολούμενο στη γεωργία παρουσίασε αύξηση κατά 6% σε μέσα επίπεδα και αυτό σε αντιδιαστολή με τις αρνητικές εξελίξεις. Δηλαδή, με τη μείωση στα πραγματικά μεγέθη του εισοδήματος του 1990 μείον 21% το 1991 μείον 31% το 1992 μείον 20%.

Η ελληνική γεωργία όμως έχει δυνατότητες, αρκεί να εφαρμοστεί ένα θαρραλέο σχέδιο μεταρρυθμίσεων και εκσυγχρονισμού με κύριους άξονες, πρώτον την υποστήριξη της πραγματικής παραγωγής, δεύτερον την υποστήριξη του εισοδήματος του 'Ελληνα αγρότη, τρίτον, τη διαμόρφωση συνθηκών για μια ποιότητα ζωής στην ύπαιθρο ανάλογης της προσπάθειας που κάνουν όλοι όσοι μοχθούν στην ύπαιθρο σήμερα.

Ο σχεδιασμός της αγροτικής πολιτικής δεν θα πρέπει να εξαντλείται μόνο στις πολιτικές των επιδοτήσεων. Η Κυβέρνηση έχει προετοιμάσει, τόσο σε εθνικό, όσο και σε περιφερειακό επίπεδο μια σειρά από διαρθρωτικές παρεμβάσεις, αφ' ενός για να αντιμετωπίσει αυτά τα μεγάλα προβλήματα αφ' ετέρου για μια σταθερή και ισόρροπη ανάπτυξη στον αγροτικό τομέα. 

Μέσα από το δεύτερο κοινοτικό πλαίσιο-στήριξης διατίθενται πόροι ύψους 2.700 δισ. για τη γεωργία, την αλιεία και την περιφερειακή ανάπτυξη.

Το πρόγραμμα της γεωργίας χαρακτηρίστηκε από την άποψη της σύνθεσης και των στόχων από τους κοινοτικούς εκπροσώπους ως ένα από τα καλύτερα των ευρωπαϊκών. Η πορεία του για τη διετία 1994-1995 ήταν αρκετά ικανοποιητική, σημείωσε σε ποσοστό απορρόφησης 108%, ενώ για το 1996 προβλέπεται ποσοστό απορρόφησης 116%.

Η Κυβέρνηση στο σχεδιασμό της αγροτικής πολιτικής που εφαρμόζει, δίνει ιδιαίτερη βαρύτητα στον παράγοντα ανθρώπινο δυναμικό. Στηρίζει την παραμονή του αγροτικού πληθυσμού στις εστίες του και αποβλέπει στην προσέλκυση νέων αγροτών με μια σειρά από μέτρα που θα βελτιώνουν την ποιότητα ζωής στην ύπαιθρο.

Θέλουμε να κατοχυρώσουμε και να αναβαθμίσουμε το επάγγελμα του γεωργού. Ο σύγχρονος γεωργός πρέπει να λειτουργεί ως παραγωγός επιχειρηματίας και να αντιμετωπίζεται από την πολιτεία ως παραγωγός επιχειρηματίας. Επιδιώκουμε με μια σειρά από κίνητρα την προσέλκυση νέων στο αγροτικό επάγγελμα, την ενθάρρυνση της παύσης της αγροτικής δραστηριότητας από το γηρασμένο αγροτικό τμήμα του πληθυσμού και την επέκταση των γεωργικών εκμεταλλεύσεων εκείνων που είναι ανταγωνιστικές.

Συγκεκριμένα με σχέδιο νόμου του Υπουργείου Γεωργίας, που είναι έτοιμο και θα κατατεθεί στη Βουλή, παρέχονται πρόσθετες δανειακές διευκολύνσεις, όπως επιδότηση επιτοκίων για βραχυπρόθεσμα και μεσοπρόθεσμα δάνεια, δανειοδοτήσεις για εξωγεωργικές δραστηριότητες και για συνεταιριστικές οργανώσεις νέων αγροτών και διευκόλυνση της μεταβίβασης χρεωμένων και υποθηκευμένων στην ΑΤΕ εκμεταλλεύσεων.

Δεύτερον, σε συνεργασία με το Υπουργείο Οικονομικών προωθούνται ειδικά φορολογικά μέτρα όπως η απαλλαγή από το φόρο μεταβίβασης γεωργικής γης σε νέους αγρότες και η επέκταση του αφορολόγητου εισοδήματος κατά 50% για την πρώτη πενταετία της άσκησης του επαγγέλματος.

Δημιουργούνται κέντρα για την πληροφόρηση και την παροχή τεχνικής στήριξης στους νέους αγρότες και παράλληλα υποστηρίζονται αυτοδιαχειριζόμενες πρωτοβουλίες, κοινωφελείς πολιτισμικές, κοινωνικές, ψυχαγωγικές και άλλες.

Τέταρτον, εφαρμόζεται και εντατικοποιείται το πρόγραμμα της πρόωρης συνταξιοδότησης με συμμετοχή και του Ευρωπαϊκού Γεωργικού Ταμείου Προσανατολισμού και Εγγυήσεων που περιλαμβάνει μέτρα για την ενημέρωση των αγροτών, την αύξηση του ποσού αποζημίωσης κάθε διετία, την ενεργοποίηση του οργανισμού διαχείρισης γαιών. Στόχος του προγράμματος είναι στο τέλος του 1998 να έχουν ενταχθεί πενήντα χιλιάδες δικαιούχοι.

Πέμπτον, η Κυβέρνηση θα προβεί στην υλοποίηση της προεκλογικής δέσμευσης σχετικά με την επέκταση του θεσμού της χρηματοδοτικής μίσθωσης του leasing και στον αγροτικό τομέα για την μεταβίβαση της αγροτικής γης. Τα θετικά αποτελέσματα θα είναι ιδιαίτερα εμφανή στους νέους αγρότες και στους ομογενείς. Στην ίδια κατεύθυνση κινείται η τροποποίηση των κινήτρων του αναπτυξιακού νόμου που θα συνυπολογίζει την αγροτική γη σαν ιδία συμμετοχή στη χρηματοδότηση των επενδύσεων.

'Εκτον, στην κατεύθυνση αυτή θα συμβάλει και η σύνταξη του μητρώου των αγροτών, δηλαδή γεωργών, κτηνοτρόφων και αλιέων. 'Ηδη έχουν υπογραφεί οι υπουργικές αποφάσεις και οι συμβάσεις και έχει διατεθεί στην ΠΑΣΕΓΕΣ ποσό ύψους 80 εκατ. δραχμών προκαταβολή για την έναρξη των αναγκαίων εργασιών και ποσό ύψους 100 εκατ. δραχμών για την προβολή του μητρώου. Με τα κριτήρια εγγραφής που καθορίζονται στο μητρώο θα διασφαλισθούν οι πραγματικοί αγρότες και θα αποτρέπεται η εγγραφή μη σχετικών με το αγροτικό επάγγελμα ατόμων.

Η στελέχωση της γεωργίας από επαγγελματίες αγρότες που θα προσαρμόζονται έγκαιρα και αποτελεσματικά στις τάσεις του διεθνούς ανταγωνισμού και στις ανάγκες της κατανάλωσης προϋποθέτει υψηλό επίπεδο εκτέλεσης ώστε να είναι σε θέση να εφαρμόζει νέες τεχνολογίες και νέες γνώσεις στην παραγωγή.

Από το σύνολο των απασχολούμενων στο γεωργικό τομέα μόνο το 0,2% είναι πτυχιούχοι ΑΕΙ ή ΤΕΙ. Το 2,2% είναι απόφοιτοι μέσης εκπαίδευσης. Το 3,4% είναι απόφοιτοι τριτάξιου Γυμνασίου, το 61,8% είναι απόφοιτοι Δημοτικού και το 32,4% είναι χωρίς καμιά εκπαίδευση.

'Ηδη βρισκόμαστε στον τρίτο χρόνο εφαρμογής του προγράμματος αρχικής και συνεχιζόμενης επαγγελματικής εκπαίδευσης και κατάρτισης συνολικού προϋπολογισμού για την 5ετία 48 δισ. δραχμών που αφορά εξήντα χιλιάδες αγρότες περίπου και με συμμετοχή του Ευρωπαϊκού Κοινωνικού Ταμείου.

Στόχος του προγράμματος εκπαίδευσης είναι στο τέλος του έτους 1997 να έχει αναπτυχθεί ένα σύστημα επαγγελματικής γεωργικής εκπαίδευσης με τη λειτουργία δεκατριών τεχνικών Επαγγελματικών Σχολών, δηλαδή μία σε κάθε περιφέρεια, επτά εξειδικευμένων Κέντρων Τεχνικής Επαγγελματικής Γεωργικής Εκπαίδευσης πανελλήνιας εμβέλειας και των εξήντα τριών Κέντρων Επαγγελματικής Γεωργικής Εκπαίδευσης τοπικής εμβέλειας.

Εισάγεται για πρώτη φορά ο θεσμός του πράσινου πτυχίου, που εναρμονίζει την αγροτική εκπαίδευση με τα κοινοτικά δεδομένα και κατοχυρώνει την επαγγελματική ιδιότητα του γεωργού. Τα πρώτα πράσινα πτυχία θα χορηγηθούν στους απόφοιτους των Tεχνικών Eπαγγελματικών Γεωργικών Σχολών στο τέλος του σχολικού έτους 1997. 'Ηδη έχει υπογραφεί προεδρικό διάταγμα για την ίδρυση Τεχνικών Επαγγελματικών Σχολών Γεωργοκτηνοτροφικής και Δασικής Κατεύθυνσης σε εννέα νομούς της Χώρας. Με νομοσχέδιο, που είναι έτοιμο για κατάθεση στη Βουλή ιδρύεται ο Oργανισμός Γεωργικής, Επαγγελματικής Εκπαίδευσης και Κατάρτισης, που είναι ο φορέας της υλοποίησης αυτού του συνολικού προγράμματος.

Η Κυβέρνηση του ΠΑ.ΣΟ.Κ. αναγνωρίζει και σέβεται το δικαίωμα του 'Ελληνα αγρότη για αξιοπρεπή ασφάλιση, ώστε στο μέλλον να μην είναι εκτεθειμένος σε προεκλογικές υποσχέσεις κανενός. Το σχέδιο νόμου του Υπουργείου Εργασίας και Κοινωνικών Ασφαλίσεων που αναφέρεται στη μετεξέλιξη του ΟΓΑ σε ταμείο κύριας ασφάλισης, είναι έτοιμο να κατατεθεί στη Βουλή.

Είναι αυτονόητο ότι αγροτική ανάπτυξη δεν μπορεί να υπάρξει, χωρίς τη συνεργασία και την εμπιστοσύνη μεταξύ των αγροτών και των φορέων άσκησης της αγροτικής πολιτικής. 

Στα πλαίσια αυτά πραγματοποιείται αναδιοργάνωση των ελεγκτικών μηχανισμών του Υπουργείου Γεωργίας. Επανεξετάζεται η λειτουργία των οργανισμών για τα τρία κύρια εξαγώγιμα προϊόντα (καπνός, βαμβάκι, ελαιόλαδο) και δημιουργούνται τρεις νέοι οργανισμοί, ο Οργανισμός Πιστοποίησης ο Οργανισμός Ελέγχου Αγορών Γεωργικών Προϊόντων και ο Οργανισμός Πληρωμών, για την έγκαιρη καταβολή των πληρωμών στους αγρότες δικαιούχους.

'Εχει ήδη ετοιμαστεί νομοσχέδιο για κατάθεση και ψήφιση στη Βουλή, με το οποίο ρυθμίζονται θέματα κτηνοτροφίας, ελέγχου της νοθείας, μείωσης του κόστους, ρυθμίσεις, συνεταιριστικών χρεών, τροποποίησης της νομοθεσίας για τον έλεγχο κυκλοφορίας των φυτοφαρμάκων.

Επίσης είναι έτοιμο νομοσχέδιο για κατάθεση στη Βουλή με το οποίο ρυθμίζονται θέματα δασικής ιδιοκτησίας, αγροτικής νομοθεσίας και βοσκοτόπων. 

'Εχει υπογραφεί απόφαση για τη συγκρότηση γνωμοδοτικών επιτροπών που θα εγκρίνουν από τούδε και στο εξής επενδυτικά σχέδια.

Μετά την 20η Οκτωβρίου 1996 θα δημοσιευθεί στην εφημερίδα της Ευρωπαϊκής 'Ενωσης ο νέος κανονισμός για την Κοινή Οργάνωση Αγοράς των Οπωροκηπευτικών. Η Κυβέρνηση θα θεσμοθετήσει τις βασικές μεταρρυθμίσεις που είναι:

α. η πρόβλεψη για την ίδρυση οργανώσεων παραγωγών με λειτουργικό ταμείο, όπου το 50% για την οικονομική λειτουργία του ταμείου θα προέρχεται από τα κοινοτικά κονδύλια και

β. η πρόβλεψη για τη θεσμοθέτηση των Διεπαγγελματικών Οργανώσεων.

Η Αγροτική Τράπεζα εκσυγχρονίζεται μέσω ενός Επιχειρησιακού Προγράμματος που αποσαφηνίζει τους στρατηγικούς της στόχους, εξυγιαίνει το χαρτοφυλάκιό της και εισάγει νέα προϊόντα και υπηρεσίες στην αγορά. Παράλληλα έχει υπογραφεί προεδρικό διάταγμα για την εξασφάλιση ίσων όρων ανταγωνισμού της ΑΤΕ με τις άλλες τράπεζες και την έξοδό της από τις δεσμεύσεις του δημόσιου τομέα. 

Προτεραιότητα δίνεται στην εντατικοποίηση του αναδασμού, τη σύνταξη του γεωργικού και δασικού κτηματολογίου και όλων των κλαδικών (ελαιοκομικού, αμπελοοινικού) και την αξιοποίηση και ορθολογική χρήση των εδαφικών πόρων και υδάτων.

Η Κυβέρνηση θα ενισχύσει την αγροτική έρευνα και την εφαρμογή νέων τεχνολογιών που στοχεύουν στην ποσοτική αύξηση και ποιοτική βελτίωση της παραγωγής, με προϊόντα ανταγωνιστικά και χαμηλού κόστους και στην ελάχιστη δυνατή ανάλωση των φυσικών πόρων, σεβόμενη το φυσικό περιβάλλον και την οικολογική ισορροπία. Η ορθολογιστική χρήση λιπασμάτων και φυτοφαρμάκων και η εισαγωγή συστημάτων υγιεινής και ασφάλειας θα συντίνει στην ποιότητα της ζωής στην ύπαιθρο.

Είναι γνωστό, ότι η Ελλάδα συμμετέχει με πολύ χαμηλό ποσοστό -κι αυτό θέλω να το σημειώσουμε- τόσο για τη διαμόρφωση της αξίας του ευρωπαϊκού γεωργικού προϊόντος όσο και στις δαπάνες του Κοινοτικού Προϋπολογισμού.

Για την Κοινή Αγροτική Πολιτική και την Κοινή Αλιευτική Πολιτική δαπανάται το 50% του Κοινοτικού Προϋπολογισμού. Τα περιθώρια των εθνικών προσαρμογών δεν είναι πολύ σημαντικά.

Οι ετήσιες εισροές της Ελλάδας από τον Κοινοτικό Προϋπολογισμό κυμαίνονται στο 1,2 τρισ. δρχ. περίπου, ήτοι στο 7-8% των δαπανών της Κοινότητας στο σύνολο του αγροτικού τομέα της Ευρωπαϊκής 'Ενωσης. Η ωφέλεια της Ελλάδας σε δημοσιονομικό πεδίο είναι σημαντική.

Στην Ευρωπαϊκή 'Ενωση ο αγροτικός τομέας είναι ο μόνος τομέας της οικονομίας, όπου οι παραγωγοί απολαμβάνουν ένα σύστημα με εγγυημένες ελάχιστες τιμές και προστασία από τις αρνητικές επιπτώσεις των συναλλαγματικών διακυμάνσεων.

Ωστόσο, στην Κοινότητα διατηρείται μια ανισότητα στην κατανομή των πόρων της κοινής αγροτικής πολιτικής (Κ.Α.Π.), σε βάρος των χωρών-μελών του Νότου, σχέση με 80% της Κ.Α.Π. για τα αγροτικά προιόντα των βορείων χωρών της Κοινότητας, έναντι 20% για τα προϊόντα των νοτίων χωρών της. Σχέση, που είναι αντιστρόφως ανάλογη των αγροτικών εκμεταλλεύσεων του Βορρά και του Νότου της Κοινότητας.

Η αγροτική παραγωγή στην Ε.Ε. είναι πολύ ακριβή για τις παγκόσμιες αγορές. Ο όγκος των προϊόντων της αγροτικής παραγωγής αυξάνει με ρυθμό 1,5% ετησίως, ενώ η κατανάλωση αυξάνει κατά μόλις 0,5%. Το μέσο κατά κεφαλή γεωργικό εισόδημα της Ε.Ε. είναι υπερτριπλάσιο από το μέσο κατά κεφαλή γεωργικό εισόδημα της Ελλάδας. Επίσης η Χώρα μας είναι για περισσότερο από μια δεκαετία ελλειμματική στο εξωτερικό εμπόριο των γεωργικών προϊόντων, κατά 150 δισ. δρχ. ετησίως.

Σε ευρωπαϊκό επίπεδο κάθε διεκδίκηση των εθνικών μας συμφερόντων, πρέπει να συνοδεύεται με σοβαρά και τεκμηριωμένα επιχειρήματα κατά τις διαπραγματεύσεις σε οποιοδήποτε επίπεδο των οργάνων της Ε.Ε.

Το Υπουργείο Γεωργίας αυτό επιδιώκει και αυτό θα συνεχίσει και στο μέλλον, πιο αποφασιστικά. Δηλαδή τη διαπραγμάτευση και τη βελτίωση των όρων της κοινής αγροτικής πολιτικής για τα συμφέροντα της Χώρας μας.

Για τη βελτίωση των υποδομών εγγείων βελτιώσεων έχουν διατεθεί, κατά την περίοδο 94-96, κονδύλια συνολικού κόστους 110 δισ. δρχ. περίπου, για την αποπεράτωση, κατασκευή και δημοπρασία ογδόντα ένα συνολικά έργων. Για το 1996 προβλέπεται να χρηματοδοτηθούν μέσω του Β' ΚΠΣ έργα συνολικού κόστους 15,5 δισ. δρχ. περίπου και από εθνικούς πόρους έργα συνολικού κόστους 2,5 δισ. δρχ. περίπου. Τα έργα αυτά θα είναι εγγειοβελτιωτικά, αρδευτικά, αντιπλημμυρικά, καθώς επίσης λιμνοδεξαμενές, μικρά φράγματα, αρδευτικές γεωτρήσεις, έργα αυτοματοποιημένης άρδευσης και εμπλουτισμού υπογείων υδροφορέων.

Παράλληλα, η εφαρμογή του Κανονισμού 866/90 ενισχύει τον εκσυγχρονισμό μονάδων μεταποίησης και εμπορίας των αγροτικών προϊόντων, έτσι ώστε να τα καθιστά ανταγωνιστικά στο διεθνές περιβάλλον.

Κύριε Πρόεδρε, κυρίες και κύριοι συνάδελφοι, η επιδίωξη μιας πολιτικής ανταγωνιστικής για το γεωργικό τομέα πρέπει να είναι η απαλλαγή του από πλεονασματικά προϊόντα, η βελτίωση της ποιότητας, η μείωση του κόστους παραγωγής και η αύξηση της προστιθέμενης αξίας. Αυτές οι τέσσερις επιδιώξεις μπορούν να επιφέρουν αύξηση του εισοδήματος των αγροτών.

Θα ήθελα ενδεικτικά να αναφερθώ σε ένα πρόβλημα που τον τελευταίο καιρό απασχόλησε τον αγροτικό κόσμο και την κοινή γνώμη: το νέο Κοινοτικό καθεστώς ενίσχυσης στο βαμβάκι.

'Οπως είναι γνωστό, από την καλλιεργητική περίοδο 95-96 μέχρι και την καλλιεργητική περίοδο 99-2000, ισχύει το νέο Κοινοτικό καθεστώς στο βαμβάκι. Η ποσόστωση που δίνεται, μοιράζεται μεταξύ της Ελλάδος και της Ισπανίας.

Το σύστημα ενίσχυσης προβλέπει ότι αν σημειωθεί υπερπαραγωγή, πέρα από την καθορισμένη από την Ευρωπαϊκή 'Ενωση ποσόστωση, τότε μειώνεται η ενίσχυση με την επιβολή της ποινής.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Κύριε Πρόεδρε, παρακαλώ να μου δώσετε δύο τρία λεπτά.

ΠΡΟΕΔΡΕΥΩΝ (Παναγιώτης Σγουρίδης): Θα σας δώσω δύο λεπτά, κύριε Υπουργέ. Συνεχίστε.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Κύριε Πρόεδρε, να μας πει σε πέντε λεπτά και για τον Αχελλώο.

ΠΡΟΕΔΡΕΥΩΝ (Παναγιώτης Σγουρίδης): Αυτό δεν γίνεται, κυρία Παπαρήγα.

Παρακαλώ, συνεχίστε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Την περίοδο 95-96 η υπερπαραγωγή βαμβακιού στην Ελλάδα οδήγησε σε μείωση της ενίσχυσης κατά 67 δρχ. το κιλό, που όμως θα ήταν μεγαλύτερη αν η Ισπανία είχε καλύψει την δική της ποσόστωση. Φέτος θα έχουμε επιπλέον μείωση της ενίσχυσης ανά κιλό για το ίδιο ύψος παραγωγής βαμβακιού λόγω της αναμενόμενης υπερκάλυψης της προβλεπόμενης ποσόστωσης της Ισπανίας. Για το λόγο αυτό έχει ήδη αυξηθεί η προβλεπόμενη ποινή στην ενίσχυση.

Το Υπουργείο Γεωργίας όμως υλοποιεί ήδη την απόφαση του Πρωθυπουργού για πληρωμή προκαταβολής ύψους 40 δρχ. το κιλό επιπλέον λόγω ακριβώς αυτής της απώλειας. Το κόστος που θα προκύψει για τον Κρατικό Προϋπολογισμό θα ανέλθει σε 4 δισ. δραχμές, εάν επαληθευτούν οι εκτιμήσεις για το ύψος της παραγωγής, που προανέφερα.

'Ηδη έχω προτείνει στην Ευρωπαϊκή 'Ενωση την επανεξέταση του συστήματος ενισχύσεων, πρώτον με την απευθείας πληρωμή των κοινοτικών επιδοτήσεων στους βαμβακοπαραγωγούς, για να εξυγιανθεί αυτό το σύστημα που έχει πάρα πολλά προβλήματα μέχρι και διαφθορά. Δεύτερον, τον καθορισμό ενός δικαιότερου συστήματος, τρίτον το άνοιγμα των ποσοστώσεων σε συνδυασμό με το άνοιγμα του πακέτου των κοινοτικών πληρωμών που αυτή την στιγμή είναι 770 MECU. Δεν είναι δυνατόν με ένα τέτοιο ποσό να πληρωθούν οι βαμβακοπαραγωγοί και της Ελλάδας και της Ισπανίας,όταν η Ευρωπαϊκή 'Ενωση είναι ελλειματική σε βαμβάκι και όταν για την Ελλάδα αυτό είναι το εθνικό προϊόν.

Επίσης,το ίδιο θα πράξω και για τη βιομηχανική ντομάτα, όπου και εκεί είναι ανάλογο το δίκτυο, όπου οι επιδοτήσεις μέχρι τώρα δίνονται στους βιομήχανους και στη συνέχεια αποδίδονται στους παραγωγούς. Επίσης, το 1997 θα γίνει νέα ρύθμιση για τις ποσοστώσεις του αγελαδινού γάλακτος, όπου η Ελλάδα θα διεκδικήσει τουλάχιστον 125.000 τόνους...

ΠΑΡΘΕΝΑ ΦΟΥΝΤΟΥΚΙΔΟΥ: Αυτό ήταν πέρσι. Μετά από δύο χρόνια;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν υπάρχει πέρσι. Είμαστε σε διαπραγματεύσεις...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μη διακόπτετε τον κύριο Υπουργό.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Θα κάνω μία πρόταση στο τέλος. Θα είναι τόσα χρόνια όσο θα διαρκεί η διαπραγμάτευση. Και καλό θα είναι πολλοί συνάδελφοι να έρχονται σε διαπραγματεύσεις, για να δουν τι θα πει πέρσι και φέτος.

ΑΔΑΜ ΡΕΓΚΟΥΖΑΣ: Η Ισπανία τριπλασίασε την ποσόστωση του βαμβακιού.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Βεβαίως.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο καταλαβαίνει την αγωνία των συναδέλφων που προέρχονται από αγροτικές περιοχές. Και εγώ από αγροτική περιοχή προέρχομαι άλλωστε. Οι ερωτήσεις όμως είναι πολλές. Αυτό μπορούμε να το κάνουμε σε Κοινοβουλευτικό 'Ελεγχο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Για να είμαστε ειλικρινείς η Ισπανία βελτίωσε την ποσόστωση στο βαμβάκι, αλλά το ίδιο έπραξε και η Ελλάδα τότε, την ίδια περίοδο. Να μην δημαγωγούμε λοιπόν. Η δεξιά δημαγωγία για εμένα είναι μετέωρη. Ειδικά η δεξιά δημαγωγία. Και έχει όριο η δεξιά δημαγωγία σε αυτήν την Αίθουσα. Οι φίλοι των αγροτών είναι γνωστοί και κυρίως δεν είναι η δεξιά πολιτική.

ΣΑΒΒΑΣ ΤΣΙΤΟΥΡΙΔΗΣ: Σας ακούνε οι αγρότες.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Να τα ακούνε οι αγρότες. Να τα ακούνε, ιδιαίτερα.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. Σεβαστείτε το χρόνο που σας δίνει το Προεδρείο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, οι επιλογές που θα καθιστούν την αγροτική πολιτική ανταγωνιστική, πέρα από την εύστοχη επιλογή της καλλιέργειας και την ποσότητα πρέπει να περιλαμβάνει στο σχεδιασμό της τη μείωση του κόστους, τη βελτίωση της ποιότητας, την ενίσχυση της μεταποίησης, της τυποποίησης και της διάθεσης των προϊόντων, καθώς και την παραγωγή προϊόντων νέου τύπου.

Για τη μείωση του κόστους παραγωγής στον πρωτογενή τομέα, απόφασή μας είναι να ληφθούν πρόσθετα μέτρα, που αφορούν στην μείωση των τελών αδειών και του κόστους των αγροτικών κατασκευών, μειώσεις αμοιβών για αγροτικές άδειες και οικοδομικές εργασίες, σταθεροποίηση των τιμών στα λιπάσματα, στα φυτοφάρμακα, στα καύσιμα και στη μείωση των επιτοκίων και των χρηματοδοτήσεων προς τον αγροτικό τομέα.

Στη σύνδεση της αγροτικής παραγωγής, με την μεταποιητική βιομηχανία και ειδικά με τη βιομηχανία τροφίμων, θα δοθεί η δυνατότητα να επιτύχει, εάν δώσουμε ακόμα μεγαλύτερες δυνατότητες στη χρηματοδότηση διαρθρωτικών προγραμμάτων. Αυτή είναι η βάση και για αυτό υπάρχει μία σημαντική συζήτηση στην Κυβέρνηση με την Ευρωπαϊκή 'Ένωση για να αυξηθεί το κονδύλι των γεωργικών δαπανών, που όπως είπα υπάρχει μία μείωση και μία υποεπένδυση στο χώρο της γεωργίας.

Με σχέδιο νόμου του Υπουργείου Γεωργίας προβλέπουμε την ίδρυση οργανισμού πιστοποίησης και επίβλεψης γεωργικών προϊόντων με κύριες αρμοδιότητες τον έλεγχο και την προαιρετική πιστοποίηση των αγροτικών προϊόντων και των διαδικασιών της παραγωγής.

Κύριε Πρόεδρε, θα ήθελα επίσης να σημειώσω, ότι ιδιαίτερη βαρύτητα δίνουμε στην καταστολή των φαινομένων της νοθείας και της παραποίησης αγροτικών προϊόντων. Να σημειώσω επίσης, ότι η αποτροπή της εγκατάλειψης των ορεινών ευαίσθητων μειονεκτικών και παραμεθόριων περιοχών επιτυγχάνεται και υποβοηθείται με πρόσθετες ευκαιρίες στους αγροτικούς αυτούς πληθυσμούς και μέσα από ένα πρόγραμμα δραστηριοτήτων του αγροτουρισμού και άλλα προγράμματα, που ενισχύουν ανάλογες δράσεις.

Κύριε Πρόεδρε, λόγω του χρόνου θα παραβλέψω τόσο τα θέματα δασικής πολιτικής, όσο και της αλιείας για να καταλήξω στο ότι την ελληνική και ευρωπαϊκή αγροτική πολιτική πρόκειται να την απασχολήσουν αυτή την 4ετία σημαντικές εξελίξεις, που θα ήθελα να παρακολουθήσουν οι συνάδελφοι: Πρώτον, θα αρχίσει η συζήτηση για την αναθεώρηση της GATT το 2000.

Δεύτερον προβλέπεται η περαιτέρω διεύρυνση της Ευρωπαϊκής 'Ενωσης με την προσχώρηση των χωρών της Κεντρικής και Ανατολικής Ευρώπης.

Τρίτον: Μέχρι τότε στα πλαίσια της κοινής αγροτικής πολιτικής, η αύξηση των πόρων των διαρθρωτικών ταμείων και η επιδίωξη αναθεωρήσεως των αποφάσεων του 1992, θα έχουν ορισμένες ευνοϊκές επιπτώσεις στην ελληνική γεωργία. 'Αλλωστε, οι βασικοί μηχανισμοί της ΚΑΠ προωθούν υψηλότερες εσωτερικές κοινοτικές τιμές σε σύγκριση με τις διεθνείς και αποτελούν ένα θετικό παράγοντα για την ελληνική γεωργία, αλλά όχι σημαντικό σε σχέση με τα προβλήματα.

Αρνητικές επιπτώσεις θα έχουν η συνέχιση της δημοσιονομικής πειθαρχίας της Κοινότητας και η επιδίωξη για μείωση του όγκου των προϊόντων και των εξαγωγών.

Οι ασκούμενες πολιτικές στο γεωργικό τομέα προβλέπεται να είναι περιοριστικές.

Οι Κοινοτικές αρχές πρώτον, έχουν βασική γραμμή την τήρηση της δημοσιονομικής πειθαρχίας. Δεύτερον, επιδιώκουν να περιορίζουν τις εθνικές συμμετοχές για να κρατηθούν χαμηλά τα ελλείμματα των προϋπολογισμών των χωρών κρατών-μελών. Τρίτον, επιδιώκουν να τηρηθεί το πλαίσιο του Παγκόσμιου Οργανισμού Εμπορίου, δηλαδή πρώην GAPP.

Καθοριστική, λοιπόν, θα είναι η διαμόρφωση αποφάσεων για την ελληνική γεωργία.

ΠΡΟΕΔΡΕΥΩΝ (Παναγιώτης Σγουρίδης): Συνοψίστε, κύριε Υπουργέ, σας παρακαλώ πολύ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τελειώνω, κύριε Πρόεδρε, προτείνοντας εκ μέρους της Κυβερνήσεως πρώτον, να υπάρχει ενημέρωση και ανταλλαγή απόψεων, τουλάχιστον κάθε δεύτερο μήνα σε επίπεδο Κοινοβουλίου με τη συμμετοχή και των Ευρωβουλευτών και άλλων παραγόντων, που μπορεί να κρίνει η Βουλή, ή τουλάχιστον η Επιτροπή που ασχολείται με τα γεωργικά προϊόντα, για να διαμορφώνουμε βασικές κατευθύνσεις για τα κοινοτικά όργανα.

Δεύτερον, το Συμβούλιο Αγροτικής Πολιτικής που ήδη έχουμε συγκροτήσει, μπορεί να αποτελέσει ένα χώρο για τη διαμόρφωση κατευθύνσεων και την από κοινού χάραξη στρατηγικής.

Τρίτον, η ενημέρωση του αγροτικού πληθυσμού και των οργανώσεων των παραγωγικών, είναι σημαντικός παράγοντας για να διαμορφώσει θετικά πολιτικά γεγονότα στο χώρο.

Επιδίωξη της Κυβέρνησης όταν φθάσουμε στο τέλος της τετραετίας είναι: Πρώτον, να έχουμε μπροστά μας μία θετική εξέλιξη για την εγκατάσταση των νέων αγροτών. Να ενισχυθεί, δηλαδή, αυτό το πρόγραμμα. Δεύτερον, μία περαιτέρω συνένωση του μικρού και κατακερματισμένου κλήρου. Τρίτον, περαιτέρω εκσυγχρονισμό στις αγροτικές εκμεταλλεύσεις. Τέταρτον, ανάπτυξη στις υποδομές στον τομέα της εμπορίας
και της μεταποίησης. Πέμπτον, αντιμετώπιση των ελλείψεων της οργάνωσης και της διακίνησης προϊόντων και στην εγχώρια και στη διεθνή αγορά. 'Εκτον, ολοκλήρωση του δικτύου ενημέρωσης και εκπαιδεύσεως. 'Εβδομον, ενίσχυση του όγκου της παραγωγής σε προϊόντα χαμηλού κόστους και υψηλής ποιότητας. Και αυτό θα έχει ως αποτέλεσμα, κύριε Πρόεδρε, κυρίες και κύριοι συνάδελφοι, να αυξηθεί το εισόδημα και η ποιότητα της ζωής του 'Ελληνα γεωργού στα πλαίσια του ευρωπαϊκού προσανατολισμού της Χώρας.

Κύριε Πρόεδρε, σας εξέθεσα το πλαίσιο και πιστεύω ότι χρειάζεται μία κοινή προσπάθεια όλων των παραγόντων που συνδέονται με τη γεωργία και πρώτα απ' όλα της Κυβέρνησης, των πολιτικών κομμάτων και των κοινωνικών οργανώσεων, για να πετύχουμε μία ανταγωνιστική γεωργία στα πλαίσια της Ευρωπαϊκής 'Ενωσης.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΕΥΑΓΓΕΛΟΣ ΜΠΟΥΤΑΣ: Αγρότες θα υπάρχουν μετά από τέσσερα χρόνια, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Θα υπάρξουν,όσο υπάρχει ανάγκη για παραγωγή στην Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ και κύριε Μπούτα.

Πιστεύω να καταλαβαίνετε, κυρίες και κύριοι συνάδελφοι, τη σκοπιμότητα του να δείξει το Προεδρείο μία ανοχή σε αυτά που εξέθεσε ο Υπουργός Γεωργίας, γιατί ξέρω ότι μας αφορούν όλους μας, όλους τους αγρότες και γι' αυτό ακριβώς εδείχθη αυτή η ανοχή.

Κυρία Παπαρήγα, ζητήσατε να κάνετε μία μικρή παρέμβαση. Ορίστε, έχετε το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Ε.Ε.): Μία ερώτηση μόνο. Από τις άλλες παραιτούμαι. 'Εχω πολλές, αλλά τί να κάνουμε; Κύριε Υπουργέ, τις σάραντα δραχμές που είπατε για το βαμβάκι, θα τις θεωρήσετε επιδότηση, ή θα τις αφαιρέσετε μετά την εκκαθάριση; Ναι, ή όχι; Να πείτε συγκεκριμένα.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτό είναι το ερώτημα;

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Ε.Ε.): Αυτό. Επιδότηση ή θα τις αφαιρέσετε στο τέλος, όπως κάνατε και τα προηγούμενα χρόνια, όπως έγινε με τα καπνά και ξανά με το βαμβάκι;

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Κυρία Παπαρήγα, η δήλωση του Πρωθυπουργού ήταν σαφής. Είναι προκαταβολές και όταν θα...

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Κατάλαβα. Εντάξει.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Βέβαια. Πού ειναι το παράξενο; Είναι προκαταβολές και αν πράγματι η παραγωγή εμφανισθεί πέρα από τα όρια, τότε ασφαλώς θα είναι επιδότηση. Αν όχι, τότε θα κλείσει ο λογαριασμός και με το ανάλογο αυτό ποσό, γιατί αλλιώς ο προϋπολογισμός θα χρεωθεί ένα ποσό -το είπα- 4 δισ. κατ' αρχήν.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε): Εντάξει. Πείτε το καθαρά. Δεν είναι στήριξη...

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Πολύ καθαρά ειπώθηκε, κυρία Παπαρήγα. Εσείς το ερμηνεύετε με βάση τη δική σας πολιτική.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ Οι αγρότες, κυρίες και κύριοι συνάδελφοι, που βιώνουν την πολιτική του ΠΑ.ΣΟ.Κ. και βλέπουν το εισόδημά τους συνεχώς να μειώνεται, ιδιαίτερα οι βαμβακοπαραγωγοί και οι κτηνοτρόφοι, θα απαντήσουν όπως εκείνοι γνωρίζουν στα τεχνάσματα και στις μεθοδεύσεις του ΠΑ.ΣΟ.Κ.. Γι' αυτό περιττεύει κάθε δική μου απάντηση και αναφορά στα όσα είπε ο κ. Τζουμάκας.

Δεν αρκεί να κρίνει η Βουλή κάθε δύο μήνες, όπως επρότεινε o κ. Τζουμάκας και ενδεχομένως να γίνει, αλλά εκείνοι που πρέπει να κρίνουν και θα κρίνουν θα είναι οι αγρότες.

Επειδή από την παιδική ηλικία βίωσα την αγροτική ζωή και τα όσα προβλήματα συνεπάγεται αυτή η ζωή, σας πληροφορώ ότι σας περιμένουν θερμές μέρες. Εάν μετακινηθείτε σε άλλο Υπουργείο, θα είναι καλύτερα για σας.

Πέρα όμως από τα αγροτικά ζητήματα, όσο συζητάμε αυτές τις μέρες τις προγραμματικές δηλώσεις ο Πρωθυπουργός και οι Υπουργοί, κύριοι συνάδελφοι έκαναν αναλυτικές αναφορές. Τόνισαν με έμφαση, ότι μεταξύ των προτεραιοτήτων της Κυβέρνησης θα είναι και άλλα πολύ σημαντικά ζητήματα, όπως η διαφάνεια στη δημόσια ζωή, το κράτος δικαίου, η αντιμετώπιση της ευνοιοκρατίας προς ορισμένους πολίτες, η ευαισθησία στο κοινωνικό κράτος. Δικαιούμαστε, όμως, να είμαστε επιφυλακτικοί και να αμφισβητούμε, όχι μόνο τις δυνατότητες, αλλά -προσέξτε- κατά τη δική μου εκτίμηση και τις προθέσεις της Κυβέρνησης. 'Οταν για την εξασφάλιση της διαφάνειας για τα δημόσια έργα και τις προμήθειες, η Κυβέρνηση του ΠΑ.ΣΟ.Κ. προ διετίας κατέθεσε νομοσχέδιο στη Βουλή, για τη σύσταση εθνικού συμβουλίου ανάθεσης δημοσίων έργων και προμηθειών, συζητήθηκε στη Διαρκή Κοινοβουλευτική Επιτροπή και το νομοσχέδιο αυτό αποσύρθηκε. Ο δε εισηγητής του ΠΑ.ΣΟ.Κ. έλεγε με περηφάνια, ότι με το νομοσχέδιο αυτό τίθεται τέρμα στις κυβερνήσεις των εργολάβων και των μεσιτών. Το καταθέτω για τα Πρακτικά της Βουλής.

(Στο σημείο αυτό ο Βουλευτής κ. Γ.Σούρλας καταθέτει για τα Πρακτικά το προαναφερθέν Πρακτικό που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

Απεσύρθη. 'Αρα δικαιούμαστε, βάσει της θέσης αυτής, να πούμε ότι συνεχίζουν να υπάρχουν κυβερνήσεις εργολάβων και μεσιτών.

Το σημαντικότερο όμως ποιό είναι σ' αυτήν την υπόθεση; Είναι ότι το νομοσχέδιο αυτό το υπέγραψε ο σημερινός Πρωθυπουργός και τότε Υπουργός Βιομηχανίας, ο κ. Σημίτης. Το κατέθεσε με δική του υπογραφή και το απέσυρε με δική του υπογραφή. Πώς θα επιτευχθεί επομένως, η διαφάνεια; Πώς είναι δυνατόν μετά από αυτά να μην αμφισβητούμε τις προθέσεις του κυρίου Πρωθυπουργού;

Καταθέτω για τα Πρακτικά της Βουλής αντίγραφο πρακτικό της Διαρκούς Κοινοβουλευτικής Επιτροπής που φέρει την υπογραφή του κ. Σημίτη για την απόσυρση του νομοσχεδίου για τη σύσταση εθνικού συμβουλίου ανάθεσης δημοσίων έργων και προμηθειών.

(Στο σημείο αυτό ο Βουλευτής κ. Γ. Σούρλας καταθέτει για τα Πρακτικά το προαναφερθέν Πρακτικό που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου )

Πώς θα αντιμετωπιστεί η ευνοιοκρατία όταν είναι γνωστό ότι διώκονται πολίτες που οφείλουν στο Δημόσιο μικρά ποσά -όλοι σας το γνωρίζετε αυτό-και άλλοι που οφείλουν δεκάδες δισεκατομμύρια -και τα στοιχεία βρίσκονται στα συρτάρια των οικονομικών Υπουργών του ΠΑ.ΣΟ.Κ. και το γνωρίζει πολύ καλά ο κύριος Πρωθυπουργός- όχι μόνο να μην διώκονται, αλλά να τυγχάνουν και της προστασίας, της αμέριστης συμπαράστασης και της ευνοϊκής μεταχείρισης της Κυβέρνησης και προσωπικά των οικονομικών Υπουργών και του κ.Σημίτη;

Για το σκοπό αυτό κατέθεσα πριν από ένα χρόνο, ως Βουλευτής, ερωτήσεις, για να δοθεί η δυνατότητα να βρούμε ποιοι είναι οι μεγαλοοφειλέτες. Αφελής φυσικά, η προσπάθειά μου. Και μου απάντησαν και τις δυο φορές ότι δεν έχει συνταχθεί ακόμα κατάλογος των μεγαλοοφειλετών και επομένως δεν μπορούν να με ενημερώσουν. Εξακολουθούν να συγκεντρώνονται στοιχεία μου αναφέρουν στην πρώτη ερώτηση και στη δεύτερη ερώτηση μου απαντούν, ότι η υπηρεσία συντάσσει ένα αρχείο παρακολούθησης μεγαλοοφειλετών. Ποιός δεν γνωρίζει όμως στον Τόπο μας, στην Ελλάδα ότι μεγάλοι οικονομικοί παράγοντες που διαθέτουν μέσα μαζικής ενημέρωσης, που αναλαμβάνουν δημόσια έργα, οφείλουν δεκάδες δισεκατομμύρια στο Δημόσιο; Πώς θα πετύχουμε φορολογική συνείδηση στον απλό πολίτη, στον εργαζόμενο, στον μισθοσυντήρητο;

Το καταθέτω και αυτό για τα Πρακτικά της Βουλής.

(Στο σημείο αυτό ο Βουλευτής κ. Γ. Σούρλας καταθέτει για τα Πρακτικά τα προαναφερθέντα έγγραφα που βρίσκονται στο αρχείο της Στενογραφικής Υπηρεσίας καί είναι στη διάθεση κάθε ενδιαφερομένου)

Η Κυβέρνηση είπε ο κύριος Πρωθυπουργός, θα ζητήσει από τους έχοντες και τους κατέχοντες, αλλά είναι προφανές, ότι δεν θα ζητήσει από τους μετέχοντες καθ' οιονδήποτε τρόπο στη στήριξη του ΠΑ.ΣΟ.Κ., ιδιαίτερα στις τελευταίες εκλογές που γνωρίζουμε πόσα δισεκατομμύρια σπαταλήθηκαν και διερωτήθηκε ο καθένας από πού βρέθηκαν τα χρήματα αυτά. Θα έρθει η ώρα όμως πιστεύω που θα γίνει έλεγχος και για τις δαπάνες των Βουλευτών όλων των Κομμάτων, αλλά ιδιαίτερα, για τις δαπάνες των Κομμάτων, που διατέθηκαν τα χρήματα αυτά και από που προήλθαν.

Ποιός μπορεί να πειστεί, ότι είναι στις προθέσεις της Κυβέρνησης να κόψει τον ομφάλιο λώρο μεταξύ των εργολάβων δημοσίων έργων, των προμηθευτών του Δημοσίου, που ταυτόχρονα είναι και ιδιοκτήτες ΜΜΕ; 'Οταν, ζήσαμε εμείς οι παλαιότεροι Βουλευτές νομοθετικές ρυθμίσεις και στη συνέχεια τροποποιήσεις για την ονομαστικοποίηση των μετοχών που ουσιαστικά κατοχυρώνουν αυτές τις δραστηριότητες όταν γνωρίζουμε ότι υπάρχουν αυτοί που έχουν τις σχέσεις και τις δραστηριότητες, τους γνωρίζει η Κυβέρνηση και όχι μόνο δεν εφαρμόζεται ο νόμος, αλλά τυγχάνουν ευνοϊκής μεταχείρισης και προστασίας;

Θα ήθελα να πω τώρα μερικά πράγματα για την κοινωνική ευαισθησία της Κυβέρνησης που ανέλαβε να παρουσιάσει σήμερα Υπουργός Υγείας. Πρέπει να καταστεί σαφές ότι η ευαισθησία, κύριοι συνάδελφοι, δεν είναι μια υπόθεση φραστικών σχημάτων και διακηρύξεων σαν και αυτές που επαναλήφθηκαν σήμερα για τρίτη φορά από το 1993. Η κοινωνική ευαισθησία επιβεβαιώνεται έμπρακτα με την πολιτική που ασκεί η κάθε κυβέρνηση και αυτή την πολιτική δεν την είδαμε στα τρία χρόνια. Τα τρία χρόνια χαρακτηρίζονται από απραξία, σύγχυση, υποβάθμιση παρεχομένων υπηρεσιών υγείας και σε ορισμένες περιπτώσεις, διάλυση υπηρεσιών.

Ορθώς έπραξε ο Υπουργός Υγείας -σοφά- σήμερα και δεν αναφέρθηκε στο παρελθόν, στην τριετία που πέρασε, αλλά που δεν μπορεί όμως, δεν δικαιούται, κατά τη γνώμη μου, να είναι αισιόδοξος όπως εμφανίστηκε σήμερα, όταν δεν υπάρχει μια συγκεκριμένη πολιτική υγείας πάνω στην οποία θα συντάξει το νέο νομοσχέδιο, αλλά μόνο αποσπασματικές και αλληλοσυγκρουόμενες προτάσεις, όπως τις είδαμε τα τελευταία χρόνια με τις γνωστές επιπτώσεις.

Δεν μπορεί να είναι αισιόδοξος όταν η απορρόφηση των κονδυλίων της Ευρωπαϊκής 'Ενωσης για τον τομέα της υγείας, δεν ξεπερνάει το 15%. Θα πω μερικά χαρακτηριστικά στοιχεία, που είναι τα πλέον ευαίσθητα, τα πλέον επείγοντα και σημαντικά για το χώρο της υγείας.

( Στο σημείο αυτό ακούγεται ο προειδοποιητικός ήχος λήξεως του χρόνου ομιλίας του κυρίου Βουλευτή )

Κύριε Πρόεδρε, παρακαλώ δύο λεπτά την ανοχή σας, ίσως και λιγότερο, για να ολοκληρώσω.

'Εχουν εγκριθεί από την Ευρωπαϊκή 'Ενωση 6 δισ. για την αγορά ελικοπτέρων και αεροπλάνων, πέρασαν τρία χρόνια και ακόμα δεν έχουν προωθηθεί οι διαδικασίες για τη δημοπράτηση αγοράς αυτών των μέσων επειγόντων περιστατικών. Και πληροφορούμεθα κάθε μέρα που καταλήγουν πολλά απ'αυτά, γιατί δεν υπάρχει η δυνατότητα της μεταφοράς.

Τρία χρόνια δεν έφτασαν ακόμα για να συνταχθούν οι προδιαγραφές και να ξεκινήσουν διαδικασίες για την προμήθεια των ελικοπτέρων και των αεροσκαφών για τη μεταφορά τραυματιών και επειγόντων περιστατικών; 'Εχουν εγκριθεί 3,5 δισ. από την Κοινότητα για το Εθνικό Κέντρο Αιμοδοσίας, που είναι ένας σημαντικός νευραλγικός τομέας και δαπανώνται εκατοντάδες εκατομμύρια το χρόνο. Ενώ έχουν περάσει τρία χρόνια δεν έχει ακόμα συνταχθεί η μελέτη για το Εθνικό Κέντρο Αιμοδοσίας και δεν έχει αγοραστεί ούτε το οικόπεδο.

( Στο σημείο αυτό ακούγεται ο προειδοποιητικός ήχος λήξεως της ομιλίας του κυρίου Βουλευτή )

Τελειώνω, κύριε Πρόεδρε. Θέλω την ανοχή σας μόνο για ένα λεπτό. Μη χτυπάτε το κουδούνι, διότι όλους μας ενοχλεί.

'Οταν η Κυβέρνηση της Νέας Δημοκρατίας σε τρία χρόνια διπλασίασε τα κρεβάτια των μονάδων εντατικής θεραπείας, η Κυβέρνηση του ΠΑ.ΣΟ.Κ., όχι μόνο δεν προσέθεσε κανένα, αλλά παραμένουν εβδομήντα κρεβάτια αναξιοποίητα. Είπε σήμερα ο κύριος Υπουργός -όσοι τον ακούσατε- ότι θα κάνουν νέες μονάδες εντατικής θεραπείας.

Θέστε σε λειτουργία τα εβδομήντα κρεβάτια, τα οποία παραμένουν ανενεργά επί τρία ολόκληρα χρόνια και μετά βεβαίως, με χαρά και ικανοποίηση θα δεχθούμε και εμείς τη δημιουργία νέων κλινών.

Μιλάνε ακόμα για ιατρικά μηχανήματα, και εξοπλισμό όταν -ακούστε- για τρία χρόνια παραμένουν στις αποθήκες του Υπουργείου Υγείας ηλεκτροκαρδιογράφοι και άλλα σημαντικά ιατρικά μηχανήματα, τα οποία προγραμματίστηκαν επί των ημερών της Νέας Δημοκρατίας για το Αιγαίο που είναι ευαίσθητη περιοχή και ακόμα δεν προωθήθηκαν.

ΠΡΟΕΔΡΕΥΩΝ(Παναγιώτης Σγουρίδης): Κύριε Σούρλα, σας παρακαλώ τελειώνετε.

ΓΕΩΡΓΙΟΣ ΣΟΥΡΛΑΣ: Τελειώνω, κύριε Πρόεδρε. 'Ενα λεπτό ακόμα.

ΠΡΟΕΔΡΕΥΩΝ(Παναγιώτης Σγουρίδης): Διευκολύνετε και εσείς τη συζήτηση.

ΓΕΩΡΓΙΟΣ ΣΟΥΡΛΑΣ: Βεβαίως, δεν μπορώ να είμαι αισιόδοξος για νοσοκομεία τα οποία έχουν χρέος 200 δισ. Ποιός μπορεί να είναι αισιόδοξος για την περιστολή των δαπανών; 'Ενα σημαντικό στοιχείο: Υποσχέθηκε από το Βήμα αυτό ο Πρωθυπουργός τον Ιανουάριο στις προγραμματικές δηλώσεις την περιστολή των δαπανών για τα φάρμακα και ανέλυσε ο Υπουργός ότι θα ανέλθει σε 50 δισεκατομμύρια. Ξέρετε ποιό ήταν το αποτέλεσμα; Στο τέλος της χρονιάς, θα δαπανηθούν επιπλέον 120 δισεκατομμύρια.

'Οταν ήμουν Υπουργός Υγείας στην Κυβέρνησή μας, στην οποία μας διαδέχθηκε το ΠΑ.ΣΟ.Κ., οι δαπάνες για τα φάρμακα, ήταν 300 δισ. Και σήμερα στο τέλος της χρονιάς θα φθάσουν τα 620 δισεκατομμύρια.

Και βεβαίως πολλά άλλα για τα νοσοκομεία θα μπορούσα να πω και πολλά άλλα στοιχεία τα οποία...

ΠΡΟΕΔΡΕΥΩΝ (Παναγιώτης Σγουρίδης): Κύριε Σούρλα, σας παρακαλώ.

ΓΕΩΡΓΙΟΣ ΣΟΥΡΛΑΣ: Τελειώνω κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά φάγατε τρία λεπτά από το χρόνο των συναδέλφων.

ΓΕΩΡΓΙΟΣ ΣΟΥΡΛΑΣ: Τελειώνοντας, να πω ότι, εγώ πιστεύω ότι είχαν δίκιο οι συνάδελφοι του ΠΑ.ΣΟ.Κ., όταν έλεγαν με ηρεμία τότε, ότι η Κυβέρνηση εκείνη και γιατί όχι και τούτη εδώ, στερείται κοινωνικής και εθνικής ευαισθησίας. Κατόπιν αυτών ένας Βουλευτής της Νέας Δημοκρατίας τι μπορεί να πει, παρά να καταψηφίσει αυτές τις προγραμματικές δηλώσεις της Κυβέρνησης και βέβαια όχι μόνο για αυτούς τους λόγους αλλά για τη συνολική της πολιτική.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Σκουλαρίκης έχει το λόγο.

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε και κύριοι συνάδελφοι, τα προβλήματα που αντιμετωπίζει η ελληνική κοινωνία πιστεύω, ότι εξετέθησαν απόλυτα από τον κύριο Πρωθυπουργό στην ομιλία του, αλλά ταυτόχρονα και από όλους τους αρχηγούς των πολιτικών Κομμάτων που εκπροσωπούνται στη Βουλή.

Το θέμα δεν είναι τα προβλήματα, τα οποία υπάρχουν, αλλά το πως λύνονται. Και κανείς δεν έδωσε μία προοπτική πως θα λυθούν εκτός από γενικόλογες προτροπές, οι οποίες κάθε άλλο παρά λύνουν το πρόβλημα.

Εάν θέλουμε να δούμε τη σημερινή πραγματικότητα με τη σωστή της εικόνα, θα πρέπει να δούμε τι είναι εκείνο που διαμορφώνει το σημερινό γίγνεσθαι της Χώρας μας. Και αυτό δεν είναι μόνο τα όποια λάθη ή οι όποιες στρεβλώσεις παρατηρούνται στην ελληνική πολιτική ζωή και στην ελληνική κοινωνία, αλλά τα διάφορα διεθνή φαινόμενα, τα οποία επηρεάζουν απόλυτα τη σημερινή μας κατάσταση.

Δεν είναι άγνωστο στους περισσοτέρους, ότι η παγκοσμιοποίηση της οικονομίας, η αλληλοεξάρτηση της παραγωγής, το ελεύθερο εμπόριο, η ανταγωνιστικότητα σε παγκόσμιο επίπεδο επηρεάζουν έτσι και αλλιώς τις οικονομίες των μικροτέρων χωρών, όπως είναι η Ελλάδα.

Δεν είναι, επίσης, άγνωστο ότι στο διεθνή καταμερισμό εργασίας και της παραγωγής, η θέση της Χώρας μας είναι προδιαγεγραμμένη πως θα κινηθεί και με ποιο μέγεθος. Και αυτό το έχουμε ζήσει όλοι μας στη διαδρομή του χρόνου από τις επιρροές και τις επιδράσεις τις οποίες έχει από τους εξωτερικούς παράγοντες.

Μην ξεχνάμε, ότι όλη αυτή η ιστορία των τελευταίων ετών στα Βαλκάνια κινήθηκε από τη διάθεση της Γερμανίας να αποκτήσει μεγαλύτερη επιρροή στα Βαλκάνια. 

'Ετσι, λοιπόν, το θέμα το τί πρόκειται να γίνει στη Χώρα μας, ελάχιστα εξαρτάται από εσωτερικούς παράγοντες. Βέβαια, η κάθε Κυβέρνηση, έχει υποχρέωση να μειώσει όσο το δυνατόν περισσότερο τις αρνητικές επιπτώσεις που έχει αυτή η διεθνής συγκυρία και παράλληλα να καθυστερήσει με τις όποιες δυνατότητες διαθέτει, ώστε αυτές οι αρνητικές επιπτώσεις να επιβαρύνουν λιγότερο τον Ελληνικό Λαό.

'Ενα από τα μεγάλα προβλήματα, τα οποία αντιμετωπίζει σήμερα η Χώρα μας είναι το εθνικό θέμα που μας ταλανίζει πενήντα περίπου χρόνια, μας αφαιρεί ένα τεράστιο ποσόν από το εθνικό εισόδημα προκειμένου να το αντιμετωπίσουμε. Και είδατε και εδώ εσείς που είσθε στη Βουλή αυτές τις μέρες να συζητούνται εξοπλιστικά προγράμματα 3 τρισ.δραχμών, τα οποία καταλαβαίνετε, ότι θα αφαιρεθούν από πόρους, οι οποίοι θα εδίδοντο είτε για την ανάπτυξη της χώρας μας, είτε ακόμη και για τη βελτίωση του επιπέδου ζωής των Ελλήνων. Αυτά η Νέα Δημοκρατία τα υιοθέτησε και όχι μόνο τα υιοθέτησε, αλλά επέκρινε την Κυβέρνηση, γιατί καθυστέρησε.

Θα πρέπει να τονίσω, ότι μόλις ο Πρωθυπουργός ανέλαβε τη διακυβέρνηση της Χώρας είχε δηλώσει, ότι θα μείωνε τις στρατιωτικές δαπάνες. 'Ηλθαν, όμως, τα 'Ιμια, τα οποία τον υποχρέωσαν όχι μόνο να μην μειώσει τις στρατιωτικές δαπάνες, αλλά αντίθετα να εξαγγείλει μεγαλύτερα εξοπλιστικά προγράμματα. Δεν νομίζω πως αυτά είναι τυχαία, αλλά είναι συνάρτηση όλων αυτών των παραγόντων που ανέφερα στην αρχή, που επηρεάζουν την ελληνική πραγματικότητα.

Το ίδιο συμβαίνει και με το θέμα της υφαλοκρηπίδας, όπου δημιουργήθηκε αυτό ακριβώς για να μη μπορέσει η Χώρα μας να εκμετελλευθεί το πετρέλαιο και έτσι να μην αποκτήσει εκείνη την οικονομική δύναμη που θα της έδινε μία άλλη θέση στο διεθνή καταμερισμό εργασίας.

Το ίδιο συνέβη και με τον αγωγό Μποργκάς- Αλεξανδρούπολης. Ενώ είχε συμφωνηθεί με τη Βουλγαρία για να ξεκινήσει με ένα 5%, ήδη η Βουλγαρία κάποια στιγμή πρόβαλε συμμετοχή με 25% για να εμποδίσει την υλοποίηση αυτού του αγωγού. Αυτό δεν το έκανε από μόνη της, αλλά ουσιαστικά υποκινείται από τρίτους, από ξένες ισχυρές δυνάμεις, ώστε η Ελλάδα να μην μπορέσει ποτέ να αποκτήσει την ικανότητα να λύνει τα θέματα που την αφορούν από θέση ισχύος.

'Ενα άλλο μεγάλο θέμα, το οποίο επηρεάζει την ελληνική πολιτική πραγματικότητα είναι το θέμα της ανεργίας και στο οποίο θα σταματήσω λόγω του μικρού χρόνου που έχω.

Η ανεργία στη Χώρα μας είναι ένα από τα προβλήματα που πιστεύω ότι μετά δυσκολίας θα μπορέσει να λυθεί. Και το λέω αυτό με γνώση του αντικειμένου, διότι σήμερα η οποιαδήποτε ανάπτυξη και αν γίνει, δεν πρόκειται να λύσει αυτό το πρόβλημα. 'Ολες οι νέες επενδύσεις που γίνονται, γίνονται με τη νέα τεχνολογία, η οποία δημιουργεί ολιγότερες θέσεις εργασίας, από εκείνες που καταργεί. Αυτό παρατηρείται σε παγκόσμιο επίπεδο ώστε η Γερμανία να έχει ανεργία μεγαλύτερη ανεργία απ'ό,τι εμείς. Η Γερμανία, την οποία φιλοδοξούμε να φθάσουμε σε επίπεδο ανάπτυξης, έχει μεγαλύτερο πρόβλημα ανεργίας απ'ό,τι εμείς, έχει 10,5% με αύξηση 2% σε σύγκριση με πέρσι. Η Γαλλία έχει 12,5%, η Ισπανία έχει 24% και όλες σχεδόν οι χώρες της Ευρωπαϊκής 'Ενωσης έχουν περίπου το ίδιο ποσοστό ανεργίας.

Βλέπω λοιπόν ότι στη Χώρα μας που δεν έχει κανένα συγκριτικό πλεονέκτημα...

(Στο σημείο αυτό ακούγεται ο προειδοποιητικός ήχος λήξεως του χρόνου ομιλίας του κυρίου Βουλευτή)

Κύριε Πρόεδρε, θα μου δώσετε και εμένα δύο λεπτά για να μπορέσω να ολοκληρώσω.

ΠΡΟΕΔΡΕΥΩΝ (Παναγιώτης Σγουρίδης): Θα δώσω και σε εσάς δύο λεπτά.

ΙΩΑΝΝΗΣ ΣΚΟΥΛΑΡΙΚΗΣ: Βλέπω, λοιπόν, ότι στη Χώρα μας δεν πρόκειται ποτέ να δημιουργηθούν προϋποθέσεις μείωσης της ανεργίας.

Ανέφερε ο κύριος Πρωθυπουργός -και πολύ χάρηκα γι'αυτό- ότι θα δημιουργηθούν εκατό ογδόντα θέσεις εργασίας. 'Ομως δεν θα λύσουν το πρόβλημα, γιατί δεν έλαβε υπόψη ότι και ο ενεργός πληθυσμός ανεβαίνει κάθε χρόνο, περίπου της τάξεως πενήντα έως εκατό χιλιάδες. Και συνεπώς αυτά τα 4 χρόνια θα απορροφήσουν αυτές τις θέσεις εργασίας.

Εάν επιθυμούμε να λύσουμε αυτό το πρόβλημα το μόνο μέσον που μπορεί να μειώσει την ανεργία είναι η μείωση των ωρών απασχόλησης. Το έθεσα πριν από δύο χρόνια σε μια ομιλία μου στο London School of Economics και μετά στην Ευρωπαϊκή 'Ενωση. Βέβαια ξεσήκωσε θύελλα στην Ελλάδα εναντίον μου, ότι θέτω θέματα τα οποία μπορεί να μειώσουν την ανταγωνιστικότητα της εθνικής οικονομίας. Θα πρέπει όμως να τονίσω ότι το ποσοστό του εργατικού κόστους στο ημερομίσθιο στην Ελλάδα είναι ένα από τα χαμηλότερα της Ευρώπης. Σε μια στατιστική που έχω εδώ είναι μόλις 6,79% με λίγο χαμηλότερο της Πορτογαλίας. Τα άλλα είναι πολύ υψηλότερα.

Συνεπώς, δεν είναι ότι θα μεταβάλει το κόστος εργασίας εις βάρος της ανταγωνιστικότητας, αλλά απλώς αυξάνει τα κέρδη όλων αυτών που εκμεταλλεύονται την εργατική δύναμη.

Θα πρέπει να τονίσω, ότι στη Γερμανία και σε άλλες χώρες της Ευρώπης μείωσαν τις ώρες απασχόλησης και παρά το γεγονός, ότι δεν μείωσαν τις αποδοχές είχαν μεγαλύτερη παραγωγικότητα. 'Αρα είναι και θέμα της οργάνωσης της ίδιας επιχείρησης.

Θα πρέπει να τονίσω, ότι ήδη το Ευρωπαϊκό Κοινοβούλιο με απόφαση που έλαβε το Μάρτη του 1996 πήρε θέση υπέρ της μείωσης των ωρών απασχόλησης. Το ίδιο και ο Ροκάρ. Το έχει κάνει σημαία σήμερα στην Ευρώπη το θέμα της μείωσης των ωρών απασχόλησης, και είναι νομοτελειακά δεδομένο, ότι θα φθάσουμε εκεί.

Μη ξεχνάτε ότι ξεκινήσαμε από την ημερήσια απασχόληση, πήγαμε στη δωδεκάωρη και μπήκαμε στην οκτάωρη. Με μια ώρα μείωση των ωρών απασχόλησης, δημιουργούμε εκατοπενήντα εκατομμύρια ώρες απασχόλησης και συνεπώς καλύπτουμε πάνω από δεκαπέντε εκατομμύρια θέσεις εργασίας. Και αν όλες δεν αξιοποιηθούν, ένα μεγάλο μέρος αυτών θα αξιοποιηθεί και είναι σίγουρο, ότι θα αυξήσει και την ανταγωνιστικότητα και την απασχόληση.

Θα μπορούσα να μιλήσω πάρα πολύ στο θέμα αυτό, αλλά βλέπετε μας εμποδίζει ο χρόνος. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Σκουλαρίκη. 'Hσασταν πολύ σαφής.

Η κα Μπενάκη έχει το λόγο.

ΑΝΝΑ MΠENAKH-ΨΑΡΟΥΔΑ: Κυρίες και κύριοι συνάδελφοι, όλες οι Πτέρυγες της Αντιπολίτευσης τόνισαν τη σκόπιμη αοριστία και την ασάφεια των προγραμματικών δηλώσεων, που πραγματικά κρύφτηκαν αριστοτεχνικά πίσω από μία πολύ μελετημένη ωραιολογία. 'Ολα αυτά όμως είχαν ένα και μόνο στόχο. Να κρύψουν την κραυγαλέα ανακολουθία των λόγων της Κυβέρνησης με τα έργα της, ή καλύτερα με την απραξία της.

Είχα σκοπό να μιλήσω για την πλέον χαρακτηριστική περίπτωση αυτής της κραυγαλέας ανακολουθίας στο χώρο της Παιδείας. Στο θέμα αυτό με ενίσχυσε η ομιλία του κ. Αρσένη που προηγήθηκε, γιατί πραγματικά ξεπέρασε και τον Πρωθυπουργό σε διάλεξη επιστημονική για την Παιδεία, χωρίς να αγγίξει καίρια θέματα της Παιδείας και να δώσει τον παραμικρό συγκεκριμένο στόχο, τον οποίο θα επιδιώξουν, και τον τρόπο με τον οποίο θα τον πραγματοποιήσουν.

Βέβαια, αντιλαμβάνομαι τη δύσκολη θέση στην οποία βρέθηκε ο κ. Αρσένης. 'Ολοι θα την αντιληφθούμε, αν παρακολουθήσουμε τις καθημερινές αποστασιοποιήσεις του από τον προηγούμενο Υπουργό Παιδείας, τις συνεχείς συγκρούσεις του με τις εξαγγελίες του προηγουμένου Υπουργού. 'Εχω πλήρη κατανόηση γι'αυτήν τη δυσκολία του. Φαίνεται, ότι ο κ. Αρσένης άφησε τα πραγματικά ναρκοπέδια, αυτά που ανήκουν στο χώρο των Ενόπλων Δυνάμεων και μπήκε σε ένα άλλο ναρκοπέδιο στη ναρκοθετημένη περιοχή της Παιδείας, που τη ναρκοθέτησε το ΠΑ.ΣΟ.Κ.. Και αναφέρομαι περισσότερο στον προηγούμενο Γενικό Γραμματέα του Υπουργείου Παιδείας, παρά στον προηγούμενο Υπουργό.

Ας δούμε συγκεκριμένα, τι εννοώ. Απορώ πραγματικά πως ο κ. Αρσένης άγγιξε το θέμα της απορρόφησης των κοινοτικών κονδυλίων. 'Ισως το άγγιξε μέσα στο πλαίσιο μιας σωστής σκέψης που έκανε, ότι η σύγκλιση με την Ευρώπη δεν είναι μόνο σύγκλιση στα οικονομικά μεγέθη, αλλά είναι σύγκλιση και στις ευρωπαϊκές πολιτικές, όπως είναι η πολιτική για την Παιδεία, ή η πολιτική για τη Δικαιοσύνη και την Ασφάλεια.

Αλλά ποιά τύχη είχε στο Υπουργείο Παιδείας το πρώτο και κύριο στοιχείο σύγκλισης που είναι η απορρόφηση των κοινοτικών κονδυλίων; Αρκεί να σας πω -ίσως οι περισσότεροι το ξέρετε- ότι μέχρι το τέλος του 1996 έπρεπε να είχαν απορροφηθεί 201 δισ. 87 εκατ. για την Παιδεία εξ ων 68 δισ. για τα ΑΕΙ και μόλις τον Ιούλιο άρχισε η απορρόφηση αυτών των κεφαλαίων από το περίφημο ΕΠΕΑΕΚ.

Πώς, λοιπόν, θα γίνει το θαύμα μέχρι το τέλος του 1999 να έχουν απορροφηθεί 550 δισ. και μέχρι το τέλος του τρέχοντος έτους, όπως είπε ο κ. Αρσένης το 20%; Και αυτό μάλιστα με μία ειδική γραμματεία που ιδρύθηκε το 1995, στη συνέχεια έμεινε ακέφαλη, εκτός της περιόδου ενός μηνός που τοποθετήθηκε ο κ. Παπαμαντέλος, και που μόλις επανδρώθηκε προ ολίγων μηνών.

Αλλά υπάρχουν και άλλα θέματα χρηματοδότησης της Παιδείας πολύ σημαντικά. Γι'αυτά δεν άκουσα καμία λέξη από τον κ. Αρσένη, καίτοι αναφέρονται στις προγραμματικές δηλώσεις. Πρόκειται για το περίφημο Κεφάλαιο Εθνικής Παιδείας, που για όσους συναδέλφους δεν το γνωρίζουν, λέω ότι είναι ένας οργανισμός χρηματοδότησης της Παιδείας, ο οποίος θα επροικοδοτείτο από την Κυβέρνηση με 200 δισ. σε ομόλογα από τα οποία θα προέκυπταν 6 έως 7 δισ. ετησίως σε τόκους, τα οποία και θα αποτελούσαν τη χρηματοδότηση για την Παιδεία.

'Επρεπε, λοιπόν, να έχει ψηφισθεί, το Κεφάλαιο Εθνικής Παιδείας, γιατί εξαγγέλθηκε στις 21/12/1995, και μέχρι στιγμής δεν υπάρχει τίποτα.

Αλλά, δεν είναι μόνο τα θέματα της χρηματοδότησης, κυρίες και κύριοι συνάδελφοι, είναι και τα θεσμικά θέματα της Παιδείας.

Αναφέρεται στις προγραμματικές δηλώσεις η εκπαιδευτική αποκέντρωση. Ξέρετε πότε εξαγγέλθηκε η εκπαιδευτική αποκέντρωση; Στις 7/4/1995 και μάλιστα με το βαρύγδουπο τίτλο "Μία πρόταση ζωής για το εκπαιδευτικό μας σύστημα". Και τί έγινε; Μία πολυμελής, πολυμελέστατη επιτροπή από εκπροσώπους φορέων για να μελετήσει το θέμα, συνεδρίασε δύο μόνο φορές -η τελευταία συνεδρίαση έγινε στις 30/5/1995- και έκτοτε ξεχάστηκε για να ξαναφανεί τώρα στις προγραμματικές δηλώσεις.

Αλλά, πρέπει να αναφερθώ με δύο λόγια και στο θέμα της οικονομικής και διοικητικής αυτοτέλειας των Πανεπιστημίων.

Κύριοι συνάδελφοι, τα Πανεπιστήμια βρίσκονται αυτήν τη στιγμή σε απεργία, διότι η Κυβέρνηση αμελέτητα και άστοχα κατήργησε αυθαίρετα την εξέλιξη των μελών του ΔΕΠ. Και δεν ακούσαμε τίποτα ούτε από τον Πρωθυπουργό, ούτε από τον Υπουργό Παιδείας, για το τι πρόκειται να γίνει. 'Οσο για το σεβασμό της αυτοτέλειας, αρκεί να δούμε πώς αντέδρασε ο κύριος Γενικός Γραμματέας του Υπουργείου, όταν ήλθε πρόταση από το Δημοκρίτειο Πανεπιστήμιο για την προκήρυξη νέων θέσεων ΔΕΠ. Πρότεινε το Πανεπιστήμιο να προκηρυχθούν θέσεις λεκτόρων και ο κύριος Γενικος Γραμματέας τους απήντησε ότι δεν το εγκρίνει, διότι φρονεί ότι πρέπει να προκηρύξουν θέσεις πρώτης βαθμίδας. Αυτός, λοιπόν, είναι ο σεβασμός της αυτοτέλειας των Πανεπιστημίων;

Δύο λόγια, τώρα, κύριε Πρόεδρε, για το άλλο θέμα που ήθελα να θίξω. Για τους θεσμούς της πολιτείας και τη σχετική πολιτική της Κυβέρνησης.

Εξαγγελίες; 'Αφθονες. Ακούσαμε για την Αναθεώρηση του Συντάγματος, την οποία την είχαμε ξανακούσει το 1993. Ακούσαμε για την προστασία του πολίτη απο την επεξεργασία των προσωπικών δεδομένων, που την είχαμε ξανακούσει το 1993. Ακούσαμε για την ανάγκη ασφάλειας των πολιτών από το οργανωμένο έγκλημα και τη λαθρομετανάστευση. Εκείνο που δεν ακούσαμε είναι, τι θα κάνει η Κυβέρνηση για να ευθυγραμμισθεί με την ευρωπαϊκή πολιτική.

Χαίρομαι που είναι εδώ ο κύριος Υπουργός Εξωτερικών και θα περιμένω να ακούσω, επιτέλους, η Ελλάδα θα κυρώσει τη σύμβαση Σένγκεν; Επιτέλους, θα αποκτήσουν και οι 'Ελληνες πολίτες την προστασία που παρέχει η Ευρώπη από την επεξεργασία των προσωπικών πληροφοριών;

Τέλος, κύριοι συνάδελφοι, πρέπει να εκφράσω την απογοήτευσή μου γιατί στις προγραμματικές δηλώσεις της Κυβέρνησης για τη Δικαιοσύνη αφιερώνονται μόνο δύο λέξεις, ότι η Κυβέρνηση θα ενισχύσει την αξιοπιστία της δικαιοσύνης και θα βοηθήσει στον εξανθρωπισμό του σωφρονιστικού συστήματος. Αλλά, ποιά αξιοπιστία της Δικαιοσύνης θα ενισχύσει η Κυβέρνηση, όταν στα πρώτα της βήματα ξεκίνησε ακριβώς με τη γελοιοποίηση της Δικαιοσύνης;

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε κυρία Μπενάκη.

Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κυρίες και κύριοι συνάδελφοι, στα πλαίσια του χρόνου που διαθέτω, θα περιορισθώ σε ορισμένες παρατηρήσεις που αφορούν θέματα εξωτερικής πολιτικής, που νομίζω πως δεν έχουν συζητηθεί επαρκώς. Και χαίρομαι που κατά σύμπτωση είναι εδώ ο κύριος Υπουργός Εξωτερικών.

Το πρώτο θέμα που θέλω να θέσω, είναι ότι αισθάνομαι την ανάγκη να τονίσω, πως στο σύγχρονο κόσμο, έτσι όπως αναλύθηκε από πολλές πλευρές, η Ελλάδα δεν έχει μόνο δυσκολίες να αντιμετωπίσει, αλλά έχει και δυνατότητες.

Κάνω αυτήν την υπογράμμιση ακούγοντας αναλύσεις από πολλές πλευρές και από τη Συμπολίτευση και από την Αντιπολίτευση για το μεταδιπολικό κόσμο, για το αναμφισβήτητο γεγονός ότι σε έναν τέτοιο κόσμο ο ρόλος των ΗΠΑ έχει ενισχυθεί, για το αναμφισβήτητο γεγονός, ότι ο νέος Γαλλογερμανικός άξονας δημιουργεί νέες συνθήκες κυριαρχίας συντηρητικών επιλογών στην Ευρώπη.

Αυτά είναι δεδομένα. Αλλά αυτά όμως -και θέλω να το υπογραμμίσω αυτό- δεν οδηγούν αναγκαστικά την Ελλάδα στην απομόνωση και μάλιστα στο όνομα μιας νέας εκδοχής της εθνικής ανεξαρτησίας, η οποία θεωρεί ως υποχρέωση μας να τοποθετούμαστε αρνητικά, εχθρικά ή τουλάχιστον με μεγάλες υποψίες απέναντι σε οποιαδήποτε διεθνή πρωτοβουλία. Πιστεύω πως μια νέα τέτοια εκδοχή της εθνικής ανεξαρτησίας οδηγεί την Ελλάδα σε αδιέξοδο. Υπάρχουν μεγάλες δυνατότητες στην Ελλάδα να αναπτύξει διπλωματικές πρωτοβουλίες, να έχει σοβαρή διεθνή ενεργητική παρουσία και η αξιοποίηση αυτών των δυνατοτήτων είναι ευθύνη της Κυβέρνησης της σημερινής ή της αυριανής. Αυτή η ευθύνη οπωσδήποτε δεν απαλλοτριώνεται σε καμία περίπτωση στο όνομα της ύπαρξης του Διευθυντηρίου των Βρυξελλών.

Και επιτρέψτε μου εδώ να αναφερθώ σε ένα κραυγαλέο παράδειγμα. Στις αρχές της δεκαετίας του '90 όλοι οι διεθνείς αναλυτές θεωρούσαν φυσικό και δεδομένο, ότι η Ελλάδα θα έπαιζε ηγεμονικό ρόλο στα Βαλκάνια. Γιατί δεν τα καταφέραμε, κύριοι συνάδελφοι; Πιστεύω, ότι δεν τα καταφέραμε επειδή η ελληνική εξωτερική πολιτική ενεπλάκη επί ένα μακρό χρονικό διάστημα σε ένα αδιέξοδο θέμα, στο θέμα της πρώην Γιουγκοσλαβικής Δημοκρατίας της Μακεδονίας με σοβαρές αρνητικές επιπτώσεις στα εθνικά θέματα και στο Κυπριακό και με αποτέλεσμα να χάσουμε σοβαρότατες ευκαιρίες οικονομικών πρωτοβουλιών και δραστηριοτήτων στο Βαλκανικό χώρο, όντας η μόνη χώρα της Ευρωπαϊκής 'Ενωσης που είχαμε αυτό το προνόμιο Ποιός φταίει γι' αυτό; Και για να το πω με μια απλή φράση περισσότερο κατανοητή, όταν η ελληνική εξωτερική πολιτική βάζει αυτογκόλ -γιατί αυτό συνέβη στη συγκεκριμένη περίπτωση- τότε δεν φταίνε οι ξένοι, ούτε οι Ευρωπαίοι.

Για να αναφερθώ και στη συγκεκριμένη πρότασή μας, νομίζω ότι είναι ανάγκη η Κυβέρνηση να διευκρινίσει τη θέση της. Η αναφορά η σχετική στις προγραμματικές δηλώσεις είναι εντελώς ασαφής. Και για να γίνω εγώ σαφής, εμείς πιστεύουμε ότι είναι ανάγκη να κλείσει το θέμα με σύνθετη ονομασία. Θα είναι επιτυχία για την Ελλάδα να αποφασίσει ο ΟΗΕ επ' αυτού. Θα είναι η πρώτη φορά που ο ΟΗΕ θα αποφασίσει για την ονομασία που θα χρησιμοποιεί μια χώρα σε διεθνές επίπεδο. Βεβαίως, πρέπει να ληφθεί πρόνοια ώστε η ονομασία να αφορά όλες τις συναλλαγές και τις σχέσεις αυτής της Χώρας. 

ΚΥΡΙΑΚΟΣ ΣΠΥΡΙΟΥΝΗΣ:Η πρότασή σας εκ των προτέρων ενισχύει τον Γκλιγκόροφ.

ΠΡΟΕΔΡΕΥΩΝ (Παναγιώτης Σγουρίδης):Μη διακόπτετε, κύριε Σπυριούνη.

Συνεχίστε, κυρία Δαμανάκη.

ΜΑΡΙΑ ΔΑΜΑΝΑΚΗ:Θα σας απαντήσω, κύριε Σπυριούνη.

Να υπάρχει δηλαδή, η ρητή αναφορά ότι το όνομα θα είναι ένα όνομα που θα χρησιμοποιείται for all official purposes έτσι ώστε να μην υπάρχουν παρανοήσεις. Αν αυτό δε γίνει και δε γίνει εγκαίρως, τότε είναι, κύριε συνάδελφε, -και το λέω αυτό μετά λόγου γνώσεως- που η κατάσταση θα οδηγήσει στην αναγνώριση αυτού του κράτους με το όνομα "Μακεδονία" σκέτο. Και νομίζω ότι είναι καιρός να σκεφθούμε πού μπορεί να οδηγήσει αυτή η πολιτική του όλα ή τίποτα. Εμείς είχαμε έγκαιρα προειδοποιήσει, η Ελλάδα κινδυνεύει να μείνει στο τίποτα.

Νομίζω, ότι η απεμπλοκή από το θέμα αυτό θα επιτρέψει στην Ελλάδα να ασκήσει ουσιαστική βαλκανική πολιτική. Και η πρόταση που έχω να κάνω εδώ είναι, ότι είναι καιρός να δούμε τη δυνατότητα να πάρει η Ελλάδα πρωτοβουλίες για να υπάρξει ένα βαλκανικό Ελσίνκι. Θα μπορούσαμε εμείς να πάρουμε αυτήν την πρωτοβουλία, θα μπορούσαμε εμείς να θέσουμε θέματα ασφαλείας και συνεργασίας στην περιοχή, όπως και θέματα μειονοτήτων, ώστε να εξασφαλιστούν τα δικαιώματα των μειονοτήτων σύμφωνα με τις αρχές της διάσκεψης για την ασφάλεια και τη συνεργασία στην Ευρώπη.

Μια και αναφέρομαι στα θέματα των μειονοτήτων, θα αναφερθώ για λίγο στα θέματα της μουσουλμανικής μειονότητας που υπάρχει στην Ελλάδα. Είναι γεγονός ότι έχουν γίνει κάποια βήματα στην ικανοποίηση των αιτημάτων και των δικαιωμάτων της μειονότητας αυτής τα τελευταία χρόνια. 'Ομως, κατά την άποψή μου τα βήματα αυτά είναι αποσπασματικά και δεν εντάσσονται σε ένα ολοκληρωμένο σχέδιο πλήρους αναγνώρισης των δικαιωμάτων αυτής της μειονότητας, σύμφωνα με τις αρχές της ασφάλειας και της συνεργασίας στην Ευρώπη. Υπάρχουν εδώ συγκεκριμένες προτάσεις που αφορούν και τον κώδικα ιθαγένειας και τη συμμετοχή της μειονότητας στη διαχείριση της βακουφικής περιουσίας. Πρέπει να αντιληφθούμε, κύριοι συνάδελφοι, πως η ομαλή ένταξη της μειονότητας στην Ελληνική Κοινωνία είναι προς όφελος της Ελλάδος, δεν απομονώνει τη μειονότητα και δεν τη σπρώχνει σε άλλες αγκαλιές, όπου η δράση της δε θα είναι προς όφελος των συμφερόντων της Ελληνικής Κοινωνίας.

Και νομίζω ότι είναι ανάγκη να αποκτήσουμε μεγαλύτερη ευαισθησία σε φαινόμενα ξενοφοβίας και ρατσισμού που αναπτύσσονται και στην Ελλάδα. Και με ανησύχησε πολύ όταν από το Βήμα της Βουλής, συνάδελφος, αναφέρεται με υψηλούς τόνους ενάντια στους λαθρομετανάστες που είναι περίπου το κακό που πρέπει να τεθεί στο πυρ το εξώτερο, διότι είναι αυτοί που ζημιώνουν τις περιουσίες μας.'Oταν φθάνουμε στο σημείο ένας γεωργός να σκοτώνει ένα νέο φυγά ή να πυροβολεί έναν άλλο για ένα τσαμπί σταφύλι τότε είναι ανάγκη να ηχήσουν οι καμπάνες πολύ ανησυχητικές.

Ερχομαι τώρα στα θέματα των ελληνοτουρκικών σχέσεων. Θέλω να πω πώς οι διεθνείς σχέσεις της Χώρας μας θα ενισχύονται όταν η Ελλάδα είναι και εδραιώνεται στην κοινή γνώμη δύναμη σταθερότητας, συνεργασίας και ειρηνικής επίλυσης των διαφορών. Γι' αυτό πιστεύω πως η Κυβέρνηση πρέπει να κινηθεί με σταθερότητα και σαφήνεια στο δρόμο της δημιουργίας προϋποθέσεων για να προχωρήσουμε από την αντιπαράθεση στην προσέγγιση.

Δεν μπορώ να αντιληφθώ γιατί ορισμένα στελέχη της Κυβέρνησης θεωρούν τον εαυτό τους υποχρεωμένο να αντιδράσουν έντονα κάθε φορά που ακούγεται η λέξη "διάλογος" με την Τουρκία. 'Ετσι ενισχύουν μια παγιωμένη αντίληψη που ενοχοποιεί εξ αρχής ως ενδοτισμό κάθε έννοια διαλόγου. Αλλά άκουσα με έκπληξη χθες και τον κ. 'Εβερτ να θεωρεί την Κυβέρνηση, κυβέρνηση υποχωρήσεων επειδή υπάρχει περίπτωση να ευνοήσει την προσφυγή της Τουρκίας στη Χάγη για το θέμα των Ιμίων.

Θέλω να θυμίσω ότι παλαιότερα η έννοια του διαλόγου ήταν μια έννοια που δεν είχε περιβληθεί απ' αυτό το πέπλο και απ' αυτήν την επίθεση για ενδοτισμό. Θέλω να θυμίσω πως το 1976 υπάρχει διακοίνωση των Βρυξελλών με υπογραφή Καραμανλή-Ντεμιρέλ που αναφέρει ότι το μεν θέμα της υφαλοκρηπίδας θα παραπεμφθεί στο διεθνές δικαστήριο της Χάγης και όλα τα άλλα θέματα παραπέμπονται σε διμερείς διαπραγματεύσεις. Τότε η έννοια του διαλόγου δεν ήταν τόσο ενοχοποιημένη όσο είναι σήμερα. Και η πρότασή μου για να είμαι σαφής είναι πως η Ελλάδα έχει συμφέρον να προσφύγει η Τουρκία στο Διεθνές Δικαστήριο της Χάγης για τα ώριμα ζητήματα όπως είναι η υφαλοκρηπίδα και τα Ιμια και απ' αυτήν την άποψη θα βοηθήσει τη χώρα μας η υπογραφή ενός συνυποσχετικού που θα ευνοεί μια τέτοια εξέλιξη. Δεν αμφισβητώ ότι η ύπαρξη αποτρεπτικής δύναμης της Χώρας μας είναι αναγκαία. Αλλά δεν μπορεί η στρατιωτικοποίηση των διεθνών σχέσεων να αντικαταστήσει τη διπλωματική προσπάθεια που πρέπει να γίνει με βάση τα διεθνή ερείσματα της Χώρας. Και αν αναφερόμαστε στην περίφημη συναίνεση στα θέματα της εξωτερικής πολιτικής και επομένως θα χρειαστεί να επεξεργαστούμε ένα κοινό πλαίσιο μέσα στο οποίο θα κινούνται οι διαφορές, τότε πιστεύω πως τα Κόμματα είναι ανάγκη να τοποθετούνται εδώ με ευθύνη και επομένως εκφράσεις "περί εθνικής μειοδοσίας" για τον ένα ή τον άλλο χειρισμό του θέματος, που ακούστηκαν τόσο από τη Νέα Δημοκρατία όσο και από Κόμματα της Αντιπολίτευσης είναι ανάγκη πραγματικά, να εκλείψουν.

ΠΡΟΕΔΡΕΥΩΝ(Παναγιώτης Σγουρίδης): Ο Υπουργός Εξωτερικών ο κ. Θεόδωρος Πάγκαλος έχει το λόγο.

ΘΕΟΔΩΡΟΣ ΠΑΓΚΑΛΟΣ(Υπ. Εξωτερικών): Κύριε Πρόεδρε, κυρίες και κύριοι συναδελφοι, στη διάρκεια της προεκλογικής εκστρατείας ετέθη επανειλημμένα από τα Κόμματα και από τον Τύπο και έγινε δεκτό με μεγάλη πλειοψηφία όπως έδειχναν οι δημοσκοπήσεις το θέμα της εθνικής συναινέσεως γύρω από την εξωτερική μας πολιτική.

Θα ήθελα να ξεκινήσω την ομιλία μου με αυτό το θέμα. Θα ήθελα να πω ότι η εθνική συναίνεση στην Ελλάδα υπάρχει γύρω από τους μεγάλους στρατηγικούς στόχους της εξωτερικής μας πολιτικής και νομίζω ότι όλοι μας μπορούμε να αισθανόμαστε υπερηφάνια γιατί η Ελλάδα αντανακλά προς το εξωτερικό μια εικόνα δημοκρατικής σταθερότητας, οικονομικής προόδου, κοινωνικής συνοχής αρκετά προχωρημένης και κυρίως μιας βούλησης συστηματικής προώθησης των θεμάτων της ειρήνης, της ισότητας των λαών, της επίλυσης των διαφορών και της συνεργασίας πάνω από σύνορα της συμμετοχής σε ότι καινούριο δημιουργείται αυτή τη στιγμή στον πλανήτη, μια εικόνα εν πάση περιπτώσει έλλειψης ανοχής για τα σύγχρονα καταστροφικά ρεύματα του ηγεμονισμού, του ρατσισμού, των διακρίσεων και της αδικίας.

Αυτό είναι το πρόσωπο της Ελλάδας, πρόσωπο που πιστεύω ότι γίνεται αποδεκτό απ' όλες ανεξαίρετα τις Παρατάξεις αυτής της Βουλής. 

Στη πρόσφατη επίσκεψή μου, μαζί με τον Πρόεδρο της Δημοκρατίας κ. Στεφανόπουλο στο Ελσίνκι και στην υπόλοιπη Φιλανδία, άκουσα με ιδιαίτερη ικανοποίηση -και θέλω να σας τη μεταφέρω- από τους Φιλανδούς συνομιλητές μας αυτήν την εικόνα, την εικόνα μιας χώρας που είναι μικρή μεν, αλλά είναι αξιότιμη παγκοσμίως.

Για να φθάσουμε εδώ, χρειάστηκε να διανύσουμε ένα μεγάλο δρόμο. Δεν ήταν έτσι η χώρα πριν από μερικές δεκαετίες, όταν εσπαράσσετο από έντονες αντιθέσεις, αμφισβητήσεις του προσανατολισμού μας και των ιδεών που έπρεπε να είναι η βάση του κοινωνικού μας οικοδομήματος.

Θα ήταν, όμως, παράδοξο και, θα έλεγα, στα όρια δε θα ήταν και δημοκρατικό, να έχουμε απόλυτη σύμπτωση στην τακτική χειρισμού των εξωτερικών μας υποθέσεων κάθε στιγμή και για όλους και όλες που μετέχουν σ'αυτό το ύψιστο πολιτικό όργανο της πολιτείας. Και μ' αυτήν την έννοια, ένα συμβούλιο, στο οποίο μετείχαν οι παρατάξεις στο ανώτατο επίπεδο και που θα είχε τη μαγική ιδιότητα να διαμορφώνει κάθε φορά ομοφωνία γύρω από τους στατικούς χειρισμούς, νομίζω ότι είναι κάτι που θα αποτελούσε μια παγκόσμια πρωτοτυπία. Το θεωρώ ανέφικτο, το θεωρώ απλώς μια πρόταση επηρεασμού της κοινής γνώμης και θεωρώ ως εκ τούτου ότι πρέπει να δούμε πώς θα αξιοποιήσουμε τις δυνατότητες που υπάρχουν. Είναι συνηθισμένη η μέθοδος στην Ελλάδα, λόγω του ευφάνταστου που διαθέτει ο εθνικός μας χαρακτήρας, κάθε φορά που συναντάμε μία δυσκολία αξιοποίησης ενός συγκεκριμένου θεσμού, μιας συγκεκριμένης δυνατότητας, να κάνουμε μια φυγή προς το μέλλον και να προτείνουμε ένα νέο, τελειότερο και υψηλότερο θεσμό, να κομίζουμε μια νεοτέρα και λαμπροτέρα γλαύκα εις τας Αθήνας.

Ας δούμε τι δυνατότητες έχουμε.

Δυνατότητες που δημιουργήθηκαν στην πρώτη τριετία διακυβέρνησης της Χώρας από το Κόμμα μου.

Υπάρχει η αξιοποίηση της Επιτροπής Εξωτερικών και Αμυντικών Υποθέσεων της Βουλής. Με μία ευρεία ανάγνωση του Κανονισμού της Βουλής και χάριν στη συνεργασία και του Προέδρου της Βουλής επιτύχαμε στην Επιτροπή αυτή τη δυνατότητα να συζητάμε σε βάθος και ουσιαστικά όλες τις πτυχές της εξωτερικής μας πολιτικής.

Θεωρώ, κυρίες και κύριοι συνάδελφοι, ότι αυτήν τη δραστηριότητα πρέπει να τη συνεχίσουμε. Θα σας ήμουν ευγνώμων, αν η παρουσία των συναδέλφων, που διατυπώνουν καμιά φορά πάρα πολύ ενδιαφέρουσες κριτικές και παρατηρήσεις, συνεχιζόταν και όταν ο αρμόδιος Υπουργός δίνει την απάντηση στις παρατηρήσεις του. Γιατί, δυστυχώς, υπάρχει η συνήθεια, όπως πολύ καλά γνωρίζετε, αφού διατυπωθούν ρηξικέλευθες κριτικές και προτάσεις να αποχωρούν οι συνάδελφοι και ο Υπουργός να ομιλεί σε μια άδεια Αίθουσα. Δε νομίζω ότι αυτή είναι η έννοια της λειτουργίας αυτής της Επιτροπής. Ας της δώσουμε, λοιπόν, ουσιαστικό περιεχόμενο, ας είμαστε εκεί, ας είμαστε όλοι και όλες εκεί και να συζητάμε εκτενέστατα μέχρι τελικής πτώσεως. Αυτήν την υπόσχεση σας δίνω και από την πλευρά μου και πιστεύω για λογαριασμό του Αναπληρωτού Υπουργού κ. Γεωργίου Παπανδρέου και του Υφυπουργού του ιδίου Υπουργείου, οι οποίοι θα είναι στη διάθεσή σας για απεριόριστο αριθμό ωρών, όσο επιθυμείτε.

Επίσης, το Υπουργείο Εξωτερικών σκοπεύει να αξιοποιήσει τη Βουλή ως όργανο άσκησης εξωτερικής πολιτικής και επ' αυτού υπάρχει πλήρης σύμπτωση απόψεων με το Προεδρείο της Βουλής.

Οι Ευρωπαϊκές Βουλές παίζουν σημαντικότατο ρόλο στη διαμόρφωση της κοινής γνώμης, στο ενδιάμεσο επίπεδο μεταξύ του λαού, όπου λειτουργούν τα Μέσα Μαζικής Ενημέρωσης, και του επιπέδου των κυβερνήσεων, όπου η φωνή των συμφερόντων είναι ισχυρότατη και καταπνίγει, πολλές φορές, τη φωνή του δικαίου.

Το Κοινοβούλιο για την Ελλάδα, θα στηρίζει την εξωτερική της πολιτική στις αρχές και στο δίκαιο. Είναι χώρος προνομιούχος. Εκεί πρέπει να δράσει η Ελληνική Βουλή, με την παρουσία της στους διεθνείς κοινοβουλευτικούς χώρους, όπως είναι η κοινοβουλευτική συνέλευση του Συμβουλίου της Ευρώπης και των άλλων ομοειδών οργανισμών, με αποστολές που θα δέχεται ή θα στέλνει σε διάφορες χώρες, με τις οποίες συνεργαζόμαστε ή θέλουμε να συνεργαστούμε.

Κυρίες και κύριοι συνάδελφοι, η άσκηση εξωτερικής πολιτικής προϋποθέτει εργαλείο άσκησης εξωτερικής πολιτικής. Στους 10 μήνες, για τους οποίους σας έδωσα προεκλογικά απολογισμό, σημειώθηκαν ραγδαίες εξελίξεις σ' ό,τι αφορά τον εκσυγχρονισμό, την ενεργοποίηση του Υπουργείου, τη μεταβολή του σ' ένα όργανο που μπορεί να ανταποκρίνεται στις σύγχρονες απαιτήσεις. Συστήθηκαν πέντε νέες πρεσβείες, έξι νέα προξενεία, αυξήθηκαν οι οργανικές θέσεις του Υπουργείου Εξωτερικών, αναδιαρθρώθηκε η ειδική νομική υπηρεσία, συγκροτήθηκε επιτροπή η οποία αρχίζει το έργο της αυτήν τη βδομάδα, η οποία θα καταθέσει στη Βουλή πριν από το έτος του εξαμήνου νέο οργανισμό του Υπουργείου Εξωτερικών, γιατί ο νυν έχει πλέον μισό και πέραν του μισού αιώνα ζωής.

Στο Υπουργείο Εξωτερικών, όπως και σε άλλα Υπουργεία, ήταν συνηθισμένες οι κενές γενικές διευθύνσεις και διευθύνσεις χωρίς προϊσταμένους και χωρίς συγκεκριμένο περιεχόμενο. Αυτό το καθεστώς τελείωσε. Αποκαταστήθηκε η ισορροπία ανάμεσα στους διπλωμάτες που υπηρετούν στην Ελλάδα και σ' αυτούς που υπηρετούν στο εξωτερικό. Είναι φυσικό οι διπλωμάτες ως κλάδος, ως συντεχνία -αν θέλετε να το πω έτσι, με την καλή έννοια του όρου- να θέλουν να υπηρετούν κυρίως στο εξωτερικό, είναι όμως φυσικό επίσης να υπάρχει κεντρική υπηρεσία η οποία να διαμορφώνει πολιτική, αν θέλουμε να έχουμε πολιτική.

Χαρακτηριστική ήταν η περιπέτεια της μονίμου αντιπροσωπείας μας στην Ευρωπαϊκή 'Ενωση, η οποία είχε φθάσει επί της προηγουμένης κυβερνήσεως να αποτελείται από εκατό τριάντα πέντε άτομα, περιλαμβανομένων και είκοσι πέντε αποσπασμένων από διάφορους δημόσιους οργανισμούς και Νομικά Πρόσωπα Δημοσίου δικαίου, ΙΚΑ, ΔΕΗ, ΟΤΕ, ΠΙΚΠΑ και άλλους. Το προσωπικό αυτό είναι σήμερα μόλις ογδόντα πέντε άτομα. 'Εγινε ευρύτατος και αμείλικτος επαναπατρισμός όλων όσων δεν είχαν σαφή αρμοδιότητα και όλων όσων είχαν συμπληρώσει ορισμένο χρόνο.

Δημιουργήθηκε το επιστημονικό συμβούλιο του Υπουργείου, που αποτελείται από 4 κορυφαίους καθηγητές και συνεργάζεται και με άλλους επιστήμονες διεθνούς επιπέδου, ξένους και 'Ελληνες και οι οποίοι προετοιμάζουν το υλικό για την αντιμετώπιση όλων των ενδεχομένων εξέλιξης των εθνικών μας θεμάτων και κυρίως των Ελληνοτουρκικών σχέσεων, υλικό το οποίο ελπίζω ότι πολύ σύντομα θα είμαι σε θέση να σας καταθέσω για να το χρησιμοποιήσετε και στις δικές σας δραστηριότητες στην αρμόδια Επιτροπή της Βουλής.

Κυρίες και κύριοι συνάδελφοι, είναι δύσκολο να επανέλθω στο σύνολο των θέσεων που εξετέθησαν εδώ. Θέλω να επισημάνω δύο χαρακτηριστικά τους. Το πρώτο ήταν η επανάληψη. Παρ' όλο ότι παρακολούθησα -ακόμα και όταν δεν ήμουν παρών παρακολουθούσα ή διάβαζα εκ των υστέρων όλες τις ομιλίες -δεν άκουσα τίποτα καινούριο σε σχέση με την προεκλογική εκστρατεία. 'Ο,τι ελέχθη το είχαμε ακούσει προεκλογικά. Δε θέλω να επικαλεσθώ τη λαϊκή ετυμηγορία, αν και αυτή έχει κάποια σημασία νομίζω, γιατί έχω την εντύπωση ότι συνολικά το εκλογικό αποτέλεσμα σημαίνει αποδοκιμασία της προσπάθειας πατριδοκαπηλείας και δημαγωγίας πάνω στα εθνικά μας θέματα -αυτή είναι η ερμηνεία που τουλάχιστον έχει δοθεί από έγκυρους παρατηρητές των εθνικών μας πραγμάτων- αλλά και πέραν αυτού υπάρχει μία ταυτότης απόψεων. Ταυτότης που επισημάνθηκε μάλιστα προ ολίγου από την κα 'Αννα Ψαρούδα-Μπενάκη, η οποία είπε ότι όλες οι Παρατάξεις, τα τρία μικρά Κόμματα και η μείζων Αντιπολίτευση, συνέπεσαν στις εκτιμήσεις τους για την κυβερνητική τοποθέτηση όπως αυτή εκτέθηκε από τον Πρωθυπουργό. Βέβαια, είναι δυνατόν να συμβεί κάτι τέτοιο, αν υπάρχει κορυφαίο, κραυγαλέο θέμα αντίθεσης λαϊκής προς την κυβερνητική πολιτική, αλλά αν υπήρχε τέτοιο θέμα δε θα κερδίζαμε τις εκλογές.

Ο άλλος τρόπος για να συμβεί κάτι τέτοιο είναι, όταν τα Κόμματα δεν έχουν τίποτα να πουν και ως εκ τούτου συμπίπτουν, διότι στην περίπτωση αυτή γενικώς αοριστολογείς, γενικώς εκφράζεις τη δυσφορία σου και γενικώς -όπως είναι δικαίωμά σου βεβαίως- αφήνεις να εννοηθεί πως όταν εσύ έρθεις στα πράγματα ή εν πάση περιπτώσει κάθε φορά που θα γίνεται συζήτηση, εσύ καλύτερα γνωρίζεις και καλύτερα μπορείς να πράξεις από τον άλλον, πράγμα το οποίο, όπως καταλαβαίνετε, είναι στη διάθεση του καθενός ως επιχείρημα. Υπάρχουν, όμως, ορισμένες βασικές συγχύσεις πάνω στις οποίες δεν μπορούμε να συνεχίσουμε έναν ωφέλιμο και εποικοδομητικό διάλογο. 

Η Ελλάδα, κυρίες και κύριοι συνάδελφοι, δεν υποχρεώνεται σε καμία εξωτερική οικονομική πολιτική, σε καμία οικονομική πολιτική λόγω πιέσεως ή λόγω της συμμετοχής της στην Ευρωπαϊκή 'Ενωση. Η Ελλάδα υποχρεώνεται σε μία οικονομική πολιτική από τα πράγματα, εκτός αν πιστεύει κανείς, όπως άκουσα χθες, ότι η βάση της δημοκρατίας είναι η έλλειψη ανταγωνισμού, που είναι πραγματικά μία πολύ πρωτότυπη άποψη, γιατί εγώ γνωρίζω πλήθος δικτατοριών, που στηρίχθηκαν στην έλλειψη ανταγωνισμού. Δε γνωρίζω, όμως, ούτε μία δημοκρατία, που να δημιουργήθηκε χωρίς να υπάρχει οικονομία της αγοράς και ανταγωνισμός από την αρχαιότητα μέχρι σήμερα.

Νομίζω, λοιπόν, ότι πρέπει να δούμε τα πράγματα όπως είναι και κυρίως το δημόσιο χρέος. Θα πρέπει να δούμε, επίσης, ποιον ωφελεί ο προστατευτισμός, ποιον ωφελεί ο πληθωρισμός και ένα υψηλό επίπεδο τιμών, ποιον ωφελεί το δημόσιο χρέος, ποιοι εισπράττουν τα τοκομερίδια. 

Είναι δυνατόν να είναι προοδευτική η άποψη που υποστηρίζει ότι πρέπει το Κράτος να συνεχίσει να είναι χρεωμένο, δηλαδή να πληρώνουν οι φτωχοί φόρους για να πληρώνονται τοκομερίδια στους πλουσίους και εισοδηματίες; Αυτό σημαίνει δημόσιος δανεισμός, αυτή είναι η ταξική και κοινωνική σημασία του δημόσιου δανεισμού.Είναι δυνατόν να είναι προοδευτική η άποψη, η οποία υποστηρίζει ότι πρέπει να αυξάνονται ραγδαία οι τιμές, ότι πρέπει να υπάρχει υψηλό επίπεδο ελλειμμάτων του δημόσιου τομέα; 

Η προοδευτική άποψη, κυρίες και κύριοι, η άποψη που θα οδηγήσει την κοινωνία μας σε μεγαλύτερη ισότητα, σε μεγαλύτερη ελευθερία και σε καλύτερη δραστηριότητα, είναι η άποψη που σήμερα εφαρμόζεται, η σταθεροποιητική πολιτική.

Θα ήθελα να με συγχωρήσετε, αλλά ήρθε η ώρα να αναφερθώ σε κάτι, που κάθε φορά που το άκουγα στη διάρκεια της προεκλογικής περιόδου, έβγαινα από τα ρούχα μου. Χωρίς σταθεροποίηση, ανάπτυξη δεν υπάρχει. Αυτά είναι λάθη πρωτοετούς φοιτητού. Ανάπτυξη μπορεί να υπάρχει χωρίς σταθεροποίηση, μόνο αν υπάρχουν ανεξάντλητες δυνατότητες πλουτοπαραγωγικών πόρων, που δεν έχουν αξιοποιηθεί. Τέτοιο πράγμα στην Ελλάδα, όπως γνωρίζετε πολύ καλά, δεν υπάρχει. Δεν έχουμε ούτε Αμαζόνιο, ούτε Φαρ Ουέστ στην Ελλάδα, για να κάνουμε τέτοιου είδους πολιτική. 

Μόνο στη βάση της απόλυτης σταθεροποίησης της οικονομίας, είναι δυνατό να υπάρξει ανάπτυξη. Και αυτό πρέπει να το ξέρουμε και να το πάρουμε απόφαση και να μην επικαλούμεθα την Ευρωπαϊκή 'Ενωση για να αποδώσουμε εκεί προθέσεις, τις οποίες δεν έχουν για τον απλό λόγο, ότι αυτοί ασχολούνται με τον εαυτό τους και όχι με μας. Δε θέλουν να μας κάνουν ούτε καλό ούτε κακό. Θέλουν ένα σύστημα, το οποίο κυρίως τους ιδίους, το ευρωπαϊκό κέντρο, θα ωφελεί.

Πρέπει να καταλήξουμε στο αν η συμμετοχή της Ελλάδας σε αυτήν την εξέλιξη, σε αυτήν την πορεία, σε κάποια θέση που εμείς οι ίδιοι με δική μας ευθύνη θα διαμορφώσουμε, είναι ωφέλιμη ή όχι. Αυτό είναι το συμπέρασμα, που πρέπει να προκύψει από τη συζήτηση αυτής της υπόθεσης και νομίζω ότι τα άλλα είναι απλώς στοιχεία, που δημιουργούν περαιτέρω σύγχυση.

Κανείς δεν έχει αποδεχθεί, φίλες και φίλοι, μέσα στην Ευρωπαϊκή 'Ενωση ένα σύστημα δύο ταχυτήτων μέσα στα πλαίσια της διακυβερνητικής, την προώθηση των θεμάτων που ενδιαφέρουν τις μεγάλες χώρες και τον παραμερισμό των θεμάτων, που αφορούν τις μικρές χώρες.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ).

Μάλιστα θέλω να σας πω και κάτι. 'Οπως προέκυψε από την τελευταία συνάντηση κορυφής του Δουβλίνου, διαμορφώνεται πλέον μία σύμπτωση απόψεων των μικρών χωρών, οι οποίες για πρώτη φορά, μετά από μία μακρότατη περίοδο -έχει ξαναγίνει στο παρελθόν, στο απώτερο παρελθόν- βλέπουν ότι πρέπει να συναντηθούν και να συνεννοηθούν. Και μ' αυτήν την έννοια ο Πρωθυπουργός θα ταξιδέψει και στην Ιταλία -διότι η Ιταλία είναι μεν μεγάλη χώρα, αλλά είναι χώρα προβληματική ως προς την εξέλιξη της ευρωπαϊκής σύγκλισης, όπως γνωρίζετε, για τους ίδιους λόγους μ' εμάς, διότι έχει ένα τεράστιο δημόσιο χρέος- και θα ταξιδέψει, επίσης, και στην Ολλανδία, η οποία θα έχει την επόμενη Προεδρία.

Ασκούμε μία πολιτική, κυρίες και κύριοι συνάδελφοι, εξασφάλισης των εθνικών συμφερόντων μέσα στα πλαίσια μίας γενικότερης αντίληψης για την Ευρώπη. Δεν είναι δυνατόν να εξασφαλίσουμε τα εθνικά μας συμφέροντα χωρίς γενικότερη αντίληψη για την Ευρώπη.

Θέλω, επίσης, να πω ότι απορώ πραγματικά με τον κύριο Πρόεδρο της Νέας Δημοκρατίας. Στη διάρκεια της προεκλογικής περιόδου είχε μία πάγια απορία. Δεν καταλάβαινε, όπως μας έλεγε και όπως είπε και στην κριτική που άσκησε στον Πρωθυπουργό, τη βήμα προς βήμα προσέγγιση. Δεν ήξερε ποιο είναι το επόμενο βήμα. Αλλά αυτό είχε απαντηθεί κατά κόρον, επαναληπτικά. Απορώ πώς είναι δυνατόν να μην καταλαβαίνει κανείς αυτό το απλό πράγμα. Δηλαδή, μπορώ να καταλάβω ότι κάποιος είναι αντίθετος μ' αυτήν τη πολιτική και ότι την αρνείται, αλλά μου είναι αδύνατο να συλλάβω πώς είναι δυνατόν κάτι τέτοιο να μην γίνεται αντιληπτό.

Κατ' αρχήν εμείς δε ζητούμε, κυρίες και κύριοι συνάδελφοι, από την Τουρκία να προσφύγει στο Δικαστήριο της Χάγης. Από την Τουρκία ζητούμε να εγκαταλείψει τις παράλογες και παράνομες απαιτήσεις της. Αυτό ζητούμε. Λέμε, όμως, -διότι το θέμα μας τίθεται όχι από τους ιδίους τους Τούρκους που ποτέ δεν έχουν αποδεχθεί ότι μπορεί να καταφύγουν στο Δικαστήριο της Χάγης- ότι εάν η Τουρκία καταφύγει, αυτό θα ήταν ένας τρόπος για να δοθεί μία λύση στο πρόβλημα σύμφωνη με τα διεθνώς κρατούντα. Και έτσι έχει γίνει σε πάρα πολλές περιπτώσεις ανάλογες, όπου μία πολιτισμένη χώρα αμφισβήτησε το καθεστώς νησίδων, βραχονησίδων ή συνοριακών εκτάσεων.

Τίθεται θέμα: Η Ελλάδα να πάει ή να μην πάει στη Χάγη; Δεν υπάρχει τέτοιο ζήτημα. Η Ελλάδα έχει αποδεχθεί τη γενική δικαιοδοσία του Δικαστηρίου της Χάγης. Αν μία χώρα προσφύγει, η Ελλάδα είναι υποχρεωμένη, με βάση τη θέση που επέλεξε μέσα στο διεθνές σύστημα και τον τρόπο συμπεριφοράς που επέλεξε μέσα στο διεθνές σύστημα, να ακολουθήσει τη χώρα η οποία προσφεύγει και να διεξαγάγει τη σχετική δίκη.

'Εχουμε, όμως, ένσταση συγκεκριμένη την οποία θεμελιώνουμε νομικά, που αφορά τη δυνατότητα αμύνης των νησιωτικών μας περιοχών και γι' αυτό η Τουρκία μας θέτει το ύπουλο και πιστεύω κακόπιστο επιχείρημα, ότι εάν -λέει- δεχόμαστε να άρουμε την ένστασή μας, τότε θα μπορούσε η Τουρκία να προσφύγει και για τις βραχονησίδες και για την ενδεχόμενη στρατιωτική παρουσία της Ελλάδας στα νησιά. Πράγμα το οποίο, βεβαίως, δε δεχόμαστε για πολλούς λόγους, ένας από τους οποίους είναι νομικός και οι άλλοι είναι πολιτικοί. Διότι είναι εντελώς απαράδεκτο η Τουρκία να δημιουργεί επεισόδια, παράνομες διεκδικήσεις και να ζητά αντάλλαγμα για να επιτύχει τελικά μ' αυτόν τον τρόπο, αυτό που κάθε φορά επιθυμεί.

'Ακουσα, επίσης, μεταξύ των κριτικών που άσκησε ο κ. 'Εβερτ ότι δεν έδωσε η Τουρκία απάντηση για την έκταση των ενόπλων δυνάμεών της. Και αυτό έχει απαντηθεί επανειλημμένα. 

Πρέπει, ίσως, να αποκαταστήσουμε κάποια επαφή, για να γίνεται πιο σαφές τι λέω στον κ. 'Εβερτ, διότι εδώ δύο τινά συμβαίνουν: 'Η αυτός δεν με καταλαβαίνει ή εγώ δεν εκφράζομαι επαρκώς.

Απαντήθηκε από την Τουρκία το θέμα αυτό, της περιβοήτου εκθέσεως της επιτελικής της σχολής. Ελέχθηκε κατά κόρον και δημοσιεύθηκε στις εφημερίδες, ότι αυτό -λέει- είναι άτυπο έντυπο, το οποίο κάποιοι έκαναν. Και η απάντηση αυτή από την Ελλάδα απερρίφθη. Απερρίφθη σ' όλες τις επαφές που είχαμε με τους παράγοντες με τους οποίους συζητούμε, αλλά και προς την ίδια την Τουρκία.

Διότι τους είπαμε ότι στην περίπτωση αυτή, εφόσον πρόκειται για όργανο του δημόσιου μηχανισμού τους, θα απαιτούσαμε την τιμωρία των υπευθύνων και την αποδοκιμασία τους και ότι εν πάση περιπτώσει, αυτό δεν μπορούμε να το δεχθούμε, ιδιαίτερα για μια χώρα όπως η Τουρκία, όπου ο στρατός παίζει τον γνωστό ρόλο, που δεν είναι ένας συνηθισμένος ρόλος στρατού σε μια δημοκρατική και ευνομούμενη πολιτεία. 

Υπάρχει, λοιπόν, απάντηση και υπάρχει απόρριψη αυτής της απαντήσεως. Πως είναι δυνατόν να ερωτώμεθα κάθε τόσο -γιατί αυτό συνεχίζεται εδώ και ενάμιση μήνα- αν και πόσο έχουν απαντήσει οι Τούρκοι;

Υπάρχει επίσης μια σύγχυση, που γίνεται μια προσπάθεια να δημιουργηθεί, γιατί ο Πρωθυπουργός είπε "διαφορές" και δεν είπε "διαφορά". Μα, υποθέτω ότι είπε "διαφορές", όπως λέμε γενικά για διάφορα θέματα. Αλλά εφ' όσον επιμένετε, προσπαθώντας να δημιουργήσετε ένα πρόβλημα, κύριοι συνάδελφοι, θα σας πω ποια είναι η άλλη διαφορά. Είναι η διαφορά περί την υφαλοκρηπίδα. Υπάρχουν δύο διαφορές -και λέει ο κύριος πρόεδρος της Νέας Δημοκρατίας ο κ. Μητσοτάκης, "τουλάχιστον"- που μπορούν να πάνε στη Χάγη με πρωτοβουλία της Τουρκίας, χωρίς η Ελλάδα να έχει τη δυνατότητα να το εμποδίσει αυτό. Γιατί δεν μπορούμε να εμποδίσουμε τους Τούρκους να ενεργήσουν, εάν επιθυμούν να ενεργήσουν, και δεν μπορούμε να μην τους ακολουθήσουμε στη Χάγη, με την εξαίρεση που σας ανέφερα, διότι έχουμε αποδεχθεί το γενικό καθεστώς της υπαγωγής των διαφορών μας, όποιες και αν είναι αυτές και με όποια χώρα και αν προκύπτουν τέτοιου είδους διαφορές, στην δικαιοδοτική δυνατότητα του δικαστηρίου της Χάγης.

Τέλος, θέλω να πω ότι υπάρχει μία σύγχυση επίσης, γύρω από την τελωνειακή ένωση για την άρση του βέτο. Δε γνωρίζω, κυρίες και κύριοι συνάδελφοι, αν έπρεπε να άρουμε τότε το βέτο στην τελωνειακή ένωση ή αν δεν έπρεπε να το άρουμε. 'Εχω το θάρρος της γνώμης μου, όπως γνωρίζετε και είχα τότε ασκήσει κριτική στην άρση του βέτο. Θέλω, όμως, να πω ότι η συζήτηση αυτή δεν έχει παρά μόνο ακαδημαϊκό ενδιαφέρον, διότι όπως γνωρίζετε, λόγω του ότι το γεγονός των 'Ιμια και ό,τι επακολούθησε αποτελούσε άμεση παραβίαση του πνεύματος και του γράμματος της συμφωνίας τελωνειακής σύνδεσης, επανήλθαμε και είπαμε ότι δημιουργείται πλέον η βάση για τη μη εφαρμογή της χρηματοδοτικής ενίσχυσης της Τουρκίας, με βάση τη νέα συμπεριφορά της και όχι τα προηγούμενα επιχειρήματα που είχαμε τότε παραβλέψει, δηλαδή την κατάσταση των ανθρωπίνων δικαιωμάτων και τη συμπεριφορά της στο κυπριακό.

Η ακαδημαϊκή, λοιπόν, συζήτηση περί του θέματος αυτού δεν ωφελεί την εθνική μας θέση, η οποία είναι εδραιωμένη πάνω στη συμπεριφορά της Τουρκίας στην πρόσφατη περίοδο. Επομένως η Τουρκία, ούτως ή άλλως, δεν λαμβάνει χρηματοδότηση από τη συμφωνία τελωνειακής σύνδεσης και θα έχει μεγάλες δυσκολίες -πιστέψτε με- να πάρει χρηματοδότηση που ανήκει στο γενικότερο πλέγμα πολιτικής που αφορά τη Μεσόγειο και που θέλει να ασκήσει η Κοινότητα.

ΠΡΟΕΔΡΕΥΩΝ (Νικόλαος Κατσαρός): Συντομεύετε, παρακαλώ.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Τελειώνω, κύριε Πρόεδρε.

Κυρίες και κύριοι συνάδελφοι, αυτές είναι οι γενικές αρχές της εξωτερικής μας πολιτικής. Είναι βέβαιο ότι θα αντιμετωπίσουμε δυσκολίες. Είναι βέβαιο ότι τα πράγματα δεν είναι εύκολα στον κόσμο που ζούμε και στην περιοχή μας ιδιαίτερα. 'Εχουμε, όμως, μια πολιτική σταθερότητας, μια πολιτική ειρήνης και φιλίας μεταξύ των λαών, έχουμε γύρω απ'αυτό πιστεύω μια χαλύβδινη ενότητα όλου του Ελληνικού Λαού και θα ήταν χρήσιμο και ωφέλιμο, τις διαφορές μας περί την τακτική να τις διαμορφώνουμε μετά από μια γόνιμη συζήτηση και γύρω από υπαρκτά θέματα και από ουσιαστικές διαφωνίες και όχι γύρω από φανταστικά θέματα που δεν ωφελούν. Ευχαριστώ, κύριε Πρόεδρε.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο Αντιπρόεδρος της Νέας Δημοκρατίας και Κοινοβουλευτικός Εκπρόσωπος κ. Βαρβιτσιώτης, έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, ο κύριος Πρωθυπουργός στη γεμάτη ασάφειες και κενολογίες ομιλία του, απεκήρυξε προχθές όλες τις μέχρι σήμερα επιλογές του ΠΑ.ΣΟ.Κ.

Αλήθεια, ποιος κύριε Σημίτη, είναι υπεύθυνος για την απαράδεκτη Δημόσια Διοίκηση; Ποιος είναι υπεύθυνος για τους συνεχείς πειραματισμούς που έφεραν την Παιδεία μας στα σημερινά τραγικά επίπεδα;

Ποιος είναι υπεύθυνος για την αποβιομηχάνιση της Χώρας; Ποιος είναι υπεύθυνος για τα τραγικά αδιέξοδα στα οποία έχουν οδηγηθεί οι αγρότες και οι μικρομεσαίοι επιχειρηματίες; Ποιος είναι υπεύθυνος για το μαρασμό και τη συρρίκνωση, της ελληνικής υπαίθρου και κυρίως, των παραμεθορίων περιοχών; Ποιος είναι υπεύθυνος για τη βραδύτατη απορρόφηση των κοινοτικών κονδυλίων; Ποιος είναι υπεύθυνος για το ασφαλιστικό μας σύστημα, που βρίσκεται στα πρόθυρα της καταρρεύσεως;

Κύριε Πρωθυπουργέ, ολόκληρος ο Ελληνικός Λαός γνωρίζει μία αλήθεια, την οποία εσείς, θέλετε να αγνοείτε: 'Οτι από το 1981 μέχρι σήμερα, δέκα πέντε ολόκληρα χρόνια, με ένα μικρό διάλειμμα της κυβερνήσεως της Νέας Δημοκρατίας, το Κόμμα σας, το ΠΑ.ΣΟ.Κ., βρισκόταν στην εξουσία. Εσείς δεν ήσασταν κορυφαίο στέλεχός του; Εσείς, κύριε Πρωθυπουργέ, δεν μετείχατε σε όλες τις κυβερνήσεις; Εσείς δεν μετείχατε στη λήψη, στα συλλογικά όργανα, των αποφάσεων; Εσείς δεν έχετε καμία ευθύνη; Μην μας παριστάνετε σήμερα τον Πόντιο Πιλάτο!

Σήμερα ξαναβρήκατε τον παλιό σας εαυτό και αναγνώσατε ένα λόγο που θα έλεγα ότι αποτελεί συρραφή παλαιών διακηρύξεων του ΠΑ.ΣΟ.Κ., διαφόρων περιόδων και επαναλάβατε χιλιοειπωμένες εξαγγελίες. 'Ενα λόγο γεμάτο εσκεμμένες ασάφειες.

Υπήρξατε, όμως, κύριε Πρωθυπουργέ, σαφής, σε ένα σημείο: 'Οτι θα συνεχίσετε την πολιτική της λιτότητος για άγνωστο χρόνο, προβάλλοντας αυτήν τη φορά, ως άλλοθι, την ανάγκη συγκλίσεως προς τους όρους του Μάαστριχτ. Προαναγγείλατε για το σκοπό αυτό, δήθεν τολμηρά, δήθεν εκσυγχρονιστικά μέτρα, δήθεν νεωτερισμούς συγκλονιστικούς και αλήθεια που καταλήξατε; Ανασύρατε για μιά ακόμα φορά από τη ναφθαλίνη παλιές συνταγές, του τύπου "μηχανοργάνωση του Υπουργείου Οικονομικών για την πάταξη της φοροδιαφυγής, αξιοποίηση της περιουσίας του κράτους..." -αλήθεια πώς θα γίνει αυτή η αξιοποίηση, με την πώλησή της;- "...αύξηση των τεκμηρίων διαβιώσεως, περιστολή των κρατικών δαπανών, περικοπή των φοροαπαλλαγών, προσλήψεις ενός δημοσίου υπαλλήλου στη θέση τριών αποχωρούντων, αύξηση της τιμής στη βενζίνη, στα ποτά, στα τέλη κυκλοφορίας, στα τσιγάρα", και εμφανίζεται όλο αυτό το παλιό και ξεπερασμένο, αν θέλετε, μοντέλο, με ένα καινούριο μανδύα, με ένα καινούριο λεξιλόγιο, αγνοώντας ότι όλα αυτά τα μέτρα έχουν εξαγγελθεί εδώ και δύο ακριβώς χρόνια και δεν απέδωσαν ουσιαστικά αποτελέσματα.

Οφείλω, όμως, κύριοι συνάδελφοι του ΠΑ.ΣΟ.Κ., να θαυμάσω τη λεξιλαγνεία του Κόμματός σας. Από τους "μη προνομιούχους" φθάσατε "στους έχοντες και κατέχοντες". Αλήθεια ποιους εννοείτε και ποιοι περιλαμβάνονται σε αυτήν την περίτεχνη και θα έλεγα εφευρηματική φράση; Περιλαμβάνεται και ο μικροβιοπαλαιστής, που ολόκληρη τη ζωή του δούλεψε, για να αποκτήσει ένα σπίτι και ένα αυτοκίνητο; Φοβάμαι, και ότι θα αποδειχθεί σε λίγο καιρό, ότι όλοι οι 'Ελληνες θα πληρώσουν το τίμημα της πολιτικής αυτής, που ήδη εξαγγείλατε. 'Ηδη για να προετοιμαστεί ψυχολογικά η κοινή γνώμη, βλέπουν καθημερινά το φως της δημοσιότητος, νέα σενάρια, για φορολογικές επιβαρύνσεις. Και είναι αλήθεια ότι δεν πρόκειται να επιβάλλετε νέο φόρο, συνεπής προς την προεκλογική σας εξαγγελία. Αλλά είναι επίσης αλήθεια ότι οδηγούμαστε στη σοβαρή αύξηση των υφισταμένων συντελεστών που προβλέπεται να αποδώσουν ένα τρισεκατομμύριο στον κρατικό προϋπολογισμό. Πρόκειται περί σαφούς εξαπατήσεως του Ελληνικού Λαού.

Μια άλλη εξαπάτηση, την οποία επιχείρησε ο κύριος Πρωθυπουργός είναι η αναφορά του στο μισθολόγιο των στελεχών των Ενόπλων Δυνάμεων και των Σωμάτων Ασφαλείας. Χαίρομαι που είναι παρών ο κύριος Υπουργός Εθνικής Αμύνης για να το ακούσει. Αυτό το μισθολόγιο έχει εξαγγελθεί πεντε ή έξι φορές τουλάχιστον, την τριετία του ΠΑ.ΣΟ.Κ. που διέρρευσε.

Και ειλικρινά κάθε φορά που εξαγγέλλεται οργίζομαι διότι το ακούω για μια ακόμα φορά χωρίς να βλέπω να υλοποιείται. Δεν άκουσα καν από τον κύριο Πρωθυπουργό πότε θα κατατεθεί το μισθολόγιο και ποιο θα είναι αυτό. Θα είναι το απαράδεκτο μισθολόγιο του κ. Αρσένη; Η θέση η δική μας υπήρξε και είναι σαφής. Θέλουμε ένα μισθολόγιο αποδεκτό από τα στελέχη των Ενόπλων Δυνάμεων και των Σωμάτων Ασφαλείας και από τους αποστράτους και αυτό να ισχύσει από την 1η Ιανουαρίου του 1997. Το θέμα είναι τεράστιο, επεσήμανε ο ίδιος ο κύριος Πρωθυπουργός τη σημασία του και σταματώ σ' αυτό.

Κύριε Πρωθυπουργέ, ρίξατε ένα ιδιαίτερο βάρος στην επισήμανση ότι η Κυβέρνησή σας θα είναι αποτελεσματική, συντονισμένη, συλλογική. Αλήθεια τι έχετε να απαντήσετε στην αναίρεση της εξαγγελίας της προηγούμενης, της δικής σας Κυβερνήσεως, κύριε Σημίτη, περί εθνικού απολυτηρίου; Και πώς μπορείτε να μιλάτε για συντονισμό όταν με τις σημερινές του δηλώσεις ο Υπουργός Αναπληρωτής Εξωτερικών και πρώην Υπουργός Παιδείας δυναμίτισε αυτές τις διακηρύξεις; 'Ετσι, κύριε Σημίτη, αντιλαμβάνεσθε το συντονισμό της Κυβερνήσεώς σας;

Κυρίες και κύριοι συνάδελφοι, κλείνοντας την ομιλία του ο κύριος Πρωθυπουργός ζήτησε από το Λαό και από τα Κόμματα συνεργασία και συναίνεση. Θα ήθελα να υπενθυμίσω στον κύριο Πρωθυπουργό, αλλά και στους παρισταμένους κυρίους Υπουργούς ότι και οι δυο λέξεις, και η λέξη συνεργασία και η λέξη συναίνεση, είναι σύνθετες και προϋποθέτουν σύμπτωση απόψεων περισσοτέρων του ενός. Πώς ο Λαός, κύριε Σημίτη, θα συνεργαστεί μαζί σας, όταν δεν του δώσατε με τις προγραμματικές σας δηλώσεις καμιά ελπίδα; 'Οταν δεν αναγγείλατε κανένα συγκεκριμένο μέτρο με χρονικό στόχο για τους αγρότες, τους μικρομεσαίους, τους χαμηλοσυνταξιούχους και για τις εκατοντάδες χιλιάδες στρατιές των ανέργων νέων; Δεν αντιλαμβάνεσθε, κύριε Πρωθυπουργέ, ότι οι κοινωνικές πιέσεις θα λάβουν στους αμέσως προσεχείς μήνες εκρηκτικό χαρακτήρα; Και πώς θα αντιμετωπίσετε αυτήν την επερχόμενη κοινωνική αναταραχή; Μήπως με τα ΜΑΤ όπως αντιμετωπίσατε τους συνταξιούχους στο παρελθόν;

Και στο σημείο αυτό θα ήθελα να σημειώσω ότι παρακολουθώ με ιδιαίτερη ανησυχία τα κυβερνητικά συμπτώματα που μαρτυρούν διολίσθηση προς τον αυταρχισμό, όπως είναι η δίωξη των τριών δημοσιογράφων, όπως είναι η επίθεση του Υπουργού ΠΕ.ΧΩ.Δ.Ε. εναντίον του Συμβουλίου της Επικρατείας. Ζήτησε, όμως, ο κύριος Πρωθυπουργός τη συναίνεση και τη συνεργασία και από τα πολιτικά Κόμματα και μάλιστα εξαγγέλλοντας εθνική εξωτερική πολιτική, συνεργασία και συναίνεση την οποία ζήτησε και ο κατελθών από το Βήμα Υπουργός των Εξωτερικών. Θα ήθελα όμως να ρωτήσω με καλή πίστη, πώς η Κυβέρνηση αντιλαμβάνεται αυτήν τη συναίνεση. Πώς την αντιλαμβάνεται ενώ αγνοεί συστηματικά την Αντιπολίτευση.

Είναι γνωστό ότι την περασμένη Δευτέρα άρχισε στη Νέα Υόρκη ένας νέος κύκλος διαπραγματεύσεων για το όνομα των Σκοπίων. Πληροφορίες αναφέρουν ότι συζητούνται διάφορες απαράδεκτες λύσεις όπως είναι της τριπλής ονομασίας, όπως είναι να ανατεθεί στο Συμβούλιο Ασφαλείας, ώστε αυτό να ορίσει το όνομα. Και δεν αισθάνθηκε η Κυβέρνηση την ανάγκη ή την υποχρέωση να ενημερώσει την Αντιπολίτευση. Και περαιτέρω πώς αντιλαμβάνεσθε αυτήν τη συναίνεση, όταν η Αντιπολίτευση πληροφορείται από τις δημόσιες δηλώσεις του Πρωθυπουργού τις θέσεις της Χώρας μας στη πορεία των εργασιών της διακυβερνητικής; 'Η ακόμα έχει ήδη εξαγγελθεί ότι η αμερικανική κυβέρνηση έχει αναλάβει πρωτοβουλία σχετικά με τις Ελληνοτουρκικές σχέσεις και το Κυπριακό.

'Εγιναν ήδη οι πρώτες διαπραγματεύσεις, οι πρώτες επαφές, οι πρώτες προκαταρκτικές συζητήσεις στη Νέα Υόρκη μεταξύ των Υπουργών Εξωτερικών. Η Κυβέρνηση ανήγγειλε ότι τις προσεχείς ημέρες, θα έχει παρόμοιες επαφές με την Κυπριακή Κυβέρνηση. Και η Αντιπολίτευση δε γνωρίζει απολύτως τίποτε. 'Η πώς μπορείτε να επιδιώκετε τη συναίνεσή μας όταν αρνείσθε τη σύσταση Συμβουλίου Εξωτερικής Πολιτικής και 'Αμυνας, που θα χαράσσει τη στρατηγική και όχι την επιμέρους τακτική, όπως θέλησε να υποστηρίξει στην Αίθουσα αυτή ο κ. Πάγκαλος;

Επίσης, ο κ.Πάγκαλος αναφέρθηκε στην αξιοποίηση της Διαρκούς Επιτροπής Εξωτερικών και 'Αμυνας. Πράγματι, έγινε μια συζήτηση στην περασμένη σύνοδο της Βουλής. Αλλά θα ήθελα να υπενθυμίσω ότι στην Επιτροπή αυτή, δεν προσήλθε, παρά τις επανειλημμένες προσκλήσεις του Προέδρου της Επιτροπής ο Υπουργός Αμύνης, ούτε μια φορά. 'Ετσι είναι η συναίνεση, κύριε Πάγκαλε; 'Ετσι προάγεται η συνεργασία; 'Η πώς μπορείτε να επικαλείσθε συναίνεση όταν ο σημερινός Υπουργός Εξωτερικών, παρά τις αντίθετες δηλώσεις του στο συνέδριο του ΠΑ.ΣΟ.Κ. ήρε το δικαίωμα αρνησικυρίας, το λεγόμενο βέτο, για το πρόγραμμα ΜEDA και αυτό χωρίς καμία προηγούμενη ενημέρωση της Αντιπολιτεύσεως;

Τέλος, πώς μπορείτε να ζητάτε συναίνεση, όταν αρνείσθε τη σύγκληση του Συμβουλίου των Πολιτικών Αρχηγών, που ζήτησε σχεδόν ολόκληρη η Αντιπολίτευση;

Κύριε Πρωθυπουργέ, εμείς πιστεύουμε στην αναγκαιότητα χάραξης εθνικής εξωτερικής και αμυντικής πολιτικής. Και το αποδείξαμε στο παρελθόν, όταν στηρίξαμε, παρά τις αντιρρήσεις που είχαμε, το εμπάργκο εναντίον των Σκοπίων και αυτό, για να μη διασπάσουμε το εθνικό μέτωπο στο εξωτερικό. Το αποδείξαμε όταν με τις επαφές μας στην Ευρωπαϊκή 'Ενωση στηρίξαμε όλες τις ελληνικές θέσεις. Το αποδείξαμε με τα μέτρα που εισηγηθήκαμε ως νομοθετικά κείμενα στη Βουλή.

Η Νέα Δημοκρατία, κυρίες και κύριοι συνάδελφοι, θα σταθεί δίπλα στην Κυβέρνηση, εφ'όσον ακολουθήσει πολιτική που να διαφυλάσσει την εθνική μας ακεραιότητα, που να προστατεύει τα κυριαρχικά μας δικαιώματα και να προωθεί τα εθνικά μας συμφέροντα. Δεν είμαστε, όμως, διατεθειμένοι να χρησιμοποιηθούμε ως άλλοθι και να καταστούμε συνυπεύθυνοι για κυβερνητικές πράξεις ή παραλείψεις τις οποίες η Αντιπολίτευση δε θα γνωρίζει ή στις οποίες δε θα συμφωνεί.

Χαίρομαι, διότι σήμερα ο κύριος Υπουργός των Εξωτερικών διευκρίνησε ή μάλλον διόρθωσε μια άτυχη φράση του Πρωθυπουργού χθες, περιορίζοντας τις διαφορές μεταξύ Ελλάδος και Τουρκίας στην υφαλοκρηπίδα και στα 'Ιμια. Διότι η χθεσινή τοποθέτηση του κυρίου Πρωθυπουργού προκάλεσε ιδιαίτερη ανησυχία. Ιδιαίτερα στο θέμα της υφαλοκρηπίδας, θα ήθελα να σημειώσω ότι ελπίζω πως η Κυβέρνηση έχει μελετήσει τις ενδεχόμενες επιπτώσεις εκ της προσφυγής στη Χάγη, για την οριοθέτηση της υφαλοκρηπίδας επί του δικαιώματός μας στην επέκταση των χωρικών μας υδάτων σε δώδεκα ναυτικά μίλια.

Μίλησε ο κ. Πάγκαλος -κυρίως απευθύνθηκε στο Κ.Κ.Ε. και φαντάζομαι πως το Κ.Κ.Ε. θα είναι εκείνο που θα απαντήσει- αλλά δεν ξεκαθάρισε ούτε πλήρως ούτε επαρκώς ποια θα είναι η γραμμή της Κυβερνήσεως, πώς η Κυβέρνηση θα αντιμετωπίσει τα μεγάλα εθνικά μας θέματα. Μας άφησε στο σκότος. Μας άφησε με τεράστια ερωτηματικά, τα οποία δημιουργούν ακόμη μεγαλύτερες ανησυχίες.

Κύριοι της Κυβερνήσεως, κύριοι Υπουργοί, θα πρέπει να αντιληφθείτε ότι αυτήν τη φορά ο Λαός δε σας δίνει περίοδο χάριτος και θα πρέπει να συνειδητοποιήσετε επίσης ότι διαθέτετε μεν αυτοδυναμία στη Βουλή, είσαστε, όμως, μειοψηφία στον Ελληνικό Λαό.

Εμείς ως Αξιωματική Αντιπολίτευση θα ασκήσουμε το έργο μας με υπευθυνότητα, σοβαρότητα και σύνεση. Θα παρακολουθήσουμε στενά τα έργα και τις πράξεις της Κυβερνήσεώς σας και με αγώνες, μέσα και έξω από τη Βουλή, θα αντιταχθούμε σθεναρά σε όλα τα μέτρα που θα θέτουν σε κίνδυνο τα συμφέροντα του Λαού και τα συμφέροντα του 'Εθνους. Σας ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Νικόλαος Κατσαρός): Ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, κύριοι συνάδελφοι, ακούγοντας τα πολλά "πώς" που είπε ο προηγούμενος ομιλητής, ο κύριος Αντιπρόεδρος της Νέας Δημοκρατίας, πραγματικά ερεθίστηκα και θέλω να ρωτήσω: Ποιος ήταν Υπουργός Παιδείας, κύριε Αντιπρόεδρε, όταν διέρρευσαν τα θέματα των πανελληνίων εξετάσεων με το γνωστό Ράμμο;

ΙΩΑΝΝΗΣ ΒΑΡΒΙΤΣΙΩΤΗΣ: Εγώ κύριε. Να σας πω...

ΓΙΩΡΓΟΣ ΑΔΑΜΟΠΟΥΛΟΣ: Σας παρακαλώ, σας παρακαλώ...

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, απηύθυνε μια βαρυτάτη μομφή, την οποία δεν μπορώ να αφήσω αναπάντητη. Εγώ ήμουν αρμόδιος Υπουργός και υπέβαλα δυο φορές την παραίτησή μου. Και ανέλαβα την ευθύνη, χωρίς να γνωρίζω τον διαρρεύσαντα τα θέματα, ο οποίος είχε ορισθεί από το αρμόδιο υπηρεσιακό συμβούλιο. Και ανέλαβα, με πλήρη ανδρισμό, την ευθύνη και υπέβαλα στον τότε Πρωθυπουργό δυο φορές την παραίτησή μου. Είναι ντροπή σας να αναφέρεστε σε ένα ατυχές γεγονός, το οποίο συνέβη πριν από δέκα οκτώ χρόνια.

ΠΡΟΕΔΡΕΥΩΝ(Νικόλαος Κατσαρός): Παρακαλώ, κύριε Βαρβιτσιώτη!

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, οφείλω να καταγγείλω από το Βήμα της Βουλής, ότι ο Πρόεδρος δεν τηρεί τον Κανονισμό και δε με προστάτευσε και επέτρεψε διακοπή στον οποιονδήποτε κύριο Αντιπρόεδρο, και νομίζω ότι εδώ η συμμετοχή του καθενός είναι ισότιμη.

Κυρίες και κύριοι συνάδελφοι, δράττομαι της ευκαιρίας, που είναι παρών ο Υπουργός Γεωργίας, τον οποίο ακουσα με πολύ μεγάλη προσοχή -και βεβαίως συμφωνώ απολύτως με τον σχεδιασμό- να βάλω κάποια θέματα τα οποία νομίζω πρέπει να αναφερθούν.

Πρώτον, η επίσπευση του μητρώου αγροτών που ήδη άρχισε.

Δεύτερον, θεωρώ πολύ σημαντικό οι επιδοτήσεις να δίνονται απ' ευθείας στους παραγωγούς και ιδιαίτερα στους βαμβακοπαραγωγούς,κάτι που έγινε με τον καπνό και είχε πάρα πολύ σημαντικά αποτελέσματα. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Επίσης όλα τα επιδοτούμενα από την Κοινότητα προϊόντα πρέπει να γίνουν ελεγχόμενα, πρέπει να υπάρχει πλαφόν σε επίπεδο οικογένειας έτσι ώστε να γνωρίζει ο παραγωγός τι θα παράγει, πότε θα παράγει και τιθα κερδίσει. 

Ακόμα πρέπει να γίνει η αλλαγή του τρόπου κατανομής της βιομηχανικής ντομάτας, όπως έγινε στην περίοδο 81-89, τότε που δε δίνονταν στους βιομήχανους που τώρα, όπως ξέρετε, εκμεταλλεύονται ακόμα και το τονάζ και παίρνουν αδιακρίτως από όποιον εκείνοι επιθυμούν. 'Οπως επίσης, κύριε Υπουργέ Γεωργίας, γνωρίζετε ότι υπάρχουν δυο ειδών αγρότες, αυτοί οι οποίοι ποτίζουν με ρεύμα και αυτοί οι οποίοι ποτίζουν με πετρέλαια.

'Αρα, λοιπόν, πρέπει να δείτε το θέμα του αγροτικού εξηλεκτρισμού, και της αγροτικής οδοποιϊας που είναι σημαντικό γιατί δεν διατίθενται κονδύλια πολλά από τις κατά τόπους νομαρχίες. Οπως επίσης να δούμε κάτι με το θέμα των καυσίμων, όπου η Κυβέρνηση του ΠΑ.ΣΟ.Κ. για πρώτη φορά αναγνώρισε ότι ο αγρότης θέλει φτηνό καύσιμο, όμως, φέτος το ποσό δεν ήτο εκείνο το οποίο πραγματικά θα επιθυμούσε ο κάθε αγρότης.

Επίσης, αυτό που νομίζω έχετε κάνει, προχωράτε στην απελευθέρωση των διακατεχόμενων εκτάσεων και καστανοπεριβολιών που θα δώσει πραγματικά λύση σε μεγάλα προβλήματα, εδώ και δεκαετίες, των αγροτών. Βεβαίως, είναι πάρα πολύ μεγάλο το ζήτημα του κόστους παραγωγής και βεβαίως εδώ οι κλαδικές οργανώσεις -μια απ' αυτές- θα μπορούσε να αναλάβει το θέμα των φυτοφαρμάκων, το θέμα των λιπασμάτων. Ακόμα πιστεύω ότι θα προχωρήσουμε στην εξυγίανση των οργανισμών και ιδιαίτερα του Οργανισμού Βάμβακος, που έχει συμμετοχή εδώ στα διπλοζυγίσματα, όπως επίσης να δούμε και το θέμα του ΕΛΓΑ διότι από τη στιγμή κατά την οποία οι ίδιοι οι παραγωγοί δέχονται να αυξηθεί το 2%, να μην υπάρχει το 25% που ισχυρίζονται στον ΕΛΓΑ ότι δεν υπόκεινται σε αποζημιώσεις.

Ακόμα, κύριε Υπουργέ, με τα μέτρα για το νέο αγρότη δεν μπορεί να κρατάμε τη διάταξη που λέει ότι μια οικοδομή στο χωριό κοστίζει όσο στην πόλη. Ιδιαίτερα στις κοινότητες που είναι κάτω από 2000 κατοίκους θα πρέπει να επανέλθουμε στην παλιά διαδικασία. Είναι κάτι σημαντικό για το νέο αγρότη.

'Ερχομαι στα θέματα που αφορούν τους μικρομεσαίους. Νομίζω ότι είναι άλλη μια τάξη, η οποία σήμερα μαστίζεται. Είναι μεγάλη πληγή τα πολυκαταστήματα, τα οποία πράγματι έχουν ανοίξει και τα οποία προωθούν έναν αθέμιτο ανταγωνισμό.

Για τα αντικειμενικά κριτήρια είπε ο Πρωθυπουργός ότι θα υπάρξει βελτίωση. Αλλά πρέπει το συντομότερο δυνατό να καταργήσει το 35%, γιατί είναι αντιφατικό, με την ίδια την ιδέα του ανταγωνισμού, μια και πρόκειται να προχωρήσουμε στη συγχώνευση ομοειδών επιχειρήσεων.

'Ηδη, η Κυβέρνηση έχει δώσει κίνητρα στο ύψος του αφορολόγητου, όμως, δεν μπορεί να παραμένει το 35%. 

Επίσης, θα πρέπει το εμπόριο και τα δίκτυα διανομής να υπαχθούν στον αναπτυξιακό νόμο, ώστε να γίνει μια τόνωση του εμπορίου και ακόμη να δημιουργηθεί το μητρώο επιχειρήσεων και να καθιερωθεί ο συνδικαλιστικός πόρος, που ζητείται χρόνια από τις οργανώσεις των εμπόρων και των βιοτεχνών.

'Οσον αφορά την απασχόληση, συμφωνώ με αυτά που είπε ο κ. Σκουλαρίκης προηγουμένως. Νομίζω, κύριε Υπουργέ της Εργασίας, ότι πρέπει να υπάρξουν ειδικά προγράμματα για τις περιοχές σε κρίση, τους θύλακες ανεργίας, γιατί εκεί υπάγονται 25 δισ. από το Α πακέτο Ντελόρ που μόνο μ'αυτόν τον τρόπο μπορούν να αξιοποιηθούν.

Επίσης, θεωρώ σημαντικό αυτό που είπε ο Πρωθυπουργός για την επαναδιαπραγμάτευση του Β πακέτου Ντελόρ, γιατί θα μπορούν να απορροφηθούν χρήματα από την αρχική κατάθεση, τα οποία μένουν αναπορρόφητα, ώστε να μπουν σε περιοχές που είναι σε κρίση.

Επίσης, θεωρώ σημαντικά τα προγράμματα για τους νέους πτυχιούχους -τα κουπόνια εργασίας- και τα θέματα του επαγγελματικού προσανατολισμού, τα οποία θίξατε.

Ακόμα θέλω να θίξω το θέμα της πρόωρης συνταξιοδότησης, ιδιαίτερα για τις μεγάλες ηλικίες, όπως επίσης, πρέπει να μπει σε συζήτηση το θέμα της αναλογικής εφαρμογής των συντάξεων. Δηλαδή, όταν είναι ανταποδοτική σύνταξη, δεν μπορεί όταν χρειάζονται τέσσερις χιλιάδες ημερομίσθια και κάποιος πήγε εξήντα πέντε ή εξήντα επτά χρονών να μην παίρνει σύνταξη, επειδή έχει τρεις χιλιάδες πεντακόσια, αλλά να παίρνει την αναλογική σύνταξη, όπως γίνεται και σε άλλες χώρες της Ευρώπης.

'Οσον αφορά τις προσλήψεις εποχικού προσωπικού, πιστεύω ότι ορισμένες αγκυλώσεις του ν. 2190 πρέπει να διορθωθούν, όσον αφορά το εποχικό, όπως επίσης, πρέπει να επεκταθεί ο νόμος και στις ιδιωτικές τράπεζες και στις δημοτικές επιχειρήσεις.

Ακόμα πρέπει να υπάρξει ανακατανομή του προσωπικού με υποχρεωτικές διατάξεις και ακόμα να λειτουργεί υπηρεσία σε κάθε Υπουργείο, ώστε πραγματικά να βλέπει την πρόοδο των υποθέσεων των πολιτών.

Ακόμα πρέπει να υπάρξει αναθεώρηση του πειθαρχικού δικαίου για άμεση τιμωρία όσων υπαλλήλων χρηματίζονται. Και βεβαίως, δε θα επαναλάβω την ισοπεδωτική πολιτική, που κάναμε την προηγούμενη φορά για τα επιδόματα παραγωγικότητας σε όλους ανεξαιρέτως τους υπαλλήλους.

Πρέπει να υπάρξει ένας νόμος, για τα Μέσα Μαζικής Ενημέρωσης, στα οποία θα εξαντλείται η δυνατότητά τους να κριτικάρουν το δημόσιο βίο, όχι, όμως, η πρόθεσή τους να κυβερνούν. Και βεβαίως, πρέπει να υπάρξει κάποτε δημοσιότητα για όλα τα μεγαλοεκδοτικά συγκροτήματα, τι οφείλουν στις τράπεζες από φόρους, στο Ι.Κ.Α., τι δηλώνουν κάθε χρόνο, έτσι ώστε να γνωρίζει ο Ελληνικός Λαός περί τίνος πρόκειται.

Νομίζω ότι το Υπουργείο Δημόσιας Τάξης και το Υπουργείο Εργασίας και Κοινωνικών Ασφαλίσεων, πρέπει να προχωρήσουν το συντομότερο δυνατόν σε μια διακρατική συμφωνία, όσον αφορά την απασχόληση του αλλοδαπού εργατικού δυναμικού, με γνήσια χαρτιά, για να μπορούν να γνωρίζουν οι Πρόεδροι των Κοινοτήτων και οι Δήμαρχοι ποιοι ακριβώς υπάρχουν στην Ελλάδα, για να μην υπάρχει αυτός ο νόμος της ζούγκλας που έχει μεταδοθεί και εδώ.

(Στο σημείο αυτό, ακούγεται ο προειοδοποιητικός ήχος της λήψης του χρόνου ομιλίας του κυρίου Βουλευτή)

Κύριε Πρόεδρε, μια ανοχή θέλω.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, είπαμε επτά λεπτά.

ΓΙΩΡΓΟΣ ΑΔΑΜΟΠΟΥΛΟΣ:'Ολοι μίλησαν με μια ανοχή.

ΠΡΟΕΔΡΟΣ (Απόστολος Κακλαμάνης): Κακώς. Αυτό αποφασίσαμε. Για να μιλήσουν και άλλοι συνάδελφοι. 

ΓΙΩΡΓΟΣ ΑΔΑΜΟΠΟΥΛΟΣ:'Ολοι μίλησαν με ανοχή, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κακώς μίλησαν όλοι.

Παρακαλώ, κλείστε σε μισό λεπτό, για να μιλήσουν κι άλλοι.

ΓΙΩΡΓΟΣ ΑΔΑΜΟΠΟΥΛΟΣ: Επίσης, πιστεύω ότι το Υπουργείο Δημόσιας Τάξης πρέπει να σταματήσει ένα κακό φαινόμενο. Δεν μπορεί οι μισοί τροχονόμοι να γράφουν και άλλοι μισοί να σβήνουν τις κλήσεις. Είναι θέμα απαράδεκτο. Αυτό μπορεί να είναι μικρό θέμα, αλλά είναι σημαντικό. Αυτό μπορεί να γίνει με αντίτυπα κουπονίων, ούτως ώστε κανένας να μην μπορεί να προχωρήσει σε τέτοιες διαδικασίες.

'Ενα τελευταίο, που θέλω να πω, αγαπητοί συνάδελφοι, είναι το θέμα της αρνησιδικίας. Είναι το θέμα του αργού ρυθμού, που εκδικάζονται οι υποθέσεις στα δικαστήρια. Γνωρίζετε εδώ ότι πρόκειται περί αρνησιδικίας και νομίζω ότι πρέπει ο Υπουργός Δικαιοσύνης να συνεχίσει τις προσπάθειες του προηγούμενου Υπουργού. Και μια και ο Πρόεδρος με πιέζει, έχω να καταγγείλω το εξής:

Αυτές τις μέρες γίνεται στη Λάρισα η δίκη Καλαμπόκα. Εδώ υπάρχει μια σημαντική ...

ΠΡΟΕΔΡΟΣ (Απόστολος Κακλαμάνης): Παρακαλώ, κύριε συνάδελφε ...

ΓΙΩΡΓΟΣ ΑΔΑΜΟΠΟΥΛΟΣ: Κλείνω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης) Δεν έχουν σχέση αυτά, εάν θέλουμε το Βήμα να το χρησιμοποιούμε, για να μιλάμε επί των προγραμματικών δηλώσεων. Παρακαλώ κλείστε.

ΓΙΩΡΓΟΣ ΑΔΑΜΟΠΟΥΛΟΣ: 'Εχει πολύ μεγάλη σημασία αυτό.

ΠΡΟΕΔΡΟΣ (Απόστολος Κακλαμάνης): Είσθε ένας παλιός, έμπειρος συνάδελφος και ξέρετε καλά γιατί το κάνω αυτό.

ΓΙΩΡΓΟΣ ΑΔΑΜΟΠΟΥΛΟΣ: Οι άλλοι μίλησαν περισσότερο χρόνο.

ΠΡΟΕΔΡΟΣ (Απόστολος Κακλαμάνης): Κύριε Αδαμόπουλε, σ' αυτό έχετε δίκιο.

Η κυρία Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κυρίες και κύριοι συνάδελφοι, είναι κορυφαία πολιτική παρουσίαση η ανάγνωση των προγραμματικών δηλώσεων μιας κυβέρνησης, το πολιτικό της συμβόλαιο, θα έλεγα, και μάλιστα με το σύνολο του ελληνικού πληθυσμού. Στη συγκεκριμένη περίπτωση όμως της Κυβέρνησης Σημίτη, εξαιρούνται οι αγρότες, διότι δύο αράδες αφιέρωσε όλες κι όλες ο κύριος Πρωθυπουργός για τους αγρότες και αυτό για να μας παραπέμψει στον αρμόδιο Υπουργό.

'Οχι βέβαια ότι οι δεσμεύσεις και οι αναφορές από τον ίδιο τον Πρωθυπουργό θα εξασφάλιζαν εχέγγυα καλύτερης τύχης στους 'Ελληνες αγρότες, γιατί είναι γνωστό ότι ως Υπουργός Γεωργίας σημάδεψε την πορεία του ως Υπουργός των ποσοστώσεων στα αγροτικά προϊόντα, της χαμηλής απορρόφησης των κοινοτικών κονδυλίων και της κατά 11,5 φορές μείωσης του ρυθμού αύξησης του ακαθάριστου γεωργικού προϊόντος.

'Ομως, η συγκεκριμένη παράλειψη ενόχλησε. Μέσα στα ογδόντα δύο "θα" και είκοσι επτά "πρέπει" η παράλειψη απέδειξε αυτό που ξέραμε όλοι πολύ καιρό. 'Οτι η Κυβέρνηση Σημίτη, δεν έχει αγροτικό πρόγραμμα.

'Εψαξα το έντυπο που μας διανεμήθηκε και βρήκα μία αναφορά που σκόπιμα θαρρώ, ο κύριος Πρωθυπουργός παρέλειψε να αναφέρει στο λόγο του. Είπε ότι "διαμορφώνουμε μία νέα αγροτική πολιτική". Τώρα τη διαμορφώνει. 'Ενα κόμμα εξουσίας με νωπή, πολύ νωπή τη λαϊκή εντολή. Και αναφέρθηκε σε αυτό ο κύριος Πρωθυπουργός και καλώς έπραξε. Και αν θέλετε και εγώ πιστεύω ότι ο Ελληνικός Λαός είχε τη μοναδική ευκαιρία να πάρει τις τύχες του και να αναλογιστεί τις ευθύνες του. Ας τις αναλογιστεί τώρα.

Δε θα έπαιρνα λοιπόν, το λόγο εξ αυτού του λόγου και μόνο, εάν ο αγροτικός πληθυσμός στο σύνολό του και στην πλειοψηφία του είχε στηρίξει την Κυβέρνηση Σημίτη. Δε φταίνε, όμως, οι αγρότες για τις λαθεμένες ή συμφέρουσες επιλογές κάποιων προνομιούχων κοινωνικών ομάδων.

Μας παραπέμπει, λοιπόν στον αρμόδιο Υπουργό Γεωργίας, του οποίου οι αδεξιότητες καθιστούν την παρουσία του στην ηγεσία του Υπουργείου Γεωργίας ως το υπ' αριθμόν 1 πρόβλημα του αγροτικού κόσμου σήμερα. Οι τελευταίες δε ενασχολήσεις του και παράξενες προτιμήσεις του μόνο μπελάδες στον αγροτικό κόσμο μπορούν να φέρουν. Νομίζω ότι ίσως οι σιτοπαραγωγοί κληθούν να πληρώσουν πρόστιμα 2 δισ. δραχμών. 

Πεδίο προσφοράς, κύριε Υπουργέ, στο συγκεκριμένο τομέα έχετε απεριόριστο. Και όσον αφορά την Ευρωπαϊκή 'Ενωση, ακόμη μεγαλύτερο. Εκεί σας θέλει ο Ελληνικός Λαός θεματοφύλακες των συμφερόντων του και σκληρούς διαπραγματευτές. Και εκεί ατυχώς γι' αυτούς είσθε είτε απόντες είτε αναποτελεσματικοί.

Ριψάσπιδες και φυγομάχους σας απεκάλεσα κατά το παρελθόν, μιλώντας στη Βουλή για τους χειρισμούς σας στην Ευρωπαϊκή 'Ενωση, για τους κτηνοτρόφους και για το βαμβάκι. 'Ατολμους για τη σύνταξη του μητρώου αγροτών. Αδιάφορους στις καθυστερήσεις των πληρωμών των αγροτικών προϊόντων. Αναξιόπιστους και ανακόλουθους στις δεσμεύσεις σας. Σκληρούς όταν αφορά το ξεζούμισμα του 'Ελληνα αγρότη. Και πάντως, ένοχους, ούτως ή άλλως, απέναντι στον αγροτικό κόσμο.

Μετά τα εισοδηματικά ρετιρέ του κ. Παπανδρέου, μου δόθηκε η εντύπωση ότι με πολλή αυτοϊκανοποίηση ο κύριος Πρωθυπουργός αναφέρθηκε στους έχοντες και κατέχοντες. Λυπάμαι, αλλά δε μου δόθηκε η ευκαιρία από έλλειψη δικής του αναφοράς, να διαπιστώσω πού κατατάσσει τους 'Ελληνες αγρότες. Αυτό που πάντως σίγουρα αντελήφθην, είναι ότι τους προσθέτετε ένα ακόμη βάρος στα ήδη δυσβάσταχτα που έχουν, αυτό της συνεισφοράς τους στο ασφαλιστικό ταμείο του ΟΓΑ.

Θαρρώ, ότι ορθά αντιλήφθηκα πως ο κύριος Πρωθυπουργός δεν προτίθεται να δώσει ούτε τις 4.000 δρχ., που προεκλογικά δεσμεύθηκε ότι θα καταβάλει στους αγρότες συνταξιούχους, γιατί αναδιπλώθηκε και τώρα μίλησε για τιμαριθμική αναπροσαρμογή, δηλαδή για τίποτα.

Δε θα ήθελα ειλικρινά ο αγροτικός τομέας να είναι τομέας αντιπαράθεσης. Θα ήθελα να είναι ένας τομέας σύγκλισης απόψεων, όπου η ουσιαστική και ειλικρινής προσέγγιση του κάθε προβλήματος θα είχε ως επίκεντρο τον αγρότη και τη βελτίωση της οικονομικής και κοινωνικής του θέσης. Θα είχε τη γεωργία, τη διάσωση και την ανάπτυξή της ως αναγκαίο παράγοντα αποτροπής ερήμωσης της υπαίθρου και καταστροφής του εθνικού κοινωνικού μας ιστού. Αυτό είναι το μίνιμουμ του χρέους μας και της προσφοράς μας προς τον 'Ελληνα αγρότη, τη συμβολή του οποίου στην ενίσχυση της εθνικής οικονομίας όλοι αναγνωρίζουμε.

Υπ' αυτό το πρίσμα, όμως, και μ' αυτήν την αίσθηση ευθύνης, είμαστε υποχρεωμένοι να σας παρατηρούμε, να σας επισημαίνουμε και να σας ελέγχουμε, κύριε Υπουργέ. Και να είσθε βέβαιος ότι θα σας ελέγξουμε σκληρά για κάθε προσπάθειά σας επανάληψης στο μέλλον της προηγούμενης αγροτικής σας πολιτικής και πρακτικής.

'Ακουσα κάποιες αόριστες διακηρύξεις, μία ακαδημαϊκή ανάλυση της υφιστάμενης κατάστασης από τον κύριο Υπουργό. Δε μας έδωσε ικανοποιητικές απαντήσεις στο πώς θα λύσει τα άμεσα, καυτά προβλήματα του αγροτικού τομέα. Είμαι, όμως, καλοπροαίρετη και θα σας πω ότι θα περιμένω τις νομοθετικές σας πρωτοβουλίες, τις δικές σας τις προτάσεις, θα περιμένω την κατάθεση του προϋπολογισμού και τις πιστώσεις που θα διαθέσετε και θα τα ξανασυζητήσουμε.

Αυτό που ήθελα να σας πω είναι ότι είμαστε σε μία εποχή που συμπιέζεται το εισόδημα του 'Ελληνα αγρότη, μεταξύ της αύξησης του κόστους παραγωγής και της κλιμάκωσης του διεθνούς ανταγωνισμού, που εξανεμίζεται το αγροτικό εισόδημα από αυξήσεις σε σπόρους, φάρμακα, λιπάσματα, αγορά γης, γεωργικών μηχανημάτων, που η έκδοση μιας οικοδομικής άδειας που κοστίζει στις ορεινές περιοχές όσο και στην Εκάλη, με τις δεδομένες πλέον καθυστερήσεις στις πληρωμές των αγροτικών προϊόντων κ.λπ. Είναι απλήρωτοι οι βαμαβακοπαραγωγοί, κύριε Υπουργέ, ακόμα και σήμερα για την περσινή σοδιά και στην καλύτερη των περιπτώσεων, έχουν στα χέρια τους ακάλυπτες επιταγές. Είναι απλήρωτοι οι ροδακινοπαραγωγοί και θα είναι για πολλούς μήνες ακόμη, την ίδια ώρα που η ΑΤΕ, η "δική τους", όπως λέγεται, τράπεζα, χρεώνει το λογαριασμό τους με υπέρογκους τόκους και αναγκάζονται στην εξόφληση να παίρνουν πολλοί αγρότες μόνο εκκαθαριστικά και για πρώτη φορά να τους παρακρατούνται παράνομα και κοινοτικές επιδοτήσεις για την εξόφληση των χρεών τους.

Πώς, λοιπόν, σκέπτεσθε να συγκρατήσετε τον αγροτικό πληθυσμό; Πώς σκέπτεσθε να τον ανανεώσετε, χωρίς μέτρα και χωρίς οράματα;

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας της κυρίας Βουλευτού)

Κύριε Υπουργέ, η Αξιωματική Αντιπολίτευση πιστεύει ότι η φτώχεια και η εξαθλίωση δεν αξίζει στον 'Ελληνα αγρότη, ότι η αδιαφορία και η εγκατάλειψή του θα συμπαρασύρει σε αφανισμό την ελληνική κοινωνία.

ΠΡΟΕΔΡΟΣ (Απόστολος Κακλαμάνης): Κυρία Φουντουκίδου, πρέπει να κλείσετε την ομιλία σας, παρακαλώ.

ΠΑΡΘΕΝΑ ΦΟΥΝΤΟΥΚΙΔΟΥ: Τελειώνω, κύριε Πρόεδρε.

Δηλώνουμε ότι θα σταθούμε πλάι του, θα ενώσουμε τη φωνή μαζί του, ώστε να διεκδικήσουμε το δικαίωμά του να συνεχίσει να είναι αγρότης - κτηνοτρόφος - αλιέας - δασεργάτης.

ΠΡΟΕΔΡΟΣ (Απόστολος Κακλαμάνης): Λυπάμαι, κυρία Φουντουκίδου, αλλά έχετε ήδη ολοκληρώσει. Παρακαλώ!

ΠΑΡΘΕΝΑ ΦΟΥΝΤΟΥΚΙΔΟΥ: Να συνεχίσει να κατοικεί στην έρημη ελληνική ύπαιθρο, γιατί αυτήν τη φορά περί αυτού ακριβώς πρόκειται.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. Ανέστης Σαατσόγλου έχει το λόγο.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, κυρίες και κύριοι συνάδελφοι, αυτό το τριήμερο έχουμε στην Ολομέλεια της Βουλής μία από τις κορυφαίες συζητήσεις που γίνονται σ' αυτήν, τη συζήτηση επί των προγραμματικών δηλώσεων της Κυβέρνησης και μία από τις κορυφαίες διαδικασίες που επιτελούνται, την παροχή ψήφου εμπιστοσύνης στην Κυβέρνηση, που είναι καθοριστική για την παραπέρα πορεία αυτής και της Πατρίδας μας.

Η Κυβέρνηση του ΠΑ.ΣΟ.Κ. είναι μία Κυβέρνηση νέα, με πολύ νωπή τη λαϊκή ετυμηγορία και τη στήριξη από τον Ελληνικό Λαό. Είναι μία Κυβέρνηση η οποία θα ολοκληρώσει την παρούσα τετραετία και θα δώσει τη μάχη για να κερδίσει, όπως και τώρα, και την επόμενη τετραετία για να υλοποιήσει και να ολοκληρώσει το πρόγραμμά της, για να εκπληρώσει τις ελπίδες και τα οράματα του Ελληνικού Λαού, ενός λαού που πίστεψε και πιστεύει στο ΠΑ.ΣΟ.Κ., ενός λαού που πίστεψε και πιστεύει στον Πρόεδρό του, τον Κώστα Σημίτη και στα στελέχη που τον πλαισιώνουν, ενός λαού και μιάς κοινωνίας που η πλειοψηφία του αναμφισβήτητα στηρίζει. Και το απέδειξε πρόσφατα, περίτρανα στις εκλογές της 22ας Σεπτέμβρη 1996, αλλά και περιμένει πολλά από το νέο Πρωθυπουργό και την καινούρια Κυβέρνηση του ΠΑ.ΣΟ.Κ.

Η Κυβέρνηση του ΠΑ.ΣΟ.Κ. πρέπει να δώσει -και θα δώσει- ιδιαίτερη προσοχή στο ήθος και στο ύφος της ασκούμενης εξουσίας. Νέο ήθος και ύφος, λοιπόν.

Οι συμπολίτες μας απαιτούν ηθική συμπεριφορά από τα δημόσια πρόσωπα. Πιστεύουν -και σωστά- ότι οι κυβερνώντες οφείλουν να είναι σε θέματα ηθικής πιο μπροστά από την κοινωνία. Ιδίως ένα σοσιαλιστικό, κεντροαριστερό κόμμα, πρέπει να απαιτεί εκείνοι που το καθοδηγούν να εφαρμόζουν ηθικές αρχές και πρακτικές. Επίσης, πρέπει να υπάρχουν σ' αυτούς η ικανότητα, η ειλικρίνεια, η εντιμότητα, η εργατικότητα, η συλλογική και συντονισμένη προσπάθεια και δράση, ο σεβασμός προς τους τρίτους και η απολογητική διάθεση και αναφορά προς το λαό για τα πεπραγμένα τους.

'Ετσι μόνο μπορούμε να αποδείξουμε το σεβασμό μας στον άνθρωπο, να του δώσουμε υπόσταση και ελπίδα.

Κυρίες και κύριοι συνάδελφοι, το ΠΑ.ΣΟ.Κ. είναι ένα κοινωνικό κίνημα, ένα κεντροαριστερό γνήσιο λαϊκό κίνημα. 'Εχει κοινωνικές ευαισθησίες, έχει κοινωνικό πρόσωπο. Το δείξαμε στα ένδεκα χρόνια που κυβερνήσαμε την Πατρίδα μας. Πρέπει να το δείξουμε και τώρα και θα το δείξουμε. Γνωρίζουμε τις δυσκολίες του Μάαστριχτ, της σύγκλισης των οικονομιών των Ευρωπαϊκών κρατών, του κοινού Ευρωπαϊκού νομίσματος, της μείωσης και της συγκράτησης του πληθωρισμού, της αύξησης των συναλλαγματικών αποθεμάτων, της σταθεροποίησης της δραχμής, του δημόσιου χρέους κ.λπ..

Μεγάλο κομμάτι, όμως, του Ελληνικού Λαού ζει στα όρια της φτώχειας. Πρέπει να προσέξουμε τους χαμηλόμισθους και τους χαμηλοσυνταξιούχους, να σκύψουμε επάνω τους. Ημίμετρα δε λύνουν το πρόβλημα.

Κύριε Υπουργέ της Γεωργίας, είναι χαρά και τιμή το ότι σας έχουμε κοντά μας για να ακούσετε μερικές επισημάνσεις και παρατηρήσεις που φέρνουμε από την ύπαιθρο, από τις αγροτικές μας περιοχές. 'Εχουμε σήμερα συνταξιούχους του ΟΓΑ με 25.000 δρχ., έχουμε χαμηλοσυνταξιούχους του ΤΕΒΕ και του ΤΣΑ, ενώ παράλληλα έχουμε συνταξιούχους των 300.000 και 400.000 δραχμών. Πρέπει να κλείσουμε την ψαλίδα γρήγορα, εδώ και τώρα. 

'Οχι στη δημιουργία δύο και τριών κατηγοριών ελλήνων πολιτών και μάλιστα ηλικιωμένων. Πρέπει να θεσπιστεί, επιτέλους, με νόμο η μεταβίβαση της σύνταξης του αγρότη στον ή στη χηρεύουσα εν ζωή συζυγό του, όπως ισχύει σε όλα τα ασφαλιστικά ταμεία στην Ελλάδα. Δεν μπορεί και δεν πρέπει να υπάρχουν εξαιρέσεις.

Δεν ευσταθεί το επιχείρημα που χρησιμοποιεί η κυβέρνηση κατά καιρούς και δε δικαιολογείται ότι για μια υποτυπώδη αύξηση της σύνταξης του αγρότη χρειάζεται δαπάνη του Κράτους 60 ή 70 δισ. δρχ. ετησίως, όταν ταυτόχρονα καταβάλλει το Κράτος για άλλες κατηγορίες συνταξιούχων, αυξάνοντας τη σύνταξή τους οικειοθελώς, ποσό 100 ή και 200 δισ. δρχ. ετησίως. 'Οχι, λοιπόν, στην εφαρμογή δύο μέτρων και δύο σταθμών στους συνταξιούχους των διαφόρων ασφαλιστικών ταμείων, όχι στις διαχωριστικές γραμμές, όχι στην δημιουργία συνταξιούχων δύο ή και τριών ταχυτήτων. Αυτό είναι απαράδεκτο. Χρειάζεται συνεχής προσπάθεια για βελτίωση της παραπάνω απαράδεκτης κατάστασης.

Στον αγροτικό τομέα χρειάζεται να προχωρήσουν και να επιταχυνθούν άμεσα ο εκσυγχρονισμός και η αναδιάρθρωση των καλλιεργειών, η βελτίωση των υποδομών, η δημιουργία επαγγελματία αγρότη με πρόσβαση στις νέες τεχνολογίες, η καλύτερη εμπορική αξιοποίηση της παραγωγής, η ενίσχυση του νέου αγρότη, η μείωση του κόστους παραγωγής των αγροτικών προϊόντων με πραγματική σημαντική μείωση της 
τιμής του καυσίμου και όχι όπως ισχύει η μείωση της τιμής σήμερα. Ο έλεγχος και η συγκράτηση της τιμής των λιπασμάτων, του πολλαπλασιαστικού υλικού, η ύπαρξη αγροτικής υποδομής σε γεωτρήσεις, φράγματα κ.λπ., η ολοκλήρωση των αναδασμών, που υπάρχει τρομακτική καθυστέρηση, ειδικά στη Βόρεια Ελλάδα. Η σύνταξη άμεσα του Εθνικού Κτηματολογίου. Η σύνταξη του Μητρώου Αγροτών, επιτέλους, που κατήντησε ευχολόγιο στην πράξη και η κατοχύρωση του αγροτικού επαγγέλματος. Η αύξηση των ποσοστώσεων των αγροτικών προϊόντων για την πατρίδα μας μέσω των οργάνων της Ευρωπαϊκής 'Ενωσης κ.λπ.

Επίσης, να εξευρεθεί με φροντίδα του Υπουργείου Γεωργίας η λύση για την εξασφάλιση κονδυλίων προς ενίσχυση των μονοκαλλιεργητών, ειδικότερα της Βόρειας Ελλάδος π.χ. των παραγωγών της πατάτας του Κάτω Νευροκοπίου ή του 'Εβρου κ.λπ., όταν πλήττεται η παραγωγή τους από καιρικές συνθήκες, από εισαγωγές, ενδεχομένως, όμοιων προϊόντων από τρίτες χώρες, πρέπει επίσης να υπάρχει άμεσος έλεγχος των εισαγωγών αγροτικών προϊόντων εκεί που χρειάζεται, ώστε να μην υπάρχει πρόβλημα στην απορρόφηση των δικών μας αγροτικών προϊόντων από την εσωτερική αγορά.

Πρέπει να υπάρξει μηχανισμός από πλευράς του Κράτους και από τον Οργανισμό Ελληνικών Γεωργικών Ασφαλίσεων (ΕΛ.ΓΑ), τον επονομομαζόμενο ΕΛΓΑ, ώστε να καταβάλλονται άμεσα οι επιδοτήσεις των αγροτικών προϊόντων και οι αποζημιώσεις καταστροφής τους από ενδεχόμενες θεομηνίες στους παραγωγούς αγρότες μας.

Επίσης, πρέπει άμεσα να ρυθμιστεί το θέμα του υπερβολικού κόστους της έκδοσης οικοδομικής άδειας -μίλησαν προηγούμενα οι συνάδελφοι- στις παραμεθόριες περιοχές. Δεν μπορεί, άδεια οικοδομής-κτίσματος για τους αγρότες, να έχει το ίδιο κόστος στο Κάτω Νευροκόπι της Δράμας, στα σύνορά μας ή στο Ορμένιο του 'Εβρου, με αυτό του κέντρου της Αθήνας.

Κύριο μέλημα, λοιπόν, της καινούριας Κυβέρνησης είναι η εξασφάλιση πόρων για την ανακούφιση του αγροτικού πληθυσμού της Χώρας και των ασθενέστερων οικονομικά τάξεων.

Μπορούν να εξασφαλιστούν πόροι από την περιστολή των δημοσίων δαπανών, από την πάταξη της φοροδιαφυγής και της φοροκλοπής, από την είσπραξη του ΦΠΑ, από την αναδιανομή του εισοδήματος και λοιπά.

Επίσης, πρέπει να αντιμετωπισθεί η ανεργία που πλήττει κυρίως τους νέους μας με πακέτο λήψης άμεσων μέτρων. Να βελτιωθεί το Εθνικό Σύστημα Υγείας (EΣΥ). Να γίνει ταχεία και εκ βάθρων αναμόρφωση του ασφαλιστικού μας συστήματος.

Κυρίες και κύριοι συνάδελφοι, πιστεύω πως είναι εφικτό να υλοποιηθεί το πρόγραμμα της Κυβέρνησης αρκεί να βοηθήσουμε όλοι πραγματικά, αρκεί να το θέλουμε όλοι εμείς στην Αίθουσα αυτή. Ο Λαός περιμένει και ελπίζει. Ας μην τον διαψεύσουμε. Αισιοδοξούμε.

Σας ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, είναι πλέον διάχυτο μέσα στην Αίθουσα, αλλά και έξω από την Αίθουσα αυτή, γεγονός που μεταδόθηκε από τα Διεθνή Πρακτορεία και εντός και εκτός της Ελλάδος, ότι χθες ο κύριος Πρωθυπουργός υπήρξε αόριστος, ασαφής και αντιφατικός. Δεν είπε στη Βουλή ποια είναι τα συγκεκριμένα μέτρα που θα λάβει στον εθνικό, στον κοινωνικό και στον οικονομικό τομέα.

Μετά την ομιλία του ήλπιζα ότι, δίνοντας κάποια απάντηση, θα συγκεκριμενοποιούσε τη βασική του εισήγηση, την ανάγνωση των προγραμματικών δηλώσεων, αποσαφηνίζοντας ορισμένες παρεξηγήσεις ενδεχομένως ή ασάφειες ή παραλείψεις οι οποίες υπήρχαν στο κείμενό του. Δεν απήντησε, όμως, σε τίποτε. Αντίθετα, με όσα είπε, υποτίμησε, υποβάθμισε το Κοινοβούλιο και τον ίδιο τον εαυτό του και το θεσμό τον οποίο εκπροσωπεί, του Πρωθυπουργού.

'Οφειλε να δώσει απαντήσεις. Και ανήλθα στο Βήμα ακριβώς για να θέσω και πάλι συγκεκριμένα ερωτήματα, στα οποία περιμένουμε απαντήσεις, όχι μόνο η Αξιωματική Αντιπολίτευση, αλλά πιστεύω και οι συνάδελφοι της Συμπολιτεύσεως, αλλά και ολόκληρης της Αντιπολιτεύσεως.

Πρώτο ερώτημα συγκεκριμένο που θέλει απάντηση: Αποδέχεται, ναί ή όχι ο Πρωθυπουργός τη σκοπιμότητα και την αναγκαιότητα της συγκλήσεως του Συμβουλίου Αρχηγών των Κομμάτων υπό την Προεδρία του Προέδρου της Δημοκρατίας για τον καθορισμό μιας μακροπρόθεσμης εξωτερικής και αμυντικής πολιτικής; Ναι ή όχι;

Δεύτερον, αποδέχεται ναί ή όχι ο κύριος Πρωθυπουργός και η Κυβέρνηση τη δημιουργία ενός Εθνικού Συμβουλίου εξωτερικής και αμυντικής πολιτικής; Οι προφάσεις ότι υπάρχει Διαρκής Επιτροπή Εξωτερικών και Αμυντικών Υποθέσεων, ασφαλώς δεν αντέχει σε οποιαδήποτε συζήτηση και διάλογο.

Τρίτον, ποια είναι η συγκεκριμένη θέση της Κυβερνήσεως για το θέμα της προσφυγής στο Διεθνές Δικαστήριο της Χάγης εκ μέρους της Τουρκίας; Ποιο θέμα είναι διατεθειμένη να συζητήσει; Μόνο το θέμα των 'Ιμια και της υφαλοκρηπίδος ή και άλλων νησίδων και βραχονησίδων; Είναι διατεθειμένη να συζητήσει και οποιοδήποτε άλλο θέμα;

'Ακουσα με πολύ μεγάλη προσοχή τα όσα επιχείρησε ο κ.Πάγκαλος να διορθώσει, αλλά δεν υπήρξε μόνο η ατυχής δήλωση του κυρίου Πρωθυπουργού κατά την ανάγνωση των προγραμματικών δηλώσεων. Στην Ουάσιγκτον ο κύριος Πρωθυπουργός παρουσία του κ.Κλίντον είπε: "'Οσον αφορά τις σχέσεις με την Τουρκία και οι δύο είπαμε ότι δε θα πρέπει να υπάρχει βία, ούτε απειλή βίας ούτε απειλή όπλων". Και εδώ συμφωνούμε. Αλλά προσέθεσε: "Και ότι εάν υπάρχουν διαφορές (disputes), αυτές θα πρέπει να επιλύονται από το Διεθνές Δικαστήριο της Χάγης". Μιλούσε ακαθόριστα για διαφορές, όχι μια ή δύο διαφορές. Παρακαλώ να καταχωρηθεί στα Πρακτικά το κείμενο που ανέγνωσα.

(Στο σημείο αυτό ο κ. Μιλτιάδης 'Εβερτ Πρόεδρος της Νέας Δημοκρατίας, καταθέτει για τα Πρακτικά το προαναφερθέν κείμενο, το οποίο έχει ως εξής:

("ΥΠΟΥΡΓΕΙΟ ΤΥΠΟΥ ΚΑΙ ΜΜΕ Ουάσιγκτον, 9/4/96

ΔΗΛΩΣΕΙΣ ΤΟΥ ΠΡΩΘΥΠΟΥΡΓΟΥ ΤΗΣ ΕΛΛΑΔΟΣ κ. ΚΩΣΤΑ ΣΗΜΙΤΗ ΑΜΕΣΩΣ ΜΕΤΑ ΤΗ ΣΥΝΑΝΤΗΣΗ ΤΟΥ ΜΕ ΤΟΝ ΠΡΟΕΔΡΟ ΤΩΝ ΗΠΑ κ. ΜΠΙΛ ΚΛΙΝΤΟΝ

(Οι δηλώσεις του κ. Πρωθυπουργού έγιναν στους ξένους δημοσιογράφους κατά την αποχώρησή του από τον Λευκό Οίκο -ανεπίσημη μετάφραση).

ΠΡΩΘΥΠΟΥΡΓΟΣ: Είχαμε μια πολύ καρποφόρα και πολύ ενδιαφέρουσα συνομιλία με τον Πρόεδρο Κλίντον. Η Ελλάδα αποσκοπεί σε μία καλλίτερη σχέση και σε μία καλλίτερη συνεργασία με τις ΗΠΑ.

Συζητήσαμε τις δυνατότητες συνεργασίας και ανάπτυξης κοινών πρωτοβουλιών με τις χώρες των Βαλκανίων.

Η Ελλάδα ενδιαφέρεται επίσης για τη σταθερότητα, την ειρήνη και την ευημερία στην περιοχή.

Συζητήσαμε όλα αυτά τα θέματα, καθώς και τρόπους επίτευξης των στόχων στους οποίους αναφέρθηκα.

Μας απησχόλησαν επίσης η ευρωπαϊκή ολοκλήρωση, η κατάσταση στις Βαλκανικές χώρες, οι σχέσεις με τους γείτονές μας, οι σχέσεις με την Τουρκία, καθώς και το Κυπριακό.

'Οσον αφορά τις σχέσεις με την Τουρκία και οι δύο είπαμε ότι δεν θα πρέπει να υπάρχει βία, ούτε απειλή βίας, ούτε απειλή όπλων. Και ότι εάν υπάρχουν διαφορές (disputes), αυτές θα πρέπει να επιλύονται από το Διεθνές Δικαστήριο της Χάγης.

Αυτό σημαίνει ότι το Διεθνές Δίκαιο και οι διεθνείς συνθήκες και συμφωνίες θα πρέπει να εφαρμόζονται.

Πιστεύω ότι η συνομιλία με τον Πρόεδρο Κλίντον ήταν πολύ ενδιαφέρουσα και θα μας βοηθήσει να επιλύσουμε προβλήματα. Κάναμε σήμερα ένα μεγάλο βήμα.

ΔΗΜΟΣΙΟΓΡΑΦΟΣ: Κύριε Πρωθυπουργέ, σκοπεύει ο Πρόεδρος Κλίντον να στείλει αυτό το μήνυμα περί διεθνούς διαιτησίας στην Τουρκική Κυβέρνηση;

ΠΡΩΘΥΠΟΥΡΓΟΣ: Απευθυνθείτε στον Πρόεδρο Κλίντον.

Λίγο πριν την έναρξη των συνομιλιών μεταξύ του 'Ελληνα Πρωθυπουργού και του Αμερικανού Προέδρου, ο κ. Κλίντον απευθυνόμενος στους Αμερικανούς δημοσιογράφους δήλωσε τα εξής:

(Ανεπίσημη μετάφραση)

"Είναι μεγάλη τιμή για μένα να υποδέχομαι στον Λευκό Οίκο τον Πρωθυπουργό Κώστα Σημίτη, καθώς και την αντιπροσωπεία που τον συνοδεύει. Η Ελλάδα είναι από μακρού ισχυρός σύμμαχος των ΗΠΑ και προσβλέπω, κατά τη συνάντησή μου με τον 'Έλληνα Πρωθυπουργό, να συζητήσω αριθμό θεμάτων, συμπεριλαμβανομένου και εκείνου του πως οι ΗΠΑ θα βοηθήσουν στην επίλυση ορισμένων δυσχερειών που εμφανίζονται στο Αιγαίο.")

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Την επόμενη μέρα εις το National Club Press είπε: "Η Ελλάδα έχει ήδη από το 1994 αποδεχθεί το δικαίωμα του Διεθνούς Δικαστηρίου της Χάγης σε όλα τα θέματα και έτσι κάθε χώρα, συμπεριλαμβανομένης και της Τουρκίας, μπορεί να προσφύγει στη Χάγη και να ζητήσει από το Διεθνές Δικαστήριο να αποφανθεί επί του θέματος. Η Ελλάδα έχει ήδη πει ότι αν κάποιος εγείρει αξίωση εναντίον μας, μπορεί να προσφύγει στο Διεθνές Δικαστήριο και να ζητήσει από το δικαστήριο να αποφανθεί".

Οι θέσεις είναι συγκεκριμένες. Είναι η τρίτη φορά που γίνεται αυτή η παράλειψη και αυτή η γενικότητα. Και είναι υποχρεωμένος, όχι ο Υπουργός Εξωτερικών αλλά ο ίδιος ο Πρωθυπουργός να ξεκαθαρίσει τη θέση του σε αυτό το κρίσιμο εθνικό θέμα.

(Στο σημείο αυτό ο Πρόεδρος της Νέας Δημοκρατίας κ. 'Εβερτ καταθέτει το σχετικό έγγραφο, το οποίο έχει ως εξής:

"ΔΗΜΟΣΙΟΓΡΑΦΟΣ: 'Εχω δύο ερωτήσεις σχετικά με την τρομοκρατία. Στο παρελθόν πολλά μέλη του ελληνικού Κοινοβουλίου επισκέφθηκαν το ΡΚΚ στην Κοιλάδα Μπεκά. Το πολιτικό σκέλος του ΡΚΚ διατηρεί γραφεία στην Αθήνα. Γιατί υποστηρίζετε το ΡΚΚ το οποίο το State Department χαρακτηρίζει ως μία βίαιη τρομοκρατική οργάνωση; Και γιατί έχετε μία συμφωνία με τη Συρία εναντίον της Τουρκίας... (δεν ακούγεται).

ΠΡΩΘΥΠΟΥΡΓΟΣ: Δεν έχουμε καμία συμφωνία με τη Συρία εναντίον της Τουρκίας. Και όσον αφορά τους Κούρδους εξόριστους, είμαστε μια χώρα όπου υπάρχουν πολλοί εξόριστοι από πολλές περιοχές του κόσμου. Υποστηρίζουμε τις πολιτικές ελευθερίες και τα ανθρώπινα δικαιώματα και όταν εξόριστοι έρχονται στην Ελλάδα, σύμφωνα με τους διεθνείς κανόνες του Καταστατικού Χάρτη των Η.Ε. και την εσωτερική νομοθεσία μας, τους χορηγούμε πολιτικό άσυλο. 'Οταν έχουν πολιτικό άσυλο, μπορούν να ασκούν πολιτική δραστηριότητα. Αλλά σε καμία περίπτωση δεν μπορούν να ασκούν τρομοκρατία στο πλαίσιο των δραστηριοτήτων τους. Και λαμβάνεται μέριμνα, ώστε τέτοιες ενέργειες να μην λαμβάνουν χώρα.

ΔΗΜΟΣΙΟΓΡΑΦΟΣ: Η Αμερικανική Κυβέρνηση υιοθέτησε πρόσφατα μια νέα πολιτική στο Αιγαίο, ότι οι διαφορές στο Αιγαίο θα πρέπει να διευθετηθούν στη Χάγη. Γιατί η Κυβέρνησή σας δεν αξιοποίησε περισσότερο την αμερικανική πολιτική;

ΠΡΩΘΥΠΟΥΡΓΟΣ: Η θέση των ΗΠΑ δεν είναι ακριβώς αυτή. Ζητούμε η Τουρκία να προσφύγει στη Χάγη. Δεν είναι η Ελλάδα που πρέπει να προσφύγει στη Χάγη, διότι η Ελλάδα δεν εγείρει αξιώσεις. Και η Ελλάδα έχει ήδη από το 1994 αποδεχθεί τη δικαιοδοσία του Διεθνούς Δικαστηρίου της Χάγης σε όλα τα θέματα και έτσι κάθε χώρα συμπεριλαμβανομένης και της Τουρκίας μπορεί να προσφύγει στη Χάγη και να ζητήσει από το Διεθνές Δικαστήριο να αποφανθεί επί του θέματος. Η Ελλάς έχει ήδη πει ότι εάν κάποιος εγείρει αξίωση εναντίον μας, μπορεί να προσφύγει στο Διεθνές Δικαστήριο και να ζητήσει από το Δικαστήριο να αποφανθεί.

Επομένως, γιατί εμείς να προσφύγουμε και να ζητήσουμε από το Δικαστήριο να αποφανθεί επί του θέματός μας με την Τουρκία, όταν η Τουρκία δεν έχει ακόμα αποδεχθεί τη δικαιοδοσία του Διεθνούς Δικαστηρίου. Εναπόκειται στην Τουρκία να κάνει το βήμα αυτό.

ΔΗΜΟΣΙΟΓΡΑΦΟΣ: Τι θα κάνατε διαφορετικά, εάν έπρεπε να χειρισθείτε το ίδιο θέμα (της 'Ιμιας) πάλι; 'Εχετε ακόμη εμπιστοσύνη στον Υπουργό σας επί της Εθνικής Αμύνης;

ΠΡΩΘΥΠΟΥΡΓΟΣ: Ασφαλώς και έχω μεγάλη εμπιστοσύνη στον Υπουργό μου επί της Εθνικής Αμύνης. Εάν έπρεπε να χειρισθώ και πάλι την κρίση, θα έκανα ακριβώς τα ίδια πράγματα.

ΔΗΜΟΣΙΟΓΡΑΦΟΣ: Πώς αναπτύσσονται οι σχέσεις της χώρας σας με την Αρμενία; Και πώς έχουν επηρεασθεί από τις σχέσεις των Αρμενικών και Ελληνικών κοινοτήτων στις ΗΠΑ;" 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Τέταρτο ερώτημα: Θα μπλοκάρει τελικά το πρόγραμμα MEDA προς την Τουρκία; Και ποιες εγγυήσεις έχει λάβει η Κυβέρνηση, όταν αποφάσισε την άρση του ελληνικού βέτο, για το θέμα αυτό;

Πέμπτο ερώτημα: Σε ποιο σημείο βρίσκονται οι διαπραγματεύσεις για τα Σκόπια; Σας ερώτησε και ο κ. Βαρβιτσιώτης. Συζητήθηκε, ναι ή όχι -μία συγκεκριμένη απάντηση- θέμα τριπλού ονόματος, άλλο για τον ΟΗΕ, άλλο όνομα για τις διμερείς σχέσεις και άλλο όνομα για την Ελλάδα; Στο θέμα αυτό συζητηθήκε, ναι ή όχι, η επίρριψη της ευθύνης επιλογής του ονόματος στο Συμβούλιο Ασφαλείας του ΟΗΕ; Ναι ή όχι;

'Εκτο: Μέχρι πότε θα έχει εγκριθεί από το ΚΥΣΕΑ το εξοπλιστικό πρόγραμμα των Ενόπλων Δυνάμεων -και πιστεύω να έχω την απάντησή σας κύριε Υπουργέ της Εθνικής 'Αμυνας- και από πότε θα αρχίσει να υλοποιείται;

'Εβδομο: Θα αυξήσει, ναι ή όχι, τα κονδύλια για την Παιδεία η Κυβέρνηση και πόσο; Θα κάνει αποδεκτή την πρόταση της Νέας Δημοκρατίας για αύξηση των κονδυλίων στο 5% του ΑΕΠ;

'Ογδοο ερώτημα: Ποια συγκεκριμένα μέτρα θα ληφθούν για τη μείωση του αγροτικού κόστους; 'Οχι αφηρημένες έννοιες, αλλά συγκεκριμένα μέτρα.

'Ενατο ερώτημα: Ποια συγκεκριμένα μέτρα θα ληφθούν για την ενίσχυση του εισοδήματος των αγροτών και ειδικότερα βαμβακοπαραγωγών; Θα εφαρμοσθούν όσα είχε υποσχεθεί παραμονές των εκλογών στη Θεσσαλία;

Δέκατο: Ποιες συγκεκριμένες ρυθμίσεις θα υπάρξουν για τα χρέη των κτηνοτρόφων, των αγροτών και των αλιέων;

Ενδέκατο: Ποια θα είναι η τελική αύξηση των αγροτικών συντάξεων και πόσο τελικά βάσει του σχεδίου νόμου που έχει ήδη διατυπωθεί, θα υποχρεούνται ετησίως να καταθέτουν στην πρώτη κλάση οι αγρότες;

Δωδέκατο: Είναι διατεθειμένη η Κυβέρνηση να ζητήσει τη σύγκληση Διακομματικής Επιτροπής η οποία σε ένα εύλογο χρονικό διάστημα θα κάνει συγκεκριμένες προτάσεις για το ύψος των συντάξεων και για όλο το ασφαλιστικό θέμα;

Δέκατο τρίτο: Ποιοι νέοι φόροι θα επιβληθούν του χρόνου; Ποιος θα είναι ο μέσος όρος αυξήσεως των αντικειμενικών αξιών; Θα υπάρξει τιμαριθμοποίηση της φορολογικής κλίμακας και των φορολογικών απαλλαγών για τους μισθωτούς και τους συνταξιούχους; Πώς θα διαμορφωθεί το πραγματικό εισόδημα των μισθωτών και των συνταξιούχων; Σε ποιο συγκεκριμένο επίπεδο περιλαμβάνει πλέον ο Πρωθυπουργός τους έχοντες και τους κατέχοντες; Να μας πει το εισοδηματικό τους και το περιουσιακό τους επίπεδο, να το γνωρίζουμε.

Δέκατο τέταρτο: Ποια συγκεκριμένα κίνητρα θα θεσπιστούν για τις παραμεθόριες περιοχές; 

Δέκατο πέμπτο και τελευταίο: Ποιος θα είναι ο ρυθμός αυξήσεως του εθνικού εισοδήματος τον οποίο προβλέπει πλέον η Κυβέρνηση στο πρόγραμμά της; Χθες εγώ δεν είπα ότι μπορεί να αναθεωρηθεί η Συνθήκη του Μάαστριχτ. Είναι δεδομένο ότι αναθεώρηση δεν μπορεί να γίνει. Αυτό το οποίο είπα ξεκάθαρα είναι πώς θα αναθεωρηθεί το πρόγραμμα συγκλίσεως της Ελλάδος προς όσα προβλέπει το Μάαστριχτ, ποιοι θα είναι οι ρυθμοί αυξήσεως του εθνικού εισοδήματος. Και κανένας δε μας υποχρεώνει σε καμία περίπτωση να έχουμε τον άλφα ή βήτα ρυθμό. Το ζητούμενο ερώτημα στη συγκεκριμένη περίπτωση είναι αν θα έχουμε ρυθμούς του επιπέδου του 4% για να μειωθεί η ανεργία και να συγκλίνουμε σε σχέση με την Ευρώπη. Και αυτό ήταν το ερώτημα. Αυτή ήταν η αναπτυξιακή προοπτική που προτείνει η Νέα Δημοκρατία.

Απαιτούμε, κυρίες και κύριοι συνάδελφοι, από τον Πρωθυπουργό να δώσει εξηγήσεις σε αυτά τα ερωτήματα πριν από την ψηφοφορία. Εδώ και τώρα. Είναι καλό αυτό και για τον Τόπο και για το Κοινοβούλιο και για κάθε πολίτη, ο οποίος μας παρακολουθεί. Να φύγουμε από την Αίθουσα της Βουλής με ενημέρωση και όχι με περισσότερη σύγχυση απ' ό,τι όταν ήλθαμε να παρακολουθήσουμε τις προγραμματικές δηλώσεις του κυρίου Πρωθυπουργού. Χρειάζεται για να υπάρξει καλό κλίμα, πολιτικό, οικονομικό, εθνικό και κοινωνικό, ξεκαθάρισμα των θέσεων και δεν είναι δυνατόν να υπάρχει αυτή η ασάφεια των προγραμματικών δηλώσεων. Διότι αυτό βλάπτει το Κοινοβούλιο. Βλάπτει την Ελλάδα. Βλάπτει τον Ελληνικό Λαό.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Αμύνης, κ. Aπόστολος-Αθανάσιος Τσοχατζόπουλος έχει το λόγο.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κυρίες και κύριοι συνάδελφοι, επιτρέψτε μου να ξεκινήσω με μία παρατήρηση. Ο Αρχηγός της Αξιωματικής Αντιπολίτευσης επιμένει στις διαδικασίες.

Επανέλαβε μία σειρά ερωτημάτων, που όλοι μας αντιληφθήκαμε ότι τα περισσότερα εξ αυτών είχαν διατυπωθεί και στην πρωτολογία του. Αναμφισβήτητα τονώνει το ενδιαφέρον της συζήτησης μας για τις προγραμματικές δηλώσεις το να συνοψίζονται οι απόψεις των Κομμάτων και να κωδικοποιούνται με ερωτήματα!

Επιτρέψτε μου όμως να πω ότι από τη στιγμή που οι απαντήσεις στα ερωτήματα αυτά που έθεσε ο κ. 'Εβερτ, είτε έχουν ήδη δοθεί είτε θα δοθούν από τον ομιλούντα ή από άλλους συναδέλφους που θα ακολουθήσουν, τότε η προσφυγή σε τέτοιου είδους διαδικασίες αποδυναμώνει την ποιότητα και την ουσία του διαλόγου μας και κινδυνεύει εκείνος ο οποίος καταφεύγει σε τέτοιες διαδικασίες να θεωρηθεί ότι αποφεύγει την πολιτική ουσία.

Γι' αυτό, κυρίες και κύριοι συνάδελφοι, επιτρέψτε μου να προχωρήσω αμέσως, στην ουσία της πολιτικής μου.

'Ετσι θα απαντήσω και σε κάποια από τα ερωτήματα που θέσατε, με την τοποθέτησή μου στο πλαίσιο των προγραμματικών δηλώσεων της Κυβέρνησής μας για την πολιτική μας στην εθνική άμυνα και ασφάλεια.

Κυρίες και κύριοι συνάδελφοι, προκλήσεις αλλά και δυνατότητες απορρέουν για την ελληνική ασφάλεια από τις εξελίξεις στο γεωπολιτικό χώρο των Βαλκανίων, της Ανατολικής Μεσογείου στον οποίο εντάσσεται η Ελλάδα. Οι προκλήσεις προέρχονται από τη συνεχιζόμενη ρευστότητα και αστάθεια στο τρίγωνο Βαλκάνια, Μέση Ανατολή, Καύκασος και από τον εντεινόμενο διεθνή ανταγωνισμό για την πρόσβαση των βιομηχανικών κρατών στους φυσικούς πόρους της Κεντρικής Ασίας. Αυτή η κατάσταση επηρεάζει τους όρους σταθερότητας στην περιοχή και επιδρά άμεσα και στα ζητήματα της ελληνικής ασφάλειας.

Παράλληλα όμως το μεταψυχροπολεμικό διεθνές περιβάλλον προσφέρει σημαντικές δυνατότητες ενίσχυσης της ελληνικής ασφάλειας που συνδέονται με την κεντρική γεωπολιτική θέση της Ελλάδας, αλλά και με την μετατόπιση του βασικού προσανατολισμού της διεθνούς ασφάλειας από τις σχέσεις Ανατολής - Δύσης στις σχέσεις Βορρά - Νότου.

Επομένως, η διεθνής θέση της Ελλάδας αποκτά επιπρόσθετα ερείσματα, καθώς το επίκεντρο της διεθνούς ασφάλειας μετατοπίζεται από την Κεντρική Ευρώπη και από την ξεπερασμένη πλέον σύγκρουση Ανατολής - Δύσης στην περίμετρο της Ευρωπαϊκής Ηπείρου και ειδικότερα στα θερμά νερά της Ανατολικής Μεσογείου και στη Μέση Ανατολή.

Η Ελλάδα, αλλά και η Κύπρος καθίστανται πλέον κρίσιμος παράγοντας στη διαμόρφωση περιφερειακών συνθηκών ασφάλειας, σε αυτή ακριβώς την περίμετρο που κατ' εξοχήν αποτελεί το δικό μας γεωπολιτικό χώρο. Μέσα στα επόμενα χρόνια η Χώρα μας μπορεί να αξιοποιήσει τη μοναδική στρατηγική θέση της, ώστε η Ελλάδα να μετατραπεί σε κεντρικό σταθεροποιητικό παράγοντα στο χώρο των Βαλκανίων και της Ανατολικής Μεσογείου, αλλά και ζωτικός σύνδεσμος της περιοχής αυτής με την Ευρώπη.

Επομένως, οι εξελίξεις τις οποίες ανέφερα, έχουν δημιουργήσει νέα δεδομένα και προσανατολισμούς όσον αφορά την ελληνική αμυντική στρατηγική. Και αυτή βέβαια δεν μπορεί παρά να αποτελεί μέρος της εθνικής στρατηγικής της Χώρας μας. Δηλαδή αποτελεί μέρος της στρατηγικής που στοχεύει στην ισχυροποίηση της θέσης της Ελλάδας τόσο στον εγγύς όσο και στον ευρύτερο διεθνή χώρο.

Κυρίες και κύριοι συναδελφοι, ανεφέρθησαν χθές ο Πρωθυπουργός και προηγουμένως ο Υπουργός Εξωτερικών σ' αυτά τα θέματα. Επιτρέψτε μου να τονίσω και εγώ ότι η εθνική στρατηγική της Ελλάδας στην εξωτερική της διάσταση περιλαμβάνει τα εξής βασικά σημεία: Πρώτον, την υπεράσπιση της ακεραιότητας της Χώρας από τον υπ' αριθμόν ένα κίνδυνο που παραμένει η τουρκική απειλή, που όλοι μας έχουμε συνειδητοποιήσει ότι αποσκοπεί στην αλλαγή του status quo της περιοχής. Δεύτερον, περιλαμβάνει την ευρωπαϊκή πορεία της Χώρας στο πλαίσιο της ευρωπαϊκής ενοποίησης. Τρίτον, περιλαμβάνει την ενίσχυση της θέσης της Χώρας μας στα Βαλκάνια και τη συμβολή της στη σταδιακή διαμόρφωση του βαλκανικού πυλώνα της Ευρωπαϊκής 'Ενωσης.

Τέταρτον, περιλαμβάνει την ενεργό παρουσία της Ελλάδας στο χώρο των παραευξείνιων κρατών και της Ανατολικής Μεσογείου.

Πέμπτον, προωθεί την αξιοποίηση της συμμετοχής της Ελλάδας σε όλους τους διεθνείς οργανισμούς, ΝΑΤΟ, Ευρωπαϊκή 'Ενωση, ΔΕΕ, που βέβαια αναπροσαρμόζουν αυτήν την περίοδο τις στρατηγικές τους στα νέα δεδομένα της διεθνούς πολιτικής συγκυρίας.

'Εκτον, περιλαμβάνει την αποτελεσματική λειτουργία της Χώρας ως μητροπολιτικό κέντρο του Ελληνισμού που θα αναλάβει τις απαραίτητες πρωτοβουλίες εθνικής κινητοποίησης των απανταχού Ελλήνων.

Κυρίες και κύριοι συνάδελφοι, για την επίτευξη αυτών των ευρύτερων στόχων της εθνικής στρατηγικής, αλλά και ειδικότερα, λόγω της συνεχιζόμενης τουρκικής απειλής, που τον τελευταίο χρόνο προσέλαβε επιθετικότατο προσανατολισμό προβάλλοντας για πρώτη φορά και εδαφικές διεκδικήσεις, επιδιώκεται η ενίσχυση του αμυντικού δόγματος της Χώρας στην κατεύθυνση εφαρμογής μιας ευέλικτης αποτρεπτικής ικανότητας με σκοπό την αποτελεσματική αντίδραση σε κάθε πρόκληση, με εκσυγχρονισμό του αμυντικού σχεδιασμού, με αναδιάταξη των δυνάμεων και με αύξηση της επιχειρησιακής αποτελεσματικότητας των Ενόπλων μας Δυνάμεων.

Η αποτρεπτική ικανότητα της Χώρας για να καταστεί αποτελεσματική, πρέπει να είναι συνεχής και αναβαθμιζόμενη και να πείθει ότι η εξέλιξη της οποιασδήποτε απειλής σε ενεργό παραβίαση της ακεραιότητας του εθνικού χώρου θα έχει κόστος πολύ μεγαλύτερο από κάθε όφελος.

Παράλληλα η ενίσχυση της αμυντικής διπλωματίας με σκοπό την προώθηση της συνεργασίας στην κατεύθυνση της σταθερότητας, τόσο στο πλαίσιο του ΝΑΤΟ και της ΔΕΕ, όσο και σε διμερές επίπεδο με κράτη της ευρύτερης περιοχής, θα θωρακίσει περαιτέρω την ασφάλεια της Χώρας και θα προσδώσει πρόσθετα πλεονεκτήματα στην αμυντική στρατηγική της Χώρας. Μέσα σε ένα ταχέως εξελισσόμενο περιβάλλον στην περιοχή, η Χώρα μας μπορεί και πρέπει να διεκδικήσει μία ισχυρή θέση στο διεθνές προσκήνιο.

Ο ενιαίος αμυντικός χώρος συνεπάγεται πλήρη συντονισμό σε θέματα κοινού επιχειρησιακού περιβάλλοντος Ελλάδας Κύπρου και καλύπτει τη Θράκη, τα νησιά του Αιγαίου και την Κύπρο, λειτουργώντας έτσι σαν αποτρεπτικός, αλλά και σταθεροποιητικός παράγοντας στην περιοχή. 'Ετσι μπορούμε να πούμε ότι οποιαδήποτε νέα επίθεση κατά της Κύπρου αποτελεί αιτία πολέμου για την Ελλάδα.

Κυρίες και κύριοι συνάδελφοι, η ελληνική αμυντική πολιτική βασίζεται στις αρχές που διέπουν μια πολιτική αμυντικής επάρκειας και που αποσκοπεί στην αποφασιστική ενίσχυση της αποτρεπτικής ικανότητας και του αξιόμαχου των Ελληνικών Ενόπλων Δυνάμεων. 'Ομως απορρίπτουμε με έμφαση την ανεξέλεγκτη κούρσα των εξοπλισμών μεταξύ Ελλάδας και Τουρκίας ως λύση του προβλήματος ασφάλειας της Xώρας. 'Ενας τέτοιος ανταγωνισμός εξοπλισμών που θα έχει σαν κύριο χαρακτηριστικό τη δημιουργία και συντήρηση ποσοτικών κυρίως ισορροπιών με αντίπαλες χώρες καταλήγει συνήθως σε προμήθεια οπλικών συστημάτων που αντανακλούν περισσότερο στις επιλογές του αντιπάλου παρά τις ειδικές αμυντικές ανάγκες του ελληνικού χώρου.

Η πολιτική της αμυντικής επάρκειας την οποία προωθούμε, αντανακλά μία διαφορετική αντίληψη της αμυντικής μας πολιτικής γιατί θέτει στο επίκεντρο την πληρέστερη εξασφάλιση όλων εκείνων των αμυντικών μέσων, καθώς και την ποιότητα του ανθρώπινου δυναμικού που συγκροτούν την αναγκαία και επαρκή στήριξη για την ανάσχεση κάθε είδους απειλής. Ταυτόχρονα σημαίνει μεθοδική προσπάθεια εισαγωγής νέων τεχνολογιών και οπλικών συστημάτων που εξασφαλίζουν τη μεγιστοποίηση της αποτελεσματικότητας, αλλά και την ανάλογη προσαρμογή του έμψυχου δυναμικού των Ενόπλων Δυνάμεων.

Το νέο Ενιαίο μεσοπρόθεσμο Πρόγραμμα Ανάπτυξης και Εκσυγχρονισμού 1996-2000 στο οποίο αναφερθήκατε ύψους ορισμένων τρισεκατομμυρίων δραχμών συγκροτήθηκε σε μηδενική βάση και θεμελιώνεται σε επιχειρησιακές απαιτήσεις και των τριών κλάδων ακριβώς για την εφαρμογή μιας ευέλικτης αποτρεπτικής δύναμης που οι σημερινές συνθήκες εξωτερικής απειλής επιβάλλουν. Γι'αυτόν το σκοπό προωθείται η αναθεώρηση της υπάρχουσας δομής των Ενόπλων Δυνάμεων, ώστε να εξασφαλιστεί το δυναμικό για την ευέλικτη στρατηγικής της αποτροπής, την άμεση επέμβαση και την άμυνα έναντι της απειλής από Ανατολάς. Στόχος βέβαια της πολιτικής του Υπουργείου 'Αμυνας είναι να υπάρξει ένας μεγαλύτερος αναπτυξιακός προσανατολισμός των αμυντικών δαπανών.

Ο στόχος αυτός σημαίνει σταδιακή λήψη μέτρων προς την κατεύθυνση αφ' ενός μεν της σταθεροποίησης της σχέσης υποχρεώσεων δαπανών στα επόμενα χρόνια και αφ' ετέρου ορθολογική διάθεση αμυντικών πόρων.

Πολιτική του Υπουργείου 'Αμυνας είναι η σταδιακή ελληνοποίηση των προμηθειών και η μετατροπή της ελληνικής αμυντικής βιομηχανίας σε μοχλό ανάπτυξης της εθνικής οικονομίας. Στόχος μας, δηλαδή, είναι η στήριξη μιας υγιούς και ανταγωνιστικής εγχώριας αμυντικής βιομηχανίας και βρισκόμαστε ήδη σε συνεργασία με τα αρμόδια Υπουργεία προς αυτήν την κατεύθυνση.

Κυρίες και κύριοι συνάδελφοι, η θεσμική διάσταση της πολιτικής μας για τις 'Ενοπλες Δυνάμεις περιλαμβάνει την προώθηση μιας σειράς νομοθετικών μέτρων, με τα οποία θα αντιμετωπισθούν σημαντικά θέματα. Καταθέτουμε αμέσως -απαντώ στο ερώτημά σας- στη Βουλή το σχέδιο νόμου για το μισθολόγιο των στρατιωτικών των Ενόπλων Δυνάμεων και των Σωμάτων Ασφαλείας.'Οπως γνωρίζετε, έχει ήδη εισαχθεί στη Διαρκή Επιτροπή της Βουλής. Πρόκειται πολύ σύντομα να έρθει ως ένα από τα πρώτα νομοσχέδια, από εμάς για συζήτηση, μαζί με όλες τις προσθήκες και τροποποιήσεις τις οποίες κρίναμε ότι είναι αναγκαίο να γίνουν, ώστε να λυθεί οριστικά το συγκεκριμένο θέμα του μισθολογίου των Ενόπλων Δυνάμεων και των Σωμάτων Ασφαλείας.

Δεύτερον, το σχέδιο νόμου για τη στρατολογία, με το οποίο θα λυθούν βασικά θέματα της υφιστάμενης στρατολογικής κατάστασης.

Τρίτον, το σχέδιο νόμου για την παλλαϊκή άμυνα.

Τέταρτον, το νέο οργανισμό του Υπουργείου Εθνικής 'Αμυνας για το στρατιωτικό και πολιτικό προσωπικό.

Πέμπτον, την έκδοση του προεδρικού διατάγματος που αφορά την αναδιάρθρωση της Εθνικής Μετεωρολογικής Υπηρεσίας.

'Εκτον, προωθούμε για αναθεώρηση την ισχύουσα νομοθεσία για την επιστράτευση.

Επιπλέον, σχετικά με τον εκσυγχρονισμό του εκπαιδευτικού συστήματος των παραγωγικών σχολών, προωθούμε τη χρησιμοποίηση σύγχρονων μεθόδων και συστημάτων και την καθιέρωση συστημάτων ελέγχου εκπαίδευσης του προσωπικού. Και ιδιαίτερη έμφαση θα δοθεί στην επιχειρησιακή εκπαίδευση, όπως επίσης στην περιοδική εκπαίδευση των εφέδρων.

Κυρίες και κύριοι συνάδελφοι, η βελτίωση της εκπαίδευσης των στελεχών των Ενόπλων Δυνάμεων ως μέσο για την επαγγελματική και κατ' επέκταση την κοινωνική τους καταξίωση, αποτελεί σταθερό στόχο του Υπουργείου Εθνικής 'Αμυνας. Στο πλαίσιο αυτό γίνονται ήδη προσπάθειες να αξιοποιηθούν και τα μεταπτυχιακά προγράμματα ελληνικών και ξένων πανεπιστημίων.

Εκτός όμως από τα μόνιμα στελέχη των Ενόπλων Δυνάμεων, σημαντικό στοιχείο της μαχητικής ικανότητας των Ενόπλων Δυνάμεων είναι οι στρατεύσιμοι, τα νιάτα της Ελλάδος, γι'αυτό και θα επιδιώξουμε τη βελτίωση των συνθηκών διαβίωσης, και την αξιοποίηση του χρόνου της θητείας τους. Ο επαγγελματικός επίσης προσανατολισμός, αλλά και η επιμόρφωση των στρατευσίμων πάνω σε βασικά θέματα για την προσωπική και κοινωνική τους ζωή, είναι μια βασική προτεραιότητα για το πρόγραμμά μας. Παράλληλα η προώθηση των πολιτιστικών και αθλητικών δραστηριοτήτων είναι μια μόνιμη προσπάθεια του Υπουργείου Εθνικής 'Αμυνας.

Παράλληλα κυρίες και κύριοι συνάδελφοι, ο αμυντικός σχεδιασμός μας περιλαμβάνει τις εξής προτεραιότητες:

Πρώτον, προχωρούμε στην ολοκλήρωση της δεύτερης φάσης του ενιαίου αμυντικού δόγματος Ελλάδος-Κύπρου. Είδατε την επιτυχία με την οποία πραγματοποιήθηκαν οι κοινές ασκήσεις "Τοξότης", "Νικηφόρος", είδαμε τα αποτελέσματα και αυτό είναι μία έμπρακτη απόδειξη ότι η Κυβέρνηση ενεργεί με υπευθυνότητα για να διαμορφώσει τις απαραίτητες προϋποθέσεις που εγγυώνται την κοινή ασφάλεια στην ευρύτερη περιοχή και για την Ελλάδα και για την Κύπρο.

Δεύτερον, σειρά επιχειρησιακών ασκήσεων για τη διατήρηση της ετοιμότητας των Ενόπλων Δυνάμεων.

Τρίτον, προωθούμε μετά από σχετική απόφαση του Συμβουλίου 'Αμυνας τη νέα δομή των κλάδων των Ενόπλων Δυνάμεων. Και παράλληλα βέβαια -απαντώ πάλι στο ερώτημά σας- προωθούμε άμεσα, καταθέτουμε άμεσα στο ΚΥΣΕΑ και προχωρούμε σε απόφαση για την υλοποίηση του ενιαίου μεσοπρόθεσμου προγράμματος ανάπτυξης, εκσυγχρονισμού, το οποίο περιλαμβάνει όλα τα εξοπλιστικά προγράμματα της περιόδου 1996-2000. Και όπως ανέφερα προηγουμένως ότι είναι ύψους ορισμένων τρισεκατομμυρίων δραχμών. Θα μας δοθεί η δυνατότητα να κατατεθεί στη Βουλή.

Αυτό ακριβώς έχουμε αποφασίσει και έχουμε την πρόθεση να πράξουμε, ώστε να ενημερωθεί το Ελληνικό Κοινοβούλιο ποιος είναι ο εξοπλισμός της Χώρας για τα επόμενα πέντε χρόνια.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για πόσα τρισεκατομμύρια μιλάτε; Μα δεν είναι στραγάλια τα τρισεκατομμύρια!

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Θα το διαπιστώσετε όταν καταθέσουμε το πρόγραμμα, κύριε Μητσοτάκη. Μην ανησυχείτε, θα το καταθέσουμε στη Βουλή, ώστε να ενημερωθούμε όλοι. Δεν προσπαθώ να εντυπωσιάσω, απλώς σας λέω σε ποιο ύψος περίπου θα κινηθεί.

ΣΤΡΑΤΗΣ ΚΟΡΑΚΑΣ: Το κυνηγητό των εξοπλισμών από τη μια το καταγγέλλετε και από την άλλη το συνεχίζετε.

ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Προωθείται κατά προτεραιότητα επιπλέον, κύριε Κόρακα -για να μην ανησυχείτε για τους εξοπλισμούς, διότι χρειάζονται- το πιλοτικό πρόγραμμα κοινωνικής προσφοράς των Ενόπλων Δυνάμεων και αυτό σας ενδιαφέρει, προσέξτε το. Τι είναι αυτό; Πρόγραμμα επαγγελματικού προσανατολισμού κατά τη διάρκεια της θητείας των στρατευσίμων. Πρόγραμμα επαγγελματικής κατάρτισης κατά τη διάρκεια της θητείας και την εκπόνηση από τις κατά τόπο μονάδες σε συνεργασία με τους οργανισμούς της Τοπικής Αυτοδιοίκησης κοινών προγραμμάτων για την αναβάθμιση της ποιότητας ζωής και τη γενικότερη εξυπηρέτηση των κατοίκων στην περιφέρεια.

Κύριοι συνάδελφοι, σε αυτή την κατεύθυνση εμείς βλέπουμε τη δυνατότητα αξιοποίησης από τους ΟΤΑ σε συνεργασία με την ΚΕΔ ανενεργών στρατοπέδων που ανήκουν στις 'Ενοπλες Δυνάμεις.

Τέλος, συνεχίζεται η υλοποίηση του προγράμματος, ενιαίος πολιτιστικός χώρος, Θράκη, Αιγαίο, Κύπρος.

Κυρίες και κύριοι συνάδελφοι, η Ελλάδα το μόνο μέλος-κράτος της Ευρωπαϊκής 'Ενωσης, του ΝΑΤΟ και της Δυτικοευρωπαϊκής 'Ενωσης στην περιοχή των Βαλκανίων και της Ανατολικής Μεσογείου μπορεί και επιθυμεί να παίξει σταθεροποιητικό ρόλο στην ευρύτερη περιοχή. 'Ετσι αντιμετωπίζουμε και τον αποσταθεροποιητικό και επικίνδυνο ρόλο της Τουρκίας για την ασφάλεια στο Αιγαίο και στην Ανατολική Μεσόγειο.

Η Ελλάδα, κυρίες και κύριοι συνάδελφοι, δεν είναι αναθεωρητική δύναμη στην περιοχή και θεωρεί το πολιτικό και νομικό status quo στο Αιγαίο ότι είναι το θεμέλιο ειρηνικής συνύπαρξης Ελλάδας - Τουρκίας. Η Ελλάδα απορρίπτει την κλιμάκωση εντάσεων και την απειλή χρήσης βίας που χρησιμοποιεί η Τουρκία, προκειμένου να επιβάλει τις επεκτατικές διεκδικήσεις στο Αιγαίο. Και η Ελλάδα καλεί τη διεθνή κοινότητα - να αποθαρρύνει αυτήν την τουρκική τακτική που αναπόφευκτα οδηγεί σε αποσταθεροποίηση της ειρήνης στην περιοχή. Η αποφασιστική στάση της Αθήνας στις συνεχείς στρατιωτικές παραβάσεις και παραβιάσεις στον εναέριο και θαλάσσιο εθνικό χώρο της Ελλάδος συνιστά στοιχειώδες δικαίωμα αλλά και υποχρέωση υπεράσπισης της κυριαρχίας και της ασφάλειάς μας και μοναδικό τρόπο αποτροπής μιας πολεμικής ενέργειας. Διότι εμάς μας ενδιαφέρει η ειρήνη και αποκλειστικά και μόνο αυτή, κυρίες και κύριοι συνάδελφοι, και γι αυτό ακριβώς με αποφασιστικότητα και υπευθυνότητα αντιμετωπίζουμε τις επιθετικές πράξεις, παραβιάσεις και παραβάσεις της τουρκικής πλευράς.

Επιπλέον, μέσω μιας σειράς διμερών συμφωνιών αμυντικής συνεργασίας με βαλκανικές και άλλες χώρες, η Ελλάδα προσπαθεί να συμβάλει στη μείωση της έντασης στην περιοχή τον περιορισμό των εξοπλισμών και τη δημιουργία δεσμών ασφάλειας και συνεργασίας. Γι' αυτό εξάλλου η Ελλάδα προωθεί μια σειρά πρωτοβουλίες, πολιτικής και οικονομικής φύσης, με στόχο τη βελτίωση των διμερών σχέσεων με τους βόρειους γείτονές της, την επίλυση διμερών διαφορών και την προώθηση της ασφάλειας και της σταθερότητας στην περιοχή.

Επιπλέον, η Χώρα μας συμμετέχει σε ειρηνευτικές αποστολές της Ευρωπαϊκής 'Ενωσης και των Ηνωμένων Εθνών. Για το σκοπό αυτό εξετάζεται ήδη η δημιουργία δύο ελληνικών μονάδων ειρηνευτικών αποστολών εκατό και διακοσίων πενήντα ανδρών για συμμετοχή στην ενίσχυση της ειρήνης στην περιοχή. Και βέβαια, στην Ευρωπαϊκή 'Ενωση βασικό στόχο αποτελεί η ανάπτυξη μιας καθαρά ευρωπαϊκής ταυτότητας ασφάλειας και άμυνας η οποία θα είναι συμβατή με την κοινή πολιτική ασφάλειας και άμυνας, στο πλαίσιο του ΝΑΤΟ. Και πρέπει να τονίσουμε ότι η αλληλεγγύη στο πλαίσιο της Ευρωπαϊκής 'Ενωσης προϋποθέτει στην περίληψη, στους στόχους της ΚΕΠΑ και ρήτρα εγγύησης των εξωτερικών συνόρων της Ευρωπαϊκής 'Ενωσης, μια προσπάθεια την οποία καταβάλλει σταθερά η Κυβέρνηση, όπως δήλωσε προχθές στην παρουσίαση των προγραμματικών δηλώσεων και ο Πρωθυπουργός. Ευελπιστούμε μάλιστα να υπάρξουν οι καλύτερες δυνατές λύσεις και συμφωνίες στο τέλος της Διακυβερνητικής.

Στο πλαίσιο του ΝΑΤΟ έχουν ιδιαίτερη σημασία για την Ελλάδα οι εξελίξεις στην υλοποίηση συνδυασμένης μικτής δύναμης επιχειρήσεων. 'Οπως ξέρετε, έχει ανοίξει ένας έντονος διάλογος αυτή τη στιγμή για την αναδιάταξη των δυνάμεων και τη νέα κατανομή ρόλων σχετικά με την υλοποίηση της πολιτικής του ΝΑΤΟ. Στο σημείο αυτό θα ήθελα να πω ότι η Ελλάδα συμμετέχει ενεργά και υποστηρίζει τις πρωτοβουλίες για τη συνεργασία και την ειρήνη. Επιπρόσθετα, μετέχουμε ενεργά στη μετεξέλιξη και στις διεργασία που αφορούν τη νέα δομή διοίκησης του ΝΑΤΟ, τη διεύρυνση με την ένταξη νέων κρατών-μελών στο ΝΑΤΟ, υπό την προϋπόθεση μη ανατροπής των ισορροπιών που εγγυώνται τη σταθερότητα και ειρήνη στις περιοχές, τη συνεργασία ΝΑΤΟ και ΔΕΕ σε επιχειρήσεις ανθρώπινου και ειρηνευτικού χαρακτήρα.

Και βέβαια ιδιαίτερη προσοχή δίνουμε στο πώς θα πραγματοποιηθεί η εγκατάσταση στρατηγείων του ΝΑΤΟ υπό όρους που δεν θα αντιτίθενται στα εθνικά μας συμφέροντα.

Τέλος, επιδιώκουμε τη δομή διοίκησης και του ελέγχου επιχειρήσεων, χωρίς να υπονομεύεται το status quo στο Αιγαίο σε βάρος μας, χωρίς να διαταράσσεται η στρατιωτική ισορροπία στην περιοχή.

Κυρίες και κύριοι συνάδελφοι, ένας μεγάλος θεωρητικός του πολέμου είχε τονίσει ότι "βασικός σκοπός των Ενόπλων Δυνάμεων είναι η ειρήνη και η ευημερία του λαού". Γι'αυτόν ακριβώς το λόγο χρειάζεται η υψηλή μαχητική και αποτρεπτική ικανότητά τους. Γι'αυτόν το λόγο χρειάζονται 'Ενοπλες Δυνάμεις, που με τη δύναμή τους επιβάλλουν σεβασμό σε φίλους και εχθρούς.

(Στο σημείο αυτό, ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού).

Κύριε Πρόεδρε, σε ένα λεπτό τελειώνω.

ΠΡΟΕΔΡΟΣ (Απόστολος Κακλαμάνης): Μόνο ένα λεπτό, κύριε Υπουργέ.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής'Αμυνας): Ναι, κύριε Πρόεδρε.

Η Χώρα μας, η Κοινωνία μας βρίσκονται σε μία πορεία ανάπτυξης. Η οικονομική, κοινωνική και πολιτισμική ανάπτυξη είναι η άλλη όψη της αμυντικής θωράκισης και της αποτρεπτικής πολιτικής. Η ανάπτυξη και ο εκσυγχρονισμός της Ελλάδος εγγυώνται και τη δύναμη της αποτροπής. Αλλά παράλληλα και η αποτρεπτική της δύναμη εγγυάται την ανάπτυξη και την ευημερία του Λαού και του 'Εθνους μας.

Παραλάβαμε 'Ενοπλες Δυνάμεις με υψηλή μαχητική ικανότητα, άρτια εκπαίδευση και υψηλό φρόνημα. Το έργο αυτό θα το συνεχίσουμε. Θα προχωρήσουμε σε όλα τα αναγκαία μέτρα εκσυγχρονισμού και ενίσχυσης των Ενόπλων Δυνάμεων. Δε θα φεισθούμε προσπαθειών και θα καταβάλουμε τους ανάλογους πόρους. Είμαστε έτοιμοι να υποβληθούμε σε όλες τις αναγκαίες θυσίες, γιατί αυτό είναι το χρέος μας προς την Πατρίδα. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κ.Κ.Ε., κυρία Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε): Θα ξεκινήσω από το ζήτημα που έβαλε ο Υπουργός Εθνικής 'Αμυνας, κ.Τσοχατζόπουλος. Με μεγάλη σιγουριά υπογράμμισε ότι η Ελλάδα μέσα σ'αυτήν τη ρευστή κατάσταση, που έχει διαμορφωθεί, μπορεί να παίξει έναν πολύ μεγάλο ρόλο στην περιοχή και μάλιστα -λέει ακριβώς- "τώρα το κέντρο βάρους μεταφέρεται στη Νοτιοανατολική Μεσόγειο και είναι μεγάλη ευκαιρία της Ελλάδας να παίξει ρόλο". Η Ελλάδα δεν μπορεί να διασφαλίσει την υπεράσπιση των συνόρων της από τους συμμάχους και θα παίξει ρόλο αμυντικό στην περιοχή;

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Σταθεροποιητικό.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.):

Ναι, εγώ συμφωνώ, αυτό που λέτε το πιστεύετε. Αλλά αυτό το ρόλο που θέλετε εσείς -όχι προσωπικά εσείς, ολόκληρη η Κυβέρνηση- να παίξει η Ελλάδα, εμείς τον θεωρούμε αρνητικό και μας φοβίζει. Και συγκεκριμένα:

Ξέρετε κάτω από ποιες προϋποθέσεις μπορεί να παίξει σημαντικό ρόλο η Ελλάδα, δηλαδή ρόλο που αναγνωρίζουν οι σύμμαχοί της;

Πρώτον, όταν μετατραπεί -και έχει μετατραπεί- σε ένα μεσιτικό γραφείο των Αμερικάνικων ή των Γερμανικών κεφαλαίων στα Βαλκάνια και στην περιοχή της Νοτιανατολικής Μεσογείου, γιατί αυτήν τη δουλειά κάνει, μεσιτεύει το Αμερικάνικο κεφάλαιο. 'Ολες οι συναντήσεις των Ελληνοαμερικάνικων Επιμελητηρίων, που έγιναν στη Θεσσαλονίκη, αυτό το ρόλο έπαιξαν. Και οι περίφημοι ομογενείς, Ελληνοαμερικάνοι ΑΧΕΠΑΝΣ, όταν έρχονται εδώ, δεν ενδιαφέρονται να τοποθετήσουν τα κεφάλαιά τους στην Ελλάδα, απλώς χρησιμοποιούν σαν μεσίτες το Ελληνικό Υπουργείο, την Ελληνική Κυβέρνηση για να πάνε να κάνουν τοποθετήσεις κεφαλαίων στα Βαλκάνια.

Και δεύτερον, ακριβώς αυτόν το ρόλο, που είπατε προηγούμενα, καλείται να παίξει η Ελλάδα και ήδη τον έχει παίξει ως ένα βαθμό. Μιλήσατε για τη συγκρότηση δύο νέων τμημάτων του ΝΑΤΟ που θα διαφυλάξουν την ειρήνη στην περιοχή, όπως διαφύλαξαν την ειρήνη στα Βαλκάνια και στην περιοχή της Βοσνίας! Συγκροτώντας τις πολυεθνικές επιθετικές δυνάμεις του ΝΑΤΟ στη Νοτιοανατολική Μεσόγειο, βεβαίως θα πάρετε εύσημα και από τους Αμερικανούς και από τους Γερμανούς. Και πρόκειται για τις γνωστές πολυεθνικές δυνάμεις ταχείας επέμβασης, που θα συγκροτήσετε μαζί με τούρκικα και ιταλικά στρατεύματα και μάλιστα υπό τη διοίκηση εναλλακτικά Τούρκου αρχιεπιτελάρχη, πότε 'Ελληνα και πότε Ιταλού. Αυτά είναι πασίγνωστα. Και τελικά συγκροτούμε δυνάμεις για την ειρήνη στην περιοχή -εμείς λέμε, βλέπε πόλεμο ή βλέπε επεμβάσεις στρατιωτικές, πολιτικές- με την ηγεσία μιας χώρας, η οποία αμφισβητεί τα σύνορά μας!

Αυτόν τον τραγέλαφο μπορείτε να τον εξηγήσετε στον Eλληνικό Λαό; Πιστεύετε πραγματικά ότι η Ελλάδα μπορεί να παίξει ρόλο θετικό στην περιοχή; Μπορεί να παίξει ρόλο, αλλά θα είναι αρνητικός. Δεν ξέρω, υποφέρετε από μεγαλομανία; Και από ραγιαδισμό υποφέρετε. Και ο ραγιαδισμός με το μεγαλοϊδεατισμό και με τη μεγαλομανία πάνε μαζί. Αυτόν το ρόλο εμείς για την Ελλάδα δεν τον επιθυμούμε. 'Αλλο μεγάλο ρόλο επιθυμούμε να παίξει η Ελλάδα. Το ρόλο της διαφύλαξης πραγματικά της ειρήνης από τις επεμβάσεις των Αμερικανών, των Γερμανών, του ΝΑΤΟ.

Επιπλέον, κύριε Υπουργέ, να μας εξηγήσετε τι πληρώνει ο Ελληνικός Λαός για τα έξοδα συμμετοχής στα επιθετικά στρατιωτικά σχέδια του ΝΑΤΟ. Πείτε μας πόσο πλήρωσε η Ελλάδα σαν συμμετοχή στις στρατιωτικές επεμβάσεις που έκανε το ΝΑΤΟ στην περιοχή της Βοσνίας. Εάν έτσι καταλαβαίνετε το φιλειρηνικό ρόλο της Ελλάδας, εμείς διαφωνούμε! Και δεν αξίζει αυτός ο ρόλος στον Ελληνικό Λαό, που ο Ελληνικός Λαός θέλει να πολεμήσει μόνο όταν απειλούνται τα σύνορα και τα ελληνικά εδάφη. Αντίθετα, θέλει να πάρει μέρος στη διαφύλαξη της ειρήνης στην περιοχή από αυτούς που κινδυνεύει.

Κοιτάξτε να δείτε, μας είπατε τώρα ότι το ΝΑΤΟ συγκροτεί αυτές τις δυνάμεις αυτής της επέμβασης για να διαφυλάξει την ειρήνη. Και εγώ σας ρωτάω: 'Εχει εξαπολυθεί ποτέ πόλεμος για τον πόλεμο; 'Ολοι οι πόλεμοι που έγιναν, οι ιμπεριαλιστικοί, οι επιθετικοί, ήταν για την ειρήνη. Αυτός ήταν ο σκοπός των πολέμων από το Χίτλερ μέχρι τους πρόσφατους πολέμους στο Βιετνάμ και όπου έγιναν. Για την ειρήνη έγιναν οι πόλεμοι. Καταλαβαίνετε, λοιπόν, πόσο βαθιές διαφορές μας χωρίζουν.

Ο Πρόεδρος της Αξιωματικής Αντιπολίτευσης λέει να τοποθετηθούμε στο Συμβούλιο Εξωτερικής Πολιτικής. Εμείς έχουμε πει "όχι" για δύο λόγους: 'Εναν διαδικαστικό κοινοβουλευτικό και έναν ουσιαστικό πολιτικό.

Πρώτον, είμαστε αντίθετοι στη συγκρότηση Διακομματικών Επιτροπών εκτός Βουλής. Ιδού η Ρόδος, ιδού και το πήδημα, μέσα στη Βουλή. Αρκετά κυριαρχικά δικαιώματα έχουν εκχωρηθεί εκτός Ελλάδας και εκτός Κοινοβουλίου. Αρκετά έχει μετατραπεί το Κοινοβούλιο σε πρωτοκολλητή αποφάσεων και ενημερώνεται εκ των υστέρων για τα πάντα.

Θέλετε αναβάθμιση της Επιτροπής Εξωτερικής Πολιτικής; Να την αναβαθμίσουμε. Και βεβαίως θα συμμετέχουμε διακομματικά και συμμετέχουμε -και συμμετέχουμε με ουσιαστικό τρόπο- και όταν χρειάζεται και συσκέψεις υπό τον Πρόεδρο της Δημοκρατίας, αλλά είμαστε ριζικά αντίθετοι σε αυτά τα όργανα εκτός Βουλής. Και μου κάνει εντύπωση πώς οι λάτρεις του συγκεκριμένου Κοινοβουλίου και οι οπαδοί του ότι είναι ναός της Δημοκρατίας, τώρα πια πριμοδοτούν σε επιτροπές εκτός Βουλής. Εμείς ξέρετε τι γνώμη έχουμε για το αστικό Κοινοβούλιο και ωστόσο υπερασπιζόμαστε και τα τελευταία τυπικά δικαιώματα που έχει.

Δεύτερον, βάζουμε το εξής ερώτημα: Ωραία, θα κάνουμε συμβούλιο εξωτερικής πολιτικής. Αφού η εξωτερική πολιτική χαράζεται στις Βρυξέλλες και στην Ουάσιγκτον, θα μας ενημερώνετε για τις διάφορες διαβουλεύσεις που γίνονται στην Ουάσιγκτον; Μα, δεν μας ενημερώνετε τώρα, ούτε όταν κάνουμε διμερείς επαφές. Δεν ενημερώνετε το Κοινοβούλιο. Και δεν μιλάμε για ενημέρωση σε ζητήματα υψίστης ασφαλείας. Ξέρετε πολύ καλά τι εννοούμε.

Και με την ευκαιρία θα αναφερθώ και σε εσάς, κύριε Πρόεδρε της Αξιωματικής Αντιπολίτευσης. Και εσείς πήγατε στις Ηνωμένες Πολιτείες και είδατε κορυφαία στελέχη. Δεν είδατε τον κ. Κλίντον αλλά είδατε -αν δεν κάνω λάθος-τον Αντιπρόεδρο και μάλιστα απ'ό,τι έμαθα ήταν και πολύ ευχαριστημένοι οι Αμερικανοί. Και όταν πήγε ο κ. Σημίτης ήταν ευχαριστημένοι και όταν πήγατε εσείς επίσης ήταν ευχαριστημένοι. Ξέρετε πολύ περισσότερα απ'ό,τι ξέρουμε εμείς και θέλετε να κάνουμε συμβούλιο εξωτερικής πολιτικής; Τι να κάνουμε; Να νομιμοποιούμε τις αποφάσεις ή να μαθαίνουμε εκ των υστέρων και μέσα από τα διάφορα ραδιόφωνα και τις εφημερίδες πότε έγινε ο α' ή ο β' στρατιωτικός βομβαρδισμός ή οι διάφορες προβοκάτσιες; Εμείς δεν πρόκειται να νομιμοποιήσουμε τέτοιες καταστάσεις. Θέλετε επιτροπή; Να την κάνουμε. Τουλάχιστον όμως να είναι στη Βουλή και να μπορεί και ο Ελληνικό Λαός να ξέρει τι γίνεται. 'Οχι στην αδιαφάνεια να προσθέσουμε καινούρια αδιαφάνεια.

'Ενα δεύτερο ζήτημα που θέλω να θέσω είναι το εξής: Επιτέλους πότε και εσείς σαν Κυβέρνηση και όλα τα Κόμματα που αυτοπροσδιορίζονται σαν φιλοευρωπαϊκά -λες και όσοι επικρίνουμε τη Συνθήκη του Μάαστριχτ είμαστε αντιευρωπαϊστές, - αλλά εν πάση περιπτώσει θέλετε να ονομάζεστε φιλοευρωπαϊστές; ας ονομάζεστε- θα μας πείτε πώς εξηγείται η μακρόχρονη πορεία της Ευρωπαϊκής 'Ενωσης να έχει δύο βασικά χαρακτηριστικά, από τη μία μεριά οι ολιγαρχίες των χωρών αυτών και οι πολυεθνικές να ισχυροποιούνται, και να φτωχαίνουν οι εργάτες, οι υπάλληλοι, η αγροτιά και οι μικρομεσαίοι.

Πώς γίνεται αυτά τα δύο μεγέθη να αυξάνονται διαφορετικά και αντίθετα μεταξύ τους; Εξηγείστε μας. Δεν είναι δύο χρόνια, δεν είναι τρία, δεν είναι τέσσερα για να πούμε ότι φταίει η συγκυρία. Εδώ μιλάμε διαχρονικά, δηλαδή και προ του 1989 και μετά.

Εξηγείστε μας γιατί οι μεγαλύτεροι θιασώτες της Ευρωπαϊκής 'Ενωσης είναι οι βιομήχανοι, οι τραπεζίτες, οι χρηματιστές και αυτοί που εν πάση περιπτώσει δυσανασχετούν, μουρμουρίζουν ή αντιπαρατίθενται είναι τα λαϊκά στρώματα όλων των χωρών.

Είναι, λοιπόν, φανερό ότι σε τούτη τη Βουλή, αλλά και στην προηγούμενη, ένα πράγμα έχει επιτευχθεί, η σύγκλιση στην άποψη ότι είσαστε με την Ευρωπαϊκή 'Ενωση των τραπεζιτών, των βιομηχάνων. Εμείς είμαστε αντίθετοι με αυτή. Αυτό δε σημαίνει ότι είμαστε αντιευρωπαϊστές. Απλώς, έχουμε άλλη άποψη για την Ευρώπη. Αυτή είναι η άποψή μας.

'Ενα τελευταίο ζήτημα είναι το εξής: Κύριε Πάγκαλε, επιτέλους θα μας πείτε ποια είναι αυτή η περίφημη αμερικάνικη πρωτοβουλία, για να τη μάθουμε και εμείς; Και ύστερα θέλετε συμβούλια εξωτερικής πολιτικής εντός και εκτός Κοινοβουλίου. Ποια είναι αυτή η αμερικάνικη πρωτοβουλία; Βγείτε και πείτε ότι δεν υπάρχει ή ότι είναι αυτή. Κουβέντα δε λέτε, για να ξέρουμε και εμείς ποια είναι αυτή η αμερικάνικη πρωτοβουλία. Από πού θα τη μάθουμε αυτήν την αμερικάνικη πρωτοβουλία;

Να, γιατί δεν εμπιστευόμαστε τα συμβούλια, τα διαβούλια, τους θεσμούς και αυτήν τη θεσμολαγνεία που κυριαρχεί εδώ. 'Οταν έχουν εκχωρηθεί και αστικά, αν θέλετε, δικαιώματα στα ξένα κέντρα, πώς να εμπιστευθούμε εμείς θεσμούς, που διαμορφώνει αυτό το Κοινοβούλιο; Εμείς εμπιστευόμαστε εκείνους τους θεσμούς, που διαμορφώνει ο Λαός στους αγώνες.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός Εθνικής Αμύνης έχει το λόγο για μία ολιγόλεπτη παρέμβαση.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Θέλω να κάνω μία σύντομη παρέμβαση, κύριε Πρόεδρε. Δεν είχα την πρόθεση να αντιδικήσω με την κ. Παπαρήγα, αλλά με έκπληξη άκουσα εκφράσεις περί ραγιαδισμού και για αδυναμία υπεράσπισης των εθνικών συνόρων της Χώρας.

Επιτρέψτε μου να κάνω σαφές ότι αυτό και απαράδεκτο είναι και δε στηρίζεται πουθενά, εν πάση περιπτώσει. Οι Ελληνικές 'Ενοπλες Δυνάμεις εγγυώνται με τον πλέον αποτελεσματικό τρόπο την εθνική ακεραιότητα, την εθνική άμυνα και την ασφάλεια της Χώρας, κυρία Παπαρήγα. Γι' αυτό να είστε βέβαιοι και αυτό το γνωρίζει ολόκληρος ο Ελληνικός Λαός.

Αν υπαινίσσεσθε ο,τιδήποτε άλλο και αν εσάς πιθανώς δε σας άρεσε ο τρόπος με τον οποίο η Ελληνική Κυβέρνηση υπερασπίστηκε και επιβεβαίωσε την ικανότητά της να διασφαλίσει την ακεραιότητα των εθνικών μας συνόρων στο πρόσφατο επεισόδιο, τότε επιτρέψτε μου να διαφωνήσω μαζί σας και να σας πω ότι ακριβώς και η Κυβέρνηση -και όχι μόνο οι 'Ενοπλες Δυνάμεις-απέδειξαν ότι ήταν σε θέση να διασφαλίσουν την ειρήνη, την ασφάλεια και να προστατεύσουν τα κυριαρχικά δικαιώματα της Χώρας με ειρηνικό τρόπο.

Κριτική μπορεί να κάνει κανείς, ο οποίος θα επιθυμούσε μόνο μέσω μίας σύρραξης ή μιας πολεμικής σύρραξης να προχωρήσει σε μία τέτοια υπεράσπιση. Αν όμως χρειαστεί, οι 'Ενοπλες Δυνάμεις είναι αποφασισμένες και πανέτοιμες και για κάτι τέτοιο. 'Οπως βλέπετε όμως, υπάρχει η δυνατότητα μέσα από την άσκηση υπεύθυνης πολιτικής να διασφαλίζει το εθνικό δίκαιο, τα κυριαρχικά δικαιώματα και η ειρήνη στην περιοχή. Γι αυτή την πολιτική που εφάρμοσε η Κυβέρνηση δε δεχόμαστε από κανέναν να αμφισβητείται.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Η κ. Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Κύριε Υπουργέ, ξέρετε πάρα πολύ καλά ότι δε μίλησα ούτε για τον Ελληνικό Λαό, ούτε για τις 'Ενοπλες Δυνάμεις ούτε για τους λαούς όλης της γης, αν θέλετε. Πραγματικά έχουμε τεράστιες αποδείξεις ότι μπορούμε και ότι είμαστε σε θέση να υπερασπιστούμε και την ειρήνη και τα σύνορά μας.

Μίλησα, κύριε Υπουργέ, για το γεγονός ότι το ΝΑΤΟ, το οποίο θεωρείτε ως φύλακα άγγελο της ειρήνης, δεν προστατεύει την Ελλάδα στην περίπτωση που θα δεχθεί απροκάλυπτες εχθρικές ενέργειες. Και δε βγάζετε κουβέντα γι' αυτό. Το μόνο για το οποίο μπορείτε να μιλάτε είναι το Διεθνές Δικαστήριο της Χάγης. Γι'αυτό μίλησα, μίλησα για τους συμμάχους σας και τίποτα παραπάνω. Δεν προσέβαλα, ούτε πρόκειται να το κάνουμε εδώ ούτε τον Ελληνικό Λαό, ούτε τις 'Ενοπλες Δυνάμεις.

Ευχαριστώ.

ΠΡΟΕΔΡΟΣ (Απόστολος Κακλαμάνης):Ο Πρόεδρος της Νέας Δημοκρατίας κ. 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κύριε Πρόεδρε, δε θα παρενέβαινα στη διαλογική συζήτηση μεταξύ της κας Παπαρρήγα και του Υπουργού 'Εθνικής 'Αμυνας, αλλά είπε ότι η Κυβέρνηση μπορεί να διασφαλίσει την ακεραιότητα της Πατρίδος μας. 

Αυτό είναι βέβαιο, εφόσον αφεθούν ελεύθερες οι 'Ενοπλες Δυνάμεις. Και δεν υπάρχει καμία αμφιβολία ότι οι 'Ενοπλες Δυνάμεις εάν και όταν κληθούν -που δεν το εύχεται κανένας αυτό- να χρησιμοποιήσουν τη δύναμή τους, θα το κάνουν.

Εκείνο όμως, το οποίο αμφισβητούμε είναι τις πολιτικές ευθύνες. Και μη μιλάτε περί ακεραιότητος, όταν υποστείλατε την ελληνική σημαία και όταν αφήσατε να καταληφθεί -δυστυχώς- ελληνικό έδαφος.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης):Ο Υπουργός Εθνικής Αμύνης έχει το λόγο.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής'Αμυνας):Κύριε Πρόεδρε, λυπούμαι διότι σήμερα στη νέα Βουλή επαναλαμβάνετε τα επιχειρήματα περί υποστολής σημαιών και ορισμένων άλλων πραγμάτων, τα οποία ατυχέστατα χρησιμοποιήσατε στο παρελθόν. Μην τα επαναλαμβάνετε στη νέα Βουλή.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Ατυχέστατα συνέβησαν!

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας):Δεν έχουν καμία θέση, νομίζω. Το απέδειξε ακριβώς η ικανότητα και το αποτέλεσμα σε τελική ανάλυση, της ειρηνικής επίλυσης και αντιμετώπισης του θέματος. Γι' αυτό, λοιπόν, ας το αφήσουμε αυτό. Ευχαριστώ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης):Ορίστε, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Ατυχέστατα δεν ελέχθησαν. Ατυχέστατα, δυστυχώς για την Πατρίδα μας, συνέβησαν.

ΠΡΟΕΔΡΟΣ (Απόστολος Κακλαμάνης):Ο Πρόεδρος του Συνασπισμού της Αριστεράς και της Προόδου έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Μόνο μια παρατήρηση θα ήθελα να κάνω, κύριε Πρόεδρε. Eπιφυλάσσομαι να ακούσω και τους άλλους Υπουργούς για να δευτερολογήσω και εγώ γιατί, όπως θυμάστε και εσείς, ο κύριος Πρωθυπουργός παρέπεμψε στους Υπουργούς του να μας αναλύσουν κεφάλαια της κυβερνητικής πολιτικής.

Θα ήθελα, όμως, να επισημάνω τρία θέματα, τα οποία τα θεωρώ κρίσιμα και σοβαρά...

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, μια στιγμή σας παρακαλώ. Κρατώ το χρόνο.

'Εχετε υπόψη σας ότι, όπως βλέπω εγώ από το χρόνο και τις παρεμβάσεις που θα ακολουθήσουν, τα χρονικά όρια αρχίζουν να στενεύουν. Μίλησαν ήδη αρκετοί...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Nαι, κύριε Πρόεδρε, περιμένω να ακούσω ...

ΠΡΟΕΔΡΟΣ (Απόστολος Κακλαμάνης):Εγώ σας έδωσα το λόγο για να δευτερολογήσετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):'Οχι, κύριε Πρόεδρε, δε θέλω να ασκήσω το δικαίωμα της δευτερολογίας...

ΠΡΟΕΔΡΟΣ (Απόστολος Κακλαμάνης):Καλώς. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):... θέλω να παρέμβω σ' αυτήν τη συζήτηση, η οποία για μένα είναι σοβαρή, και επαναλαμβάνει ορισμένα αρνητικά φαινόμενα που κυριάρχησαν και στην προεκλογική περίοδο.

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, η σειρά κατά τον Κανονισμό είναι πρωτολογία, δευτερολογία και παρέμβαση για πέντε λεπτά, που μπορείτε να κάνετε στο τέλος.

Λοιπόν, μπορείτε να δευτερολογήσετε και εν συνεχεία για πέντε λεπτά να μιλήσετε έπειτα από όποιον Υπουργό θέλετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, τότε να περιμένω να δευτερολογήσω και εκεί να συμπεριλάβω και τις συγκεκριμένες παρατηρήσεις μου. Θα ήθελα όμως να αναφερθώ, αλλά αφού δεν μου δίνετε το λόγο, δε πειράζει.

ΠΡΟΕΔΡΟΣ (Απόστολος Κακλαμάνης):Κάντε το σχόλιο σας, εφόσον το ζητάτε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Το σχόλιο μου, κύριε Πρόεδρε, αναφέρεται σε ορισμένα κρίσιμα ζητήματα, εθνικής στρατηγικής και αμυντικής πολιτικής. Αυτά τα κορυφαία ζητήματα δεν μπορεί να συζητούνται με αυτόν τον τρόπο. Γι' αυτό και εμείς επισημάναμε την ανάγκη από πλευράς των κυρίων Υπουργών να δοθούν στοιχεία.

'Οταν ο κύριος Υπουργός Εθνικής 'Αμυνας λέει εξοπλιστικό πρόγραμμα ορισμένων τρισεκατομμυρίων, οφείλει να εξηγήσει πόσων και ποια η αντίστοιχη πρόβλεψη του προϋπολογισμού, από πού θα βγουν, ποιος τα εισηγήθηκε, γιατί αυτό το ύψος και τι επιβαρύνσεις θα έχει.

ΠΡΟΕΔΡΟΣ (Απόστολος Κακλαμάνης): Καλώς. Μάλλον πρέπει να δευτερολογήσετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):'Οχι, επιτρέψτε μου και μία δεύτερη ...

ΠΡΟΕΔΡΟΣ (Απόστολος Κακλαμάνης):Λοιπόν, ας σταματήσετε για να ...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Καλώς. Αλλά δεν μπορεί να ακούγονται απόψεις αυτήν τη στιγμή ότι κάποιοι είναι θεσμολάγνοι και υπερασπίζονται τους θεσμούς της Δημοκρατίας και κάποιοι είναι εναντίον όλων των θεσμών και μέμφονται εκείνους, οι οποίοι ζητούν εθνική συνεννόηση σε θέματα εξωτερικής πολιτικής και Συμβούλιο Εξωτερικής Πολιτικής.

ΠΡΟΕΔΡΟΣ (Απόστολος Κακλαμάνης):Ο κ. Τσοχατζόπουλος έχει το λόγο.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας):Οπωσδήποτε πρόθεσή μας δεν είναι να δημιουργήσουμε ένα κλίμα αντιθεσμικής, αν θέλετε, παρέμβασης από οποιαδήποτε πλευρά. 

'Ομως, εκείνο το οποίο είναι σαφές, ευνόητο και αποτελεί πάγια πρακτική σ'αυτό το Κοινοβούλιο είναι ότι, εφόσον είπαμε ότι θα έλθει το σχετικό πρόγραμμα που θα προβλέπει το ύψος των συγκεκριμένων εξοπλισμών, από εκεί και πέρα είναι σαφές, κύριε Κωνσταντόπουλε, ότι αυτό το θέμα θα είναι λεπτομερέστατο και θα περιλαμβάνει όλες τις επιλογές, με τα συγκεκριμένα κόστη και τον τρόπο προμήθειας και τον τρόπο οικονομικής κάλυψης να κατατεθεί στο Ελληνικό Κοινοβούλιο. Αυτό είναι εκείνο το οποίο είπα προηγουμένως.

'Αρα, λοιπόν, καμιά απορία δεν μπορεί να υπάρχει επ' αυτού και δε νομίζω ότι μπορείτε να υποστηρίξετε ότι στο πλαίσιο της συζήτησης για τις προγραμματικές δηλώσεις είναι δυνατό να μπούμε σε μια διαδικασία αναλυτικής συζήτησης για τον τρόπο υλοποίησης των προγραμμάτων εξοπλισμού των Ενόπλων Δυνάμεων. Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Να συνεχίσουμε με τους συναδέλφους που αναμένουν για να μιλήσουν.

Ο κ. Μπρατάκος έχει το λόγο.

ΑΓΓΕΛΟΣ ΜΠΡΑΤΑΚΟΣ: Κυρίες και κύριοι συνάδελφοι, δε θα σχολιάσω συνολικά τις προγραμματικές δηλώσεις του κυρίου Πρωθυπουργού. Ο χρόνος είναι πάρα πολύ μικρός.

Εξάλλου απεδείχθη περίτρανα, απ' όσους μίλησαν πριν από μένα, ότι η ανάγνωση των προγραμματικών δηλώσεων της Κυβέρνησης από τον κύριο Πρωθυπουργό υπήρξε ένα ρεσιτάλ αοριστολογίας και κοινοτυπίας, που ξεκίνησε από τις κοσμογονικές αλλαγές μετά την κατάρρευση του υπαρκτού σοσιαλισμού, πέρασε από τις προκλήσεις της Ενωμένης Ευρώπης και κατέληξε ότι μπορούμε να αλλάξουμε τη μορφή της Ελλάδας.

'Ολα αυτά τα μεγάλα και ωραία λόγια μας τα είπε ο κύριος Πρωθυπουργός. Δε μας είπε, όμως, ο κύριος Πρωθυπουργός το πώς θα αντιμετωπιστούν τα τεράστια προβλήματα που αντιμετωπίζει η σημερινή Κοινωνία, ούτε και μας έδωσε κάποιο χρονοδιάγραμμα, μέσα από το οποίο ο Ελληνικός Λαός να περιμένει τη λύση των προβλημάτων του.

Κυρίες και κύριοι συνάδελφοι, είμαι υποχρεωμένος εκ των πραγμάτων να περιοριστώ σε ένα μόνο αντικείμενο, απ' όσα αναφέρθηκαν στις προγραμματικές δηλώσεις του κυρίου Πρωθυπουργού. Η παρέμβασή μου σήμερα θα σταθεί μόνο σε θέματα που έχουν σχέση με τη Δημόσια Διοίκηση και την Τοπική Αυτοδιοίκηση.

Είπε ο κύριος Πρωθυπουργός ότι τους στόχους της πολιτικής του -ποιοι είναι αυτοί οι στόχοι δε νομίζω ότι κανένας από μας κατάλαβε από την ανάγνωση των προγραμματικών δηλώσεων- η Κυβέρνηση θα τους υλοποιήσει με βάση 6 άξονες. Και ανέφερε ως τρίτο άξονα τη εξυγίανση της Δημόσιας Διοίκησης.

Μας περιέγραψε ο κύριος Πρωθυπουργός την κατάσταση που υπάρχει στη Δημόσια Διοίκηση, λες και υπάρχει 'Ελληνας πολίτης που δε ζει καθημερινά στο πετσί του την κατάσταση που επικρατεί στη Δημόσια Διοίκηση. Και δε μας είπε τίποτε άλλο, ούτε τι μέτρα θα πάρει για την αντιμετώπιση της κατάστασης ούτε πότε θα πάρει τα μέτρα αυτά.

Χθες το βράδυ παρενεβλήθη στη συζήτηση και ο αρμόδιος Υπουργός Εσωτερικών, ο κ. Παπαδόπουλος προσπαθώντας, να καλύψει τα κενά που άφησε η αναφορά του κυρίου Πρωθυπουργού στα θέματα Δημόσιας Διοίκησης και Τοπικής Αυτοδιοίκησης.

Και χάρηκα ομολογουμένως που άκουσα από τον κύριο Υπουργό την υιοθέτηση ορισμένων θέσεων του προγράμματος της Νέας Δημοκρατίας, όπως πχ.: Την επαναξιολόγηση της αποστολής των Νομικών Προσώπων Δημοσίου Δικαίου με σκοπό τις αναγκαίες συγχωνεύσεις ή καταργήσεις δημοσίων υπηρεσιών. Τη μείωση του λειτουργικού κόστους της Δημόσιας Διοίκησης μέσω της κοστολόγησης των υπηρεσιών, της ανακατανομής του προσωπικού και της περικοπής των ελαστικών δαπανών. Την εγκατάλειψη των λειτουργιών του Κράτους που μπορούν να ασκηθούν οικονομικότερα και αποτελεσματικότερα από τρίτους. Τη συγκρότηση μιας δομής που θα χαρακτηρίζεται από συνοχή, συντονισμό και έλεγχο.

Και ο κύριος Υπουργός, όμως, δυστυχώς δεν υπήρξε ξεκάθαρος και σαφής, για τα θέματα που και γνωστά είναι και επιβεβλημένη και άμεση αντιμετώπιση επιβάλουν και απαιτεί η εξυγίανση της Δημόσιας Διοίκησης.

Πρέπει, κύριοι της Κυβέρνησης, να μας πείτε: Τι θα κάνετε με τους κανονισμούς των Υπουργείων. Θα τους αλλάξετε, ώστε τα Υπουργεία να αποτελούν πλέον φορείς με επιτελική, σχεδιαστική και ελεγκτική αποστολή και όχι οργανισμούς συγκέντρωσης και άσκησης της συνολικής κυβερνητικής πολιτικής; Θα προσδιορίσετε νομοθετικά τα όρια δράσης του Κράτους, ώστε το Κράτος να μετατραπεί από παραγωγός σε συντονιστή και ρυθμιστή; Τι θα κάνετε οργανωτικά προς την κατεύθυνση του συντονισμού του έργου της Κυβέρνησης και ιδίως προς την κατεύθυνση της χάραξης και πραγματοποίησης του στρατηγικού σχεδιασμού; Τι θα κάνετε με το θέμα της καθιέρωσης του θεσμού του Επιτρόπου Δημόσιας Διοίκησης για την έρευνα και τον εντοπισμό περιπτώσεων κακής διοίκησης, για την προαγωγή της διαφάνειας, την προστασία των δικαιωμάτων του πολίτη από την αυθαιρεσία, τη διαφθορά και την κατάχρηση εξουσίας; Θα προχωρήσετε προς τη συγκρότηση Εθνικού Συμβουλίου Δημόσιας Διοίκησης ως ανεξάρτητης διοικητικής αρχής που θα εποπτεύει τη λειτουργία της Δημόσιας Διοίκησης για την τήρηση και την εφαρμογή της αξιοκρατίας στο Δημόσιο; Θα κατοχυρώσετε νομοθετικά την ουσιαστικότερη παρέμβαση της Βουλής μέσω ειδικής επιτροπής στην επιλογή των διοικήσεων των ΔΕΚΟ;

Πολύς λόγος έγινε τώρα τελευταία και για την αλλαγή των διοικητικών περιφερειών της Χώρας. Θα έπρεπε ο κύριος Υπουργός και ο κύριος Πρωθυπουργός να μας ξεκαθαρίσουν ποιες είναι οι προθέσεις της Κυβέρνησης. Πρόκειται ν'αλλάξετε τις διοικητικές περιφέρειες της Χώρας; Πώς και σε ποιο αριθμό;

Θα σταθώ, κυρίες και κύριοι -και θα ολοκληρώσω, κύριε Πρόεδρε- με λίγα λόγια και σ'ένα άλλο θέμα, που τα τελευταία δύο χρόνια ταλαιπωρεί τη Δημόσια Διοίκηση και τον Ελληνικό Λαό στο σύνολό του. Πρόκειται για τον Β' βαθμό Τοπικής Αυτοδιοίκησης, του οποίου η λειτουργία επηρεάζει καταλυτικά το αντιπροσωπευτικό και διοικητικό σύστημα της Χώρας μας.

Προχωρήσατε, κύριοι του ΠΑ.ΣΟ.Κ., στη θέσπιση του Β' βαθμού Τοπικής Αυτοδιοίκησης, χωρίς να έχετε διαμορφωμένη πολιτική, χωρίς να έχετε συγκεκριμένη φιλοσοφία και κατεύθυνση, χωρίς να έχετε επεξεργασμένη πολιτική και καταλήξατε σ'αυτό που η ολομέλεια των νομαρχών με ομόφωνη απόφασή της στις 18/2/96 διατυπώνει. Μιλάει για το Β' βαθμό Τοπικής Αυτοδιοίκησης και σας διαβάζω: "Δυστυχώς, όμως, είκοσι περίπου μήνες μετά την ψήφισή του η κατάσταση χαρακτηρίζεται απογοητευτική. Οι νομάρχες και τα νομαρχιακά συμβούλια, εκτιμούν πλέον ότι ο θεσμός βρίσκεται υπό διωγμό και σε οριακό σημείο". Και όλα αυτά, γιατί ήταν σχεδιασμένα στο πόδι, δεν είχατε καμία πολιτική. Αρκεί να σας πω ότι στα τρία χρόνια που πέρασαν, ψηφίζετε ένα νόμο ανά εξάμηνο. Και ο καθένας νόμος αναιρούσε τις διατάξεις των προηγούμενων νόμων. Ευχαριστώ.

( Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. Τζανής έχει το λόγο.

ΛΕΩΝΙΔΑΣ ΤΖΑΝΗΣ: Κυρίες και κύριοι συνάδελφοι, ο κύριος Πρωθυπουργός, κατά την ανάγνωση των προγραμματικών δηλώσεων της Κυβέρνησης, αναφέρθηκε ομολογουμένως σε πολύ σημαντικά ζητήματα. 

Το σημαντικότερο ίσως απ'τα όσα είπε ο κύριος Πρωθυπουργός, αποτελεί και το μήνυμα της εποχής. Η τετραετία που σήμερα εγκαινιάζουμε, δεν είναι συνηθισμένη. Ποτέ άλλοτε τα τελευταία είκοσι δύο χρόνια η Ελλάδα, δε βρέθηκε μπροστά σε τόσο μεγάλες προκλήσεις και ευκαιρίες, στις οποίες πρέπει ν'απαντήσει έγκαιρα και αποφασιστικά, είπε ο Πρωθυπουργός.

Η Αντιπολίτευση όμως, ακολουθώντας τον εθνικό πολιτικό κανόνα της εύκολης απόρριψης, λιθοβόλησε τις προγραμματικές δηλώσεις με τους παραδοσιακούς πλέον και επί είκοσι δύο χρόνια επαναλαμβανόμενους κοινότυπους χαρακτηρισμούς.

Φαίνεται ότι για την Aντιπολίτευση η τετραετία που αρχίζει θα χαρακτηρίζεται από το ίδιο το περιεχόμενο του στείρου και άγονου αντιπολιτευτικού λόγου.

Μίλησε ακόμη ο Πρωθυπουργός για κύκλους χαμένων ευκαιριών που άνοιξαν και έκλεισαν στο παρελθόν. Και είναι αυτό μια σκληρή αλήθεια. Αυτός τώρα ο κύκλος που τώρα ανοίγει δεν μπορεί να είναι και δε θα είναι ένας ακόμη κύκλος χαμένων ευκαιριών.

Η χάραξη και η διαδρομή αυτού του κύκλου ανήκει κυρίως σε μια γενιά που για πολλά χρόνια τώρα υποχρεώθηκε να είναι άφωνος θεατής μιας άγονης εξέλιξης με κύρια χαρακτηριστικά της τους εύκολους ηρωισμούς, τις πομπώδεις διακηρύξεις, τις ανολοκλήρωτες πράξεις, τη λογική του πολιτικού κόστους, τον άκρατο λαϊκισμό, την προσωποποίηση της διαφοράς των πολιτικών απόψεων, την ποινικοποίηση της πολιτικής ζωής, την αναπαραγωγή του παλαιοκομματισμού, την επιβίωση πελατειακών σχέσεων, ακόμη και την τραγωδία του εκφυλισμού των αριστερών και προοδευτικών ιδεών και την αντικατάστασή τους από τη θεσιθηρία και τον πολιτικό αμοραλισμό. Αυτός τουλάχιστον ο κύκλος θα κλείσει. Αυτή η γενιά στην οποία και εγώ ανήκω, ανοίγει τον κύκλο της νέας τετραετίας με ένα σημαντικό πλεονέκτημα. Την παρουσία του ΠΑ.ΣΟ.Κ. και του Κώστα Σημίτη στη διακυβέρνηση της Χώρας. Δεν παραβλέπουμε τις δυσκολίες που μας περιμένουν, ούτε τις αποκρύψαμε προεκλογικά ούτε τώρα το κάνουμε από τον Ελληνικό Λαό. Δεν μπορεί όμως να μετατρέπεται, πράγμα που δυστυχώς και τώρα η Αντιπολίτευση έπραξε, το Βήμα της Βουλής, από Βήμα ευθύνης και πολιτικού λόγου σε Βήμα επίδειξης δικανικής ρητορίας. Τα όσα εδώ λέγονται διαμορφώνουν τις πεποιθήσεις και τις προσδοκίες ενός ολόκληρου λαού και όχι απλά την πεποίθηση και την απόφαση ενός δικαστηρίου. Και ο λαός δικαιούται να γνωρίζει όλη την αλήθεια που τον περιβάλλει, να γνωρίζει την οικονομική, την κοινωνική, τη θεσμική, τη διεθνή πραγματικότητα που γύρω του υπάρχει. Και ασφαλώς το σύνολο των πολιτικών δυνάμεων οφείλουν να τον βοηθήσουν. Από τα σοβαρότερα προβλήματα αγαπητοί συνάδελφοι της Ελληνικής Κοινωνίας, όπως και ο Πρωθυπουργός επεσήμανε, είναι η κακή κατάσταση και λειτουργία της Δημόσιας Διοίκησης. Η κατάσταση της Δημόσιας Διοίκησης είναι τραγική. Θυμίζει η Δημόσια Διοίκηση έναν ξένο οργανισμό που κυριαρχείται από φαινόμενα αδράνειας, βραδύτητας συναλλαγής και διαφθοράς, θυμίζει εργοστάσιο απηρχαιωμένης τεχνολογίας όπου οι εργαζόμενοι σπεύδουν να δείξουν ότι εργάζονται όταν ο διευθυντής του εργοστασίου περιέρχεται τους χώρους εργασίας.

Είναι ασφαλώς περιττό να μιλήσουμε για την ποιότητα του παραγόμενου προϊόντος ενός τέτοιου εργοστασίου. Αυτή είναι σήμερα η εικόνα της ελληνικής Δημόσιας Διοίκησης. Με κυριότερα χαρακτηριστικά της τον πλεονασμό προσωπικού σε ορισμένους τομείς και την έλλειψη σε άλλους. Την έλλειψη ικανοτήτων αλλά και υπευθυνότητας σε πολλούς προϊσταμένους δημόσιων υπηρεσιών. Την ατολμία, τη στενότητα αντίληψης και το γραφειοκρατικό κακώς εννοούμενο δημοσιοϋπαλληλικό ωχαδελφισμό. Τη μη εφαρμογή διαφανούς συστήματος προσλήψεων σε οργανισμούς και επιχειρήσεις του ευρύτερου δημόσιου τομέα.

Το βήμα που έγινε με το ν. 2190 του 94 ένα αποφασιστικό βήμα που οφείλεται και στον κ. Πεπονή και κυρίως στο ΠΑ.ΣΟ.Κ. πρέπει και μπορεί να συνεχιστεί. Τη βραδεία εφαρμογή συστήματος μηχανοργάνωσης στο χώρο της Δημόσιας Διοίκησης είναι αναγκαίες αποφασιστικές τομές και συγκρούσεις. Χρειάζονται άμεση και ουσιαστική αποκέντρωση με ενίσχυση του ρόλου της περιφέρειας ως βασικής μονάδας αποκεντρωμένης κρατικής διοίκησης. Επανεξέταση του ρόλου και του τρόπου λειτουργίας της Νομαρχιακής Αυτοδιοίκησης. Κτύπημα της διαφθοράς και της συναλλαγής στο δημόσιο τομέα. 'Αμεση καθιέρωση και ουσιαστικοποίηση του θεσμού του συνήγορου του πολίτη. Αξιοκρατική στελέχωση της διοίκησης των δημόσιων οργανισμών και αυστηρός έλεγχος της διαχείρισής τους. Αυστηρός έλεγχος των δαπανών ανεξάρτητων γραμματειών και οργανισμών, που επιτέλους δεν αποτελούν προσωπική περιουσία και κτήμα αυτών που διοικούν.

Ο κύριος Πρωθυπουργός μίλησε, αγαπητοί συνάδελφοι, ακόμη και για την ανάγκη αναβάθμισης του ρόλου του Κοινοβουλίου και του ρόλου του Βουλευτή. Δε νοείται είπε ισχυρή κυβέρνηση χωρίς ισχυρή Βουλή. Για την ακρίβεια του λόγου δε νοείται ισχυρό πολίτευμα χωρίς ισχυρή Βουλή. Και δε νοείται ισχυρή Βουλή χωρίς ισχυροποιημένους Βουλευτές. Και είναι καιρός να δούμε τι θέλει ο Λαός από τους Βουλευτές του αλλά και τι πρέπει να είναι οι Βουλευτές. Τους θέλει διεκπεραιωτές προσωπικών υποθέσεων. 'Ενα είδος άμισθου δημόσιου δικολάβου; Τους θέλει πρωταγωνιστές τηλεοπτικών παραθύρων και κομπάρσους στις πολιτικές εξελίξεις;

Τους θέλει απλούς χειροκροτητές, δεδομένων κυβερνητικών αποφάσεων στις οποίες αυτοί ουδόλως συμμετέχουν; Τους θέλει "παράγοντες" που αντλούν τη δύναμή τους όχι από τη δεξαμενή της λαϊκής κυριαρχίας, αλλά από τα ΜΜΕ και τους αφεντάδες τους, ή από τη συμμετοχή σε παρέες και σε ίντριγκες; Τους θέλει υποβαθμισμένους και χωρίς τον υλικοτεχνικό εξοπλισμό που είναι αναγκαίος για τη σωστή και αδέσμευτη λειτουργία τους;'Οχι, αγαπητοί συνάδελφοι. Ο Ελληνικός Λαός διατηρεί ακόμα μέσα του το σεβασμό για το ρόλο το συνταγματικό, θεσμικό και πολιτικό ρόλο του 'Ελληνα Βουλευτή. Τον θέλει να στέκεται ψηλά, να εμπνέει με τη συμπεριφορά και τη λειτουργία του; Τον θέλει αποστασιοποιημένο από κέντρα οικονομικών συμφερόντων. Τον θέλει απλό και λιτό στη ζωή και τη λειτουργία του. Τον θέλει κοντά στα προβλήματά του, τον θέλει να είναι πρότυπο. Για να αποκτήσει όμως τέτοια υπόσταση ο 'Ελληνας Βουλευτής χρειάζεται να γίνουν πολλά, όπως για παράδειγμα, χρειάζεται λογική εφαρμογή του Κανονισμού της Βουλής, για να ακούγονται περισσότερο οι Βουλευτές και λιγότερο η Κυβέρνηση. Η Βουλή δεν είναι τηλεοπτική πασαρέλα για τα μέλη της Κυβέρνησης. Είναι ο χώρος όπου θα ακουστεί η φωνή του Λαού και τη φωνή του Λαού την εκφράζουν οι Βουλευτές.

ΠΡΟΕΔΡΟΣ (Απόστολος Κακλαμάνης): 'Οταν οι συνάδελφοι Βουλευτές γίνονται Υπουργοί, αυτά όλα τα ξεχνούν και όταν επιστρέφουν πάλι στα έδρανα της Βουλής, τότε τα θυμούνται.

(Χειροκροτήματα)

Εσείς ακόμα έχετε τη δυνατότητα να μείνετε συνεπής σ'αυτά που λέτε.

ΛΕΩΝΙΔΑΣ ΤΖΑΝΗΣ: Ευχαριστώ, κύριε Πρόεδρε.

Είναι ακόμα αναγκαία η διαρκής ενημέρωση -και τελειώνω, κύριε Πρόεδρε- των Βουλευτών για τις εργασίες του Ευρωπαϊκού Κοινοβουλίου, ώστε όταν ασχολούμαστε με το νομοθετικό μας έργο να μη συγκρούονται αυτά που ψηφίζουμε προς τις επιταγές της Ευρωπαϊκής 'Ενωσης. Είναι αναγκαία η ραδιοτηλεοπτική μετάδοση των συνεδριάσεων της Βουλής, ώστε να έχει από εκεί αυθεντική ενημέρωση ο Λαός και για 
την ποιότητα του πολιτικού λόγου και για την ποιότητα των πολιτικών που τον αντιπροσωπεύουν.

Πρέπει, τέλος, να διασφαλισθεί η αξιοκρατική αξιοποίηση των Βουλευτών, καθώς και η αξιοποίηση του πλούτου των ειδικών τους γνώσεων. Πρέπει, τέλος, να αποκτήσει ουσιαστικό χαρακτήρα ο θεσμός της ακρόασης φορέων στις Διαρκείς Επιτροπές. Πρέπει η ίδια η Βουλή στην Ολομέλειά της να έχει λόγο για το διορισμό των διοικήσεων και να ελέγχει αυτές τις διοικήσεις, διοικητικά και διαχειριστικά για τον τρόπο που διοικούν και διαχειρίζονται το δημόσιο χρήμα.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

ΠΡΟΕΔΡΟΣ (Απόστολος Κακλαμάνης): Κύριε συνάδελφε, τελειώσατε.'Εχετε υπερβεί το χρόνο.

ΛΕΩΝΙΔΑΣ ΤΖΑΝΗΣ: Τελειώνω, κύριε Πρόεδρε.

Και πρέπει να συνεχίσουμε την καλή προσπάθεια του Προέδρου της Βουλής για επικοινωνία της Βουλής με τη νεολαία, διότι μόνο τότε θα αποκτήσει ζωντάνια, θα αποκτήσει φρεσκάδα αυτός εδώ ο χώρος.

ΠΡΟΕΔΡΟΣ (Απόστολος Κακλαμάνης): Είναι ευχάριστα αυτά για μένα που λέτε, αλλά ήδη έχει τελειώσει ο χρόνος σας. Θα πρέπει να σας διακόψω.

ΛΕΩΝΙΔΑΣ ΤΖΑΝΗΣ: Τελειώνω, κύριε Πρόεδρε, με τον αναγκαίο επίλογο. Γι'αυτό, δώστε μου μόνο λίγο χρόνο.

Είναι πολλά αυτά που μπορούμε να πούμε, κύριοι συνάδελφοι, αλλά ο χρόνος είναι πάρα πολύ λίγος. Είναι καιρός όμως οι πολιτικές δυνάμεις να αφήσουν τα λόγια και τις διαπιστώσεις.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, λυπάμαι, αλλά τελειώσατε.

ΛΕΩΝΙΔΑΣ ΤΖΑΝΗΣ: Είναι καιρός για λιγότερα συνθήματα και πιο πολύ δουλειά. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, από την ανάγνωση των προγραμματικών δηλώσεων του κυρίου Πρωθυπουργού, όλοι δυστυχώς, είναι απογοητευμένοι, ανήσυχοι και ανάστατοι.'Ολος ο Ελληνικός Λαός, από τον 'Εβρο, και από την 'Ηπειρο, μέχρι τα πιο μακρινά νησιά μας, είναι, επαναλαμβάνω, απογοητευμένος, αισθάνθηκε ένα τρομερό "πάγωμα" και θα έλεγα ότι είναι πρωτοφανές το φαινόμενο αντί οι προγραμματικές δηλώσεις να δώσουν μια αισιοδοξία και μια ελπίδα στο Λαό μας, έδωσαν από την πρώτη στιγμή μια απογοήτευση πρωτοφανή, επαναλαμβάνω, κάτι που για πρώτη φορά συμβαίνει στα χρονικά του Ελληνικού Κοινοβουλίου. Και είναι επίσης γνωστό το γεγονός, ότι και εκείνοι ακόμα που εψήφισαν και στήριξαν την Κυβέρνηση, είτε ο ίδιος ο Λαός μας είτε τα ΜΜΕ, εγκατέλειψαν απ'αυτές τις μέρες κιόλας την Κυβέρνηση και καταδικάζουν την ίδια την πολιτική της, και καταδικάζουν τις προγραμματικές δηλώσεις. Και βεβαίως, δεν είναι τυχαίο το γεγονός αυτό. Οφείλεται ακριβώς στο γεγονός ότι οι προγραμματικές δηλώσεις υπήρξαν αόριστες, γενικόλογες, θεωρητικές, χωρίς στόχο, χωρίς κατεύθυνση και χωρίς να προβλέπεται κανένα αποτέλεσμα.

Από τις προγραμματικές αυτές δηλώσεις, μου έκανε ιδιαίτερη εντύπωση ότι προέκυψε ένα "κατηγορώ" του κυρίου Πρωθυπουργού προς την πολιτική την οποία εφήρμοσαν μέχρι σήμερα οι Κυβερνήσεις του ΠΑ.ΣΟ.Κ.. Και εξηγούμαι: Είπε συγκεκριμένα ο κύριος Πρωθυπουργός ότι το δημόσιο χρέος της Χώρας μας είναι κάτω του μέσου όρου της Ευρωπαϊκής 'Ενωσης, ότι δηλαδή είναι σήμερα στο ύψος των 36 τρισ. δραχμών. Το είπε αυτό ο Πρωθυπουργός.

Δεύτερον, ότι τα τελευταία χρόνια ποτέ άλλοτε η Πατρίδα μας δεν είχε τόσες ευκαιρίες και προκλήσεις και όμως αυτές χάθηκαν, είπε επίσης ο κύριος Πρωθυπουργός. Και τρίτον, είπε, ότι η Δημόσια Διοίκηση βρίσκεται μακριά από τον πολίτη. Ακριβώς έτσι μας είπε ο Πρωθυπουργός.

Και ερωτώ τον κύριο Πρωθυπουργό, και ερωτώ την Κυβέρνηση, ποιος ευθύνεται για όλα αυτά. Ποιος έχει τη μεγάλη ευθύνη, ποιος είναι ο ένοχος αυτής της κατάστασης, την οποία κατηγόρησε ο κύριος Πρωθυπουργός; Ασφαλώς είναι ο ίδιος ο κύριος Πρωθυπουργός, είναι η ίδια η Κυβέρνηση, αφού ο ίδιος ο Πρωθυπουργός συμμετείχε σε όλες τις Κυβερνήσεις, και είναι πράγματι ο αρχιτέκτονας της ατελείωτης λιτότητας. Είναι αυτός, όμως, επίσης, που ο ίδιος ο Ανδρέας Παπανδρέου τον κατήργησε δύο φορές από Υπουργό και είναι αυτός που επίσης τον κατηγόρησε και τον κατήγγειλε ο κ. Παπουτσής ότι είναι ο Υπουργός που είχε τη μικρότερη ή μάλλον τη μηδαμινή απορρόφηση κοινοτικών κονδυλίων.

'Αρα, λοιπόν, το "κατηγορώ" αυτό του κυρίου Πρωθυπουργού είναι "κατηγορώ" κατά του ίδιου του εαυτού του, κατά της ίδιας της δικής του Κυβέρνησης, κατά του ίδιου του ΠΑ.ΣΟ.Κ..

Μίλησε ο κύριος Πρωθυπουργός για λανθασμένες επιλογές και για χαμένες ευκαιρίες. Αλλά, επιτέλους, ποιοι έχασαν, επαναλαμβάνω, τις ευκαιρίες αυτές; Ποιοι έκαναν τις λανθασμένες επιλογές; Ποιοι έκαναν τα λάθη; Ποιοι καθυστέρησαν; Ποιοι φταίνε για τα σημερινά χάλια της Χώρας μας; Τι μας είπε ο κ. Παπαντωνίου; Νέα τετραετία λιτότητας, νέα τετραετία θυσιών του Λαού μας.

Και επιτέλους ποιος εγγυάται, κύριε Παπαντωνίου, ότι οι νέες θυσίες, οι νέες επιλογές, θα είναι σωστές; Ποιος μας εγγυάται ότι αυτές οι επιλογές θα είναι αποτελεσματικές; 'Ομως, με μισές αλήθειες, με μισόλογα, με θολή ιδεολογία, δεν επιλύεται το ελληνικό πρόβλημα, ενώ μεγαλώνει τραγικά.

Αλήθεια, θα ήθελα επιλεκτικά από τις δηλώσεις του κυρίου Πρωθυπουργού να υπογραμμίσω και να επισημάνω τα εξής: Για τη σύνταξη του αγρότη δεν είχατε πει προεκλογικά ότι θα την αυξήσετε αμέσως κατά 4.000 δρχ. και ότι θα εφαρμόσετε την ΑΤΑ; Τώρα, γιατί αυτό δεν το ανακοινώσατε και ξεχάσατε ότι πράγματι αμέσως, όχι το ταχύτερο, όπως είπατε, θα πάρει αυτήν την αύξηση των 4.000 δρχ.;

Για τον κτηνοτρόφο γενικότερα και το γεωργό, γιατί δεν είπατε κάτι συγκεκριμένο και πέραν των όσων γενικόλογων είπε ο Υπουργός Γεωργίας; Αλήθεια, γνωρίζετε ότι σήμερα το εισόδημα του αγρότη έχει μειωθεί -και αναφέρομαι στο γάλα του κτηνοτρόφου- κατά 30% ή κατά 50%; Το γνωρίζετε αυτό; Και ποια μέτρα, κύριε Υπουργέ της Γεωργίας, θα λάβετε για το πολύ μεγάλο αυτό σοβαρό θέμα; Και γνωρίζετε ασφαλώς ότι οφείλεται βασικά στη λαθραία είσοδο των προϊόντων εκ του εξωτερικού και χωρίς να μπορείτε ή χωρίς να θέλετε να ελέγξετε αυτό, γιατί ασφαλώς σας ενδιαφέρει να μειωθεί ο πληθωρισμός και με τον τρόπο αυτό.

Αλλά, γνωρίζετε, επίσης, ότι και τα μεγάλα έργα μέχρι σήμερα δεν προχωρούν καθόλου. Και σας ομιλεί ένας Βουλευτής μιας ακριτικής περιοχής, μιας περιοχής που έχει ιδιαίτερη ανάγκη αυτών των μεγάλων έργων και χαίρομαι γιατί είναι παρών και ο Υπουργός Δημοσίων 'Εργων.

Χάθηκαν ή όχι μέχρι σήμερα 1.650 δισ. από την Ευρωπαϊκή 'Ενωση, γιατί δε γίνονται μεγάλα έργα; Και δεν είναι αλήθεια ότι, αν αυτά τα χρήματα είχαν διατεθεί, ιδίως στις ακριτικές περιοχές, θα είχε λυθεί το μεγάλο πρόβλημα των περιοχών μας αυτών;

Μας είπε ακόμη ο κύριος Πρωθυπουργός, πως η Εγνατία Οδός θα προχωρήσει. Δυστυχώς, όμως, η Εγνατία είναι από τα μεγάλα προβλήματα, που δεν έχει ολοκληρώσει μέχρι σήμερα ούτε ένα, μα ούτε ένα, χιλιόμετρο. Είμαι, όμως, επαναλαμβάνω, Βουλευτής μίας ακριτικής περιοχής. Και λυπάμαι, γιατί δεν άκουσα ούτε λέξη από τον κύριο Πρωθυπουργό για ένα πρόγραμμα για την Περιφέρεια. Και ήθελα να τον ρωτήσω: Αλήθεια, γνωρίζει ή δεν γνωρίζει ότι η 'Ηπειρος είναι η φτωχότερη περιοχή της Ελλάδος και η φτωχότερη περιοχή της Ευρώπης;

Και αν έτσι είναι, που όλοι μας συμφωνούμε, ακόμη ότι η ανεργία έφθασε στο επίπεδο του 14%, και όπως όλοι γνωρίζουμε ότι η λαθρομετανάστευση είναι ένα τεράστιο πρόβλημα στην περιοχή μας, τι μέτρα θα πάρετε και τι μέτρα εξαγγέλλετε για την 'Ηπειρο και ιδίως για τις ακριτικές περιοχές;

Εμείς ως Νέα Δημοκρατία, είχαμε εξαγγείλει και είμαστε αποφασισμένοι πως και στην 'Ηπειρο τα κίνητρα ανάπτυξης, που ισχύουν σήμερα στη Θράκη, θα εφαρμοστούν και πρέπει να εφαρμοστούν και στην 'Ηπειρο.

Είχαμε πει, επίσης, πως οι ακριτικές περιοχές πρέπει οπωσδήποτε να ενισχυθούν και να ενισχυθούν με μείωση της φορολογίας, με μείωση του κόστους παραγωγής των αγροτικών προϊόντων, τουλάχιστον κατά 50%

Θα μπορούσα πολλές ώρες να ομιλώ για όλες τις ακριτικές περιοχές, για όλες τις περιφέρειες, αλλά δεν έχω χρόνο. 

Γι' αυτούς τους λόγους και επειδή γενικότερα η πολιτική σας είναι αναποτελεσματική, θεωρητική, αλλά και επικίνδυνη, ασφαλώς και θα καταψηφίσουμε με όλη μας τη δύναμη αυτές τις προγραμματικές δηλώσεις. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο Υπουργός Περιβάλλοντος, Χωροταξίας και Δημοσίων 'Εργων κ. Κώστας Λαλιώτης έχει το λόγο και θα απαντήσει και για την περιφέρειά σας τώρα. Νομίζω ότι έχει κάτι για την 'Ηπειρο. Είναι κοντά στη Λευκάδα.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, κυρίες και κύριοι συνάδελφοι, η νέα κυβερνητική θητεία του ΠΑ.ΣΟ.Κ. είναι μία κρίσιμη περίοδος, γιατί ταυτίζεται με μία πανεθνική προσπάθεια, ώστε να μπει με συντεταγμένη πορεία η Ελλάδα στον 21ο αιώνα πιο ισχυρή, πιο σύγχρονη και πιο δημιουργική. Η θητεία αυτής της Κυβέρνησης είναι μία κρίσιμη περίοδος, γιατί φιλοδοξεί να σηματοδοτήσει την Ελλάδα των μεγάλων και των ανοικτών οριζόντων. Την Ελλάδα που μπορεί και πρέπει να παίξει έναν πρωταγωνιστικό και κυρίαρχο ρόλο στο γίγνεσθαι της Ευρώπης, των Βαλκανίων και της Μεσογείου.

Αυτή η κρίσιμη χρονική περίοδος μέχρι το 2000 περικλείει μεγάλες προκλήσεις και μεγάλες ευκαιρίες. Προκλήσεις και ευκαιρίες που συνδέονται άρρηκτα με συγκεκριμένες δυνατότητες, με υπαρκτούς και διασφαλισμένους πόρους, με ολοκληρωμένα σχέδια δράσης, με προτεραιότητες για έργα πνοής και σωτήριες παρεμβάσεις.

Mε αυτές τις προϋποθέσεις είναι δικαιολογημένη η σιγουριά και η αισιοδοξία μας για τη βιώσιμη και την ισόρροπη ανάπτυξη της Ελλάδας. 

Αποτελεί κοινή διαπίστωση ότι το μεγάλο στοίχημα της Ελλάδας, η θετική απάντηση της Ελλάδας στις προκλήσεις των καιρών και στις ανάγκες της νέας εποχής γίνεται πραγματικότητα με τη σωστή και τη γρήγορη αξιοποίηση σημαντικών και πολύτιμων εθνικών και κοινοτικών πόρων. 

Είναι γνωστό ότι αυτοί οι πόροι έχουν κατανεμηθεί από το 1994 με σχέδιο, με αναπτυξιακά κριτήρια, με αυστηρές ιεραρχήσεις σε μεγάλα διευρωπαϊκά δίκτυα, σε έργα εθνικής εμβέλειας, σε έργα περιφερειακής και νομαρχιακής σημασίας.

Το Υπουργείο Περιβάλλοντος, Χωροταξίας και Δημοσίων 'Εργων σ' αυτήν τη χρονική περίοδο μέχρι το 2000, προωθεί ένα γιγαντιαίο πρόγραμμα δημοσίων έργων υποδομής και έργων πνοής. 'Ενα πρωτόγνωρο πρόγραμμα παρεμβάσεων και έργων για την προστασία του περιβάλλοντος και για την αναβάθμιση της ποιότητας ζωής.

Αυτά τα έργα και αυτές οι παρεμβάσεις αποτελούν την εγγύηση για να αποκτήσει περιεχόμενο, αξία και διαχρονική δυναμική η ανάπτυξη της Χώρας. Για να μπει στην ημερήσια διάταξη της δράσης μας, η χωροταξική, η παραγωγική, η οικιστική και η περιβαλλοντική ανασυγκρότηση της Ελλάδας.

Γι' αυτά τα έργα, γι' αυτές τις παρεμβάσεις, γι' αυτές τις δράσεις που έχουν την αναφορά τους στο πρόγραμμα του Υπουργείου Περιβάλλοντος, Χωροταξίας και Δημοσίων 'Εργων υπάρχουν διασφαλισμένοι πόροι ύψους 4 τρισ. 300 δισ. Οι πόροι αυτοί κατανέμονται και αξιοποιούνται πάντα με πίστη στη διαφάνεια, με πίστη στη διασφάλιση του δημοσίου συμφέροντος, με πίστη στους κανόνες του υγιούς ανταγωνισμού, με πίστη στον κοινωνικό και τον πολιτικό έλεγχο.

Γι' αυτό από το 1994 και μετά έχουμε βελτιώσει και εκσυγχρονίσει το θεσμικό πλαίσιο που υπαγορεύει σαφείς κανόνες και όρους για την παραγωγή και την ποιότητα των δημοσίων έργων.

Οι πόροι αυτοί συμβάλλουν αποφασιστικά στη δημιουργία σύγχρονων υποδομών. Συμβάλλουν στην ώθηση και στον εκσυγχρονισμό της εθνικής οικονομίας, συμβάλλουν στην ενίσχυση, τον ανταγωνισμό και την επέκταση των επιχειρήσεων. Συμβάλλουν στη δημιουργία χιλιάδων νέων θέσεων εργασίας. Οι πόροι αυτοί είναι απαραίτητο να λειτουργήσουν ως καταλύτες για τη δραστική μείωση των περιφερειακών και των κοινοτικών ανισοτήτων, αλλά και για την κατοχύρωση της νευραλγικής γεωπολιτικής θέσης της Ελλάδας.

Αποτελεί δέσμευσή μας ότι όλοι αυτοί οι πόροι θα αξιοποιηθούν και αξιοποιούνται έγκαιρα και αποτελεσματικά. Μέχρι το 2000 θα έχουν απορροφηθεί όλα τα κονδύλια για κάθε έργο, για κάθε τομέα, για κάθε περιφέρεια. 

Το ίδιο γίνεται κάθε χρόνο με τους εγκεκριμένους προϋπολογισμούς και δεν πρόκειται να χαθεί από αυτούς τους πολύτιμους πόρους ούτε μία δραχμή ούτε ένα ECU. Γι' αυτό είναι καιρός να σταματήσουν οι κινδυνολογίες και κάθε φορά που γίνεται αναφορά σε πόρους, θα πρέπει να υπάρχει τεκμηρίωση, να υπάρχει λόγος και αντίλογος, για να μη δημιουργούνται εντυπώσεις και λάθη, όπως αυτά που ανέφερε προηγουμένως ο κ. Φούσας.

Το Υ.ΠΕ.ΧΩ.Δ.Ε. και το 1995 και το 1996 έχει υπερκαλύψει και θα υπερκαλύψει όλες τις χρηματοδοτήσεις, είτε αυτές που έρχονται από το Κοινοτικό Πλαίσιο Στήριξης είτε από το πρόγραμμα δημοσίων επενδύσεων.

Σε αυτήν την κρίσιμη περίοδο συντελείται μια κοσμογονία, σε κάθε γωνιά της Ελλάδας, γιατί τα έργα είναι πια ορατά, γιατί οι παρεμβάσεις και οι δράσεις είναι πια ορατές, γιατί οι ρυθμοί υλοποίησης γίνονται όλο και πιο εντατικοί.

Είμαστε πια στη φάση της έναρξης της κατασκευής και της ολοκλήρωσης έργων υποδομής, έργων πνοής και ανάπτυξης. Είμαστε πια στη φάση εξέλιξης σημαντικών έργων και μεγάλων παρεμβάσεων, για την προστασία των φυσικών θεμελίων της ζωής μας, για τη διατήρηση των κρίσιμων ισορροπιών των ευαίσθητων οικοσυστημάτων μας, για την αξιοποίηση των φυσικών και των πολιτισμικών μας πόρων.

Σήμερα στη Χώρα μας πνέει ένας άνεμος δημιουργίας, γιατί έχουν αρχίσει και εξελίσσονται, με θετικούς ρυθμούς, πάνω από επτά χιλιάδες έργα, προγράμματα και δράσεις σε όλους τους κρίσιμους τομείς, με εθνική, περιφερειακή και νομαρχιακή αναφορά.

Τα μεγάλα έργα υποδομής, τα περιφερειακά και νομαρχιακά, τα έργα πνοής έχουν όνομα, έχουν ταυτότητα, έχουν γεωγραφική και τομεακή αναφορά. Αποτελούν την εγγύηση για να πορευτεί η Ελλάδα, οι δεκατρείς περιφέρειες, οι πόλεις και οι οικισμοί μας, στο νέο αιώνα.

Κυρίες και κύριοι συνάδελφοι, ενδεικτικά και ονομαστικά αναφέρω την ταυτότητα ορισμένων έργων πνοής, που ήταν όνειρο γενιών και γενιών και σήμερα μέρα με τη μέρα γίνονται πραγματικότητα.

Κάνουμε ειδική μνεία σε έργα πνοής, που σήμερα κατασκευάζονται και εξελίσσονται με θετικούς ρυθμούς, σε έργα που έχουν ανατεθεί, αρχίζουν και σε έργα που βρίσκονται στο τελικό στάδιο της ανάθεσης.

Κάνουμε ειδική μνεία σε έργα πνοής, που με την εξέλιξη και την ολοκλήρωσή τους στον ορατό χρονικό ορίζοντα του 2.000, διαμορφώνουν μέρα με τη μέρα τα δεδομένα μιας άλλης πραγματικότητας. Κάνουμε ειδική μνεία σε έργα πνοής, που αλλάζουν μέρα με τη μέρα τον οικονομικό, τον κοινωνικό, τον παραγωγικό και περιβαλλοντικό χάρτη της Ελλάδας.

Η Εγνατία Οδός, ένα έργο αναμφισβήτητης ύψιστης εθνικής σημασίας και ζωτικής γεωπολιτικής προτεραιότητας, μέρα με τη μέρα γίνεται πραγματικότητα. Η Εγνατία Οδός, μαζί με τις πέντε πύλες της στα λιμάνια της Ηγουμενίτσας, της Θεσσαλονίκης, του Βόλου, της Καβάλας και της Αλεξανδρούπολης και μαζί με τους οκτώ κάθετους άξονες που συνδέουν την 'Ηπειρο, τη Μακεδονία και τη Θράκη με τις χώρες των Βαλκανίων, πολλαπλασιάζει τους αναπτυξιακούς ρυθμούς όλης της Ελλάδας.

Είναι το έργο που καθιστά τη Βόρεια Ελλάδα κυρίαρχο πόλο αναφοράς και ανάπτυξης στην ευρύτερη περιοχή.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Είναι γνωστό ότι έχουν διασφαλιστεί για τα έργα της Εγνατίας 430 δισ. Αυτοί οι πόροι καλύπτουν το κόστος για την κατασκευή τετρακοσίων είκοσι (420) περίπου χιλιομέτρων. Μέχρι σήμερα, από τα εξακόσια εβδομήντα (670) χιλιόμετρα του συνολικού μήκους της Εγνατίας, έχουν κατασκευαστεί στα προηγούμενα χρόνια εκατόν τριάντα (130) χιλιόμετρα περίπου.

Σήμερα από την 'Ηπειρο μέχρι τη Θράκη υπάρχουν εγκαταστημένα δεκάδες εργοτάξια, τα οποία μπορώ να τα δείξω στον κ. Φούσα, αν θέλει να κάνουμε μια εκδρομή.

'Ηδη κατασκευάζονται με δεκαέξι νέες εργολαβίες, έργα σε μήκος εκατόν εξήντα πέντε (165) περίπου χιλιομέτρων. Επίσης έχουν δημοπρατηθεί και βρίσκονται υπό άμεση δημοπράτηση άλλα δεκαπέντε τμήματα, μήκους εκατόν (100) χιλιομέτρων.

Οι εντατικοί ρυθμοί θα συνεχιστούν, έτσι ώστε να απλωθεί μέσα στο 1997 όλο το πρόγραμμα των έργων και των δημοπρατήσεων, που προωθεί πια η "Εγνατία" Α.Ε., μαζί με τον project manager του έργου.

Αποτελεί δέσμευση της Κυβέρνησής μας να καλυφθεί χρηματοδοτικά η κατασκευή και των υπόλοιπων εκατόν τριάντα πέντε (135) περίπου χιλιομέτρων, έτσι ώστε μέχρι το 2000 η Εγνατία Οδός να είναι ολοκληρωμένη και να αποτελεί μία πραγματικότητα.

Γι'αυτά τα εκτατόν τριάντα πέντε περίπου χιλιόμετρα, έχουν ολοκληρωθεί οι μελέτες για να διασφαλιστεί το καλύτερο δυνατό σενάριο χρηματοδότησης και για να προωθηθεί η κατασκευή, συνδυάζοντας όλες τις δυνατές μορφές αυτοχρηματοδότησης, συγχρηματοδότησης, αξιοποιώντας εθνικούς πόρους, δανειακά και ιδιωτικά κεφάλαια.

Ακριβώς γι'αυτόν το λόγο, ο πόρος που προκύπτει από τη σταδιακή αύξηση των διοδίων, το λεγόμενο εγνατιόσημο, είναι ένας πόρος με συμβολική και ουσιαστική σημασία και αξία, γιατί είναι ένας πόρος που συσσωρεύεται για να ολοκληρωθεί αυτό το ζωτικής σημασίας εθνικό έργο.

Για τους οκτώ κάθετους άξονες της Εγνατίας έχουν διασφαλιστεί περίπου σαράντα δισ. και έτσι προωθούνται τα αναγκαία έργα.

Για τα πέντε λιμάνια - πύλες της Εγνατίας, έχουν διασφαλιστεί περίπου πενήντα πέντε δισ. και σε κάθε λιμάνι έχουν εγκατασταθεί εργοτάξια και οι εργασίες προωθούνται εντατικά σε όλα τα λιμάνια.

ΓΕΩΡΓΙΟΣ ΚΑΛΑΝΤΖΗΣ: Εκτός του λιμανιού της Καβάλας.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Και στην Καβάλα, κύριε Καλαντζή. Είμασταν πάνω πριν από δύο μήνες και συζητήσαμε αρκετά.

Επίσης, εκτελούνται δημοπρατήσεις και προβλέπονται νέα έργα αναβάθμισης του αεροδρομίου της Θεσσαλονίκης, της Καβάλας και της Αλεξανδρούπολης, συνολικού προϋπολογισμού 10 δισεκατομμυρίων.

Ειδικότερα, για τη μετεξέλιξη του αεροδρομίου της Θεσσαλονίκης "ΜΑΚΕΔΟΝΙΑ" σε ένα σύγχρονο διεθνές αεροδρόμιο, έχουν προωθηθεί οι μελέτες, έχει γίνει το master plan και έχουν διασφαλιστεί οι αναγκαίοι πόροι ύψους 100 δισεκατομμυρίων.

Με αυτούς τους διαθέσιμους πόρους, με αυτά τα συγκεκριμένα έργα και με αυτές τις πρωτοβουλίες, εμείς απαντούμε θετικά και δημιουργικά στους μύθους, στις κινδυνολογίες και στις προκλήσεις ορισμένων κύκλων για την Παραεγνατία. Πρέπει να είμαστε σε διαρκή εγρήγορση και αφύπνιση, γιατί η Εγνατία πρέπει μέχρι το 2000 να είναι ένας δρόμος ολοκληρωμένος, δρόμος συνεργασίας, ανάπτυξης και ειρήνης. 'Ενας δρόμος που καθιερώνει τη γεωπολιτική θέση της Ελλάδας.

Ο κύριος οδικός άξονας της Χώρας, που συνδέει την Πάτρα, την Αθήνα, τη Θεσσαλονίκη και τα σύνορα, ο ονομαζόμενος ΠΑΘΕ και ανήκει στα διευρωπαϊκά δίκτυα, γίνεται σύγχρονος αυτοκινητόδρομος. Αυτός ο οδικός άξονας, που διασταυρώνεται με την Εγνατία, έχει ζωτική σημασία για την οικονομική και την κοινωνική ανάπτυξη της Χώρας και όλων των περιφερειών της.

Είναι γνωστό ότι έχουν προβλεφθεί να διατεθούν εθνικοί και κοινοτικοί πόροι 300 δισ., που καλύπτουν το κόστος κατασκευής νέων έργων για τριακόσια (300) περίπου χιλιόμετρα. Αυτά τα νέα έργα κατασκευάζονται με εντατικούς ρυθμούς, με αφετηρία την πύλη της Δύσης, το λιμάνι της Πάτρας, με προϋπολογισμό 13 δισ., που εντός των δύο επόμενων μηνών θα έχει μπει το εργοτάξιο και σε αυτό το μεγάλο λιμάνι.

Στον ΠΑΘΕ μέχρι σήμερα έχουν εγκατασταθεί δεκάδες νέα εργοτάξια και έχουν ξεκινήσει έργα για εκατόν εβδομήντα (170) περίπου χιλιόμετρα. 'Εχουν επίσης, δημοπρατηθεί έργα για την κατασκευή εβδομήντα (70) χιλιομέτρων. Μέσα στους επόμενους μήνες θα δημοπρατηθούν και τα υπόλοιπα έργα για την ολοκλήρωση του προγράμματος των τριακοσίων (300) χιλιομέτρων που ανέφερα.

Για τα υπόλοιπα τμήματα προωθούνται μελέτες για την κατασκευή τους, συνδυάζοντας όλες τις δυνατές και συμφέρουσες μορφές συγχρηματοδότησης και αυτοχρηματοδότησης, όπως και στην Εγνατία που ανέφερα πριν.

Το νέο διεθνές αεροδρόμιο της Αθήνας, που αναδεικνύει και κατοχυρώνει την Αττική και την Ελλάδα σε έναν αναντικατάστατο κόμβο στις ευρωπαϊκές και στις διεθνείς αερομεταφορές, έχει αρχίσει και προχωράει με γρήγορους ρυθμούς.

Το νέο αεροδρόμιο, προϋπολογισμού 600 δισ. περίπου, είναι ένα από τα μεγαλύτερα έργα που εκτελούνται στην Ευρώπη. 'Ενα έργο που παίζει καταλυτικό πια ρόλο στην ανάκαμψη της εθνικής οικονομίας και δίνει τεράστια ώθηση στην ανάπτυξη και τον εκσυγχρονισμό της Χώρας μας.

Θεωρώ χρέος μου να θυμίσω ότι μετά από πολύμηνες διαπραγματεύσεις με πίστη στη διαφάνεια και στην προάσπιση των συμφερόντων του ελληνικού Δημοσίου, κυρώσαμε μία εθνικά συμφέρουσα σύμβαση με συνολικό όφελος του ελληνικού Δημοσίου πάνω από 100 δισ., σε σύγκριση πάντα με την υπό υπογραφή σύμβαση της Νέας Δημοκρατίας το 1993.

'Ηδη, εδώ και αρκετούς μήνες έχουν αρχίσει οι εργασίες κατασκευής του αεροδρομίου και προχωρούν με εντατικούς ρυθμούς. Αυτό το έργο δημιουργεί είκοσι δύο χιλιάδες (2.000) θέσεις εργασίας, τόσο στο στάδιο της κατασκευής και λειτουργίας, όσο και γιατί προκαλεί πολλαπλασιαστικά δευτερογενείς θέσεις εργασίας σε όλους τους τομείς της οικονομίας.

Η ζεύξη Ρίου-Αντιρρίου, ένα έργο πνοής για την οικονομική και την κοινωνική ανάπτυξη τριών περιφερειών, της Πελοποννήσου, της Δυτικής Ελλάδος και της Ηπείρου, γίνεται πραγματικότητα. Είναι ένα έργο με προϋπολογισμό 200 δισ. περίπου.

Η σύμβαση παραχώρησης για την κατασκευή του έργου έχει κυρωθεί από τη Βουλή. 'Ηδη έχουν αρχίσει οι απαραίτητες προκαταρτικές εργασίες για την κατασκευή αυτού του μεγάλου έργου.

Επίσης, το άλλο μεγάλο έργο ζωτικής σημασίας για την ανάπτυξη της Δυτικής Ελλάδος και της Ηπείρου, η ζεύξη Ακτίου-Πρέβεζας, με προϋπολογισμό 15 δισ., έχει προχωρήσει σημαντικά και έχει εκτελεστεί περίπου το 60% του συνολικού έργου.

Το Μετρό της Αθήνας είναι ένα έργο πνοής και αναπνοής για την Αττική, γιατί συμβάλλει στη ριζική αναβάθμιση της ποιότητας ζωής τρεισήμισι εκατ. ανθρώπων. Μέχρι το τέλος του 1993 είχε εκτελεσθεί μόλις το 12% περίπου. Σήμερα στο Μετρό της Αθήνας έχει κατασκευαστεί περίπου το 50% του συνολικού έργου. Σήμερα στο Μετρό της Αθήνας δουλεύουν νύχτα-μέρα πάνω από τρεισήμισι χιλιάδες εργάτες, τεχνικοί και επιστήμονες σε πενήντα ανεπτυγμένα εργοτάξια.

Είναι γνωστό από τον Αύγουστο, δύο μήνες περίπου, ότι η ανάδοχος κοινοπραξία, μέσα σε προεκλογική περίοδο, είχε δημιουργήσει με δική της ευθύνη πολλά προβλήματα και αδιέξοδα. Είχε σταματήσει τις εργασίες διάνοιξης και τις εργασίες σε ορισμένους σταθμούς.

Μετά τη σθεναρή στάση του Ελληνικού Δημοσίου και της Ελληνικής Κυβέρνησης, η κοινοπραξία υποχρεώθηκε να αναγνωρίσει ότι το μοναδικό πλαίσιο αναφοράς για την εξέλιξη του έργου είναι η ισχύουσα σύμβαση. Επίσης, δεσμεύθηκε να αρχίσουν και πάλι εντατικά οι εργασίες σε όλα τα μέτωπα.

Σήμερα οι εντατικοί ρυθμοί, η πρόοδος και η ανάπτυξη του έργου, ξεπερνώντας όλες τις δυσκολίες και τα προβλήματα, δίνουν τη σιγουριά ότι μέσα στο 1999 η Αθήνα και η Αττική θα έχει το δικό της Μετρό.

Για το Μετρό της Θεσσαλονίκης, ένα έργο πνοής, ισχύουν οι δεσμεύσεις μας. 'Ετσι μέσα στις δύο επόμενες εβδομάδες, λαμβάνονται οι οριστικές αποφάσεις, που δίνουν τέλος στις καθυστερήσεις, στα προβλήματα και στις αδυναμίες του έργου, αδυναμίες που ήταν συνυφασμένες με το σχεδιασμό και τη μέχρι τώρα εξέλιξη του έργου.

Η Αττική Οδός, η λεωφόρος Σταυρού-Ελευσίνας και η λεωφόρος Υμηττού, είναι ένα έργο ζωτικής σημασίας για την αναπνοή, την ποιότητα ζωής και την ισόρροπη ανάπτυξη της Αττικής, ένα έργο που θα συμβάλει σημαντικά στην εξοικονόμηση του χρόνου, στην εξοικονόμηση της ενέργειας και στην αισθητή μείωση της ατμοσφαιρικής ρύπανσης. Το έργο αυτό έχει προϋπολογισμό 400 δισ. περίπου. 'Εχει προωθηθεί με συγχρηματοδότηση και έχει κατατεθεί για κύρωση στην Ελληνική Βουλή η σύμβαση παραχώρησης.

Μετά την κύρωση της σύμβασης θα μπορούν να αρχίσουν οι εργασίες για την κατασκευή αυτού του έργου και ήδη έχουν αρχίσει οι πρόδρομες εργασίες. 

Το έργο για τη μεταφορά του νερού από τον Αχελώο στη Θεσσαλία, ένα έργο αναπτυξιακό με περιβαλλοντική, ενεργειακή και παραγωγική αξία, έχει ανατεθεί και είναι στο στάδιο της έναρξης. Το έργο αυτό συνδυάζεται με την ορθολογική αξιοποίηση και διαχείριση των υδάτινων πόρων της Θεσσαλίας, με την αξιοποίηση των πόρων του Πηνειού και της Κάρλας.

Μετά το ριζικό επανασχεδιασμό αυτού του έργου, είναι γνωστό ότι έχουν δημοπρατηθεί δύο βασικά έργα της εκτροπής του Αχελώου, δηλαδή, το φράγμα της Συκιάς και η σήραγγα εκτροπής, με συνολικό προϋπολογισμό περίπου 65 δισεκατομμύρια. 'Ηδη το έργο για το φράγμα της Συκιάς έχει ανατεθεί και έχει εγκατασταθεί ο ανάδοχος. Για τη σήραγγα της εκτροπής του Αχελώου, έργο προϋπολογισμού 35 δισ., έχουν ολοκληρωθεί όλες οι διαδικασίες δημοπράτησης και αξιολόγησης των προτάσεων και μέσα στις δύο προσεχείς εβδομάδες θα επιλεγεί ο ανάδοχος, θα υπογραφεί η σύμβαση και θα αρχίσουν αμέσως οι εργασίες.

Κυρίες και συνάδελφοι, στα δύο μητροπολιτικά κέντρα, της Αττικής και Θεσσαλονίκης, τα έργα της ύδρευσης, τα έργα του δευτεροβάθμιου βιολογικού καθαρισμού, όπως και τα έργα της διαχείρισης των απορριμάτων, εξελίσσονται με θετικούς ρυθμούς.

Επειδή η Ελλάδα δεν είναι μόνο η Αττική και η Θεσσαλονίκη, σε όλη την Ελλάδα, σε κάθε περιφέρεια και σε κάθε πόλη έχουν σχεδιαστεί, κατασκευάζονται και εκτελούνται σημαντικά οδικά, λιμενικά, εγγειοβελτιωτικά, καθώς και έργα αεροδρομίων, με αιχμή τα μεγάλα αεροδρόμια της Θεσσαλονίκης, όπως ανέφερα, και του Ηρακλείου, με την κατασκευή του λοξού διαδρόμου. Αυτά τα έργα έχουν τεράστια αναπτυξιακή ώθηση και προσδιορίζουν την πραγματικότητα μιας σύγχρονης Ελλάδας με ισόρροπη και περιφερειακή ανάπτυξη.

Επίσης, σε εκατοντάδες πόλεις και οικισμούς έχουν σχεδιαστεί και εκτελούνται έργα ύδρευσης, αποχέτευσης, αντιπλημμυρικής προστασίας, βιολογικών καθαρισμών και εναλλακτικής διαχείρισης απορριμάτων.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Προωθούμε, κυρίες και κύριοι συνάδελφοι, τη Χάρτα για την προστασία της ελληνικής φύσης, στα πλαίσια του προγράμματος NATURA 2.000. Αυτό το πρόγραμμα συνοδεύεται με τις παρεμβάσεις και τις δράσεις που αποσκοπούν στην διατήρηση και στην ανανέωση της βιοποικιλότητας της χλωρίδας και της πανίδας της Χώρας μας. Για το σκοπό αυτό εκπονούνται και εφαρμόζονται συγκεκριμένα διαχειριστικά σχέδια, για την προστασία των εθνικών δρυμών και των υδροβιοτόπων, των θαλασσίων πάρκων και των ευαίσθητων οικοσυστημάτων τους, των ακτών και των μνημείων της φύσης.

Το Εθνικό Κτηματολόγιο ήταν ένα έργο που όφειλε το Ελληνικό Κράτος να έχει πραγματοποιήσει από τα πρώτα χρόνια της ίδρυσής του. Δυστυχώς, ήμασταν μέχρι το 1994 η μόνη χώρα στην Ευρώπη, που δεν είχε Εθνικό Κτηματολόγιο. Το πρώτο μέρος του πιλοτικού προγράμματος έχει αρχίσει εδώ και πολλούς μήνες. 'Ηδη αυτό το πρόγραμμα βρίσκεται σε εξέλιξη σε 66 δήμους και κοινότητες με έκταση τριών (3) εκατομμυρίων στρεμμάτων και προϋπολογισμό 7 δισεκατομμυρίων. Το δεύτερο μέρος του πιλοτικού προγράμματος έχει ήδη προκηρυχθεί και αφορά πενήντα (50) Ο.Τ.Α. με έκταση δύο (2) εκατομμύρια στρέμματα και προϋπολογισμό 4 δισεκατομμυρίων. Μέχρι το 2.000 θα έχει προχωρήσει το Εθνικό Κτηματολόγιο κατά απόλυτη προτεραιότητα σε χίλιους επτακόσιους (1.700) Ο.Τ.Α. με συνολική έκταση πενήντα (50) εκατομμυρίων στρεμμάτων και με προϋπολογισμό έργου ογδόντα (80) δισεκατομμυρίων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

'Ενα λεπτό ακόμα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Μόνο ένα.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Τα έργα των αστικών αναπλάσεων μαζί με τις παρεμβάσεις για την προστασία του περιβάλλοντος και την αναβάθμιση της ποιότητας ζωής, διατηρούν και προστατεύουν την ταυτότητα και την φυσιογνωμία εκατοντάδων πόλεων και οικισμών. Το συνολικό ποσό των διαθέσιμων πόρων γι' αυτά τα έργα, μέχρι το 2000 είναι 250 δισεκατομμύρια και κατανέμονται και στην Αθήνα, με αιχμή την ενοποίηση των αρχαιολογικών χώρων και στη Θεσσαλονίκη, με αιχμή την υποδομή για την Πολιτιστική Πρωτεύουσα, αλλά και σε όλη τη Χώρα.

'Ολα αυτά που ανέφερα, αγαπητοί κύριοι συνάδελφοι, όπως και η εφαρμογή του ολοκληρωμένου χωροταξικού και περιβαλλοντικού σχεδιασμού, με έμφαση στο νέο οικιστικό νόμο και στο νέο νόμο για τη χωροταξία, μαζί με τα ολοκληρωμένα σχέδια δράσης για τα δύο μητροπολιτικά κέντρα, το ΑΤΤΙΚΗ S.O.S και το ΘΕΣΣΑΛΟΝΙΚΗ S.O.S. μαζί και με τα δέκα τρία (13) ολοκληρωμένα περιφερειακά προγράμματα, αποτελούν την πυξίδα μας για τη βιώσιμη και ισόρροπη ανάπτυξη της Ελλάδας, αποτελούν την εγγύηση για την κοινωνική και παραγωγική συνοχή, για την περιβαλλοντική και πολιτισμική συνοχή της Χώρας μας. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, όπως τόνισα και χθες, αλλά τονίσθηκε και από τα άλλα Κόμματα, οι προγραμματικές δηλώσεις της Κυβέρνησης ήταν τελείως αόριστες. Μάλιστα, όπως φάνηκε από την εξέλιξη της συζήτησης μέχρι αυτήν τη στιγμή, κατά την άποψή μου, σκοπίμως ήταν αόριστες, με βάση το εξής σκεπτικό. Γιατί ο κύριος Πρωθυπουργός προσπάθησε να περιγράψει με δραματικό τρόπο και να δώσει δραματικές διαστάσεις στην οικονομική κατάσταση της Χώρας, ώστε να προετοιμάσει ψυχολογικά τα πλατιά λαϊκά στρώματα να αποδεχθούν αυτά που δεν είπε, παρότι είχε υποχρέωση να τα πει ενώπιον της Εθνικής Αντιπροσωπείας και δι' αυτής στον Ελληνικό Λαό, για την οικονομική πολιτική που θα ακολουθήσει αυτά τα 4 χρόνια που έρχονται.

Θα υποστηρίξω την άποψη επίσης, ότι όλα αυτά που λέχθηκαν γενικά και αόριστα περί εχόντων και κατεχόντων, ότι εντάσσονται σ' αυτήν τη σκοπιμότητα της εφαρμογής σκληρής πολιτικής, γιατί υποστηρίζω χρόνια τώρα την άποψη, σε αντίθεση με αυτά που προσπάθησαν να παρουσιάσουν, τόσο η Νέα Δημοκρατία τα τελευταία χρόνια, όσο και το ΠΑ.ΣΟ.Κ. μετά τον Οκτώβρη του 1993, ότι η ελληνική οικονομία δεν είναι υπερχρεωμένη.

Και υποστήριζα ότι αυτό παρουσιάζεται σκόπιμα στον Eλληνικό Λαό από τους πραγματικά συντηρητικούς, προκειμένου ν'αποδεχθεί χωρίς κομματικές αντιδράσεις αυτήν την πολιτική ο 'Ελληνας πολίτης.

Γιατί δεν είναι υπερχρεωμένη; Γιατί το δημόσιο χρέος όχι της κεντρικής Διοίκησης μόνο, αλλά και του δημόσιου τομέα ευρύτερα, μετριέται σκόπιμα. Και αντίθετα προς τη διεθνή θεωρία και τη διεθνή πρακτική, πάνε μόνο στο φανερό Α.Ε.Π. -και ας το πούμε όπως το ξέρει ο Λαός, "στο φανερό εθνικό εισόδημα"- και δε συνυπολογίζει και το 40%-50% του εισοδήματος που κινείται μέσα στα όρια της Ελλάδας, μέσα στην ελληνική οικονομία, που παράγεται και εισπράττεται από την παραοικονομία. Αν κάνουμε αυτόν το συνυπολογισμό, που είναι ορθός θεωρητικά και πρακτικά τρόπος, τότε θα δούμε ότι το δημόσιο χρέος της Ελλάδας, σε αντίθεση με αυτό που υποστηρίχθηκε, είναι μικρότερο από τις περισσότερες χώρες της Ενωμένης Ευρώπης.

'Αρα, το πρόβλημα δεν είναι, όπως υποστηρίζει η Κυβέρνηση, αλλά άκουσα και η Νέα Δημοκρατία, πρόβλημα δημοσίων δαπανών. Είναι πρόβλημα εσόδων, είναι πρόβλημα αποτελεσματικού σχεδιασμού και πολιτικής βούλησης για πάταξη, με θεσμικές παρεμβάσεις στο φορολογικό και ελεγκτικό σύστημα, της παραοικονομίας και της φοροδιαφυγής.

Αυτό, για να μην προχωρήσω παρακάτω, γιατί δεν έχω χρόνο και έχω άλλα ζητήματα ν'αναπτύξω. Κατά συνέπεια, υποστηρίζεται σκόπιμα από τη Κυβέρνηση και από τη Νέα Δημοκρατία αυτή η άποψη, ότι δήθεν είναι πρόβλημα δημοσίων δαπανών, για να μπορούν να περιορίσουν ακόμη περισσότερο, όπως το έκαναν επί επτά χρόνια και η Κυβέρνηση της Νέας Δημοκρατίας και η Κυβέρνηση του ΠΑ.ΣΟ.Κ., τις κοινωνικές δαπάνες, να συνεχίσουν επ'αόριστον και μετά από επτά χρόνια τις περιοριστικές εισοδηματικές πολιτικές για το συνταξιούχο, τον εργάτη, τον μισθωτό, τον αγρότη, τον επαγγελματία. Στον Προϋπολογισμό θα τα πούμε πιο αναλυτικά.

Ειπώθηκε από τους Υπουργούς που μίλησαν, ότι δήθεν -και μάλιστα ο κ.Πάγκαλος συγκεκριμένα, ο οποίος ως Υπουργός Εξωτερικών συμμετέχει στα Συμβούλια Υπουργών της Ενωμένης Ευρώπης- η οικονομική πολιτική δεν επιβάλλεται από την Ευρωπαϊκή 'Ενωση, αλλά είναι υποχρεωμένη η Ελλάδα να την εφαρμόσει εκ των πραγμάτων. Αυτό είναι μία αποκάλυψη που λέγεται τώρα, κατόπιν των εκλογών, γιατί μέχρι τώρα ακούγαμε ότι δεν μπορεί να γίνει τίποτε στην οικονομία, γιατί μας επιβάλλει τα πάντα η Ευρωπαϊκή 'Ενωση. Και εγώ υποστήριξα, όπως θα άκουσε ο Ελληνικός Λαός και όλοι σας, ότι ναι μεν υπάρχει η απάνθρωπη και αδιέξοδη οικονομικά και κοινωνικά πολιτική της Σύμβασης του Μάαστριχτ, που δυναμιτίζει την ιδέα της ενοποιημένης Ευρώπης των λαών και των πολιτών, αλλά έλεγα ότι υπάρχουν περιθώρια στα εθνικά κράτη, μέσα από την οικονομική πολιτική που εφαρμόζουν, ν'ανατρέψουν κάποια πράγματα σε σχέση με αυτά που ζήσαμε τα τελευταία επτά χρόνια.

'Ερχεται τώρα να επιβεβαιωθεί μετά τις εκλογές επίσημα, από τον κατ'εξοχήν αρμόδιο Υπουργό. Και προσέθεσε ότι δεν μπορεί να γίνει ανάπτυξη χωρίς να προηγηθεί -αν κατάλαβα και σημείωσα- σταθεροποίηση. Δηλαδή, με άλλα λόγια, σταθεροποίηση πρώτα, εξαθλίωση της συντριπτικής πλειοψηφίας των πολιτών, αποδιοργάνωση της παραγωγικής βάσης της Χώρας, μείωση της παραγωγικής δραστηριότητας, όπως έγινε τα τελευταία επτά χρόνια, για να κάνουμε μετά ανάπτυξη, όταν θα έχει γίνει νεκρή ήδη η οικονομία και η πλειοψηφία του Ελληνικού Λαού.

Μα γι' αυτό τόσο καιρό εμείς ως ΔΗ.Κ.ΚΙ. λέμε ότι είσθε ένα συντηρητικό Κόμμα. Γιατί αυτή είναι η πολιτική της Θάτσερ της 10ετίας του 1980, αλλά αυτή είναι και η πολιτική της 10ετίας του 1990 στις χώρες της Ευρώπης, που επικρατούν τα συντηρητικά Κόμματα ή που τα σοσιαλδημοκρατικά Κόμματα συμβιβάστηκαν με το νεοφιλελευθερισμό και το συντηρητισμό. Και είναι επίσης, αυτή η πολιτική που εφαρμόζεται και στην Ελλάδα από το 1990 μέχρι και σήμερα και έχει οδηγήσει σ' αυτά τα αποτελέσματα.

Εμείς διαφωνούμε μ' αυτήν την οικονομική και πολιτική άποψη. Γι' αυτό λέμε ότι είμαστε γνήσιο και πατριωτικό και προοδευτικό κίνημα πολιτών. Λέμε ότι η σταθεροποίηση της οικονομίας, που είναι αναγκαία, πρέπει να γίνει, όχι μέσα από μείωση του βιοτικού επιπέδου του Λαού, αλλά μέσα από βελτίωση της παραγωγής και της παραγωγικότητας και κατά συνέπεια μέσα από ανάπτυξη της Χώρας και μέσα από αύξηση του εθνικού εισοδήματος.

Και αυτό διότι αυτά τα επτά χρόνια αποδείχθηκε ότι και οι ονομαστικοί οικονομικοί δείκτες, αντί να βελτιωθούν, χειροτέρευσαν και ότι ο πληθωρισμός, που επικαλείται η Κυβέρνηση, δε μειώθηκε, ακόμη και στα πλαίσια της νεοφιλελεύθερης πολιτικής, στο βαθμό που θα έπρεπε να μειωθεί, για να αποδειχθεί έτσι και να επιβεβαιωθεί η άποψη ότι είναι πληθωρισμός κέρδους, αισχροκέρδειας και όχι πληθωρισμός κόστους, όπως λένε οι πραγματικά νεοφιλελεύθεροι και συντηρητικοί, όποιο όνομα και αν φέρουν.

Εμείς ως ΔΗ.Κ.ΚΙ., χθες προτείναμε ένα άλλο ολοκληρωμένο πρόγραμμα ανάπτυξης της Χώρας, με μοχλούς τη μικρή και τη μεσαία αγροτική και αστική επιχείρηση, αλλά παράλληλα προτείναμε την αποκέντρωση και την περιφερειακή ανάπτυξη. Κύριε Λαλιώτη, για ποια περιφερειακή ανάπτυξη μας λέτε; Είναι πράγματι αυτά που είπατε σωστά, υπεύθυνα; Πόσα πήρε από το πακέτο Ντελόρ και από τα διαρθρωτικά ταμεία της Ευρώπης το Λεκανοπέδιο και πόσα πήρε η Περιφέρεια; Και για την Εγνατία Οδό, που είναι πρωταρχικής σημασίας για την εθνική οικονομία, γιατί δεν εξασφαλίστηκαν όλα τα χρήματα ενώ από την άλλη μεριά, όταν πρόκειται για πολύ μεγάλες ντόπιες και ξένες επιχειρήσεις, τα χρήματα ρέουν απρόσκοπτα;

Και το πρόβλημα δεν είναι εκεί. Το πρόβλημα είναι οι εκβιασμοί που κάνουν προς την Πολιτεία αυτές οι μεγάλες εταιρείες, οι οποίες ασφαλώς αξιοποιούν και τη διάτρητη σύμβαση που είχε υπογραφεί αρχικά από τη Νέα Δημοκρατία και πήραν πρώτη δόση καθ' υπέρβαση των συμφωνηθέντων 60 δισ., ενώ από την άλλη μεριά λέτε ότι δε δίνετε στον μισθωτό, στον εργάτη, στον συνταξιούχο, γιατί δεν έχετε χρήματα.

Πρέπει, όμως, να πω ότι η κάθε μονάδα αύξησης της Α.Τ.Α. στοιχίζει στον τακτικό Προϋπολογισμό, για τους δημοσίους υπαλλήλους και συνταξιούχους, είκοσι δύο δισ. δραχμές. Με αυτά τα χρήματα θα δίνατε τρεις μονάδες. 'Αρα, είναι θέμα πολιτικής επιλογής και για ποιον ενδιαφέρεσθε σαν πολιτεία με τις συγκεκριμένες κυβερνητικές εκφράσεις και για ποιους δεν ενδιαφέρεσθε.

Δεν πήραμε καμία απάντηση πάνω στις τεκμηριωμένες και συγκεκριμένες προτάσεις που κάναμε. Και δεν μπορούσαμε να πάρουμε απάντηση, διότι ακριβώς οι προτάσεις μας είναι προτάσεις που ανταποκρίνονται στο σημερινό διεθνές, ευρωπαϊκό, αλλά και ελληνικό περιβάλλον. Είναι προτάσεις που πράγματι μπορούν να βγάλουν τη Χώρα, την οικονομία και το Λαό από τα αδιέξοδα. Πρέπει, όμως, να μην υπάρχουν εξαρτήσεις από εξωθεσμικούς παράγοντες και από εξωελληνικούς παράγοντες. Επίσης, για να υπάρξει εθνική στρατηγική και χάραξη κοινής εξωτερικής πολιτικής, χρειάζεται να καθήσουν τα Κόμματα όλα μαζί -εμείς δε θα λέγαμε ποτέ όχι- για να συζητήσουν χωρίς καμία δέσμευση και να πουν -αφού τα βάλουν κάτω- αυτοί είναι οι διεθνείς συσχετισμοί σήμερα. Το εθνικό συμφέρον επιβάλλει εκείνο ή το άλλο.

'Ομως, δε γίνεται αυτό. 'Οπως πήγατε στο Συμβούλιο Κορυφής για τη Διακυβερνητική, όπου εκεί κρίνεται το μέλλον της Χώρας. Ενημερώσατε τα Κόμματα; Τα καλέσατε να σας πουν τις απόψεις τους; Και μας λέτε υποκριτικά, και εσείς και η Νέα Δημοκρατία προηγουμένως -για το Λαό και μόνο το λέτε αυτό- ότι δήθεν θέλετε χάραξη κοινής πολιτικής;

Καταψηφίζουμε, όπως είναι φυσικό, τις προγραμματικές δηλώσεις, γιατί έχουμε κάθετη διαφωνία με αυτήν τη συντηρητική, την αντιλαϊκή, την οικονομικά και κοινωνικά αδιέξοδη πολιτική.

Ευχαριστώ.

(Χειροκροτήματα από την Πλευρά του ΔΗ.Κ.ΚΙ.)

ΠΡΟΕΔΡΟΣ (Απόστολος Κακλαμάνης):Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Κυρίες και κύριοι συνάδελφοι, έχουν μιλήσει ήδη οι Υπουργοί της Κυβέρνησης που κατέχουν τα βασικότερα Υπουργεία. Μετά τις ομιλίες αυτών των Υπουργών, ούτε η αοριστία διασκεδάστηκε ούτε η σύγχυση ξεπεράστηκε. Απεναντίας έγιναν πολύ πιο έντονες.

Θα ήθελα να επισημάνω αυτό που έχει φανεί ήδη μέχρι στιγμή: 'Οτι ο κ. Σημίτης και οι κύριοι Υπουργοί της Κυβέρνησης παρέλαβαν από τον εαυτό τους. Στην ουσία η Κυβέρνηση είναι ανασχηματισμός της προηγούμενης. Δεν είναι νέα Κυβέρνηση. Δεν έχουν ούτε καν το άλλοθι ότι παρέλαβαν από κάποιον άλλο και βρήκαν "καμένη γη και άδεια ταμεία". Αυτό άλλωστε ενισχύεται και από τη διακήρυξη του κυρίου Πρωθυπουργού και των αρμοδίων Υπουργών, ότι συνεχίζουν στην ίδια πολιτική.

Είναι, λοιπόν, αναγκαίο να επισημάνουμε, ότι το ΠΑ.ΣΟ.Κ. σήμερα, όταν περιγράφει με ζοφερά χρώματα την κοινωνική και πολιτική πραγματικότητα, όταν ελεεινολογεί την κατάσταση που υπάρχει σε διάφορους κρίσιμους τομείς, αφορίζει ένα κομμάτι του εαυτού του, αφορίζει την κυβερνητική του πολιτική. Γιατί από το 1981 μέχρι σήμερα, επί δώδεκα ολόκληρα χρόνια από τα 16, κυβερνάει με απόλυτη πλειοψηφία στην Βουλή, με αυτοδυναμία και με μεγάλες πλειοψηφίες.

Επίσης, θα ήθελα να επισημάνω, ότι όσοι θεωρούν ότι όλα έχουν καλώς, ότι ζούμε ευτυχισμένοι και έχουμε εξασφαλίσει τη γη της επαγγελίας, ακολουθώντας τα χνάρια αυτής της κυβερνητικής πολιτικής, δεν μπορούν να ξεγελάσουν κανέναν. Γιατί ο απλός πολίτης αναρωτιέται: Αν ήταν τόσο εύκολα να γίνουν αυτά τα αναγκαία, γιατί δεν έγιναν μέχρι σήμερα, γιατί δεν τα εφαρμόσατε προηγουμένως, γιατί δεν τα κάνατε πράξη;

'Ετσι, λοιπόν, επιβάλλεται να επισημάνουμε από την πλευρά του Συνασπισμού της Αριστεράς και της Προόδου, εκείνο που και με τους ομιλητές και με την αρχική ομιλία τη δική μου έχουμε τονίσει: 'Οτι οι προγραμματικές αυτές δηλώσεις είναι δηλώσεις στο κενό και δεν είναι πρόγραμμα δεσμευτικό για την εφαρμογή των λύσεων που χρειάζονται τα μεγάλα προβλήματα.

Οι Υπουργοί ακολούθησαν το δρόμο του κυρίου Πρωθυπουργού. Παρά ταύτα, όμως, παρά τη σύγχυση και την αοριστία, φάνηκαν δύο πολύ ουσιώδη και κρίσιμα θέματα: Πρώτον, ότι η Κυβέρνηση, κυρίες και κύριοι συνάδελφοι, σε κρίσιμους τομείς του δημοσίου βίου, δεν έχει ενιαία πολιτική γραμμή. Η Κυβέρνηση δεν έχει ενιαία γραμμή πλεύσης σε κρίσιμους τομείς, όπως στη συνέχεια θα επισημάνω.

Δεύτερον, αυτό που φάνηκε είναι, ότι η Κυβέρνηση όσον αφορά σ'αυτά που λέει και επαγγέλεται στις προγραμματικές της δηλώσεις, δεν έχει εξασφαλίσει τις προϋποθέσεις για να τα εφαρμόσει. Γιατί δεν άκουσα από κανέναν Υπουργό να πει συγκεκριμένα, από πού είναι τα περισσότερα έσοδα, δεύτερον, ποιες είναι οι κοινωνικές δαπάνες και τρίτον, ποιες είναι οι συγκεκριμένες δαπάνες για την ανάπτυξη;

'Οταν, λοιπόν, χθες επεσήμανα το ανορθόδοξο της συζήτησης -γιατί μιλάμε ερήμην του Προϋπολογισμού- είχα ακριβώς υπόψη μου αυτήν τη συγκεκριμένη ανακολουθία. 'Ακουσα τον κύριο Υπουργό Παιδείας να περιγράφει ένα μεταρρυθμιστικό πρόγραμμα για την εκπαίδευση. Από πού οι δαπάνες γι'αυτό το πρόγραμμα; 'Εχουν εξασφαλιστεί;

'Ακουσα τον κύριο Υπουργό Δημόσιας Διοίκησης και Αποκέντρωσης να μηδενίζει τη θητεία των προηγούμενων Υπουργών, περίπου να τους καταδικάζει στο πυρ το εξώτερο, γιατί διαμόρφωσαν αυτήν τη ζοφερή κατάσταση και να εξαγγέλει ένα μεγαλόπνοο σχέδιο, αλλά δεν άκουσα κάτι συγκεκριμένο. Από πού έχουν εξασφαλισθεί οι δαπάνες, προκειμένου να εφαρμοσθεί αυτή η αποκέντρωση με αυτοδιοίκηση; Δε θα ήθελα να επιμείνω περισσότερο, γιατί εκείνο που με ενδιαφέρει είναι να καταδείξω την ανυπαρξία ενιαίας πολιτικής.

Ο Συνασπισμός της Αριστεράς και της Προόδου επιμένει για την αναγκαιότητα του Συβμουλίου Εξωτερικής Πολιτικής. Και αυτά που έγιναν στην προεκλογική περίοδο και αυτά που προηγήθηκαν στην Αίθουσα κατά τις αμέσως προηγούμενες στιγμές, επιβεβαιώνουν την ανάγκη συνεννόησης, ανταλλαγής απόψεων, ενημέρωσης, ενιαίου και μόνιμου θεσμού, ο οποίος θα επεξεργάζεται την εθνική στρατηγική στην εξωτερική πολιτική της Χώρας.

Ο κ. Πάγκαλος είπε ότι είναι ένας μαγικός θεσμός, περίπου στη σφαίρα της φαντασίας, που διεκδικεί παγκόσμια πρωτοτυπία. Το ίδιο είπε η Κυβέρνηση όταν πήγε να συμμετάσχει στο Συμβούλιο Εθνικής Ασφαλείας της Κύπρου και εθεώρησε τη συμμετοχή της κορυφαία πράξη, παρά το ότι δεν είναι Εθνικό Συμβούλιο Εξωτερικής πολιτικής; Και δεν υπάρχουν πουθενά αλλού ενιαίοι θεσμοί πολιτικής συνεννόησης για τη χάραξη της εξωτερικής πολιτικής;

Είπε επίσης, ο κύριος Υπουργός Εξωτερικών, ότι η αναβάθμιση της λειτουργίας της Επιτροπής Εξωτερικών και 'Αμυνας θα δώσει τη δυνατότητα να αντιμετωπισθούν αυτά τα θέματα στρατηγικής. 'Εχει γίνει μέχρι τώρα; Είναι ικανοποιητικό το αποτέλεσμα;

Ακόμη, είπε ο κύριος Υπουργός Εξωτερικών, ότι εκείνο που χρειάζεται είναι να αναπτυχθεί η δυνατότητα μέσα στη Βουλή, των συζητήσεων και έσπευσε και η κυρία Γραμματέας του Κ.Κ.Ε. να συνηγορήσει και να υπερθεματίσει.

Θα ήθελα να επισημάνω τούτο, κυρίες και κύριοι συνάδελφοι: Η Βουλή πάει πίσω με τις διακηρύξεις της Κυβερνήσεως, και από εκείνα που έχουν θεσμοθετηθεί. 'Εχει θεσμοθετηθεί η Διακομματική Επιτροπή, ως υποκατάστατο του Συμβουλίου Εξωτερικής Πολιτικής, το καλοκαίρι του 1995. Οι αντίστοιχες επιτροπές στον τομέα της Δημόσιας Διοίκησης και Παιδείας έχουν συγκροτηθεί. Δεν έχει συγκροτηθεί και δε λειτουργεί στο Υπουργείο Εξωτερικών.

Θα ήθελα, επίσης, να επισημάνω αυτά τα οποία άκουσα και από την κα Παπαρήγα. Κατ' αρχήν έκπληκτος ένιωσα, όταν με την ευκαιρία της συζητήσεως των προγραμματικών δηλώσεων της Κυβερνήσεως, κάποιοι νόμισαν ότι τους δίδεται η ευκαιρία να χαρακτηρίσουν την πολιτική ή τη στάση του Συνασπισμού. Ευκαιρίας δοθείσης να ρίξουμε και μία πέτρα εναντίον του Συνασπισμού. Λυπάμαι. Το άκουσα από πολλές Πλευρές και όχι μόνο από μία.

Την πολιτική του υπόσταση, παρουσία και δράση, ο Συνασπισμός δεν την εξαρτά ούτε από την άδεια της Κυβερνήσεως ούτε από την έγκριση του Κ.Κ.Ε. ή οιουδήποτε άλλου Κόμματος. Τη στηρίζει στην ποιότητα της πολιτικής του, στο περιεχόμενο των προτάσεών του και στο χαρακτήρα της δράσης του.

Θα ήθελα επίσης, να επισημάνω, ότι έκπληκτος άκουσα τον αφορισμό για την έλλειψη εμπιστοσύνης προς τους θεσμούς. 'Ωστε, λοιπόν, δεν είναι ανάγκη για την Αριστερά, για τις δυνάμεις εκείνες οι οποίες καταπιέζονται, που ζητούν εγγυήσεις και κατοχύρωση, να διευρύνονται και να ενδυναμώνονται οι θεσμοί; Εγώ ήξερα ότι η Αριστερά παλεύει για την ενίσχυση, τη διεύρυνση και την ενδυνάμωση των θεσμών. Γιατί μονάχα έτσι κατοχυρώνεται το κοινωνικό συμφέρον, περιορίζεται η αυθαιρεσία, συγκρατείται η ασυδοσία, υπάρχει η διαφάνεια και αντιμετωπίζεται η διαφθορά και κυρίως τα εξωθεσμικά κέντρα εξουσίας.

Και στο σημείο αυτό θα ήθελα να ρωτήσω: Θα υπάρξει μία εξήγηση στη Βουλή; Μίλησε ο αρμόδιος Υπουργός. Με ποιο πολιτικό συλλογιστικό, ποιο αρμόδιο πολιτικό όργανο απεφάσισε να διορίσει τον πολιτικό διοικητή του Αγίου 'Ορους; Και δεν το λέω αναφερόμενος σε πρόσωπα. Το λέω, γιατί αυτή η συγκεκριμένη επιλογή σηματοδοτεί συγκεκριμένα πράγματα και δείχνει το εάν και κατά πόσο μπορεί, καίτοι περνάνε οι καιροί και ανοίγουν και κλείνουν ή δεν κλείνουν οι κύκλοι, ο εκάστοτε Πρωθυπουργός να διορίζει τους εκάστοτε φίλους. Αυτό το φαινόμενο υπήρξε αρνητικό σύμπτωμα για την πολιτική ζωή του Τόπου. Θα τη σημαδεύει στο διηνεκές;

Θα ήθελα ακόμη να επισημάνω εκείνο το οποίο είπε ο κ. Πάγκαλος. Αγωνιούν οι μικρές χώρες καθώς βλέπουν τις αναστατώσεις που υφίστανται στην πορεία σύγκλισης, κατά τη διαδικασία της Ευρωπαϊκής ενοποίησης. Αγωνιούν, γιατί όπως χαρακτηριστικά έχει ειπωθεί, η εφαρμογή αυτής της συνθήκης του Μάαστριχτ προκαλεί μια κοινωνική και πολιτική σχιζοφρένεια. Οι άλλες χώρες που αγωνιούν κινούνται. Η Ιταλία πήρε πρωτοβουλίες, αναζήτησε συμμαχίες. Μας αναζήτησε εμάς; Εμείς πήγαμε προς την Ιταλία; Θα κάνει ένα ταξίδι ο κύριος Πρωθυπουργός εκ των υστέρων. Με ποιο διαπραγματευτικό πλαίσιο; Με ποιο σχέδιο εθνικών επιδιώξεων στα πλαίσια της Διακυβερνητικής; Και ακόμη περισσότερο, όταν αγωνιούν οι άλλες χώρες, ο κ. Παπαντωνίου πώς εφησυχάζει και καλεί τον Ελληνικό Λαό να συμμεριστεί αυτήν την πλησμονή ευφορίας; Αγωνιούν ότι δεν μπορούν να τα βγάλουν πέρα και ζητάνε επαναπροσαρμογές στο πρόγραμμα σύγκλισης. Πώς, λοιπόν, η Κυβέρνηση, όταν δια του Υπουργού Εξωτερικών επισημαίνει αυτήν τη δραματική εξέλιξη, την αγωνία και την ανησυχία των άλλων μικρών χωρών της Ευρώπης, απευθύνεται στον Ελληνικό Λαό και λέει δια του Υπουργού Εθνικής Οικονομίας, εμείς καλά πορευόμαστε, στα χνάρια της ίδιας αποτυχημένης και χρεοκοπημένης πολιτικής; Να η διγλωσσία, να, η έλλειψη ενιαίας γραμμής, να, η συγκεκριμένη πολιτική ευθύνη απέναντι στο παρόν και το μέλλον του Τόπου.

ΠΡΟΕΔΡΟΣ (Απόστολος Κακλαμάνης): Ο Πρόεδρος κ. Κωνσταντίνος Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα είμαι, κυρίες και κύριοι συνάδελφοι, επιγραμματικός στο λίγο χρόνο που διαθέτω και ελπίζω να μη χρειαστώ την ανοχή του Προεδρείου, την οποία άλλωστε το Προεδρείο έδωσε στους Υπουργούς της Κυβέρνησης.

Κυρίες και κύριοι συνάδελφοι, μετά την ολέθρια για τη Χώρα μας δεκαετία του '80 και τις δραματικές παγκόσμιες αλλαγές που ακολούθησαν, η Ελλάδα έχει βρεθεί αντιμέτωπη με την αδήριτη ανάγκη να προχωρήσει μια σειρά από βαθιές τομές και μεταρρυθμίσεις. Mεταρρυθμίσεις που είναι αναγκαίες για να επιτύχουμε την ισότιμη συμμετοχή μας στην Ενωμένη Ευρώπη, χωρίς την οποία, επεσήμανε προχθές και ο ίδιος ο κ. Σημίτης και νομίζω συμφωνεί η συντριπτική πλειοψηφία του Κοινοβουλίου, θα οδηγηθούμε στην περιθωριοποίηση, με καταστροφικές -είναι οι λέξεις του- για τη Χώρα μας οικονομικές και κοινωνικές επιπτώσεις.

Αυτές τις βαθιές τομές και μεταρρυθμίσεις ξεκίνησε η Κυβέρνηση της Νέας Δημοκρατίας στην περίοδο '90-'93. Η λυσσώδης αντίδραση της Αντιπολίτευσης, σε συνδυασμό με την εσωτερική υπονόμευση, δεν της επέτρεψαν να τις ολοκληρώσει.

Μετά το 1993 η Κυβέρνηση του ΠΑ.ΣΟ.Κ. επεχείρησε δειλά και κακέκτυπα να εφαρμόσει τη δική μας πολιτική. Γνωρίζουμε, όμως, όλοι, ότι ακόμη και αυτή η δειλή και κακέκτυπη απομίμηση δεν προχώρησε, γιατί ο τότε Πρωθυπουργός δεν μπορούσε επί ενάμιση χρόνο να ασκήσει στοιχειωδώς τα καθήκοντά του και στη συνέχεια περάσαμε και ένα διάστημα χωρίς καθόλου Πρωθυπουργό. Αυτά τα πλήρωσε ακριβά ο Τόπος.

'Ηρθε στη συνέχεια ο κ. Σημίτης. Ενώ, όμως, είχε στη διάθεσή του μια ολόκληρη διετία, έθεσε από την αρχή ως στόχο του να κάνει και να κερδίσει πρόωρες εκλογές. Στόχος, τον οποίο τελικά πέτυχε, αφού όμως, προηγουμένως οδήγησε την Ελλάδα για ένα 8μηνο σε μια παρατεταμένη προεκλογική περίοδο, στην οποία δεν έγινε καμία διαρθρωτική αλλαγή και δεν πήρε καμιά γενναία απόφαση, ούτε για εσωτερικά ούτε για εξωτερικά θέματα.

Θα περίμενε κανείς τουλάχιστον σήμερα, που κέρδισε ο κ. Σημίτης τις εκλογές, να έχει το θάρρος να πει την αλήθεια στον Ελληνικό Λαό και να προτείνει την πολιτική που έχει ανάγκη ο Τόπος. 'Εχει μπροστά του άλλωστε θεωρητικά μια ολόκληρη τετραετία. Και, όμως, ενώ περιέγραψε κατά τρόπο θαυμάσιο τα δεδομένα του προβλήματος, όταν έφτασε στο "δια ταύτα" ήταν τραγικά άτολμος. Το μόνο το οποίο άφησε να υπονοηθεί, είναι ότι θα επιβάλει πρόσθετους φόρους. Πρόσθετους φόρους, που συνδυάζονται και με μια πρόσθετη εξαπάτηση του Λαού, καθώς η Κυβέρνηση ετοιμάζεται να αυξήσει τους φορολογικούς συντελεστές και να ισχυρίζεται ταυτόχρονα ότι αυτό δε σημαίνει επιβολή νέων φόρων.

Κυρίες και κύριοι συνάδελφοι, το πρόβλημα που αντιμετωπίζουμε είναι όντως τραγικό και γίνεται ακόμα δυσκολότερο, γιατί κανένα Κόμμα δεν είχε το θάρρος να πει προεκλογικά την πλήρη αλήθεια στον Ελληνικό Λαό.

Το πρόγραμμα σύγκλισης, το οποίο, κατά την πεποίθησή μου, ήταν από την αρχή ανεπαρκές, με τη σημερινή πολιτική που προτείνεται από την Κυβέρνηση, παρά την αισιοδοξία του Υπουργού Εθνικής Οικονομίας, δεν υπάρχει καμία πιθανότητα, ούτε ένα στο εκατομμύριο, να υλοποιηθεί.

Κουβεντιάζουμε για το αν θα συμμετάσχουμε μαζί με τους πρώτους στην Οικονομική και Νομισματική 'Ενωση, ενώ είναι βέβαιο ότι θα είμαστε οι τελευταίοι και είναι πιθανότατο ότι τελικά θα μείνουμε απ'έξω, ότι δε θα προλάβουμε ούτε το τελευταίο τραίνο. Και αυτό, γιατί δεν έχουμε τη δύναμη να δούμε την πραγματικότητα κατά πρόσωπο.

Το πρόβλημά μας εξακολουθεί να είναι το έλλειμμα και το αβάσταχτο δημόσιο χρέος. Τη λύση του προβλήματος δεν μπορεί να τη δώσει η περαιτέρω αύξηση των εσόδων. Από το 1989 μέχρι το 1996 τα έσοδα ανέβηκαν από το 29,2% στο 36,8% του Ακαθαρίστου Εθνικού Προϊόντος και σ'αυτό δεν υπολογίζω τους φόρους υπέρ τρίτων και τις τεράστιες επιβαρύνσεις για την κοινωνική ασφάλιση. Το ποσοστό είναι μεγάλο και μπορεί βεβαίως και πρέπει να αυξηθεί με πάταξη της φοροδιαφυγής, την οποία υποστηρίζουμε όλοι μας. Πόσο, όμως, μπορούμε να επιβαρύνουμε τους 'Ελληνες πολίτες και την οικονομία; Η λύση ασφαλώς δε βρίσκεται στα έσοδα. Το πρόβλημα θα λυθεί μόνο με τον περιορισμό των δημοσίων δαπανών.'Οχι τόσο στο στενότερο δημόσιο τομέα, όπου δεν υπάρχουν σημαντικά περιθώρια -το ξέρει καλά αυτό ο τέως Υπουργός των Οικονομικών- αλλά στον ευρύτερο δημόσιο τομέα.

Ο ευρύτερος δημόσιος τομέας, άλλωστε, δημιούργησε και το μεγαλύτερο μέρος του δημόσιου χρέους. Η Ε.Τ.Β.Α., η Ολυμπιακή, οι προβληματικές, η Ε.Α.Σ., ο Ο.Σ.Ε., οι συνεταιρισμοί. Εκεί δημιουργείται το αφανές έλλειμμα, το οποίο αργότερα μεταφέρεται στο δημόσιο χρέος μέσω, συνήθως, του μηχανισμού των εγγυήσεων.

Σήμερα στον Τύπο αναφέρεται ένα έγγραφο του Υπουργείου Εθνικής Οικονομίας, το οποίο μιλά για 2,1 τρισ., που είναι τα ανεξόφλητα χρέη δέκα επτά μεγάλων Δ.Ε.Κ.Ο. και δύο οργανισμών κοινωνικής ασφάλισης. Το αφανές χρέος, το αφανές έλλειμμα, που πρέπει να προστεθεί στο υπάρχον, είναι τουλάχιστον 3 τρισ.

Και επειδή μιλάμε για εγγυήσεις, είναι καιρός να συμφωνήσουμε όλοι, ότι οι εγγυήσεις θα δίνονται μόνο με απόφαση της Βουλής και όχι μόνο με μία υπογραφή του Υπουργού Οικονομικών.

Η μόνη συνεπώς, λύση είναι η μείωση του ευρύτερου δημόσια τομέα, με την υιοθέτηση μιας πολιτικής μαζικών αποκρατικοποιήσεων.

Στην αρχή αυτής της προεκλογικής περιόδου τέθηκε από την Παράταξή μας ορθώς το δίλημμα: Αποκρατικοποίηση ή φόροι; Δυστυχώς, όμως, η προεκλογική συζήτηση δεν επικεντρώθηκε εκεί. Ο Ελληνικός Λαός δεν κατάλαβε το δίλημμα και στην πράξη ψήφισε μεγαλύτερους φόρους, γιατί η σημερινή Κυβέρνηση δεν έχει ούτε τη δύναμη ούτε τη βούληση να κάνει αποκρατικοποιήσεις. Με δέος μνημονεύει ακόμα και τη λέξη.

Στις προγραμματικές του δηλώσεις ο κ. Σημίτης αφιέρωσε λίγες μόνο και ασήμαντες φράσεις στην αποκρατικοποίηση και στην αυτοχρηματοδότηση, προφανώς γιατί φοβάται τις συνδικαλιστικές συντεχνίες του Δημοσίου, επί των οποίων στηρίχθηκε για να κερδίσει και την εσωτερική μάχη της ηγεσίας στο ΠΑ.ΣΟ.Κ. Είπε λίγα και θα κάνει ακόμη λιγότερα.

'Εχουμε φθάσει στο παράδοξο φαινόμενο, οι αποκρατικοποιήσεις να προχωρούν ραγδαία παντού στον κόσμο, εκτός από την Ελλάδα. Είναι δέκα φορές πιο τολμηροί από μας στις αποκρατικοποιήσεις, όχι μόνο οι τέως κομμουνιστές, αλλά και οι τελευταίοι εναπομείναντες κομμουνιστές στην Κίνα και στην Κούβα. Μόνη απομονωμένη από το παγκόσμιο ρεύμα, η Ελληνική Κεντροαριστερά επιμένει ακόμα σε δόγματα που αποτελούν πλέον ιδεολογικά απολιθώματα.

Το αδιέξοδο στο οποίο έχουμε βρεθεί είναι τόσο μεγάλο, ώστε να μην υπάρχουν πλέον περιθώρια. Η πολιτική της σκληρής δραχμής, που χρησιμοποιήθηκε για τη μείωση του πληθωρισμού, έχει προ πολλού εξαντλήσει τις δυνατότητές της. Γνωρίζετε ότι η Επιτροπή της Ευρωπαϊκής 'Ενωσης σας έκρουσε πρόσφατα τον κώδωνα του κινδύνου. Χρειαζόμαστε επειγόντως διαρθρωτικά μέτρα. Αυτή, όμως, η Κυβέρνηση, όχι μόνο δεν είναι έτοιμη να προχωρήσει σε διαρθρωτικά μέτρα, αλλά επανέρχεται σε μερικούς τομείς και στις αποτυχεμένες πρακτικές της 10ετίας του '80.

Ενδεικτικά αναφέρω την επαναφορά της Α.Τ.Α. από το παράθυρο, ενώ χαρακτηριστικά είναι τα όσα συμβαίνουν με την κοινωνική ασφάλιση. Τι κάνει η Κυβέρνηση Σημίτη με το προσωπικό των χρεοκοπημένων επιχειρήσεων του ευρύτερου δημόσιου τομέα που κλείνουν; Είτε τους στέλνει με μετατάξεις σε ειδικές θέσεις αργομισθίας στο Δημόσιο είτε τους συνταξιοδοτεί πρόωρα με εθελούσια έξοδο και στέλνει το λογαριασμό στα ασφαλιστικά ταμεία. 'Ετσι τινάζει πάλι στον αέρα το σύστημα κοινωνικής ασφάλισης, το οποίο εμείς εξυγιάναμε με κόπο και πόνο, δημιουργώντας τη μόνη άσπρη τρύπα που γνώρισαν τα τελευταία χρόνια τα οικονομικά του Ελληνικού Κράτους.

'Ελλειψη θάρρους και ειλικρίνειας δε χαρακτηρίζει, όμως, μόνο τις πράξεις του κ. Σημίτη, χαρακτηρίζει ακόμα και τη συνθηματολογία του. Μου έκανε αλγεινή εντύπωση, ότι κατά τη διάρκεια της προεκλογικής περιόδου ο κ. Σημίτης ειρωνεύτηκε την πολιτική που είχαμε ακολουθήσει για τους μισθούς του δημόσιου τομέα, τότε που είχαμε πει ότι μηδέν συν μηδέν ίσον 11%. Με την ίδια λογική θα μπορούσαμε και εμείς να τον λοιδωρίσουμε, γιατί αν δώσει δύο συν δύο, δηλαδή 3%, μιλάει για αυξήσεις πάνω από τον πληθωρισμό. Δεν το κάνω, όμως, γιατί είπα και τότε -όταν το θέμα αφορούσε τις αυξήσεις που δίναμε εμείς και επαναλαμβάνω και σήμερα, που οι αυξήσεις αφορούν το ΠΑ.ΣΟ.Κ.- ότι σημασία δεν έχει η ονομαστική αύξηση, σημασία έχει το επιπλέον ποσό που πληρώνει το Κράτος για τον ίδιο αριθμό υπηρετούντων. Το ποσό αυτό είναι πολύ μεγαλύτερο από το δύο συν δύο και εγώ έχω το θάρρος να το πω. Αυτή είναι η διαφορά μας από τον κ. Σημίτη.

Στο θέμα της αναπτυξιακής πορείας της οικονομίας, υποσχέθηκε ο κ. Σημίτης την απορρόφηση του δεύτερου πακέτου Ντελόρ. Γιατί, όμως, να πιστέψει ο Ελληνικός Λαός, ότι αυτήν τη φορά θα πετύχει αυτήν την απορρόφηση, όταν όλοι οι Υπουργοί του, που απεδείχθησαν πρωταθλητές στη μη απορρόφηση των κονδυλίων, επανήλθαν με δόξα στις θέσεις τους;

Η αποτυχία στην απορρόφηση συνδέεται, όμως, άμεσα και με το καθεστώς που υπάρχει σήμερα στην ανάθεση των δημοσίων έργων. Δε θα ήθελα να μπω σε συζήτηση αριθμών με τον κ. Λαλιώτη. Αλλά, κύριε Λαλιώτη, βέβαιο είναι ότι το 1993 απορροφήσαμε εμείς -εσείς, δηλαδή, κλείσατε τον Προϋπολογισμό-το 93% των πιστώσεων. Το 1994 και το 1995 είχατε υστέρηση κατά 46%, 1.350 δισ. Και το 1996, που υπόσχεσθε ότι θα τα απορροφήσετε όλα, το πρώτο 4μηνο, που έχω στοιχεία, έχετε απορρόφηση 9%, μικρότερη απορρόφηση απ' ό,τι είχε το αντίστοιχο 4μηνο των άλλων χρόνων. Γιατί, λοιπόν, να πιστέψει ο Ελληνικός Λαός ότι σήμερα θα απορροφήσετε πράγματι τις πιστώσεις;

Ο κ. Σημίτης -αναφέρομαι τώρα στην ανάθεση των έργων- μίλησε προχθές για θεσμοθέτηση της διαφάνειας, στην πράξη, όμως, η έννοια του διαγωνισμού στην ανάθεση των δημοσίων έργων τείνει να καταργηθεί. Θεσμοθετήθηκε η αδιαφάνεια. 'Εχουμε φθάσει να κερδίζει τους υποτιθέμενους διαγωνισμούς ο 30ος ή ο 40ος. Ποιοι και με τι κριτήρια παίρνουν σήμερα τα δημόσια έργα; Γιατί δεν καθιερώνεται, κύριε Λαλιώτη, ένα τίμιο μητρώο αξιολόγησης των εργοληπτών; Ως πότε θα εξαρτάται η ανάθεση των δημοσίων έργων, όχι από το ποιος έδωσε τη μικρότερη προσφορά, αλλά από τις πολιτικές προτιμήσεις της Κυβέρνησης;

'Ερχομαι τώρα, κύριοι συνάδελφοι, εν τάχει στα θέματα εξωτερικής πολιτικής. Εκεί είναι αναντίρρητο, ότι το ΠΑ.ΣΟ.Κ. έχει σημειώσει πρόοδο. Οι γενικές γραμμές της πολιτικής που έθεσε ο Πρωθυπουργός, είναι πιο σοβαρές και πιο υπεύθυνες από τις παλιότερες θέσεις του ΠΑ.ΣΟ.Κ.. Οι γενικές κατευθύνσεις, όμως, δε φθάνουν. Σήμερα κατ' εξοχήν χρειάζονται αποφάσεις.

Στο θέμα των Σκοπίων, πρέπει να γνωρίζει το Σώμα, ότι από τον περασμένο Δεκέμβριο, στη συζήτηση που γινόταν υπό τον κ. Βανς, τα Σκόπια, αλλά και η δική μας η πλευρά, είχαν συμφωνήσει να αναζητήσουν ένα όνομα για όλες τις χρήσεις. Επρόκειτο προφανώς για ένα σύνθετο όνομα, το οποίο, όμως, δεν είχε τότε προσδιοριστεί. Σήμερα φαίνεται ότι έχουμε δραματικά οπισθοχωρήσει και επιδιώκουμε μια τριπλή ονομασία. Τραγελαφική λύση, που και αυτή δυσκολεύονται τα Σκόπια να δεχθούν. Η οπισθοχώρηση οφείλεται στην προεκλογική πολιτική η οποία ασκήθηκε το τελευταίο οκτάμηνο.

Λόγω εκλογών, δε βιαζόταν βλέπετε ο κ. Σημίτης και το δήλωσε και δημοσίως. Και φυσικά, αφού δε βιαζόταν αυτός, πολύ περισσότερο δε βιαζόταν και ο κ. Γκλιγκόρωφ. Σήμερα, το θέμα πρέπει να τελειώσει. Δε θα μπω σε άλλες λεπτομέρειες, γιατί δε θέλω να βλάψω τις διαπραγματεύσεις. Ας προχωρήσει επιτέλους, όμως, η Κυβέρνηση όπως νομίζει καλύτερα και ας πάρει τις αποφάσεις που νομίζει ότι υπηρετούν καλύτερα το εθνικό μας συμφέρον.

Σ' ό,τι αφορά τη σχέση μας με την Τουρκία, επιθυμώ για μια ακόμη φορά να τονίσω ότι δεν μπορούμε να κάνουμε διάλογο με την Τουρκία, αν δεν ξεκαθαρίσει τη θέση της στις λεγόμενες "γκρίζες ζώνες". Δεν μπορούμε να κάνουμε διάλογο με την Τουρκία, όταν αυτή αμφισβητεί τις συνθήκες. Αυτό, όμως, δε σημαίνει ότι πρέπει να κόψουμε κάθε δίαυλο επικοινωνίας.

Ορθώς ο κ. Σημίτης μίλησε στις προγραμματικές δηλώσεις για προσπάθεια διατήρησης ενός κλίματος καλής θέλησης. 'Αλλωστε, δεν πρέπει να εγκαταλείψουμε την ελπίδα, ότι και στην άλλη πλευρά του Αιγαίου υπάρχουν άνθρωποι καλής πίστεως, υπεύθυνοι, άνθρωποι νηφάλιοι, οι οποίοι καταλαβαίνουν -αυτό που πρέπει να καταλάβουν επιτέλους και οι ΗΠΑ και οι εταίροι μας στην Ευρώπη- ότι η δίκαιη λύση του Κυπριακού και η δίκαιη λύση των διαφορών που χωρίζουν σε ό,τι αφορά την υφαλοκρηπίδα του Αιγαίου, την Ελλάδα και την Τουρκία, υπηρετεί βέβαια την ευρύτερη περιοχή, υπηρετεί και την Ελλάδα, προπαντός, όμως, υπηρετεί την Τουρκία, η οποία διέρχεται σήμερα θανάσιμη κρίση.

Ο κ. Σημίτης δε θέλησε να ενημερώσει την Εθνική Αντιπροσωπεία, για την ενδεχόμενη αμερικανική πρωτοβουλία, η οποία αναμένεται να εκδηλωθεί τον αμέσως προσεχή χρόνο. Υπήρξε γενικότερα απαράδεκτα φειδωλός στην ενημέρωσή του προς το Κοινοβούλιο, όπως επίσης, απέφυγε κατά τρόπο άκομψο να απαντήσει σε συγκεκριμένα ερωτήματα που του τέθηκαν από την Αντιπολίτευση.

'Ενας νέος Πρωθυπουργός, κύριε Σημίτη, πρέπει να δείχνει μεγαλύτερη σεμνότητα. Η ενημέρωση της Εθνικής Αντιπροσωπείας για τα εθνικά θέματα, δεν αποτελεί παραχώρηση, αποτελεί χρέος του κάθε Πρωθυπουργού. 

Με τα δεδομένα αυτά, είναι ανάγκη να επισημάνω ότι η Ελλάδα δεν επιτρέπεται σε καμία περίπτωση να συζητήσει τα θέματα, που αφορούν το Αιγαίο ταυτόχρονα με το Κυπριακό. Η Κύπρος είναι ανεξάρτητο κράτος και η κυβέρνησή της έχει τη βασική ευθύνη της διαπραγμάτευσης, με την αμέριστη βέβαια συμπαράσταση της Ελλάδας.

Στο σημείο αυτό, έχω χρέος να αναφερθώ και στις ενδεχόμενες αρνητικές διπλωματικές επιπτώσεις που μπορεί να έχει το ενιαίο αμυντικό δόγμα. 'Εχω πει από πολύ καιρό, ότι το ενιαίο αμυντικό δόγμα ακούγεται μεν καλά στην ελληνική και στην κυπριακή κοινή γνώμη, δεν προσθέτει, όμως, ουσιαστικά τίποτε στην πάγια θέση της Ελλάδας, ότι η προώθηση των Τούρκων στην Κύπρο αποτελεί αιτία πολέμου.

Και θα μπορούσα να υπενθυμίσω τη ρήση του Κωνσταντίνου Καραμανλή, ότι στην πολιτική υπάρχουν πράγματα που γίνονται και δε λέγονται. Σ'αυτά θα ήταν καλύτερο να εντάσσεται η αυτονόητη αμυντική συνεργασία Ελλάδας και Κύπρου, γιατί η υπερβολική διεθνής δημοσιότητα που προκαλέσαμε, διαφημίζοντας το ενιαίο αμυντικό δόγμα, έχει αρχίσει να έχει αρνητικές παρενέργειες, που μπορεί να γίνουν και επικίνδυνες, κατ'αρχήν, διότι η θέση αυτή αδυνατίζει την πάγια διπλωματική μας θέση, ότι το Κυπριακό δεν αποτελεί θέμα διμερές μεταξύ Ελλάδας και Τουρκίας και δεύτερον, γιατί δυσχεραίνει την επιδίωξη να επιτύχουμε την εγγύηση της ασφαλείας των ελληνικών συνόρων από την Ευρωπαϊκή 'Ενωση, επιδίωξη που πρέπει να αποτελεί και αποτελεί κεντρικό στόχο της ελληνικής εξωτερικής πολιτικής.

Τερματίζω, κύριοι, και συμπεραίνω ότι με το χειρισμό που έκαμε στο θέμα των εκλογών ο κ.Σημίτης, ματαίωσε την προώθηση της αναθεώρησης του Συντάγματος και το απομάκρυνε κατά μια τουλάχιστον βουλευτική περίοδο. Είχα ειδοποιήσει την Επιτροπή που συζητούσε το Σύνταγμα, ότι θα έχουμε εκλογές το φθινόπωρο και ζήτησα να επισπεύσουμε τις εργασίες, κάτι που δεν έγινε. Ας μη χαθεί τουλάχιστον η ευκαιρία αυτή στην παρούσα Βουλή.

Τέλος, κύριοι συνάδελφοι, η Κυβέρνηση έχει επίσης, ηθική και πολιτική υποχρέωση να ξεκαθαρίσει άμεσα και το θέμα του εκλογικού νόμου. Για την ψήφιση του νόμου αυτού, έχω την ευθύνη και το Κόμμα μας πλήρωσε δύο φορές ακριβά το τίμημα της εφαρμογής του. Λειτούργησε ο νόμος αυτός εις βάρος μας και προς όφελος του ΠΑ.ΣΟ.Κ..

Υπενθυμίζω, όμως, σε όλους, ότι χάρη σ' αυτόν τον εκλογικό νόμο έχουμε σήμερα ταυτόχρονα και κυβερνητική σταθερότητα και πολυφωνική Βουλή.

Η διάταξη που εξασφαλίζει σε όλα τα Κόμματα που μπαίνουν στη Βουλή το 70% των εδρών που θα τους έδινε η απλούστατη αναλογική, έδωσε στα μικρά Κόμματα τους περισσότερους Βουλευτές που έχουν σήμερα και ταυτόχρονα εδημιούργησε τις προϋποθέσεις για να δημιουργηθεί παλαιότερα η ΠΟΛ.ΑΝ. και στη συνέχεια το ΔΗ.Κ.ΚΙ.

'Οταν συνεζητείτο η αναθεώρηση του Συντάγματος, όλα τα Κόμματα -συμπεριλαμβανομένου και του ΠΑ.ΣΟ.Κ.- είχαν συμφωνήσει ότι δεν επιτρέπεται να ψηφίζεται εκλογικός νόμος τις παραμονές των εκλογών. Είχαν συμφωνήσει ότι ο εκλογικός νόμος θα πρέπει είτε να ισχύει τις μεθεπόμενες εκλογές είτε να μπορεί να ψηφίζεται μόνο κατά την πρώτη σύνοδο της κάθε κοινοβουλευτικής περιόδου.

Τελειώνω, κύριε Πρόεδρε. 

Αν θέλει το ΠΑ.ΣΟ.Κ., αλλά και όλος ο πολιτικός κόσμος, να έχει στοιχειώδη αξιοπιστία, δεν μπορεί να λέει άλλα, όταν μιλάει για αναθεώρηση και άλλα να πράττει, όταν καλείται να εφαρμόσει όσα έχει διακηρύξει.

Υπήρξε αναξιόπιστος ήδη ο κ. Σημίτης μία φορά, όταν έκανε την επιλογή της ηγεσίας της Δικαιοσύνης. Ας μην επαναλάβει το ίδιο με τον εκλογικό νόμο.'Ο,τι έχει σκοπό να κάνει με τον εκλογικό νόμο, έχει χρέος να το κάμει τώρα, να το κάνει αμέσως.

Κυρίες και κύριοι συνάδελφοι, είναι βαθιά νυκτωμένοι...

ΠΡΟΕΔΡΟΣ (Απόστολος Κακλαμάνης): Kύριε Πρόεδρε, έχει περάσει πολύς χρόνος.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τελειώνω, κύριε Πρόεδρε, η τελευταία φράση.

...όσοι πιστεύουν ότι η σημερινή Βουλή έχει μπροστά της σίγουρη προοπτική τετραετίας. Είναι βέβαιο ότι περνάμε μία φάση ρευστότητας, μία φάση μεταβατική. Γι' αυτό και ο κ. Σημίτης, έστω και τα λίγα που έχει την πρόθεση να τα κάνει, ας φροντίσει τουλάχιστον να τα κάμει γρήγορα. Γιατί ως Πρωθυπουργό δεν τον βλέπω να μακροημερεύει. Δεν τον βλέπω, και αν κρίνω και από τις προγραμματικές του δηλώσεις, δεν πρέπει και να μακροημερεύσει.

(Χειροκροτήματα από την Πτέρυγα της Νέας Δημοκρατίας)

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θέλω να επισημάνω αυτήν την απλότητα με την οποία προσπάθησε ο κ. Μητσοτάκης να παρουσιάσει στη Βουλή, και μέσω της Βουλής στον Ελληνικό Λαό, λύσεις για τα εθνικά θέματα.

Είπε -εάν κατάλαβα καλά- ότι ας δώσει όποια λύση να 'ναι στο Σκοπιανό η Κυβέρνηση, εμφανιζόμενος προηγουμένως στην ομιλία του δήθεν να κατηγορεί την Κυβέρνηση για τους χειρισμούς από το Δεκέμβριο μέχρι τώρα.

Εις δε το Αιγαίο -ελληνοτουρκικές σχέσεις, η αίσθηση που μου δημιούργησε είναι να λέει ότι δεν πρέπει να συνδυασθεί το Κυπριακό με το Αιγαίο -και ποιος διαφωνεί σε αυτό- αφήνοντας έμμεσα να νοηθεί ότι στο Αιγαίο μπορούμε να κάνουμε διάλογο εφ'όλης της ύλης.

Διερωτώμαι: Μήπως αυτό είναι το προοίμιο, η προετοιμασία για λύσεις τέτοιες;

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, κατ' αρχήν με συγχωρείτε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Διερωτώμαι απλώς.'Εχω δικαίωμα.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, παρακαλώ. Θα συνεχίσετε, έχετε χρόνο. Παρακαλώ, μην κάθεστε.

Επειδή ο κ. Μητσοτάκης είναι έτοιμος να ζητήσει το λόγο, λοιπόν, δεν είπε τέτοιο πράγμα.'Ολοι το ακούσαμε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Να το διευκρινίσει.

ΠΡΟΕΔΡΟΣ (Απόστολος Κακλαμάνης): Είπε μόνο για το Κυπριακό και την υφαλοκρηπίδα. 

Συνεχίστε, παρακαλώ.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακολουθήσαμε και εμείς τι είπε και είναι καταχωρημένη στα Πρακτικά η θέση του κ. Μητσοτάκη. Γιατί εδώ όλοι μας δεχόμαστε ότι αυτήν την τετραετία...

(Θόρυβος στην Αίθουσα)

Κύριε Πρόεδρε, έχουμε δικαίωμα ακώλυτα να αναπτύξουμε τις απόψεις μας; Σας παρακαλώ, κύριοι συνάδελφοι!

Δηλαδή, η θέση του κ. Μητσοτάκη -για να καταλάβουμε- είναι ότι πέρα από το μη συνδυασμό ελληνοτουρκικών σχέσεων και Κυπριακού, πρέπει η Κυβέρνηση να κάνει διάλογο για οποιοδήποτε θέμα πέρα από την οριοθέτηση της υφαλοκρηπίδας του Αιγαίου; Να ξέρουμε τη θέση. Εύλογο δεν είναι το ερώτημα; Και το Σκοπιανό να κλείσει οπωσδήποτε και αντί οποιουδήποτε ονόματος; Να ξέρουμε τι υποστηρίζει ο καθένας εδώ και κυρίως να ξέρει ο Ελληνικός Λαός.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, έχω την εντύπωση ότι ακούσαμε όλοι τι είπατε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν καταλαβαίνω γιατί ο κ. Τσοβόλας επιχειρεί να με ερμηνεύσει, δηλαδή να με παρερμηνεύσει.

Αυτά τα οποία είπα ήταν απόλυτα σαφή. Εις μεν το Σκοπιανό ανέλυσα μόνο την τελευταία φάση, που πράγματι ήταν δυσάρεστη και επιζήμια για την Ελλάδα και ζήτησα από την Κυβέρνηση να λάβει τις εθνικές της ευθύνες και να κάνει το καλύτερο που υπηρετεί τα εθνικά συμφέροντα. Εις ό,τι αφορά δε τις ελληνοτουρκικές σχέσεις υπήρξα σαφέστατος, ότι διάλογος με την Τουρκία δεν μπορεί να αρχίσει, αν η Τουρκία δε δεχθεί ανεπιφύλαχτα να αναγνωρίσει αυτό που πάντοτε αναγνώριζε στο παρελθόν, τα σύνορά μας, τις συνθήκες και τις αρχές του Διεθνούς Δικαίου. Και είπα μόνο ότι δεν πρέπει σε καμία περίπτωση -νομίζω ότι η Κυβέρνηση είναι απολύτως σύμφωνη μαζί μου- να συνδεθεί υπό οιανδήποτε πίεση και αν βρεθεί η Ελλάδα, η συζήτηση του Κυπριακού με την συζήτηση των Ελληνοτουρκικών διαφορών, διότι αυτό δε δικαιολογείται και δεν είναι και ωφέλιμο για την Ελλάδα.

Από κει και πέρα θα παρακαλέσω τον καθένα ο οποίος ακούει, να αντικρούσει, αν νομίζει, τις δικές μου θέσεις, αλλά τουλάχιστον σ' αυτήν την Αίθουσα ας μην επιχειρείται διαστρέβλωση.

ΠΡΟΕΔΡΟΣ (Απόστολος Κακλαμάνης): Ο κ. Κυριάκος Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, άκουσα ανελλιπώς το σύνολο των συζητήσεων και οι συνειρμοί μου ερεθίστηκαν να θυμηθώ από την ιστορία το εξής.

Υπολογίζω στην τρίτη εναλλαγή της εξουσίας μεταξύ Τρικούπη και Δεληγιάννη, -είναι ο Τρικούπης Πρωθυπουργός, κύριε Πρωθυπουργέ- ανεβαίνει στο Βήμα και αναγιγνώσκει τις προγραμματικές του δηλώσεις, τον ακολουθεί ο Πρόεδρος της Αξιωματικής Αντιπολίτευσης, ο οποίος περιορίζεται να πει: "Διαφωνώ με όλα όσα περιέχονται στις δηλώσεις του Πρωθυπουργού". Και στη συνέχεια κάθησε κάτω.

Αυτή είναι η χειρότερη εικόνα της αντιπολίτευσης. Είναι αντιπολίτευση η οποία κατέχεται από αρνητική προδιάθεση, επιλέγει την άρνηση για την άρνηση, υπονομεύει την διαλεκτική της Δημοκρατίας, που μόνο τότε οδηγείται σε σύνθεση, καλλιεργούνται οι επιλογές και οδηγείται πράγματι η συνολική σκέψη στις καλύτερες επιλογές, στις καλύτερες αποφάσεις.

Θα απαντήσω επιγραμματικά. Δεν περιέχονται στο σύνολο των δηλώσεων του κυρίου Πρωθυπουργού όλα τα στοιχεία της κυβερνητικής πολιτικής; Δεν εντοπίζεται η κατάσταση της οικονομίας; Δεν περιγράφεται το συνολικό περιβάλλον, μέσα στο οποίο η Πατρίδα αναποφεύκτως θα υποχρεωθεί να ασκήσει τη συνολική της εσωτερική και εξωτερική πολιτική; Δεν καθορίζονται οι στόχοι, δεν καθορίζεται το κυβερνητικό δόγμα;

Και μάλιστα να σας συγχαρώ, κύριε Πρωθυπουργέ, γιατί επιτέλους ακούγεται σ' αυτήν την Αίθουσα και η λέξη "αξιοπιστία" και η λέξη "συνέπεια" και η λέξη "αποτελεσματικότητα".

Δεν καθορίζονται οι αρχές του κυβερνητικού σχήματος; Και εδώ θα σας συγχαρώ γιατί ακούγεται η λέξη "αλήθεια", ακούγεται η λέξη "ειλικρίνεια", ακούγεται η λέξη "αξιοπιστία", λέξεις που έλειψαν από το παλαιοκομματικό σύστημα. Είναι καιρός αυτό το σύστημα να αλλάξει, να αλλάξουμε σελίδα στην πολιτική ζωή του Τόπου, η οποία οδηγείται σε πλήρη αποξένωση του Λαού από την πολιτική, και κυρίως των νέων.

Αρίθμησα ενδεικτικά, για να μπορώ να απαντήσω, περί τις 20 θέσεις σε βασικά σημεία άξονες, στόχους, διαπραγματευτικές επιλογές, τις τέσσερις γνωστές παρεμβάσεις. Αρίθμησα 20 και έφθασα στο μισό των προγραμματικών δηλώσεων.

Είναι, λοιπόν, αόριστες και γενικόλογες; Ο χρόνος που διατίθεται είναι περιορισμένος και αναμφισβητήτως η πληθώρα των αντικειμένων που καλείται να θίξει ο Πρωθυπουργός στις προγραμματικές του δηλώσεις είναι τέτοια, που δεν επιτρέπει λεπτομερειακή ανάλυση. Ωστόσο, όμως δίδεται το στίγμα του συνολικού πνεύματος των κυβερνητικών αποφάσεων για την άσκηση της κυβερνητικής επιλογής και της κυβερνητικής πολιτικής, με τρόπο εύγλωττο, ανάγλυφο, τίμιο, αξιοπρεπή και υπεύθυνο.

Θα περιοριστώ στον υπόλοιπο χρόνο να πω δύο κουβέντες για την εξωτερική πολιτική. Πράγματι η εξωτερική πολιτική, κύριε Πρωθυπουργέ, πρέπει να αναχθεί σε υπερκομματικό πνεύμα. Να συγκροτηθεί με ένα κλίμα συναινετικών διαδικασιών. Αλλά για συναινετικές διαδικασίες που είναι προϊόν μιας συνείδησης και μιας νοοτροπίας συναίνεσης, γιατί κάθε άλλο, από τη συζήτηση βγαίνει ότι εκείνοι που προτείνουν τη συναίνεση κατέχονται από ανάλογο πνεύμα και διάθεση. Και όταν λείπει η νοοτροπία και η ευθύνη της συναίνεσης, τότε οι λόγοι κενοί λόγοι.

Δε θα μνημονεύσω ότι εδώ διαπιστώθηκαν και τριτοκοσμικές περιπλανήσεις έμφορτες βεβαρυμένων Πτερύγων, με έμφορτο τον επικίνδυνο λαϊκισμό. Οι εποχές, όμως, πέρασαν, για λαϊκιστές και για συνθήματα. Είναι ωμή η πραγματικότητα και πρέπει να την κοιτάξουμε στα μάτια και να την αντιμετωπίσουμε με θέληση, επιμονή, αλήθεια και ειλικρίνεια, γιατί το αύριο είναι ζοφερό, αν συνεχίσουμε τις συνθηματολόγες και συνθηματοφόρες περιπλανήσεις.

Η εξωτερική πολιτική, λοιπόν, πρέπει να συγκροτηθεί με το σύνολο του εσωτερικού μας δυναμικού. Να πάρει τη διάσταση μιας συναινετικής διαδικασίας και να έχει μέγιστο και ελάχιστο στις επιδιώξεις. Να θέτει σε ενεργοποίηση την εσωτερική ισχύ, που θα έχει δύο κλάδους: Την έντεχνη διπλωματία, που θα αντικρίζει τα εξωτερικά θέματα με σύγχρονο πνεύμα, με μεταδιπολικό πνεύμα από τη μια μεριά και από την άλλη μεριά να έχει και τη δυναμική ισχύ συγκροτημένη σε ένα σύστημα εθνικής άμυνας που θα έχει επαναστατικές αλλαγές.

Εδώ να κάνω μια παρένθεση. Χάρηκα που άκουσα τον Υπουργό Εθνικής 'Αμυνας να περιγράφει το σχέδιο της συγκρότησης της αμυντικής μας ισχύος. Και επιτρέψτε μου να σας εκφράσω, κύριοι συνάδελφοι, μια προσωπική ικανοποίηση. Πολλά απ' αυτά και άλλα τόσα, όταν ήμουν στο βαθμό του ταξίαρχου, του υποστράτηγου και του αντιστράτηγου, τα εφάρμοσα και θέλω να σας διαβεβαιώσω ότι είχαν εντυπωσιακά αποτελέσματα στους αξιωματικούς μας και στους στρατιώτες μας.

Για την εθνική άμυνα θέλω να πω ότι είναι ανάγκη να γίνουν επαναστατικές αλλαγές, να την ανασύρουμε από το παλαιό σύστημα της περασμένης πεντηκονταετίας και να την προγραμματίσουμε στις νέες απαιτήσεις των καιρών και σε μια επιβαλλόμενη μορφή αυτάρκειας και ανεξαρτησίας, έτσι ώστε να μπορεί να ανταποκριθεί στη γνωστή εξ Ανατολών επιβουλή.

Σε ό,τι αφορά τον ελληνοτουρκικό διάλογο, θα ήθελα και εγώ να προσθέσω ότι υπάρχουν πράγματα που μπορεί να γίνουν, όπως είναι η οριοθέτηση της υφαλοκρηπίδας, που είναι εκκρεμής, με βάση τα έξι μίλια στο Αιγαίο, από τα διακόσια πενήντα δύο χιλιάδες (252.000) τετραγωνικά χιλιόμετρα επιφάνειας. 'Εχουμε σήμερα εμείς το 37,8%. Αν πάμε στη διεύρυνση των δώδεκα μιλίων παίρνουμε το 64%. Η Τουρκία και στο ένα και στο άλλο μένει στο 8,8% της επιφάνειας. Και δε διστάζω να πω ότι η έννοια της οριοθέτησης της υφαλοκρηπίδος είναι προσδιορισμένη απολύτως και δεν αφήνει κανένα περιθώριο παρεξηγήσεων. Δε δημιουργεί κανένα στοιχείο υπέρ της Τουρκίας, ούτε στη σύμβαση της Γενεύης του 1958 ούτε στη σύμβαση της Τζαμάικας του 1982.

Επομένως, το δεύτερο σκέλος πράγματι είναι εκκρεμές και εκεί υπάρχει δυνατότητα οριοθέτησης με μια σχετική σκέψη οικονομίας.

Τελειώνοντας, θέλω να πω ότι οι καιροί ου μενετοί και πολλά πρέπει να γίνουν σήμερα και όχι αύριο. Και να γίνουν με ένα νέο σύστημα, που θα εγκαταλείπει τις παλαιοκομματικές νοοτροπίες και θα αντικρύζει τα εθνικά μας θέματα και την οικονομία με νέο πνεύμα και σε νέο κλίμα. 

Θεωρώ βασικά θέματα τα παρακάτω:

α. Εθνική συνεννόηση

β. Εγκατάλειψη παλαιοκομματισμού 

γ. Πάταξη

1) Διαφθοράς - Διαπλεκομένων

2) Σπατάλης

3) Μετριοκρατίας 

4) Αναξιοκρατίας

δ. Δημογραφικό πρόβλημα

ε. Κοινωνική αλληλεγγύη

στ. Μέριμνα για Νέους

ζ. Παιδεία και Υγεία

η. Δημόσια Διοίκηση

ΔΗΜΟΚΡΑΤΙΑ. Ευχαριστώ.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης):Ο κ. Σάββας Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, κυρίες και κύριοι συνάδελφοι, λυπάμαι πραγματικά, που στην παρθενική ομιλία μου στην Εθνική Αντιπροσωπεία δεν μπορώ να συμμεριστώ την αισιοδοξία της Κυβέρνησης για την πορεία της Χώρας κατά τα προσεχή έτη, μέσα σε μια Ευρώπη και έναν κόσμο που μεταβάλλονται ραγδαία.

Εύχομαι ολόψυχα πραγματικά να δικαιωθεί η Κυβέρνηση.

Με όσα, όμως, έχει βιώσει αυτός ο Τόπος μέχρι σήμερα από τις Κυβερνήσεις του ΠΑ.ΣΟ.Κ., από το 1981 έως τώρα, δεν μπορώ να είμαι αισιόδοξος. Οι ίδιοι άνθρωποι είστε κατά βάση, κύριοι Υπουργοί, που κάθεστε στα έδρανα όλα αυτά τα χρόνια. Τι απ'αυτά που δεν κάνατε από το 1981 έως σήμερα ως Σοσιαλιστικό Κίνημα, θα κάνετε από εδώ και πέρα; Αυτό είναι το ερώτημα το οποίο θέτει ο Ελληνικός Λαός.

Κύριε Πρόεδρε, κυρίες και κύριοι συνάδελφοι, στα λίγα λεπτά του λόγου μου δε θα σχολιάσω βεβαίως το σύνολο των προγραμματικών δηλώσεων της Κυβέρνησης. Θα αναφερθώ κυρίως σε έναν τομέα, ο οποίος από απόψεως χρόνου και από απόψεως ενδιαφέροντος απασχόλησε ελάχιστα την Κυβέρνηση. Απασχόλησε βεβαίως πολλούς συναδέλφους, και της Συμπολίτευσης και της Αντιπολίτευσης, οι οποίοι βεβαίως δεν εκλέγονται στο Λεκανοπέδιο της Αθήνας, όπως ο κύριος Πρωθυπουργός ή όπως ο κύριος Υπουργός Γεωργίας. Αναφέρομαι στη γεωργία. Είμαι απογοητευμένος, διότι οι προγραμματικές δηλώσεις αποδεικνύουν τόσο στη βάση των όσων είπαν, ή κυρίως όσων δεν είπαν οι κύριοι Σημίτης και Τζουμάκας, ότι η αγροτική πολιτική δεν υπάρχει. Δε θα αναφερθώ εγώ στο τι δεν πέτυχε η Κυβέρνηση του ΠΑ.ΣΟ.Κ. ή πόσο απέτυχε τα τελευταία χρόνια σε τομείς όπως π.χ. το βαμβάκι, τα οπωροκηπευτικά, η κτηνοτροφία, η απορρόφηση ή η μη απορρόφηση κοινοτικών πόρων για έργα στη γεωργία, γιατί πραγματικά τι να πει κανείς, πώς να εξηγήσει π.χ. στον 'Ελληνα κτηνοτρόφο της ορεινής προβληματικής παραμεθόριας Ελλάδας, ότι ενώ οι τιμές τους στο γάλα μειώθηκαν μέχρι και το ήμισυ τα τρία τελευταία χρόνια, την ίδια στιγμή οι τιμές στον καταναλωτή ανέβηκαν έως και 50%. Τι να πει κανείς στους βαμβακοπαραγωγούς, που πριν από δύο χρόνια έπαιρναν μέχρι και τριακόσιες δέκα δρχ. το κιλό για το βαμβάκι τους και φέτος θα φθάσουν με τις αποφάσεις που εψήφισε η Κυβέρνηση του ΠΑ.ΣΟ.Κ. πριν από ένα χρόνο, μετά βίας τις διακόσιες δρχ. το κιλό. Και εδώ πρέπει να επισημανθεί η απαράδεκτη προεκλογική μεθόδευση του ΠΑ.ΣΟ.Κ., που επεχείρησε δια του Πρωθυπουργού να εμπαίξει τους παραγωγούς της Χώρας, λέγοντας ότι θα δώσει τάχα σαράντα δρχ. το κιλό.

'Υστερα από την ερώτηση της κας Παπαρήγα, διευκρίνισε εδώ ο κ. Τζουμάκας, ότι είναι προκαταβολή, η οποία θα συμψηφισθεί. Αυτό πρέπει να το καταλάβουν οι παραγωγοί και αν το είχαν καταλάβει, κύριε Σημίτη, προ των εκλογών, ίσως να αντιδρούσαν διαφορετικά.

Το εισόδημα του παραγωγού, κύριοι, είναι σχηματικά οι επιδοτήσεις που θα παίρνουμε από την Ευρωπαϊκή 'Ενωση συν η εμπορική τιμή μείον το κόστος παραγωγής. Οι επιδοτήσεις σήμερα φθάνουν σε κοινοτικό επίπεδο τα σαράντα δύο δισ. ECU ετησίως για τους δέκα πέντε. Αύριο αυτά τα χρήματα θα τα μοιραζόμαστε είκοσι πέντε. Το αύριο είναι σε πέντε χρόνια από τώρα και δεν το έχετε αντιληφθεί. 'Αρα πρέπει να πουλήσουμε καλύτερα και να μειώσουμε το κόστος παραγωγής. 'Αρα πρέπει να αυξηθούν οι εθνικοί πόροι για τη γεωργία.

Δε δώσατε, όμως, απαντήσεις, ούτε για το πώς θα πουληθούν καλύτερα τα προϊόντα μας ούτε για το πώς θα μειωθεί το κόστος παραγωγής. Ο κ.Τζουμάκας μας είπε και άλλα καταπληκτικά πράγματα. Θα αναφερθώ, όμως, σε ένα μόνο. Αναφέρθηκε σε δεξιές πολιτικές. Μη σας πιάνουν τέτοια σύνδρομα, κύριε, είναι ξεπερασμένα αυτά και δε δίνουν καμία απάντηση στα πραγματικά προβλήματα. Και σε τελευταία ανάλυση τα 1.200 δισ. δραχμές που θα εισρεύσουν φέτος από την Ευρωπαϊκή 'Ενωση, είναι αποτέλεσμα "δεξιάς" πολιτικής. Η δική μας παράταξη ήταν εκείνη που έβαλε τη Χώρα μας στην Ευρωπαϊκή Κοινότητα, σε εποχές που εσείς ήσαστε αντίθετοι, κάνατε συλλαλητήρια, γράφατε μονογραφίες ή διατριβές εναντίον της Ευρωπαϊκής 'Ενωσης.

Πέραν αυτών, όμως, πέραν του τι γίνεται στην Ελλάδα ή τι θα γίνεται στην Ελλάδα, έχουμε και σοβαρό διαπραγματευτικό πρόβλημα στις Βρυξέλλες. Δεν πάμε καλά εκεί, όχι μόνο στη γεωργία, αλλά και γενικότερα. Το πρόβλημα δεν είναι, κύριε Πάγκαλε, εάν οι εκατόν τριάντα πέντε υπάλληλοι της μόνιμης ελληνικής αντιπροσωπείας έγιναν ογδόντα πέντε, αλλά τι κάνουν εκεί αυτοί οι οποίοι διαπραγματεύονται σε πολιτικό επίπεδο. Και είναι χαρακτηριστικό, ότι η Κυβέρνηση επιχαίρει όλο και πιο έντονα τελευταία, ότι κατορθώνει να μην έχει προβλήματα σε σχέση με τους εταίρους μας. Είναι επόμενο, όταν δε διεκδικείς ή όταν απεμπολείς δικαιώματά σου, δε δημιουργείς κανένα πρόβλημα ούτε και στις διμερείς, αλλά ούτε και στις πολυμερείς διαπραγματεύσεις. Και αν κατά λάθος δημιουργήσεις και κάποιο πρόβλημα, πες και ένα συγγνώμη στον ομόλογό σου και τέλειωσες.

Από εκεί και πέρα ο κύριος Υπουργός Εργασίας ανέφερε το πρωί, ότι απαιτεί τη δημιουργία εξήντα χιλιάδων νέων θέσεων εργασίας ανά έτος, λόγω της εγκαταλείψεως της υπαίθρου από αγρότες και της εγκατάστασής τους σε αστικές περιοχές. Είναι λάθος πολιτική η αντιμετώπιση του προβλήματος κατ'αυτόν τον τρόπο. Αντί να νοιάζεται η Κυβέρνηση για τη δημιουργία νέων επιδοτούμενων εκ των πραγμάτων θέσεων εργασίας στις αστικές περιοχές, θα ήταν ωφελιμότερο και εθνικά επιβεβλημένο να νοιαστεί για την παραμονή των αγροτών στην ελληνική ύπαιθρο, αυξάνοντας τις εθνικές δαπάνες για τη γεωργία.

Ο στόχος αυτός θα στοιχίσει λιγότερο από την επιδότηση των θέσεων εργασίας της πόλης ή τη χρηματοδότηση των επιδομάτων ανεργίας.

Θα αναφερθώ τέλος πολύ σύντομα και σε ένα άλλο θέμα, αυτό της αγροτικής σύνταξης. Παραδέχθηκε ο κύριος Πρωθυπουργός ότι υπάρχει ένα σχέδιο νόμου. Ξέρετε τι προβλέπει το σχέδιο αυτό; Είπε ο κύριος Υπουργός Εργασίας, ότι δεν το έχει κυκλοφορήσει ακόμα. Υπάρχει, όμως, αυτό το σχέδιο. Πριν απ'όλα δεν υπάρχει αύξηση των δαπανών του τακτικού Προϋπολογισμού. Τα χρήματα υποτίθεται ότι θα βρεθούν από νέες υποχρεωτικές εισφορές των αγροτών και από παρακρατήσεις στα τιμολόγια διακίνησης των αγροτικών προϊόντων ή από παρακράτηση στις επιδοτήσεις.

Τι θα γίνει τα προσεχή χρόνια; Η αγροτική σύνταξη σε πραγματικές τιμές θα μειωθεί. Και αν θα πείτε, όπως θα πείτε, στο νομοσχέδιο, ότι θα υπάρχει πλήρης σύνταξη 140.000 έως και 260.000 δραχμές το μήνα, αυτή θα την έχει αυτός που θα μπει σήμερα στα είκοσι ένα του χρόνια, θα πληρώνει επί σαράντα τέσσερα χρόνια και στο εξηκοστό πέμπτο έτος της ηλικίας του θα πάρει αυτά τα λεφτά πληρώνοντας τρεις φορές παραπάνω από αυτά που πληρώνει σήμερα. Εάν όμως συνεχίσετε την ίδια αγροτική πολιτική, όχι στα προσεχή σαράντα τέσσερα χρόνια, αλλά στα τέσσερα χρόνια θα βρείτε πολύ λίγους αγρότες.

Κυρίες και κύριοι συνάδελφοι, είναι ανάγκη η Κυβέρνηση να πάρει αμέσως μέτρα. Εμείς, όπως δήλωσε και ο Πρόεδρός μας, κ. 'Εβερτ, το ρεαλιστικό μας πρόγραμμα για την ανάπτυξη της ελληνικής υπαίθρου, που δίνει λύσεις στα επείγοντα προβλήματα, θα το καταθέσουμε υπό τη μορφή σχεδίου νόμου. Να επιδείξετε θάρρος και να αποδεχθείτε τις προτάσεις μας. Θα είναι για το καλό όλων. Σας ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΟΣ (Απόστολος Κακλαμάνης): Ο Υπουργός Μεταφορών και Επικοινωνιών κ. Χάρης Καστανίδης έχει το λόγο.

Κύριε Υπουργέ, θα παρακαλέσω, επειδή ο χρόνος αρχίζει να στενεύει, να σας βάλουμε ένα δεκάλεπτο, αντί της μισής ώρας ή των είκοσι λεπτών που είπαμε.

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ.Μεταφορών και Επικοινωνιών): Βεβαίως, κύριε Πρόεδρε. 'Αλλωστε υπέθετα ότι η στενότητα του χρόνου θα εξαντλούσε τα περιθώρια, δικαιολογημένα, της ανοχής σας.

Κυρίες και κύριοι συνάδελφοι, εκτεταμένη μεν περιοχή δράσεως του Υπουργείου Μεταφορών και Επικοινωνιών, περιορισμένος δε ο χρόνος, γι'αυτό θα μου επιτρέψετε να αναφερθών στις διεθνείς όψεις της πολιτικής για τις μεταφορές και τις επικοινωνίες, ένα θέμα για το οποίο συνήθως δε συζητούμε κατά τη διάρκεια των προγραμματικών δηλώσεων, ένα θέμα για το οποίο δεν κάνουμε ό,τι μπορούμε να το αναδείξουμε στη δημόσια συζήτηση και ένα θέμα που αξίζει να το γνωρίσουμε και κυρίως αξίζει να γνωρίσει ο Ελληνικός Λαός. Υπάρχουν τομείς δράσης εξαιτίας των οποίων δε χρειάζεται να ελεεινολογούμε αυτόν τον Τόπο.

'Ενας πρόσθετος σοβαρός λόγος, για τον οποίον θα ήθελα να σας μιλήσω για τις διεθνείς όψεις των μεταφορών και επικοινωνιών είναι γιατί όλο και περισσότερο ο διεθνής σχεδιασμός, τόσο στα πλαίσια της Ευρωπαϊκής 'Ενωσης, όσο και άλλων διεθνών οργανισμών, επηρεάζει τις εσωτερικές πολιτικές των χωρών-μελών της Ευρωπαϊκής 'Ενωσης, ακόμη και των υπολοίπων χωρών της Ευρώπης. Αξίζει, λοιπόν, να έχουμε μία εικόνα για το τι έχουμε συμβαίνει διεθνώς πώς επηρεάζεται η πολιτική των μεταφορών και επικοινωνιών στη Χώρα μας και τι ακριβώς έπραξε και πράττει η Κυβέρνηση και θα πράξει στην επόμενη περίοδο, που ισούται με την κοινοβουλευτική της θητεία.

Κυρίες και κύριοι συνάδελφοι, στον τομέα των μεταφορών σχεδιάζει η Ευρωπαϊκή 'Ενωση, σχεδιάζουν οι χώρες που συνεργάζονται στα πλαίσια της συνεργασίας του Ευξείνου Πόντου, σχεδιάζει η Ευρωπαϊκή Σύνοδος των Υπουργών Μεταφορών, σχεδιάζουν επί μέρους χώρες κατά μικρές ομάδες, που δεν ανήκουν σε μεγάλες υπερεθνικές οντότητες. Σχεδιάζουν, παίρνοντας υπόψη, πρώτον την ανάγκη υποδομών στις συνδυασμένες μεταφορές και δεύτερον, κυρίως στα πλαίσια της Ευρωπαϊκής 'Ενωσης, μιαν αρχή που επηρρεάζει σιγά-σιγά ολόκληρη την Ευρώπη και θα σας εξηγήσω ποιά είναι.

Ας κρατήσουμε ότι το Υπουργείο Μεταφορών και Επικοινωνιών διαχειρίζεται την τύχη των δύο από τα τρία μεγάλα διευρωπαϊκά δίκτυα. Τα διευρωπαϊκά δίκτυα, όπως ξέρετε, ειναι οι μεταφορές, οι επικοινωνίες και η ενέργεια. Τα δύο, λοιπόν, από αυτα έχουν σχεση με την ευθύνη του Υπουργείου Μεταφορών και Επικοινωνιών. Η Ευρώπη δεν σχεδίασε μόνο, στο Essen, τα 14 έργα πρώτης προτεραιότητας για τις μεταφορές. Ακολούθησαν συγκεκριμένες ενέργειες, με συμμετοχή και της ελληνικής πλευράς, πρώτα απ' όλα για την οριζόντια διασύνδεση των διευρωπαϊκών δικτύων με τις χώρες της ΟΣΕΠ και δεύτερον προκειμένου να καθορισθούν ορισμένοι άξονες που θα ολοκληρώνουν τα διευρωπαϊκά δίκτυα, άξονες οι οποίοι είναι γνωστοί ως οι εννέα άξονες της Κρήτης.

Θέλω να σας πω ότι, στα πλαίσια της πολιτικής της Ευρωπαϊκής 'Ενωσης, επικεφαλής της Υποεπιτροπής που ασχολείται με τα διευρωπαϊκά δίκτυα στο χώρο της Νότιας Ευρώπης και της Βαλκανικής, είναι η Ελλάδα. Η Ελλάδα επίσης είναι επικεφαλής -και αυτό είναι πάρα πολύ σημαντικό- της ομάδας για την κατασκευή του ένατου άξονα που συνδέει την Αλεξανδρούπολη με το Ελσίνκι. Αυτό δεν έγινε τυχαία. Ο αρχικός σχεδιασμός ήταν να φθάνει ο ένατος άξονας μέχρι τη Βουλγαρία. Η παρέμβαση της Ελλάδας ήταν που συνέδεσε τη Θράκη και ειδικότερα την Αλεξανδρούπολη με το Ελσίνκι σε μία ιδιαίτερης σημασίας επιλογή για τη Χώρα μας. Τα διευρωπαϊκά δίκτυα όμως, και η πολιτική των συνδυασμένων μεταφορών, δεν είναι μόνο κάτι που αφορά το γενικό σχεδιασμό της Ευρωπαϊκής 'Ενωσης και ούτε αφορά μόνο αυτά που επελέγησαν ήδη. Αναπτύσσεται επί μέρους πρωτοβουλίες και προσπάθειες της Κυβέρνησης, που την επόμενη περίοδο θα ενταθούν, γιατί θα έχουν καταλυτικές θετικές συνέπειες για τη Χώρα μας. Με κοινή πρωτοβουλία μιάς περιφέρειας της Ελλάδας, της Κρήτης, και τριών περιφερειών της Ιταλίας και μετά από συνεργασία της Ελληνικής Κυβέρνησης με την Ιταλική, καταφέραμε να εξασφαλίσουμε χρηματοδότηση για τον Αδριατικό διάδρομο μετά τα δέκα τέσσερα διευρωπαϊκά δίκτυα. Χρηματοδότηση βέβαια σ'αυτήν τη φάση για τις μελέτες, προκειμένου να κατασκευασθεί σε βάθος χρόνου, ένας διάδρομος συνδυασμένων μεταφορών που συνδέει τις χώρες του Αλπικού τόξου με τις χώρες της Μέσης Ανατολής. Οι επιπτώσεις στο Δυτικό άξονα της Ελλάδας και στην εγκάρσια τομή από την Ηγουμενίτσα μέχρι το Βόλο, θα είναι καταλυτικές. Δεν μας αρκεί η εξασφαλισμένη αυτή για τις μελέτες χρηματοδότηση. Θέλουμε την επόμενη περίοδο οι δύο κυβερνήσεις και οι περιφέρειες αντίστοιχα κάτω από την καθοδήγηση της Ευρωπαϊκής 'Ενωσης, να εξασφαλίσουμε και τους πόρους για τη χρηματοδότηση του έργου. Γιατί ακολουθεί μία δύσκολη διαπραγμάτευση.

Μία αρχή, η οποία θα επηρεάσει εξαιρετικά τις επιλογές των χωρών της Ευρωπαϊκής 'Ενωσης και της Ελλάδος, είναι αυτό που ως πολιτική, μεν, θεωρία ακούγεται εύηχα και ως πολιτικό σύνθημα το έχει υιοθετήσει όλη η Ευρωπαϊκή 'Ενωση, αλλά που ενέχει κινδύνους για την οργάνωση των μεταφορών στον Τόπο μας. Θα έχετε ίσως ακούσει γι' αυτή την περίφημη θεωρία της εσωτερίκευσης του εξωτερικού κόστους. Είναι κυρίως οι χώρες της Κεντρικής Ευρώπης που πιέζουν να ανασχηματισθεί η πολιτική των οδικών μεταφορών. Ισχυρίζονται η Αυστρία και η Γερμανία ακόμη και η Ελβετία που θέλει τώρα να ενταχθεί -και δείτε τι συνέπειες θα έχει η Ελλάδα- ότι το περιβάλλον επιβαρύνεται ιδιαίτερα από τους μεγάλους αυτούς οδικούς άξονες που εξυπηρετούν την οδική μεταφορά. Επίσης ότι καταστρέφεται το σύστημα των οδικών αξόνων από την κυκλοφορία των μεγάλων φορτηγών.

Καθώς, λοιπόν, το περιβάλλον ή η καταστροφή των δρόμων αποτελούν στοιχεία του εξωτερικού κόστους, θέλουν πολλές χώρες -και φαίνεται ότι αυτό το έχουν επιβάλλει στην Ευρωπαϊκή 'Ενωση- να εσωτερικεύσουν αυτό το εξωτερικό κόστος, στην πολιτική των μεταφορών, με αποτέλεσμα να τείνουν να αυξήσουν δραματικά το κόστος της οδικής μεταφοράς. Εάν η Ελλαδα επιμείνει μόνο στην παραδοσιακή πολιτική των οδικών μεταφορών κινδυνεύουμε κάποια στιγμή να δούμε κρίσιμα και ευπαθή προϊόντα της Χώρας μας να καθίστανται μη ανταγωνιστικά γιατί θα έχει αυξηθεί το κόστος της οδικής μεταφοράς.

Eίναι, λοιπόν, κρίσιμο για την Ελλάδα να επιλέξει εναλλακτικές μορφές, που μπορεί να είναι η θάλασσα, κυρίως, όμως, οι σιδηρόδρομοι που είναι πολύ φιλικοί προς το περιβάλλον.

Αντιλαμβάνεσθε ότι τέτοιου είδους επιλογές στο σχεδιασμό της πολιτικής, υπερεθνικών οργανισμών, όπως η Ευρωπαϊκή 'Ενωση, επηρεάζουν αποφασιστικά τον εσωτερικό μας σχεδιασμό και δείχνουν πώς ακριβώς πρέπει να κινηθούμε.

Στην τελευταία σύνοδο του Συμβουλίου των Υπουργών Μεταφορών, πριν από λίγες μέρες, δέχτηκε μετά από πιέσεις -της Ελλάδας κυρίως- η επιτροπή να διαμορφωθεί μια πολιτική, η οποία θα παίρνει υπόψη, για τις οδικές μεταφορές κυρίως τα προβλήματα ανταγωνιστικότητας των περιφερειακών χωρών. Και αυτό αποτελεί μια επιτυχία της Χώρας μας.

Αλλά δεν είναι μόνο ό,τι συμβαίνει στον τομέα των μεταφορών. Μιλώ τώρα και για τις διεθνείς όψεις των επικοινωνιών. 'Ισως οι πιο κρίσιμες και ενδιαφέρουσες τεχνολογίες, έχουν σχέση με τον τομέα των επικοινωνιών.

Η Κυβέρνηση γνωρίζει ότι η Χώρα δεν έχει την τεχνογνωσία, για να βρεθεί στην πρωτοπορία των τεχνολογιών αιχμής. Μπορεί, όμως, να κερδίσει σημαντικά μερίδια αγοράς, για τα παρεπόμενα της ανάπτυξης των τεχνολογιών αιχμής.

Παράδειγμα: Επειδή η Αμερική έχει προχωρήσει πάρα πολύ στις προσωπικές δορυφορικές επικοινωνίες και κινδυνεύει η Ευρώπη να μείνει πίσω, γίνεται προσπάθεια να διαμορφωθεί μια κοινή ευρωπαϊκή πολιτική σχετικά με την ανάπτυξη των προσωπικών δορυφορικών επικοινωνιών.

Η Ελλάδα δεν έχει τη δυνατότητα να εισέλθει στον κρίσιμο χώρο της διαστημικής αντιπαράθεσης, αλλά είναι κρίσιμο για πολλές περιφερειακές χώρες να ενισχυθούν, τόσο στον ερευνητικό όσο και στον κατασκευαστικό τομέα του τερματικού εξοπλισμού. Τα κινητά σας τηλέφωνα λ.χ. ή τις κεραίες.

Η Ελλάδα έχει αναπτύξει επίσης πολύ σημαντικές πρωτοβουλίες, στο χώρο των Βαλκανίων. Την περασμένη άνοιξη μόλις, συναντηθήκαμε στα πλαίσια μιας πρωτοβουλίας, που ονομάστηκε "Μπάλκαν Πουλ", στη Σόφια και αποφασίσαμε να υπάρξουν συνεργασίες στον τομέα των επικοινωνιών. Και μάλιστα εκεί ήταν προεξάρχων ο ρόλος του ΟΤΕ.

Θέλω να σας πω ακόμη, ότι μετατρέπουμε -και θα συνεχίσουμε στην επόμενη περίοδο- την Ελλάδα σε τηλεπικοινωνιακό κόμβο και ιδιαίτερα τη Βόρεια Ελλάδα. Θέλω να ξέρετε ότι η Ελλάδα έχει συμμετοχή στην πόντιση του καλωδίου οπτικών ινών, από την Κέρκυρα στο Ντουπρόβνικ. 'Εχει ένα μερίδιο περίπου 16%, στην πόντιση του καλωδίου οπτικών ινών από τη Μαύρη Θάλασσα προς τη Βόρεια Ελλάδα, που θα συναντήσει το κεντρικό δίκτυο του καλωδίου οπτικών ινών, από τη Γερμανία προς τα Χανιά.

Είναι επιλογές, στις οποίες ο τηλεπικοινωνιακός οργανισμός της Χώρας μας μετέχει με πολύ υψηλά ποσοστά συμμετοχής και αυτό διευκολύνει τη χώρα, στο να μετατραπεί σε τηλεπικοινωνιακό κόμβο.

Κυρίες και κύριοι συνάδελφοι, αυτήν την πολιτική θα τη συνεχίσουμε. Επαναλαμβάνω ότι επέλεξα να αναφερθώ μόνο σε μερικές από τις διεθνείς όψεις των μεταφορών και επικοινωνιών, που συνήθως δεν συζητούμε. Θα μου επιτρέψετε να κλείσω με μια μόνο πολιτική παρατήρηση.

'Ακουσα με πολλή προσοχή προηγουμένως, ακούω άλλωστε πάντοτε με προσοχή για τις εσωτερικές διακρίσεις και πολιτικές αποχρώσεις, που αφορούν και την πολιτική του παράταξη, αναγιγνώσκοντα, ίσως για πρώτη φορά, τον πρώην Πρόεδρο της Νέας Δημοκρατίας κ. Μητσοτάκη, να ομιλεί για τα θέματα των δημοσίων έργων και των προμηθειών.

'Ισως δεν θα ήταν δικός μου λογαριασμός να απαντήσω, μιας και αναφέρθηκε στον Υπουργό Χωροταξίας. Αλλά θα μου επιτρέψετε να σας πληροφορήσω κάτι: γιατί ανάμεσα στην πολιτική θεωρία και στην πολιτική πράξη, υπάρχει ένας δρόμος ικανός για να διανύσουμε.

Πριν ξεσπάσει η τελευταία συζήτηση την περασμένη άνοιξη, για τις ψηφιακές παροχές, της περιόδου 1991-1993, είχε αναλάβει μια πρωτοβουλία το Υπουργείο Μεταφορών, να προτείνει για το δικό του τομέα, ένα συγκεκριμένο σύστημα για την προμήθεια και την ανάθεση δημοσίων έργων. Ορθά το Υπουργικό Συμβούλιο, με προτροπή του Πρωθυπουργού, πρότεινε να επεκταθεί αυτό σε όλο το δημόσιο τομέα. Και αυτό το νομοσχέδιο πρέπει να σας πω ότι είναι έτοιμο. Προβλέπεται η σύσταση μιας ανεξάρτητης δημόσιας αρχής, επιλεγμένης από την αρμόδια Κοινοβουλευτική Επιτροπή, με ισχυρή πλειοψηφία των 3/5, προκειμένου κανείς να μην αμφισβητήσει την αξιοπιστία του ελέγχου, που θα ελέγχει με συγκεκριμένο τρόπο, την ανάθεση των προμηθειών και των δημοσίων έργων.

Ενδιαμέσως και μέχρις ότου επεξεργασθούμε αυτό το νέο σύστημα, πήρε την πρωτοβουλία η Κυβέρνηση να προτείνει προς τους αρχηγούς των κομμάτων την σύσταση Διακομματικής Επιτροπής, για να ελεγχθούν οι ψηφιακές παροχές. Πλην μιας εξαιρέσεως, όλα τα κόμματα ηρνήθησαν τη σύσταση Διακομματικής Επιτροπής και μάλιστα για ένα θέμα που αφορούσε τη διακυβέρνηση της Νέας Δημοκρατίας. Γι' αυτό ισχυρίζομαι ότι χρειάζεται να διανύσουμε όλοι μας ανεξαιρέτως μια ικανή πολιτική απόσταση ανάμεσα στη θεωρία και στην πράξη.

Κύριε Πρόεδρε, σας ευχαριστώ πάρα πολύ για την ανοχή σας και με συγχωρείτε για την παραβίαση του τριλέπτου.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κυρίες και κύριοι Βουλευτές, με ιδιαίτερη συγκίνηση απευθύνομαι σε σας στην πρώτη μου παρουσία στο ιερό Βήμα της Βουλής και θέλω να πιστέψετε ότι πολλαπλασιάζονται τα βαθιά αισθήματα πίστης που τρέφω στο θεσμό της κοινοβουλευτικής δημοκρατίας.

Και αυτό γιατί είμαι απόλυτα πεπεισμένος ότι εδώ στη Βουλή των Ελλήνων μπορεί ο Λαός μας μέσω των αντιπροσώπων του να εκφράζει όλες του τις πολιτικές ιδέες και απόψεις.

Κυρίες και κύριοι συνάδελφοι, εδώ αποτρέπεται ή δίνεται καθημερινά αγώνας και γίνεται προσπάθεια για να αποτραπεί η επιδίωξη μιας μερίδας του Λαού να καταλάβει την υπέρτατη εξουσία, οπότε τότε από τα αγαθά της Δημοκρατίας που θα απολαμβάναμε υπάρχει κίνδυνος να αντιμετωπίσουμε τα δεινά της αριστοκρατίας, άλλως απολυταρχίας των ισχυρών.

Και αποκτά στη συνείδησή μου ιδιαίτερη αξία, μετουσιώνεται τολμώ να σας πω σε δόγμα η ρήση του Ελευθερίου Βενιζέλου "η θεραπεία των κακών του κοινοβουλευτισμού δεν μπορεί να ζητηθεί από την εγκατάλειψη των δημοκρατικών αρχών".

'Ετσι, λοιπόν, θα μου επιτρέψετε με όλο το σεβασμό που τρέφω προς τον ιερό θεσμό να αναφερθώ σ' ό,τι ο κύριος Πρωθυπουργός -από αδυναμία άραγε, εσκεμμένα άραγε;- σχεδόν αγνόησε στις προγραμματικές του δηλώσεις.

Μετά την εμπεριστατωμένη και άκρως αναλυτική ομιλία του Προέδρου μας, του κ. Δημήτρη Τσοβόλα για όλα τα θέματα, δεν απομένει άλλο τι σε μένα παρά να στρέψω τη ματιά μου και να σταθώ στον παλλόμενο από ζωντάνια και σφρίγος κοινωνικό χώρο, που με μια λέξη ονομάζουμε νεολαία. Χώρο που ασφυκτιά, εν τη ουσία, στον κοινωνικό χώρο που ελπίζει η Πατρίδα, που επενδύει στην ιστορική συνέχεια ο ελληνισμός και η ορθοδοξία.

Κυρίες και κύριοι συνάδελφοι, μου είναι αδιανόητο ότι το εκσυγχρονιστικό πρόγραμμα του κ. Σημίτη δεν έκρινε σκόπιμο να αφιερώσει περισσότερο από ένα λεπτό κατά τη διάρκεια των προγραμματικών δηλώσεων για τα πολύπλοκα και πολύμορφα προβλήματα των παιδιών μας.

Κύριοι συνάδελφοι, ντρέπομαι για παράδειγμα να αναφέρω και να ανεχθώ ότι εξ αιτίας της έλλειψης σήμερα στη νέα σχολική χρονιά 3.000 καθηγητών χάνονται κάθε βδομάδα 80.000 ώρες διδασκαλίας στα σχολειά της Χώρας. Και τα στοιχεία που σας αναφέρω τα έχω από την ΟΛΜΕ. Αλλά γι' αυτό το θέμα, κύριοι συνάδελφοι, ούτε κουβέντα από τον κύριο Πρωθυπουργό. Ξέρετε, οι στρατιές της οργής, οι εκατοντάδες χιλιάδες των νέων της Πατρίδας φοβούμαι ότι ξεκίνησαν ήδη το μεγάλο τους ταξίδι της βίαιης αντίδρασης και ότι η πολιτική ηγεσία στο σύνολό της μέχρι σήμερα δεν θέλει ή δεν μπορεί να το διαπιστώσει και να το παραδεχθεί.

Αναρωτιόνται μετά, εκ του ασφαλούς όμως, αλλά και αχρεωστήτως οι επικυρίαρχοι της πολιτικής εξουσίας, γιατί οι νέοι γυρίζουν την πλάτη στο νέο πολιτικό κατεστημένο που έχει ήδη δημιουργηθεί. Μα γιατί η χρεοκοπία τους, η χρεοκοπία της αξιοπιστίας μας, είναι πλέον δεδομένη. Την παραδέχονται οι πάντες, αν και οι υπεύθυνοι καταφεύγουν στο ρόλο του Πόντιου Πιλάτου για να θεραπεύσουν τις ενοχές τους.

Εξηγήστε μου παρακαλώ πώς μπορούμε να επικοινωνήσουμε με τα παιδιά μας όταν προεκλογικά η Κυβέρνηση με τον προηγούμενο Υπουργό Παιδείας, αποφάσισε το εθνικό απολυτήριο και μετεκλογικά με το νέο Υπουργό Παιδείας, ανακοινώθηκε η αναστολή του μέτρου, ώστε -λέει- να ληφθούν οι απαραίτητες προϋποθέσεις για την επιτυχία του.

'Ολοι ξέρουμε, κύριοι συνάδελφοι, πως ό,τι αναστέλλεται ή αναβάλλεται στη Χώρα, καταργείται. Αυτή είναι η εμπειρία μας. Το ότι ο σημερινός Υπουργός Παιδείας εκθέτει ουσιαστικά πολιτικά τον προηγούμενο Υπουργό Παιδείας, ποσώς με ενδιαφέρει. Εκείνο που με τρομάζει είναι ότι στην ψυχή των νέων μας και των οικογενειών τους, η ιλαροτραγωδία τελικώς φαίνεται να πλήττει την κοινοβουλευτική δημοκρατία καθώς γονείς και παιδιά καταλήγουν σε ένα συμπέρασμα που θα πρέπει να ντροπιάζει τους υπεύθυνους. Προεκλογικές υποσχέσεις; Μετεκλογικές απογοητεύσεις. Αλλά ως πότε, κύριε Πρωθυπουργέ, ως πότε, κύριοι συνάδελφοι, εκάστοτε κυβερνώντες άλλα θα υπόσχονται και άλλα θα κάνουν, άλλα θα λένε και άλλα θα πράττουν;

Οι προγραμματικές δηλώσεις του κυρίου Πρωθυπουργού εκτός των άλλων χαρακτηρισμών, θα μπορούσαν να εκτιμηθούν και ως η σιωπή του κ. Σημίτη. Σιωπή για τους άνεργους νέους, για τα τεράστια προβλήματα των μαθητών και των φοιτητών μας, για τους αθλητές και το αθλητικό κίνημα -ολυμπιακή χρονιά ήταν αυτή που πέρασε, χώρος και τόπος άσκησης ψυχών και σωμάτων- για την εκμετάλλευση των ανήλικων παιδιών που εγκαταλείπουν το σχολείο για να εργαστούν, για τη σεξουαλική εκμετάλλευση, για τα ναρκωτικά, για τους στρατευμένους, για ένα σωρό τέτοια ζητήματα. Είναι τα παιδιά μας.

Είχα πολλά να σας πω. Μένω μόνο σε ένα στατιστικό στοιχείο και ακούστε παρακαλώ. Από τις ελλείψεις που υπάρχουν, σύμφωνα με στοιχεία που έχω στα χέρια μου, στην περιοχή της Αθήνας αλλά και στην περιφέρεια, εξαιτίας της έλλειψης πινακίδων, διαβάσεων, πεζοδρόμων, προστατευτικών κιγκλιδωμάτων κ.λπ., το 31% των ατυχημάτων αφορά παιδιά ηλικίας μέχρι 14 χρονών και συμβαίνει στα σχολεία.

Ακούστε ακόμα ένα στοιχείο σας παρακαλώ και τελειώνω. Τριακόσιες χιλιάδες νέοι, παιδιά μας, την περίοδο '80-'95 αποκλείστηκαν από τη βασική υποχρεωτική εκπαίδευση για οικονομικούς λόγους.

Τελειώνοντας, επειδή ο κύριος Πρωθυπουργός στην ομιλία του μιλώντας για τους νέους στο ένα λεπτό από τα εβδομηντα πέντε λεπτά που είχε είπε πως οι νέοι αναζητούν νέους δρόμους στον πολιτισμό και οι νέοι έχουν δικό τους κώδικα επικοινωνίας, θέλω να του πω το εξής: Κύριε Πρωθυπουργέ, σε μία αποστροφή του λόγου σας, απαντώντας σε κάποια παρατήρηση είπατε "όσα δεν φτάνει η αλεπού τα κάνει κρεμαστάρια". Στο δικό τους κώδικα οι νέοι μας, κύριε Πρωθυπουργέ, λένε κάτι το οποίο είναι ένα σύνθημα που υπάρχει χρόνια τώρα: 'Οσα δεν φτάνει η αλεπού, πηδάει και τα φτάνει".

(Χειροκροτήματα από την Πτέρυγα του ΔΗ.Κ.ΚΙ.)

ΠΡΟΕΔΡΟΣ (Απόστολος Κακλαμάνης): Η κα Αρσένη έχει το λόγο.

ΜΑΡΙΑ ΑΡΣΕΝΗ: Κύριε Πρόεδρε, κυρίες και κύριοι συνάδελφοι, ο Πρωθυπουργός κ. Σημίτης μίλησε στις προγραμματικές δηλώσεις με ειλικρίνεια, με τη μόνη γλώσσα που επιτρέπεται να χρησιμοποιεί ένας υπεύθυνος πολιτικός στις κρίσιμες ώρες που περνάει ο Τόπος μας. Προχωράμε και αναλαμβάνουμε το βαρύ βάρος της πολύπλευρης της ισόρροπης ανάπτυξης ή περιθωριοποιούμαστε ως Χώρα και ως Λαός και αντιμετωπίζουμε τις δυσμενείς επιπτώσεις αυτής της απόφασης; Στην ομιλία του ελάχιστα αναφέρθηκε στο παρελθόν και δεν επιχείρησε να δημιουργήσει άλλοθι, γιατί το μόνο που μας απομένει είναι να κοιτάμε πάντοτε μπροστά.

Αν ήθελα και εγώ από την πλευρά μου να περιγράψω σχηματικά την κατάσταση με την άνεση που μου παρέχει η θέση μιας απλής Βουλευτού, θα μετέφερα μία εικόνα πολύ πιο δυσχερή και πολύ πιο καταθλιπτική. Και αυτό γιατί θα περιοριζόμουν να μιλήσω μόνο για κρίση, αλλά ακόμα και για κάποια φαινόμενα παρακμής που έχουν αρχίσει ήδη να παρατηρούνται.

Η κρίση, κυρίες και κύριοι συνάδελφοι, είναι κάτι που έρχεται και παρέρχεται εύκολα ή δύσκολα με μεγαλύτερες ή μικρότερες θυσίες. 'Ομως τα περιορισμένα έστω φαινόμενα παρακμής, μπορεί να οδηγήσουν σε έναν ανατροφοδοτούμενο κύκλο που θα βαθαίνει συνεχώς τις δυσμενείς συνθήκες και από τον οποίο κύκλο είναι τραγικά δύσκολο να απεγκλωβιστούμε.

Τα σημάδια που μας δείχνουν ότι βρισκόμαστε μπροστά σε παρόμοια φαινόμενα παρακμής, εάν δεν είναι πολλά, είναι οπωσδήποτε ευδιάκριτα. Παρακμιακή είναι η σχέση του κυρίαρχου κέντρου των Αθηνών και της υπόλοιπης χώρας. 'Οταν από τις δέκα νέες θέσεις εργασίας οι εννέα δημιουργούνται στην Αττική, το μέλλον της ελληνικής επαρχίας είναι δεδομένο. Σε οικονομική παρακμή μας οδηγεί το θέμα των αυξανόμενων ελλειμμάτων των ασφαλιστικών οργανισμών που μπορούν να δυναμιτίσουν και να συμπαρασύρουν κάθε προσπάθεια οικονομικής ανάκαμψης, ιδιαίτερα αν δούμε το πρόβλημα σε μία πενταετή ή δεκαετή προοπτική.

Τείνουν να αποκτήσουν χαρακτήρα παρακμιακό οι σχέσεις εξουσίας και παραεξουσίας των διαπλεκομένων συμφερόντων που οδηγούν τη Χώρα σε συνολική αγκύλωση. Παρακμάζουσα είναι και η παιδεία σε όλα τα επίπεδα και σε όλες τις εκφράσεις. Γι'αυτό όσους πόρους και αν διαθέτουμε δεν πρόκειται να πετύχουμε κάποια ουσιαστική βελτίωση εάν δεν αναδιαρθρώσουμε τη θεσμική πυραμίδα και τις επικρατούσες σχέσεις.

Δίπλα σ'αυτήν την κατάσταση έρχεται και η "μαγεία" των αριθμών που βαθαίνει την κρίση, αφού τα προβλήματα που νομίζουμε ότι έχουν αντιμετωπισθεί σήμερα τα βρίσκουμε την επομένη να ορθώνονται μπρος μας απειλητικά. Παρακολουθούμε για παράδειγμα την πορεία συμπίεσης του πληθωρισμού. Κάνουμε στατιστικές αναλύσεις και γραμμικές επεκτάσεις και βγάζουμε ελπιδοφόρα μηνύματα. 'Ομως σύντομα διαπιστώνουμε ότι ο πληθωρισμός επανέρχεται απειλητικός και αρνείται να συμμορφωθεί με τις προβλέψεις μας. Και δεν θα μπορούσε να συμβεί διαφορετικά όταν με οικονομικές τεχνικές προσπαθούμε να τον τιθασσεύσουμε, αφήνοντας απείραχτη τη δομή και τη βάση της οικονομίας, όταν τα μονοπώλια και τα ολιγοπώλια αποτελούν το κυρίαρχο στοιχείο σημαντικών κλάδων της οικονομίας και καθορίζουν από θέση ηγεμονίας την πορεία του πληθωρισμού, όταν τα μόνα εργαλεία που μας απομένουν είναι να κρατήσουμε πλασματικά τις τιμές των διαφόρων προσφερομένων υπηρεσιών και της ενέργειας και να συσσωρεύσουμε προοπτικά νέα ελλείμματα. 'Εχουμε εγκλωβιστεί σε μία νέα μαγεία των αριθμών που λέγεται απορροφητικότητα των κονδυλίων του Κοινοτικού Πλαισίου Στήριξης. Κανείς δεν αρνείται ότι είναι απαραίτητη η ομαλή απορρόφηση των κονδυλίων της Ευρωπαϊκής 'Ενωσης. Μήπως όμως αυτή η προσπάθεια κινδυνεύει να καταλήξει ως αυτοσκοπός; Μήπως έχουμε θυσιάσει την ουσία μπροστά στη μηχανιστική αντίληψη που οδηγεί στην επίτευξη του αριθμητικού στόχου;

Αυτά τα ολίγα δείχνουν πόσο δύσκολες είναι οι καταστάσεις που μας περιμένουν και πόσο είναι απαραίτητη μία ριζική αλλαγή αντιλήψεων και μεθόδων. Μία αλλαγή που δίπλα στους αριθμούς θα σταθεί μία άλλη αντίληψη που δεν θα επιζητεί μονάχα σκορ αλλά και ουσιαστικό τελικό αποτέλεσμα, μία αντίληψη που δίπλα στο ποσοτικό θα θέσει ίση μοίρα το ποιοτικό αποτέλεσμα, μία αντίληψη που δεν επιδιώκει τη σύγκρουση, αλλά όταν είναι απαραίτητη την επιχειρεί.

Μία αντίληψη που απαιτεί από τους πρωταγωνιστές που ανέλαβαν το γιγαντιαίο έργο της ανόρθωσης της Χώρας μας, τη γενναιοψυχία εκείνη που παραμερίζει το προσωπικό συμφέρον και τους πρόσκαιρους, δίχως ουσία, εντυπωσιασμούς. Φυσικά, αυτό ισχύει και για όλους μας.

Είμαι βέβαιη ότι όσα τόνισα είναι κοινός τόπος με αυτά που επιδιώκει ο Πρωθυπουργός και η Κυβέρνηση. Γι'αυτό, από την πλευρά μου δηλώνω ότι στηρίζω με όλες μου τις δυνάμεις το δύσκολο έργο που καλείται να αναλάβει η παρούσα Κυβέρνηση και υπερψηφίζω τις προγραμματικές δηλώσεις.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Η Υπουργός Ανάπτυξης κα Βασιλική Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, Βάσω με λένε. Μην μου αλλάζετε το όνομα.

ΠΡΟΕΔΡΟΣ (Απόστολος Κακλαμάνης): Στην περιφέρεια μας έβλεπα ότι γράφατε "Βασιλική".

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Βάσω με λένε, μην μου το αλλάζετε.

ΠΡΟΕΔΡΟΣ (Απόστολος Κακλαμάνης): Εντάξει Βάσω.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κυρίες και κύριοι συνάδελφοι, η αναπτυξιακή μας πολιτική δεν επαναπαύεται στην απλή διαχείριση της οικονομικής συγκυρίας, αλλά επικεντρώνεται στη διαμόρφωση των προϋποθέσεων που θα οδηγήσουν σε μία αυτοτροφοδοτούμενη ανάπτυξη. Ο στόχος της αυτοτροφοδοτούμενης ανάπτυξης θα πραγματοποιηθεί μόνο εάν η ανάπτυξη έχει ανθρώπινο πρόσωπο, εάν έχει ως επίκεντρο τον άνθρωπο, εάν είναι πολύπλευρη, ποιοτική και σέβεται το περιβάλλον.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Η ανάπτυξη για εμάς δεν είναι αυτοσκοπός. Είναι μέσο ευημερίας των πολιτών. Γι'αυτό, λοιπόν, το λόγο η αναπτυξιακή μας πολιτική προωθεί μόνιμες διαρθρωτικές μεταβολές στο χωρο της οικονομίας, της κοινωνίας και της Δημόσιας Διοίκησης, ώστε αφ'ενός μεν η ανάπτυξη να είναι αυτοτροφοδοτούμενη και αφ'ετέρου να επωφελούνται από αυτήν όλα τα στρώματα του πληθυσμού.

Η αναπτυξιακή μας πολιτική στηρίζεται σε 3 άξονες. Πρώτον στην ανάπτυξη και στη βελτίωση των βασικών υποδομών στους τομείς των μεταφορών, των τηλεπικοινωνιών, της ενέργειας και του περιβάλλοντος. Δεύτερον, στην ανάπτυξη και στη βελτίωση του ανθρώπινου δυναμικού, στους τομείς της Παιδείας, της επαγγελματικής κατάρτισης, της έρευνας, της τεχνολογίας και στον τομέα της Δημόσιας Διοίκησης. Τρίτον, στην ανάπτυξη και στη βελτίωση του παραγωγικού περιβάλλοντος με την ενίσχυση των λειτουργιών της αγοράς, ιδιαίτερα του ανταγωνισμού και της προστασίας του καταναλωτή, με την ενίσχυση των ιδιωτικών επενδύσεων για τη δημιουργία ιδιωτικών υποδομών και τον εκσυγχρονισμό της παραγωγικής διαδικασίας σε όλους τους τομείς της παραγωγικής δραστηριότητας.

Στα πλαίσια αυτά της αναπτυξιακής πολιτικής στους τομείς αρμοδιότητας του το Υπουργείο Ανάπτυξης δίνει άμεση προτεραιότητα στην επιτάχυνση της υλοποίησης του Κοινοτικού Πλαισίου Στήριξης. Η απορροφητικότητα βρίσκεται ήδη σε ικανοποιητικό επίπεδο. Σε ορισμένους τομείς, το 1996 βρίσκεται κοντά στο 100% και πάνω από αυτό. Στην ενέργεια, τέλος Σεπτεμβρίου, είχαμε απορρόφηση 125%, στην έρευνα και στην τεχνολογία και το φυσικό αέριο προσεγγίζουμε το 100%.

Στους τομείς που παρουσιάστηκε καθυστέρηση τα δύο πρώτα χρόνια, όπως η βιομηχανία, ο τουρισμός και οι μικρομεσαίες, μετά την ολοκλήρωση του θεσμικού πλαισίου και την περάτωση των διαπραγματεύσεων με την Ευρωπαϊκή Κοινότητα η απορρόφηση έχει επιταχυνθεί και θα προσεγγίσουμε τους στόχους μας στο τέλος του έτους.

Θα πρέπει, όμως, εδώ να επισημάνω πρώτον, ότι 75% των πόρων του προγράμματος για τη βιομηχανία χρειάζεται τη συμμετοχή και την αποτελεσματικότητα του ιδιωτικού τομέα. Η απορρόφηση δεν εξαρτάται από το Δημόσιο, εξαρτάται από τον ιδιωτικό τομέα. Δεύτερον, το πρόγραμμα αυτό της βιομηχανίας έχει καινοτόμες δράσεις σε ευρωπαϊκό επίπεδο, που σημαίνει ότι είναι και πιό δύσκολο στην υλοποίησή του. 'Αρα, η καθυστέρηση είναι παραπάνω από δικαιολογημένη.

Ιδιαίτερα για τις μικρομεσαίες επιχειρήσεις οι πόροι που προβλέπεται ότι θα ξεπεράσουν τα 380 δισ.δραχμές και θα επικεντρωθούν εκτός από τις επενδύσεις εκσυγχρονισμού και τις ενισχύσεις για δημιουργία νέων επιχειρήσεων και στις ειδικές υποδομές στην ενίσχυση κλαδικών φορέων, σε δίκτυα διανομής και στη σύνδεση της έρευνας με την παραγωγή.

Στα προγράμματα αυτά θα ενταχθούν και οι επενδύσεις των εμπορικών μικρομεσαίων επιχειρήσεων. Τα επόμενα χρόνια οι απορροφήσεις θα υπερκαλύψουν τις καθυστερήσεις και σ' αυτούς τους τομείς.

Σχετικά με τις βασικές υποδομές. Στον τομέα της ενέργειας στην 4ετία που μας έρχεται, θα έχουμε δημιουργήσει την Εγνατία της ενέργειας. Αυτό θα έχει γίνει. Πρώτον, με την ολοκλήρωση του έργου του φυσικού αερίου και την επέκτασή του ανατολικά προς την Κομοτινή και την εκμετάλλευσή του σύμφωνα με την οποία το 2000 θα έχουμε γύρω στους εκατόν πενήντα χιλιάδες καταναλωτές.

Δεύτερον, με την επέκταση του δικτύου του φυσικού αερίου δυτικά προς Αλβανία. 

Τρίτον, με την καλωδιακή σύνδεση της Ελλάδας με την Ιταλία, η οποία θα έχει ολοκληρωθεί μέσα στα επόμενα δύο χρόνια.

Τέταρτον, με την αναβάθμιση των διασυνδέσεων της Χώρας μας με τους βόρειους γείτονές μας. 

Μ' αυτόν τον τρόπο η Χώρα μας εξελίσσεται σε βασικό ενεργειακό κόμβο στα Βαλκάνια που συνδέει τις χώρες των πηγών ενέργειας με τις χώρες της ζήτησης δηλαδή, την ανατολή με τη δύση, το βορρά με το νότο.

Στον τομέα της ηλεκτρικής ενέργειας, θα ολοκληρωθεί η προετοιμασία για την απελευθέρωση της αγοράς ηλεκτρικής ενέργειας σύμφωνα με τα προβλεπόμενα και τα διαδραματιζόμενα στην Ευρωπαϊκή 'Ενωση. Αυτή η προετοιμασία περιλαμβάνει την αναδιοργάνωση της ΔΕΗ, με ταυτόχρονη διατήρηση του δημόσιου χαρακτήρα της που διασφαλίζει τις υπηρεσίες δημόσιου συμφέροντος προς όλους τους πολίτες.

Τη συνέχιση του επενδυτικού της προγράμματος με τη δημιουργία νέων μονάδων. Τη δημιουργία θυγατρικών εταιρειών της ΔΕΗ, οι οποίες σε συνεργασία με ιδιώτες θα αναλάβουν επιχειρηματικές πρωτοβουλίες στη Χώρα μας και στα Βαλκάνια και ταυτόχρονα θα προωθήσουν την ανάπτυξη ενεργειακής τεχνολογίας και τεχνογνωσίας.

Στο τομέα του πετρελαίου, θα προχωρήσει και εντός του 1997 θα ολοκληρωθεί η αναδιοργάνωση και η μετοχοποίηση της ΔΕΠΑ και θα διατεθεί μέσω του Χρηματιστηρίου ποσοστό σε ιδιώτες μέχρι 10% των μετοχών. 

Θα συνεχιστούν και θα ενταθούν οι έρευνες για ανεύρεση κοιτασμάτων υδρογονανθράκων. Υπολογίζονται ότι οι επενδύσεις αυτές στις έρευνες ανέρχονται σε 25 δισ. δρχ. και οι επενδύσεις από την εκμετάλλευση των κοιτασμάτων αναμένεται να είναι πολύ μεγαλύτερες, πολλαπλάσιες.

Θα πραγματοποιηθεί η επένδυση προπυλενίου. 

Τέλος, στον τομέα της εξοικονόμησης των ανανεώσιμων πηγών ενέργειας με βάση τις υπάρχουσες αιτήσεις για συγχρηματοδότηση από το πρόγραμμα δημοσίων επενδύσεων, οι ιδιωτικές επενδύσεις την επόμενη 4ετία αναμένεται να ανέλθουν σε 120 δισ. και η ετήσια εξοικονόμηση ενέργειας σε 30 δισ. δραχμές.

Η βιομηχανική παραγωγή στη Χώρα μας αποτελεί περίπου το 17% του ΑΕΠ. Αυτό το ποσοστό είναι μικρό αν συγκριθεί με εκείνο των χωρών της Ευρωπαϊκής 'Ενωσης και σίγουρα μπορεί και πρέπει να αυξηθεί. 

Οι πρόσφατες θετικές εξελίξεις σχετικά με το ύψος των βιομηχανικών επενδύσεων είναι ένα καλό σημάδι. Εν τούτοις θα πρέπει να υπογραμμιστεί ότι στις σημερινές συνθήκες μόνο μια ποιοτικά ανταγωνιστική βιομηχανία είναι βιώσιμη. Γι' αυτό το λόγο η πολιτική μας σ' αυτό το τομέα επικεντρώνεται στη βελτίωση της ανταγωνιστικότητας με τον εκσυγχρονισμό των υποδομών και των θεσμών και κυρίως των ίδιων των επιχειρήσεων. 

Πέρα, όμως, από τις βασικές υποδομές ενισχύουμε ιδιαίτερα τις υποδομές που βελτιώνουν το παραγωγικό περιβάλλον, δημιουργώντας ειδικές βιομηχανικές περιοχές και βιοτεχνικά πάρκα. Αυτές οι περιοχές θα μπορούν να ιδρύονται όχι μόνο από την ΕΤΒΑ, αλλά και από άλλους φορείς και ιδιώτες. Σε μερικά απ' αυτά τα πάρκα μεταφέρονται ήδη τα βυρσοδεψεία, τα χυτήρια και άλλες οχλούσες βιομηχανίες.

Ιδιαίτερα για τις μικρομεσαίες εντός του τρέχοντος έτους μετά τη συγκρότηση του ειδικού κυβερνητικού συντονιστικού οργάνου θα επιταχυνθεί η εφαρμογή όλων των σχετικών προγραμμάτων. Αυτή η πολιτική θα ενισχύσει ιδιαίτερα τις μικρομεσαίες, για τις οποίες πέρα από την επιδότηση των επενδύσεων προβλέπονται ειδικές υποδομές, κλαδικά ινστιτούτα, ενίσχυση κλαδικών φορέων, δομές διασυνοριακής συνεργασίας, δίκτυα διανομής, οργάνωση εμπορίας, σύνδεση έρευνας με την παραγωγή κ.λπ.

Ταυτόχρονα επιδιώκουμε τη συμμετοχή του ιδιωτικού τομέα σε όλες τις περιπτώσεις που δεν θίγεται, αλλά αντίθετα ευνοείται το δημόσιο συμφέρον. Σ'αυτό το πλαίσιο θα προχωρήσουμε στην ιδιωτικοποίηση όλων των επιχειρήσεων που ανήκουν στον Οργανισμό Ανασυγκρότησης Επιχειρήσεων, καθώς και εκείνων που είναι θυγατρικές τραπεζών που ελέγχονται από το Δημόσιο. Ο κύριος όγκος των ιδιωτικοποιήσεων που αφορά τις λειτουργούσες επιχειρήσεις του ΟΑΕΔ θα έχει τελειώσει μέσα στη 2ετία, με διατήρηση κατά το δυνατόν των θέσεων εργασίας και με κοινωνική μέριμνα για όσους χάνουν την εργασία τους. Στην επόμενη 4ετία, ο ΟΑΕΔ θα καταργηθεί.

Για την ενίσχυση της εγχώριας παραγωγής, βρίσκεται σε εξέλιξη ένα τεράστιο πρόγραμμα ενίσχυσης των επενδύσεων εκσυγχρονισμού. Για την περαιτέρω όμως ενίσχυση της εγχώριας παραγωγής, θα προχωρήσουμε στη σύναψη προγραμματικών συμφωνιών εντός του 1997, σύμφωνα με τη διεθνή πρακτική των ανεπτυγμένων χωρών, σύμφωνα με τους κανόνες της Ευρωπαϊκής 'Ενωσης και με κριτήριο την ενίσχυση της εγχώριας παραγωγής, της απασχόλησης, καθώς και τη διαφάνεια και το συμφέρον των καταναλωτών.

Πρέπει να πω ότι οι προγραμματικές συμφωνίες που μπορούμε να κάνουμε μέχρι το τέλος του 1997 είναι στους εξαιρούμενους τομείς αλλά υπάρχουν δυνατότητες και μετά το 1997 σε όλους τους τομείς, όπως κάνουν όλες οι Ευρωπαϊκές χώρες και ενισχύουν τη δική τους βιομηχανία. Επίσης, θα προχωρήσουμε στον περαιτέρω ορθολογισμό του συστήματος κρατικών προμηθειών μέσω ερευνών της αγοράς, αναμόρφωσης του συστήματος προδιαγραφών και καθιέρωσης ελέγχου τήρησης των προδιαγραφών. Να μην έχουμε πλέον προδιαγραφές-φωτογραφίες.

Στόχοι μας είναι η εξοικονόμηση πόρων αλλά και η ενίσχυση της εγχώριας παραγωγής. Εν τούτοις είναι σαφές ότι όλες αυτές οι προσπάθειες ενίσχυσης της εγχώριας παραγωγής, θα πρέπει να καταλήγουν στη βελτίωση της ποιότητας των παραγομένων προϊόντων. Γι'αυτό το λόγο κεντρικό στοιχείο της πολιτικής μας στον τομέα της μεταποίησης, είναι η δημιουργία ενός ολοκληρωμένου συστήματος ελέγχου της ποιότητας των προϊόντων. Η ανυπαρξία ενός τέτοιου αξιόπιστου συστήματος, από τη μια μεριά επιβαρύνει τον καταναλωτή και ενισχύει τις εισαγωγές και από την άλη δυσχεραίνει τις εξαγωγές και τη διείσδυση των δικών μας προϊόντων σε νέες αγορές.

'Ηδη έχει ξεκινήσει και προχωράει ικανοποιητικά η δημιουργία ενός ολοκληρωμένου συστήματος ποιότητας που περιλαμβάνει την τυποποίηση, την πιστοποίηση, τη διαπίστευση και τον έλεγχο. Εκτός, όμως, από τις υποδομές και τις επενδύσεις, η ενίσχυση της ανταγωνιστικότητας, προϋποθέτει και τη λειτουργία μιας καλά οργανωμένης αγοράς, μιας αγοράς που προστατεύει τον καταναλωτή και ενισχύει τον υγιή ανταγωνισμό.

Η προστασία του καταναλωτή απαιτεί αφ'ενός μεν αποτελεσματική λειτουργία του Κράτους και αφ'ετέρου ενεργοποίηση των ίδιων των καταναλωτών με την ανάπτυξη συνείδησης ενεργού καταναλωτικής συμπεριφοράς. Το Υπουργείο Ανάπτυξης, βελτιώνει την παρακολούθηση του τιμαρίθμου, σύμφωνα με το νέο αποτελεσματικότερο σύστημα που έχει καταρτιστεί, ώστε να παίρνονται κάθε φορά θεσμικά μέτρα ομαλοποίησης των αγορών, ενίσχυσης του ανταγωνισμού, που οδηγούν στη μείωση του πληθωρισμού. Πέραν, όμως, αυτού, για την προστασία του καταναλωτή, δημιουργείται άμεσα η Γενική Γραμματεία Καταναλωτή.

Επίσης, εντός της επόμενης 2ετίας, δημιουργείται ενιαίος φορέας ελέγχου ποιότητας τροφίμων. Τέλος, για την αντιμετώπιση των σύγχρονων προβλημάτων της αγοράς, όπως είναι π.χ. η παραπλανητική διαφήμιση η οποία είναι σε έξαρση, μέσα στον επόμενο χρόνο, θα κατατεθεί νομοσχέδιο για τον αθέμιτο ανταγωνισμό. 

Στην ίδια προσπάθεια, εντάσσεται και η εξυγίανση της ασφαλιστικής αγοράς, η περιστολή της δαπάνης για τα φάρμακα και η ενίσχυση της εγχώριας παραγωγής φαρμάκων, καθώς και η εξυγίανση της αγοράς οπωροκηπευτικών με νομοθετικές ρυθμίσεις, αναδιοργάνωση των αγορών με αυστηρούς ελέγχους. Οι έλεγχοι κατά της αισχροκέρδειας και υπέρ της προστασίας του καταναλωτή, θα ενταθούν ιδιαίτερα στις τουριστικές περιοχές.

Στα πλαίσια αναβάθμισης της ποιότητας των υπηρεσιών η ΔΕΗ προχωρεί σταδιακά στην εγκατάσταση συστήματος τηλεμέτρησης με χρησιμοποίηση του δικτύου της, καθώς και την εγκατάσταση μετρητών που θα λειτουργούν με ηλεκτρονική κάρτα.

Επίσης, έχει γίνει μελέτη και θα εφαρμοστεί το ηλεκτρονικό εμπόριο, γιατί αυτό είναι γνωστό πως επεκτείνεται σε όλες τις χώρες και αν έγκαιρα δεν προχωρήσουμε θα έχουμε προβλήματα στις συναλλαγές σε λίγα χρόνια με τις άλλες χώρες.

Ο τομέας του Τουρισμού είναι ένας από τους πιο σημαντικούς της Εθνικής Οικονομίας. Εκτός, όμως, από βασικός παράγων ανάπτυξης είναι και σημαντικός παράγων επικοινωνίας των ατόμων, γνωριμίας των άλλων πολιτισμών, ειρήνης και φιλίας των λαών.

Στη Χώρα μας ο Τουρισμός αναπτύχθηκε άναρχα, όπως και άλλοι τομείς, στηρίχθηκε στην ποσοτική αύξηση του αριθμού των επισκεπτών και όχι στην ποιοτική βελτίωση των παρεχομένων υπηρεσιών.

Βέβαια, έχουμε πλήρη αντίθεση με τον κ. 'Εβερτ, ο οποίος προεκλογικά είπε ότι θα αυξήσει τους τουρίστες στα 20 εκατ. Προς Θεού, πρέπει να διαφυλάξουμε τη Χώρα μας, κύριε 'Εβερτ, είναι πολύ όμορφη αυτή η Χώρα για να την καταστρέψουμε έτσι. Δεν χρειάζεται να διπλασιάσουμε τον αριθμό των τουριστών, χρειάζεται να βελτιώσουμε την ποιότητα των υπηρεσιών που προσφέρουμε, να αναβαθμίσουμε τον Τουρισμό, ώστε να έχουμε συναλλαγματικά οφέλη. Τί να τους κάνουμε τους τουρίστες που έρχονται ακόμα και σήμερα ορισμένοι με πακέτα που μέσα περιλαμβάνουν και εργασία στην Ελλάδα και όχι μόνο δεν αφήνουν δραχμή, αλλά φεύγουν και με εισόδημα.

Το αποτέλεσμα αυτής της πολιτικής σε συνδυασμό με την αναγκαία πολιτική της σταθερής δραχμής, αλλά και τη δυσμενή οικονομική συγκυρία στις χώρες προέλευσης των επισκεπτών, τα υφιστάμεθα με την κρίση του Τουρισμού που γίνεται πλέον διαρθρωτική.

Κατά συνέπεια, ο πρωταρχικός στόχος της Κυβέρνησης, είναι η ποιοτική αναβάθμιση του προσφερόμενου τουριστικού προϊόντος, που θα προκαλέσει πρόσθετο οικονομικό και κοινωνικό όφελος, το οποίο θα αντισταθμίσει και με το παραπάνω τις απώλειες από τη στασιμότητα ή τη μείωση της αύξησης του αριθμού των επισκεπτών.

Βέβαια για την προώθηση αυτού του στόχου, κυρίες και κύριοι συνάδελφοι, θα γίνουν τα εξής: Δημιουργία διυπουργικού οργάνου συντονισμού των κυβερνητικών ενεργειών που έχουν σχέση με τον τουριστικό τομέα, όπως υποδομές, οδικά δίκτυα, αεροδρόμια, λιμάνια κ.λ.π. Αναδιοργάνωση του ΕΟΤ και αποκέντρωση αρμοδιοτήτων, όπου τα παραρτήματα θα πάνε στις Νομαρχίες, αλλά και ο ΕΟΤ θα συγκροτηθεί σε τελείως διαφορετική βάση, γιατί δεν νοείται σήμερα η δομή αυτή που έχει. Εγκατάσταση ακόμα δικτύου πληροφορικής και παροχή υπηρεσιών σε όλους τους φορείς και επαγγελματίες του κλάδου. Αξιοποίηση της περιουσίας του ΕΟΤ. Εκτάσεις που δεν μπορούν ή δεν ενδείκνυται να πουληθούν, θα αξιοποιηθούν και με τη συμμετοχή επενδυτών. Επιχειρηματικές δραστηριότητες, όπως π.χ. ξενοδοχεία, που δεν ενδείκνυται να ανήκουν στο Κράτος, θα περάσουν σε ιδιώτες. Βελτίωση της ποιότητας των πολιτιστικών εκδηλώσεων με τη δημιουργία ανώνυμης εταιρείας για την οργάνωση των Φεστιβάλ.'Εγκαιρη έναρξη διαφημιστικής καμπάνιας, όπως γίνεται φέτος και ανάθεσή της σε ειδικούς εμπειρογνώμονες.'Ενταση των ελέγχων αισχροκέρδειας και της προστασίας του καταναλωτή στις τουριστικές περιοχές. Και τέλος, στα πλαίσια του επιχειριασιακού προγράμματος για τον Τουρισμό αλλά και των δημοσίων επενδύσεων, ήδη υπάρχουν επενδύσεις πολύ σημαντικές και με την υλοποίηση αυτού του προγράμματος μέχρι το 2000 θα προωθηθούν οι εναλλακτικές μορφές Τουρισμού, όπως ο ιαματικός και ο συνεδριακός Τουρισμός καθώς και ο θαλάσσιος τουρισμός υψηλής ποιότητας με τη δημιουργία τουριστικών λιμένων συνολικής δυναμικότητας 14.000 θέσεων.

Τέλος, σε όλη την επόμενη τετραετία θα συνεχισθούν οι αναγκαίες θεσμικές μεταρρυθμίσεις.'Αμεσα θα κατατεθούν όλα τα νομοσχέδια που ήταν έτοιμα πριν από τις εκλογές, όπως το νομοσχέδιο για την ίδρυση και από άλλους φορείς, εκτός της ΕΤΒΑ και ιδιώτες βιομηχανικών περιοχών και βιοτεχνικών πάρκων.

Το νομοσχέδιο για την απλούστευση των διαδικασιών ίδρυσης και λειτουργίας των βιομηχανιών και βιοτεχνών. Tο νομοσχέδιο για τη νέα ασφαλιστική σύμβαση. Kαι επίσης, σύντομα προωθείται η τροποποίηση του αναπτυξιακού νόμου, ούτως ώστε να ενισχυθεί η προσπάθεια του εκσυγχρονισμού των τουριστικών μονάδων με περιορισμό των κλινών και ενίσχυση της υπάρχουσας υποδομής, καθώς και του νόμου για τα καζίνο, με στόχο τον περιορισμό των αρνητικών κοινωνικών επιπτώσεων και τον αυστηρό έλεγχο της λειτουργίας τους.

Επίσης, θα προχωρήσουμε στην αναδιοργάνωση των υπηρεσιών και στον εκσυγχρονισμό των λειτουργιών του Υπουργείου Ανάπτυξης και των εποπτευόμενων φορέων.

Κυρίες και κύριοι συνάδελφοι, στην επόμενη τετραετία έχουμε να ανταποκριθούμε σε σημαντικές προκλήσεις, αλλά και ευκαιρίες για τη χώρα μας. Η οικονομική ανάπτυξη δεν είναι μόνο έργο των κυβερνήσεων και της πολιτείας, αλλά πρώτα απ' όλα είναι έργο της κοινωνίας, των οικονομούντων ατόμων, δηλαδή των ανθρώπων του μόχθου, των ανθρώπων που παράγουν και δημιουργούν. Η ανάπτυξη έρχεται για να δώσει απάντηση στα προβλήματα αυτών των ανθρώπων και όχι να τους δημιουργήσει ακόμα περισσότερα. Η ανάπτυξη δημιουργεί ανακατατάξεις και αναδιοργανώσεις, αλλά πάνω απ' όλα πρέπει να δημιουργεί νέες θέσεις εργασίας και μάλιστα περισσότερες από όσες ακυρώνει, να δημιουργεί νέα στοιχεία ευημερίας και μάλιστα περισσότερα από όσα ενδεχομένως εξαλείφθηκα. Αυτή είναι η ιδεολογία μας για την ανάπτυξη.

Η πολιτική μας για την ανάπτυξη είναι σαφής και έχουμε ταυτόχρονα εξασφαλίσει και τους πόρους για την υλοποίησή της. Αυτό που χρειάζεται είναι η ενεργοποίηση όλων των φορέων αυτής της πολιτικής, δηλαδή της πολιτείας, των εργαζομένων και των επιχειρηματιών, για να πετύχουμε το καλύτερο δυνατό αποτέλεσμα. Και θα το πετύχουμε.

Ευχαριστώ πολύ.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος της Κυβέρνησης κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, με τις προγραμματικές δηλώσεις της Κυβέρνησης, όπως διατυπώθηκαν από εμένα και διατυπώθηκαν επίσης στις ομιλίες των Υπουργών, η Κυβέρνηση παρουσίασε το πρόγραμμά της, την πρότασή της για την επόμενη τετραετία.

Με τη συζήτηση που γίνεται στη Βουλή, οι προεκλογικές μας εξαγγελίες γίνονται προγραμματικές μας δεσμεύσεις. Η σημερινή μέρα έχει για μας, για την Κυβέρνηση του ΠΑ.ΣΟ.Κ., για το ΠΑ.ΣΟ.Κ., έναν ιστορικό χαρακτήρα. Σηματοδοτεί την αρχή μας δύσκολης, αλλά ιστορικά προκλητικής πορείας, σηματοδοτεί την αρχή μιας εποχής, στην οποία πρέπει να ανταποκριθούμε σε μεγάλες προκλήσεις και ευκαιρίες. Και πιστεύω ότι θα φέρουμε το έργο μας εις πέρας με επιτυχία.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Για την αντιπολίτευση, θα ήταν ευκτέο στη συζήτηση αυτή να σηματοδοτήσει την απαρχή μας διαδικασίας άσκησης στην υπευθυνότητα. Εποικοδομητική κριτική δεν αποτέλεσαν τα απέραντα κύματα λόγων και ρητορικής, που δεν πείθουν, γιατί δεν ασχολούνται με ρεαλιστικές λύσεις των προβλημάτων.

'Ακουσα με προσοχή τα όσα είπαν οι συνάδελφοι. Συνεισέφεραν, όμως, με την κριτική τους πολύ λίγο στην καλύτερη αντιμετώπιση των προβλημάτων. Και ιδίως, δεν συνεισφέρουν ερωτηματολόγια, τα οποία δεν αποτελούν θέσεις, αλλά στην ουσία τους αποτελούν καταγγελίες.

'Οσον αφορά τις εξωτερικές μας σχέσεις, στόχος της εξωτερικής μας πολιτικής είναι η ισχυρή Ελλάδα. Αυτό σημαίνει να φέρουμε την Ελλάδα στο επίκεντρο των εξελίξεων με δικές της πρωτοβουλίες, με τις θέσεις της, με την ικανότητά της να επηρεάζει άλλα κέντρα λήψης αποφάσεων, να διαμορφώνει εξελίξεις, να έχει κύρος η φωνή της, να μεγιστοποιεί έτσι τις δυνατότητες στήριξης των κυριαρχικών μας δικαιωμάτων και να προάγει τα εθνικά μας συμφέροντα.

Αυτό σημαίνει επίσης ισχυρή Ελλάδα, αξιόμαχες εκσυγχρονισμένες 'Ενοπλες Δυνάμεις, με αυξανόμενη συνεχώς αποτρεπτική ικανότητα. 

Σ' έναν κόσμο που οι εξελίξεις τρέχουν μέσα από πολλαπλάσιες πολιτικές και οικονομικές δυναμικές, η Ελλάδα σήμερα είναι όσο ποτέ άλλοτε παρούσα σε όλα τα μέτωπα, σε όλα τα κέντρα λήψης αποφάσεων, με άποψη, με θέληση, με επιμονή. Προωθεί τις συμμαχίες της στην Ευρώπη, στα Βαλκάνια, στη Μεσόγειο, τις σχέσεις της με όλες τις χώρες, με τις Ηνωμένες Πολιτείες της Αμερικής και τη Ρωσία. 

Τα πεπραγμένα των τελευταίων μηνών, η μνήμη και η κρίση του ελληνικού λαού αποτελούν την καλύτερη απάντηση στον ισχυρισμό ότι η εξωτερική μας πολιτική δεν ήταν επιτυχής. Η Νέα Δημοκρατία, που προβάλλει συνεχώς αυτό τον ισχυρισμό, δεν αντιλαμβάνεται τί θα πει εξωτερική πολιτική. Πιστεύει ότι πρόκειται για διεθνείς δημόσιες σχέσεις και φραστικά πυροτεχνήματα εδώ, στη χώρα, για να εντυπωσιάζεται ο κόσμος. Ο συνδυασμός αυτός των φραστικών πυροτεχνημάτων και των δημοσίων σχέσεων απλώς στο εξωτερικό, οδηγούν σε μία εντύπωση, εικόνα επιπολαιότητας και προχειρότητας. 

Εμείς θέλουμε μια πολιτική με επιχειρήματα που πείθουν, με θέσεις που δημιουργούν προβληματισμούς, μια πολιτική, η οποία ανοίγει νέες δυνατότητες. Αυτό θα πει εξωτερική πολιτική, να ανοίγονται νέες δυνατότητες, να μετακινούνται οι άλλοι από τις θέσεις τους. Και αυτό το πετύχαμε σε σημαντικό βαθμό τους μήνες που πέρασαν.

'Οσον αφορά τα Σκόπια, δεν είναι δυνατή μια δημόσια συζήτηση των διαφόρων θέσεων, οι οποίες είναι αντικείμενο διαπραγμάτευσης, διότι η δημοσιότητα θα απέβαινε αρνητική στη διαπραγματευτική μας ικανότητα. Αν ο κ. 'Εβερτ θέλει να ενημερωθεί και οποιοσδήποτε άλλος Αρχηγός Κόμματος, είμαι στη διάθεσή του, οποιαδήποτε στιγμή να τον ενημερώσω. 

Αναφορικά τώρα με τον όρο "διαφορές", ο οποίος χρησιμοποιήθηκε από την Αξιωματική Αντιπολίτευση, έχει δώσει ήδη την απάντηση ο Υπουργός των Εξωτερικών. Επανέρχομαι απλά για να υπογραμμίσω τον κοινό τόπο, ότι ο όρος "διαφορές" χρησιμοποιήθηκε από μένα σε σχέση με τις βραχονησίδες των 'Ιμια και σε σχέση με την οριοθέτηση της υφαλοκρηπίδας του Αιγαίου. Και διερωτώμαι, κύριε 'Εβερτ, πώς εσείς, που υπερθεματίζατε λίγες μέρες πριν στη Θεσσαλονίκη για την παραπομπή -οι δικές σας λέξεις- οποιουδήποτε θέματος που η Τουρκία θέλει να συζητήσει στο Δικαστήριο της Χάγης, προσπαθείτε σήμερα να κατηγορήσετε εμάς για δήθεν διεύρυνση της ύλης των Ελληνοτουρκικών προβλημάτων. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Διαστρέφετε αυτά που είπα. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν διαστρέφω τίποτα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Αυτό που σας είπα.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Να σας θυμίσω τι είπατε προεκλογικά στη Θεσσαλονίκη. Θα χρησιμοποιήσω τα δικά σας λόγια. Ιδού, λοιπόν, τί είπατε, σε εισαγωγικά, για να είναι σαφές: "Βεβαίως, συμφωνούμε με την Κυβέρνηση, ότι εάν η Τουρκία έχει οποιοδήποτε θέμα, το οποίο θέλει να συζητήσει βάσει του Διεθνούς Δικαίου και των διεθνών συμβάσεων, εκείνη μπορεί να προσφύγει όχι σε διεθνή επιδιαιτησία, αλλά στο Διεθνές Δικαστήριο της Χάγης".

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εκείνη, όχι εμείς.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): "Εφόσον η Τουρκία αμφισβητήσει, εμείς δεν έχουμε καμμία ανησυχία, κανένα φόβο να συζητήσουμε τα δίκαιά μας και τις συμβάσεις που διέπουν το καθεστώς των Δωδεκανήσων ή οποιαδήποτε άλλη σύμβαση ή συνθήκη". Λοιπόν, δηλώνατε εδώ, ότι οποιοδήποτε θέμα μπορεί να έλθει στο Δικαστήριο της Χάγης από την Τουρκία και σεις δεν έχετε κανένα φόβο να συζητήσετε τα δίκαιά μας και τις συμβάσεις που διέπουν το καθεστώς των Δωδεκανήσων ή οποιαδήποτε άλλη σύμβαση ή συνθήκη. Αυτά όσον αφορά την εξωτερική πολιτική.

Ας έλθω τώρα στους θεσμούς μας. 

'Ενα μέρος της κριτικής, και ιδίως από πλευράς του Συνασπισμού, αφορούσε τα θεσμικά ζητήματα. Αυτή η κριτική, όμως, κρούει ανοικτές θύρες.

Πρώτα από όλα, όσον αφορά το πελατειακό κράτος, είναι γνωστό πώς η Κυβέρνηση του ΠΑ.ΣΟ.Κ. θεσμοθέτησε ένα αντικειμενικό σύστημα προσλήψεων στο δημόσιο τομέα, που κτύπησε καίρια το πελατειακό σύστημα, απαντώντας, έτσι, σε ένα αίτημα δεκαετιών. Και στις προγραμματικές δηλώσεις δήλωσα ότι αυτό το σύστημα θα συμπληρωθεί, για να αντιμετωπιστούν κενά τα οποία ενδεχόμενα υπάρχουν, για να μη μπορεί να εφαρμοστεί το πελατειακό σύστημα, η πελατειακή σχέση, πια, σε προσλήψεις στον ευρύτερο δημόσιο τομέα.

Το ΠΑ.ΣΟ.Κ., επίσης, προώθησε την αναβάθμιση των λειτουργιών του Κοινοβουλίου. 'Εχετε υπόψη σας -και νομίζω ότι μπορείτε να το κοιτάξετε λεπτομερειακά, γιατί δεν φαίνεται στην κριτική σας να του δώσατε ιδιαίτερη σημασία- ότι αναμορφώθηκε ο Κανονισμός της Βουλής. Με την αναμόρφωση αυτή του Κανονισμού της Βουλής, η Βουλή έχει πολύ περισσότερες δυνατότητες να συζητήσει πολιτικές, να συζητήσει και γενικά και ειδικά πολιτικές και για πρώτη φορά έχει τη δυνατότητα να συζητήσει ειδικά θέματα, τα οποία τίθενται στο Συμβούλιο Υπουργών της Ευρωπαϊκής 'Ενωσης.

Επίσης, θα αναφέρω ως παράδειγμα την αναβάθμιση και αναζωογόνηση της Κοινοβουλευτικής Επιτροπής για την Εξωτερική Πολιτική και την 'Αμυνα. Η Επιτροπή αυτή συζήτησε επανειλημμένα τα προβλήματα εξωτερικής πολιτικής επί πολλές ώρες. Εμείς θα προτείνουμε να υπάρξει και διακομματικό Προεδρείο της Επιτροπής, για να γίνει όργανο συζήτησης, συνεχούς συζήτησης, για τη διαμόρφωση κοινών θέσεων για τα μεγάλα εθνικά προβλήματα. Να συζητήσουμε στη Βουλή. Δεν καταλαβαίνω γιατί αυτό είναι αποφευκτέο και πρέπει πέρα από τη μόνιμη επιτροπή, η οποία υπάρχει, να δημιουργήσουμε και άλλους θεσμούς εκτός της Βουλής.

Λησμόνησαν, επίσης, ορισμένοι συνάδελφοι ότι η Κυβέρνηση του ΠΑ.ΣΟ.Κ. είχε την ιστορική πρωτοβουλία για την καθιέρωση της Νομαρχιακής Αυτοδιοίκησης. Χρειάστηκε να περάσουν περισσότερα από εκατόν εξήντα χρόνια ελεύθερου εθνικού βίου, για να ικανοποιηθεί, επιτέλους, ένα αίτημα που υπήρχε, να υπάρξει Β' Βαθμός Τοπικής Αυτοδιοίκησης. Εμείς τον θεσμοθετήσαμε. Και δεν περιοριστήκαμε μόνο στην καθιέρωση του θεσμού, πήραμε -και θα συνεχίσουμε να παίρνουμε- όλα τα πρόσφορα μέτρα για τη δημιουργία των προϋποθέσεων, που εξασφαλίζουν την αποδοτική λειτουργία αυτού του Β' Βαθμού Τοπικής Αυτοδιοίκησης.

ΙΩΑΝΝΗΣ ΚΕΦΑΛΟΓΙΑΝΝΗΣ: Και είναι αντισυνταγματικός.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η προσπάθειά μας θα συνεχιστεί με συνέπεια. Βασικός και αμετάθετος στόχος μας είναι η ανασυγκρότηση του Κράτους, με γνώμονα την αποκέντρωση της εξουσίας. Σ' αυτήν την προσπάθειά μας, πρωταρχική σημασία δίνουμε στην αναβάθμιση της Αυτοδιοίκησης σε όλους τους βαθμούς της. Αυτό θα φανεί και με νόμο που σύντομα θα έρθει στη Βουλή για ψήφιση και θα αφορά και την Περιφερειακή και τη Νομαρχιακή Αυτοδιοίκηση.

'Οσον αφορά την Παιδεία: 

Η καθιέρωση του Εθνικού Απολυτηρίου αποτελεί βασική και αμετάθετη επιλογή, συνιστά, δε, βαθιά τομή στα εκπαιδευτικά μας πράγματα. Το είπε άλλωστε ο Υπουργός Παιδείας. Αλλά ακριβώς αυτή η σημασία του καθιστά επιβεβλημένη τη συνέχιση του διαλόγου με τους ενδιαφερόμενους φορείς, ώστε να εφαρμοστεί απρόσκοπτα με την ευρύτερη δυνατή συναίνεση, πράγμα το οποίο, νομίζω, όλοι θέλουμε.

Αποτελεί, επίσης, σταθερή επιδίωξή μας η ενίσχυση των ΑΕΙ και των ΤΕΙ, για να ανταποκριθούν στις εντεινόμενες συνθήκες του ανταγωνισμού, στη διάδοση της γνώσης και της επιστήμης. Για να το πετύχουμε αυτό, θα συνεργαστούμε στενά με την Ακαδημαϊκή Κοινότητα, η οποία καλείται, όχι μονάχα να αξιοποιήσει τη διοικητική και οικονομική αυτοτέλεια, αλλά να αναλάβει και τις ευθύνες της για τη σωστή λειτουργία των ΑΕΙ. Γιατί μ' αυτή τη σωστή λειτουργία θα ανοίξουμε τους νέους δρόμους για τη μόρφωση της νέας γενιάς.

'Οσον αφορά την κοινωνική πολιτική, στη διάρκεια της συζήτησης για τις προγραμματικές δηλώσεις, αλλά και κατά την προεκλογική περίοδο έγινε εκτενής χρήση του επιχειρήματος "ο λαός πεινάει", αυτό ακούστηκε, ή λέχθηκε ότι λόγω της οικονομικής πολιτικής η οποία ακολουθείται υπάρχει μια εξαθλίωση του πληθυσμού. Αυτές οι αποστροφές επαναλαμβάνονται πολύ εύκολα, επαναλαμβάνονται άκριτα, γενικά, ισοπεδωτικά και βέβαια συγκρούονται με άλλες κριτικές που ακούγονται ταυτόχρονα πως δήθεν παίρνουμε άτολμα μέτρα και έπρεπε να προχωρήσουμε πιο γρήγορα.

'Ολα αυτά, κυρίες και κύριοι συνάδελφοι, είναι φανερό ότι είναι φθηνός λαϊκισμός. Αλλά πρέπει να λάβουμε υπόψη μας ότι η ισοπεδωτική αντίληψη οδηγεί στην ακύρωση της κοινωνικής πολιτικής. Αν δεν πλησιάσουμε όσους έχουν πραγματικές ανάγκες, αν δεν υπάρχει ιεράρχηση αναγκών τότε δεν έχει νόημα και η κοινωνική πολιτική. Κοινωνική πολιτική απαιτείται επειδή οι πόροι δεν φθάνουν να ικανοποιήσουν όλες τις ανάγκες και γι'αυτό χρειάζονται κριτήρια για να τις ιεραρχήσουμε.

Εμείς, όπως είπα, θα ζητήσουμε από τους έχοντες και τους κατέχοντες να συνεισφέρουν για την αποκατάσταση των αδικιών, να ενισχύσουν τους πόρους για τον κοινωνικό ιστό ασφάλειας. Εμείς πιστεύουμε σε μια ενεργό κοινωνική πολιτική. Είναι υποχρέωσή μας να κάνουμε όσο μπορούμε περισσότερα, να βοηθήσουμε τους συμπολίτες μας εκείνους οι οποίοι βρίσκονται σε ανάγκη και αυτοί οι οποίοι έχουν μεγαλύτερες ανάγκες χρειάζονται περισσότερη βοήθεια. Μια ενεργός κοινωνική πολιτική γι'αυτό αξιολογεί, θέτει κριτήρια, ενεργεί με προτεραιότητες, δεν ισοπεδώνει, δεν αδιαφορεί, δεν βάζει όλους ανεξαίρετα στο ίδιο επίπεδο. Και για να πετύχουμε αυτήν την ενεργό κοινωνική πολιτική χρειάζεται κοινωνικός διάλογος που σε κάθε εποχή θα απαντά στα επίκαιρα ζητήματα.

Είναι σταθερή επιλογή μας να προχωρήσει ο κοινωνικός διάλογος με σεβασμό στη αυτονομία των κοινωνικών φορέων. Καμία απόφαση δεν μπορεί να σταματήσει τη θέληση του Ελληνικού Λαού για μια ισχυρή ανανεωμένη Ελλάδα. Και ισχυρή Ελλάδα δεν σημαίνει -όπως ισχυρίστηκε κάποιος ομιλητής- την Ελλάδα των ολίγων ισχυρών. Σημαίνει την Ελλάδα που έχει ισχυρή κοινωνία, την Ελλάδα η οποία προχωρεί στην ανασυγκρότηση με δικαιότερη κατανομή του πλούτου, του εισοδήματος και των ευκαιριών.

Η συνολική πολιτική μας είναι μια πολιτική κοινωνικά δίκαιη. Η κατάργηση των φοροαπαλλαγών, η περιστολή των δαπανών, η σύλληψη της φοροδιαφυγής, η εφαρμογή των φορολογικών κανόνων που ισχύουν σε όλους έχουν ακριβώς σκοπό να βελτιώσουν τη θέση εκείνων οι οποίοι είναι πιο αδύνατοι. Και δεν πρέπει να ξεχνάμε ότι στην περίοδο που πέρασε οι φόροι που πληρώνουν οι μισθωτοί και οι συνταξιούχοι μειώθηκαν τα τελευταία τρία χρόνια από το 60% στο 53,5%. 

Το σύστημα έγινε δικαιότερο και εθνική προσπάθεια δεν είναι νοητή χωρίς τη συμμετοχή των οικονομικά ισχυροτέρων ομάδων. Ο πληθωρισμός, η άνιση εφαρμογή του φορολογικού συστήματος είναι τα πιο ύπουλα όπλα ενάντια στο εισόδημα των εργαζομένων, των συνταξιούχων και των αγροτών.

'Οσον αφορά τώρα την αναπτυξιακή μας πορεία και την οικονομική μας πολιτική, υπάρχει σήμερα μια αδήριτη πραγματικότητα από την οποία δεν μπορούμε να ξεφύγουμε και την παρουσίασα στην εισήγησή μου, στην ομιλία μου. Πρέπει να πάρουμε τολμηρές αποφάσεις σε σύντομο χρονικό διάστημα με όποιο κόστος, γιατί διαφορετικά το κόστος το οποίο δεν θα πάρει η Κυβέρνηση θα επιβαρύνει την κοινωνία, τη χώρα και μάλιστα στο πολλαπλάσιο.

Λειτουργούμε σε ένα ταχύτατα μετασχηματιζόμενο διεθνές και ευρωπαϊκό περιβάλλον. Πρέπει να γίνει σαφές ότι οι πολιτικές ακροβασίες, για να μπορέσουμε να ξεπεράσουμε κάποιες δυσκολίες, χωρίς να διορθώσουμε πράγματι τα πράγματα, δεν εξυπηρετούν τα εθνικά συμφέροντα.

'Ολοι γνωρίζουν ότι την 3ετία που πέρασε, η βελτίωση στην οικονομία υπήρξε σημαντικότατη. Η βελτίωση αυτή αποτελεί τη στέρεα βάση, η οποία υπάρχει για να προχωρήσουμε τη διαδικασία ένταξης στην Οικονομική και Νομισματική 'Ενωση.

Ματαιοπονεί η Νέα Δημοκρατία, όταν προσπαθεί να περιγράψει την οικονομία της Χώρας με μελανά χρώματα. Υπάρχει, όμως, και μία δεύτερη πραγματικότητα, γύρω από την οποία η Νέα Δημοκρατία καλλιεργεί την ασάφεια. Η απόσταση της οικονομίας μας από το μέσο όρο των Ευρωπαίων εταίρων μας είναι σημαντική και πρέπει να αποφασίσουμε ως κοινωνία αν θα κάνουμε εκείνες τις επιλογές, που θα μας φέρουν πιο κοντά ή αν θα πάμε πιο μακριά σ'αυτήν την κρίσιμη φάση. Εμείς έχουμε τοποθετηθεί, τοποθετηθήκαμε και προεκλογικά πάνω σ'αυτό το θέμα και κερδίσαμε την εμπιστοσύνη του κόσμου. Τοποθετηθήκαμε και με τις προγραμματικές δηλώσεις μας.

Εμείς πιστεύουμε ότι η επίτευξη του στόχου της δημοσιονομικής εξυγίανσης και της καταπολέμησης του πληθωρισμού, απαιτούν προσπάθειες, προσπάθειες από την πλευρά της Κυβέρνησης, της κοινωνίας, από τις παραγωγικές δυνάμεις της Χώρας.

Σε ολόκληρη την Ευρώπη, όπως το παρουσίασα, συντελείται σήμερα μία εκτεταμένη κινητοποίηση, για να επιτευχθούν οι στόχοι οι οποίοι έχουν καθοριστεί. Η Ελλάδα πρέπει να συμμετάσχει στην προσπάθεια αυτή, αλλιώς απλούστατα θα παραμεριστεί από τους υπολοίπους. Θα την έχει προσπεράσει η ιστορία.

Η Κυβέρνησή μας, η Κυβέρνηση του ΠΑ.ΣΟ.Κ., θα αγωνισθεί γι'αυτήν την προσπάθεια, θα κινήσει κάθε μέσο, για να αποτρέψει μία εξέλιξη περιθωριοποίησης. Αλλά η ανάγκη κινητοποίησης δεν σημαίνει βέβαια, κύριε 'Εβερτ, ότι βρισκόμαστε σε καμένη γη. Σημαίνει ότι πρέπει να αποτρέψουμε το ενδεχόμενο να βρεθούμε μελλοντικά έξω από την αρχιτεκτονική της νέας Ευρώπης. Σημαίνει ότι πρέπει να δούμε την πραγματικότητα και να δουλέψουμε έτσι, ώστε να αξιοποιήσουμε τη δυνατότητα που έχουμε για το καλό του Τόπου. Οι αλήθειες αυτές δεν είναι νέες και πιστεύω ότι ήταν υποχρέωση της Αντιπολίτευσης να τις αναδείξει και αυτή για λόγους υπευθυνότητας και σεβασμού του 'Ελληνα πολίτη.

'Οσον αφορά την άλλη άποψη, ότι μπορούμε να κατέβουμε από το τρένο, να σταθούμε και να περιμένουμε, γιατί κάποτε θα αλλάξουν οι συγκυρίες, πρόκειται για μία ανιστόρητη δικαιολόγηση της παραίτησης. Δεν υπάρχει κοινωνία, που να ανέκτησε μία ισχυρή θέση, αφού αγνόησε παγκόσμιες οικονομικές και τεχνολογικές εξελίξεις, ενώ υπάρχουν πολλά παραδείγματα χωρών, που επειδή προσαρμόστηκαν έγκαιρα, μπόρεσαν να προχωρήσουν στην πρώτη γραμμή.

Το ΠΑ.ΣΟ.Κ. είναι κατηγορηματικά αντίθετο με μία Ελλάδα της παραίτησης και της αδιαφορίας.

(Χειροκροτήματα από την Πτέρυγα του ΠΑ.ΣΟ.Κ.)

Είναι γνωστό εδώ και τρία χρόνια ότι η σύγκλιση απαιτεί συνεχή προσπάθεια. Το πώς κάθε χρόνο επιτυγχάνονται οι στόχοι, είναι γνωστό. Αυτό αποτελεί αντικείμενο του Προϋπολογισμού, που κατατίθεται, συζητείται και ψηφίζεται από τη Βουλή. Το ίδιο θα γίνει και φέτος. Η δημοσιονομική εξυγίανση θα επιτευχθεί και το μήνυμά μας αυτό αποτελεί θεμελιακή πολιτική μας επιλογή.

Στην προσπάθειά μας αυτή, θα προσπαθήσουμε, όπως και τα προηγούμενα χρόνια, να διασφαλίσουμε την απαραίτητη ισορροπία ανάμεσα στη σταθεροποίηση και την κοινωνική συνοχή. 'Ομως, δημοσιονομική εξυγίανση χωρίς παρεμβάσεις στη λειτουργία του Κράτους, των ΔΕΚΟ, τους χώρους που εξαρτώνται από το Δημόσιο, αλλά και χωρίς συμμετοχή όλων στην προσπάθεια, δεν γίνεται.

Η Κυβέρνηση δεν κινείται σε μία χώρα θαυμάτων. Αυτήν τη φαντασίωση, ότι βρισκόμαστε σε μία χώρα θαυμάτων, την αφήνουμε σε άλλους. Το 2000 οι στόχοι μας πρέπει να έχουν επιτευχθεί. Γι'αυτό η περαιτέρω αποκλιμάκωση του ελλείμματος, του πληθωρισμού, η επιτάχυνση της αναπτυξιακής διαδικασίας εξακολουθούν να αποτελούν βασικούς στόχους της μακροοικονομικής μας πολιτικής τα επόμενα τέσσερα χρόνια. Η πολιτική μας αυτή είναι η μόνη απάντηση στην Ευρώπη των πολλών ταχυτήτων. Πολιτικές που δεν ισχυροποιούν την οικονομία μας με όσες δικαιολογίες και αν προβάλλονται, ένα αποτέλεσμα έχουν: Να οδηγήσουν τη Χώρα στη δεύτερη ή τρίτη ταχύτητα της Ευρώπης. Οι πολιτικές οι οποίες παρουσιάζουν δήθεν ότι υπάρχουν και άλλες λύσεις και δεν είναι ανάγκη να προσέξουμε και να προσπαθήσουμε, είναι πολιτικές οι οποίες θα μας οδηγήσουν πολύ πίσω. Θα ακυρώσουν προσδοκίες και θυσίες των εργαζομένων που έγιναν για πολλά χρόνια. Και πιστεύω ότι δεν έχουμε δικαίωμα εκείνους που προσπάθησαν, εκείνους που μόχθησαν να τους αγνοήσουμε και να έχουμε ένα μέλλον γι' αυτούς, το οποίο θα είναι και πάλι ζοφερό. Πρέπει να έχουν ένα μέλλον, το οποίο τους δίνει ελπίδα, τους δίνει προοπτικές.

Θα πω και δύο λέξεις για τους αγρότες. Γιά τους αγρότες και την ύπαιθρο έχει σχεδιασθεί και υλοποιείται ένα εκτεταμένο πρόγραμμα παρεμβάσεων με ολοκληρωμένη περιφερειακή και τοπική διάσταση. Διαμορφώνουμε, σε συνεργασία με τους εκπροσώπους του αγροτικού κόσμου, μία νέα αγροτική πολιτική. Και εκεί το κεντρικό θέμα είναι να αντιμετωπίσουμε τις επιπτώσεις της παγκοσμιοποίησης της αγοράς. Η κατάσταση είναι νέα και η κατάσταση παρουσιάζει πολύ πιο έντονα χαρακτηριστικά ανταγωνισμού από ό,τι η δεκαετία του '80, όπου έπρεπε να προσαρμοσθεί η ελληνική γεωργία στην Ευρωπαϊκή 'Ενωση. Γι' αυτό χρειάζεται προσπάθεια για την αναδιάρθρωση καλλιεργειών, για τη βελτίωση των υποδομών, για να έχουμε έναν επαγγελματία αγρότη που ξέρει τις νέες τεχνολογίες για την καλύτερη εμπορική αξιοποίηση της παραγωγής, για την ενίσχυση του νέου αγρότη.

Η Τράπεζα Γης, τα προγράμματα κατάρτισης των αγροτών, οι φορολογικές απαλλαγές για τους νέους αγρότες, η δημιουργία ενός σύγχρονου οργανισμού πληρωμών, η μετατροπή του ΟΓΑ σε ταμείο κύριας ασφάλισης, είναι μερικά από τα μέσα τα οποία χρησιμοποιούμε για να πραγματοποιήσουμε αυτούς τους στόχους.

Κύριοι συνάδελφοι, το τελευταίο που θέλω να τονίσω είναι ότι εμείς έχουμε υποχρέωση μέσα στο πλαίσιο αυτό το οποίο εξήγησα, το ευρύτερο, να ασχοληθούμε και με τα θέματα της καθημερινότητας. Πρέπει να ασχοληθούμε και με θέματα που σε πολλούς μεν μπορεί να φαίνονται τετριμμένα, αλλά γι' αυτόν που ζει καθημερινά τα προβλήματα αυτά, είναι προβλήματα πολύ μεγάλα. Τον πολίτη που είναι υποχρεωμένος να έρθει στην Αθήνα, ή να αγωνιά για ώρες ώσπου να βρεί επείγουσα περίθαλψη, τον νέο που ψάχνει δουλειά που τον ικανοποιεί και τον εκφράζει, την αγωνία των γονιών για το μέλλον των παιδιών τους, το άγχος της επιλογής όταν δεν υπάρχουν οι απαραίτητες πληροφορίες, όνειρα που συνθλίβονται πριν ακόμα αποκτήσουν μορφή. Οι κίνδυνοι από τις σύγχρονες σειρήνες, τα ναρκωτικά. Την αγωνία της εργαζόμενης μητέρας που μοιράζεται τα οικονομικά βάρη με τον άνδρα και επιπλέον σηκώνει τα βάρη της οικογένειας. Τα γεμάτα λεωφορεία που κουράζουν τον εργαζόμενο, πριν ακόμα φθάσει στη δουλειά του. Το άτομο με ειδικές ανάγκες που αισθάνεται αιχμάλωτος στην ίδια του την πόλη, στο ίδιο του το σπίτι. Οι άδειες ώρες και το αίσθημα εγκατάλειψης του ηλικιωμένου. 'Ολα αυτά είναι μεγάλα προβλήματα για την κοινωνία μας και αυτά τα μεγάλα προβλήματα απαιτούν πολλές μικρές λύσεις.

Αυτά τα μεγάλα προβλήματα απαιτούν πολλές μικρές λύσεις, όπως για παράδειγμα σε σχέση με το άτομο με ειδικές ανάγκες μια τροποποίηση του οικοδομικού κανονισμού...

(Χειροκροτήματα από την Πτέρυγα του ΠΑ.ΣΟ.Κ.)

... ή όπως επίσης η σχετική πρόβλεψη στα λεωφορεία, ή ακόμα να είναι ακριβείς οι συγκοινωνίες.

'Ολα αυτά τα πολλά και τα μικρά θα είναι αντικείμενο της δουλειάς μας, γιατί εμείς έχουμε ως επίκεντρο της δικής μας προσοχής τον άνθρωπο και την ποιότητα ζωής.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης):Παρακαλώ ησυχία.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):Συνοψίζοντας, θα πω ότι οι στόχοι στην επόμενη 4ετία μας είναι οι εξής:

Πρώτον, να πετύχουμε την ισότιμη συμμετοχή μας στην Ευρωπαϊκή 'Ενωση, μέσα από τη διακυβερνητική διάσκεψη με την ένταξη της Ελλάδος στην οικονομική και νομισματική ένωση, με τη διασφάλιση κοινοτικών πόρων και την αναμόρφωση των διαρθρωτικών ταμείων, με την κατοχύρωση όρων επωφελών για τη διεύρυνση της ένωσης και ιδιαίτερα της ένταξης της Κύπρου. 

Δεύτερο σημείο είναι να αναπτύξουμε πολιτικές και οικονομικές πρωτοβουλίες για τη συνεργασία στα Βαλκάνια και στη Μεσόγειο, να είμαστε εμείς, η Ελλάδα, πόλος αναφοράς για την ειρήνη, τη συνεργασία, την ευημερία των λαών της περιοχής.

Τρίτο σημείο είναι να ενισχύσουμε την ασφάλεια της Χώρας και τα κυριαρχικά μας δικαιώματα, μέσα από το διαρκή εκσυγχρονισμό του έμψυχου και άψυχου δυναμικού των Ενόπλων Δυνάμεών μας και να αναπτύξουμε πολύπλευρες πολιτικές αποτροπής κατά της τουρκικής επιθετικότητας.

'Οσον αφορά την Πολιτεία πρέπει να εκσυγχρονίσουμε τους θεσμούς της, να δημιουργήσουμε μια Δημόσια Διοίκηση που να υπηρετεί αποτελεσματικά τον πολίτη, την κοινωνία και την οικονομία.

Είπα και επαναλαμβάνω ότι η αναμόρφωση της Δημόσιας Διοίκησης είναι η πρώτη, η μεγάλη, η σημαντική προτεραιότητα γιατί αλλιώς, αν δεν καταφέρουμε αυτό τον στόχο, θα χτίζουμε πάνω στην άμμο.

Πρέπει να σταθεροποιήσουμε την οικονομία μας, να την κάνουμε ανταγωνιστική, για να πετύχουμε την πραγματική σύγκλιση με τις άλλες χώρες της Ευρωπαϊκής 'Ενωσης. Και αυτό με δίκαιη κατανομή του κόστους και της προσπάθειας στις κοινωνικές τάξεις.

Πρέπει να περάσουμε οριστικά στο στάδιο της αυτοτροφοδοτούμενης ανάπτυξης, στηριζόμενοι στη σταθερότητα που θα πετύχουμε, στην αποδοτικότητα των επενδύσεων, στις υποδομές, στις τεχνολογίες, στη γνώση, στην παιδεία, στη διαρκή προσαρμογή της κοινωνίας μας προς τις παγκόσμιες εξελίξεις.

Πρέπει να επικεντρώσουμε επίσης τις πολιτικές μας σε όλους εκείνους που επειδή βρίσκεται όλη αυτή η διαδικασία της αναμόρφωσης σε εξέλιξη θίγονται, αγγίζονται τα ζωτικά τους συμφέροντα. Πρέπει να σταθούμε κοντά στον αγροτικό τομέα που πρέπει να πάρει νέο δρόμο, στις μικρομεσαίες επιχειρήσεις, στον αδύναμο κόσμο.

Πρέπει επίσης να οικοδομήσουμε ένα σύγχρονο κοινωνικό κράτος, την ασφάλεια στην κοινωνία, να δημιουργήσουμε τον κοινωνικό ιστό ασφάλειας που πράγματι έχουν όλοι αυτοί ανάγκη, να αποτρέψουμε τα φαινόμενα του κοινωνικού αποκλεισμού. 

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης):Παρακαλώ ησυχία.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):Πρέπει να διαμορφώσουμε μια καλύτερη ποιότητα ζωής, με παρεμβάσεις σε όλα τα επίπεδα κυβερνητικής πολιτικής, σε όλους τους χώρους ζωής, σε κέντρο, σε περιφέρεια.

Τέλος, πρέπει να συσπειρώσουμε τις ζωντανές και δημιουργικές δυνάμεις της κοινωνίας μας για μια νέα πολιτισμική πορεία ακτινοβολίας του ελληνισμού.

Κυρίες και κύριοι συνάδελφοι, όλοι αυτοί οι στόχοι αποτελούν ένα τεράστιο πρόγραμμα. Θα δουλέψουμε για να πετύχουμε. Αλλά εμείς έχουμε τη θέληση. Εμείς δεν είμαστε παράταξη της διαχείρισης, εμείς δεν είμαστε παράταξη της συντήρησης, εμείς είμαστε παράταξη της προόδου.

(Χειροκροτήματα από την Πτέρυγα του ΠΑ.ΣΟ.Κ.)

Και ακριβώς γι'αυτό, εμείς μπορούμε να δημιουργήσουμε μια ισχυρή Ελλάδα, εμείς μπορούμε να δημιουργήσουμε την Ελλάδα της νέας εποχής, την Ελλάδα που θα δώσει σε όλους τους ανθρώπους που ζουν εδώ δυνατότητες, ευκαιρίες, την ελπίδα για το αύριο.

(Ζωηρά και παρατεταμένα χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η συζήτηση επί των προγραμματικών δηλώσεων της Κυβερνήσεως.

Αξίζει να αναφερθεί ότι, πέραν του Πρωθυπουργού, των Προέδρων των Κοινοβουλευτικών Ομάδων, των Κοινοβουλευτικών Εκπροσώπων και των Υπουργών, μίλησαν συνολικώς τριάντα δύο άλλα μέλη του Κοινοβουλίου, περισσότεροι από κάθε άλλη φορά και βεβαίως μίλησαν και από τα τρία μικρότερα Κόμματα δύο επιπλέον Βουλευτές, ενώ από τη σειρά της εγγραφής τους, αν ετηρείτο ο Κανονισμός και αν δεν συμφωνούσαμε ομοφώνως σ' αυτό, δεν θα μιλούσε κανείς.

Θα ακολουθήσει ονομαστική ψηφοφορία για την παροχή ψήφου εμπιστοσύνης της Βουλής προς την Κυβέρνηση.

Παρακαλώ να προσέλθουν επί του καταλόγου ο κ. Νάσος Αλευράς από το ΠΑ.ΣΟ.Κ. και ο κ. Γεώργιος Καλαντζής από τη Νέα Δημοκρατία.

Κυρίες και κύριοι συνάδελφοι, οι παρέχοντες ψήφου εμπιστοσύνης στην Κυβέρνηση, μετά την εκφώνηση του ονόματός τους απαντούν ΝΑΙ.

Οι αρνούμενοι ψήφου εμπιστοσύνης απαντούν ΟΧΙ.

Πριν αρχίσει η ανάγνωση του καταλόγου, έχω την τιμή να σας ανακοινώσω τα εξής:

Η κυρία Ανδριανή Λουλέ, Βουλευτής Λάρισας, δηλώνει με επιστολή της ότι λόγω ατυχήματος αδυνατεί να είναι σήμερα στο Κοινοβούλιο και καταψηφίζει τις προγραμματικές δηλώσεις της Κυβέρνησης.

Ο κ. Κωνσταντίνος Καραμπίνας και ο κ. Βασίλειος Ευμένης Βύζας με επιστολή τους δηλώνουν ότι επιλέγουν τη θέση του Βουλευτού, αντί εκείνης του υπαλλήλου της ΔΕΗ.

Ο κ. Βασίλειος Κορκολόπουλος με επιστολή του δηλώνει, ότι απουσιάζει για οικογενειακούς λόγους στο εξωτερικό και δεν παρέχει ψήφο εμπιστοσύνης στην Κυβέρνηση.

Ο κ. Ανδρέας Καραγκούνης με επιστολή του δηλώνει, ότι λόγω ασθενείας του κωλύεται να παρευρεθεί στη σημερινή συνεδρίαση και καταψηφίζει την Κυβέρνηση.

Επίσης ο κ. Πάνος Καμμένος, με επιστολή του δηλώνει ότι βρίσκεται στην Κύπρο και καταψηφίζει τις προγραμματικές δηλώσεις της Κυβερνήσεως.

Παρακαλώ να αρχίσει η ανάγνωση του καταλόγου.

(Ψ Η Φ Ο Φ Ο Ρ Ι Α)

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΟΣ (Απόστολος Κακλαμάνης): Υπάρχει κανείς συνάδελφος που δεν άκουσε το όνομά του; Κανείς

Κηρύσεται περαιωμένη η ψηφοφορία και παρακαλώ για την καταμέτρηση των ψήφων.

(ΚΑΤΑΜΕΤΡΗΣΗ)

Σελίδα 147 
(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας.

Εψήφισαν συνολικώς 295 Βουλευτές. ΝΑΙ, 161.

(Παρατεταμένα χειροκροτήματα από την πτέρυγα του ΠΑ.ΣΟ.Κ.).

ΟΧΙ, 134, σύμφωνα με το κάτωθι πρωτόκολλο ονομαστικής ψηφοφορίας.

ΕΠΙΚΡΑΤΕΙΑΣ

Στεφανής Κων/νος 
 +
  
 
Παντερμαλής Δημήτριος 
 +
  
 
Μανίκας Στέφανος 
 +
  
 
Σουλαδάκης Γιάννης 
 +
  
 
Μαντέλης Αναστάσιος 
 +
  
 
Παρασκευόπουλος Παρασκευάς 
 +
  
 
Τσαλδάρης Αθανάσιος 
  
 +
 
Μολυβιάτης Πέτρος 
  
 +
 
Παυλόπουλος Προκόπιος 
  
 +
 
Αλογοσκούφης Γεώργιος 
  
 +
 
Τζωάννος Ιωάννης 
  
 +
 
Λουκάτος Παναγιώτης 
  
 +
 

Α' ΑΘΗΝΩΝ

(Δήμος Αθηναίων)

Παπανδρέου Γεώργιος `
 +
  
 
Αρσένης Γεράσιμος 
 +
  
 
Παπαντωνίου Ιωάννης 
 +
  
 
Αλευράς Αθανάσιος 
 +
  
 
Οικονόμου Παντελής 
 +
  
 
Τσούρας Αθανάσιος 
 +
  
 
Πεπονής Αναστάσιος 
 +
  
 
Ανουσάκη Ελένη 
 +
  
 
Ρωμαίος Γεώργιος 
 +
  
 
Μπακογιάννη Θεοδώρα (Ντόρα) 
  
 +
 
Μάνος Στέφανος 
  
 +
 
Βουλγαράκης Γεώργιος 
  
 +
 
Γιαννάκου - Κουτσίκου Μαριέττα 
  
 +
 
Μπενάκη - Ψαρούδα 'Αννα 
  
 +
 
Παπαδόγγονας Αλέξανδρος 
  
 +
 
Ζαφειρόπουλος Επαμεινώνδας 
  
 +
 
Αυδής Λεωνίδας 
  
 +
 
Κωνσταντόπουλος Νικόλαος 
  
 +
 
Αράπη - Καραγιάννη Βασιλική 
  
 +
 

B' ΑθΗΝΩΝ

(Υπόλοιπο πρώην Δήμου Αθηναίων)

('Εδρες 38)

Παπανδρέου Βασιλική 
 +
  
 
Κακλαμάνης Απόστολος 
 +
  
 
Γιαννόπουλος Ευάγγελος 
 +
  
 
Γείτονας Κωνσταντίνος 
 +
  
 
Κατσανέβας Θεόδωρος 
 +
  
 
Παπαϊωάννου Μιλτιάδης 
 +
  
 
Κατσέλη Ελεωνόρα (Νόρα) 
 +
  
 
Κουλούρης Κίμων 
 +
  
 
Χαραλαμπόπουλος Ιωάννης 
 +
  
 
Καννελλόπουλος Λάμπρος 
 +
  
 
Ανωμερίτης Γεώργιος 
 +
  
 
Πρωτόπαπας Χρήστος 
 +
  
 
Τζουμάκας Στέφανος 
 +
  
 
Χυτήρης Τηλέμαχος 
 +
  
 
Βερυβάκης Ελευθέριος 
 +
  
 
Χαραλάμπους Ιωάννης 
 +
  
 
Μητσοτάκης Κωνσταντίνος 
  
 +
 
Τζαννετάκης Τζαννής 
  
 +
 
Βαρβιτσιώτης Ιωάννης 
  
 +
 
Καμμένος Παναγιώτης 
  
 Α
 
Λιάπης Μιχάλης- Γεώργιος 
  
 +
 
Πολύδωρας Βύρων 
  
 +
 
Μεϊμαράκης Ευάγγελος - Βασίλ. 
  
 +
 
Πετραλιά - Πάλλη Φάνη 
  
 +
 
Ανδρεουλάκος Απόστολος 
  
 +
 
Καρατζαφέρης Γεώργιος 
  
 +
 
Κασίμης Θεόδωρος 
  
 +
 
Γιακουμάτος Γεράσιμος 
  
 +
 
Μπρατάκος 'Αγγελος 
  
 +
 
Παπαρήγα Αλεξάνδρα 
  
 +
 
Κολοζώφ Ορέστης 
  
 +
 
Κωστόπουλος Δημήτριος 
  
 +
 
Δαμανάκη Μαρία 
  
 +
 
Κουβέλης Φώτιος - Φανούριος 
  
 +
 
Δραγασάκης Ιωάννης 
  
 +
 
Κουναλάκης Πέτρος 
  
 +
 
Τσοβόλας Δημήτριος 
  
 +
 
Δημαράς Ιωάννης. 
  
 +
 

NΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ

Κουρουμπλής Παναγιώτης 
 +
  
 
Βερελής Χρήστος 
 +
  
 
Σμυρλής - Λιακατάς Χρήστος 
 +
  
 
Μπαλτάς Αλέξανδρος 
 +
  
 
Μαγγίνας Βασίλειος 
  
 +
 
Καραγκούνης Ανδρέας 
  
 Α
 
Αλεξόπουλος Γεώργιος 
  
 +
 
Καρακώστας Ιωάννης 
  
 +
 

ΝΟΜΟΣ ΑΡΓΟΛΙΔΟΣ

Θωμόπουλος Ιωάννης 
 +
  
 
Σωτηρόπουλος Βασίλειος 
  
 +
 
Παπαδημητρίου Ελισσάβετ 
  
 +
 

ΝΟΜΟΣ ΑΡΚΑΔΙΑΣ

Ρέππας Δημήτριος 
 +
  
 
Σπυρόπουλος Ροβέρτος 
 +
  
 
Τατούλης Πέτρος 
  
 +
 
Κωστόπουλος Δημήτριος 
  
 +
 

ΝΟΜΟΣ ΑΡΤΗΣ

Κολιοπάνος Θεόδωρος 
 +
  
 
Κοσσυβάκης Δημήτριος 
 +
  
 
Καραμπίνας Κων/νος 
  
 +
 

ΝΟΜΟΣ ΑΤΤΙΚΗΣ (υπόλοιπο)

Πάγκαλος Θεόδωρος 
 +
  
 
Βρεττός Κων/νος 
 +
  
 
Παπαηλίας Ηλίας 
 +
  
 
Γιαννάκης Ιωάννης 
 +
  
 
Φωτιάδης Παναγιώτης 
 +
  
 
Κατσίκης Θεόδωρος 
  
 +
 
Κατσιγιάννης Χρήστος 
  
 +
 
Σταύρου Απόστολος 
  
 +
 
Καρατάσος Γεώργιος 
  
 +
 

ΝΟΜΟΣ ΑΧΑΙΑΣ

Φούρας Ανδρέας +
  
  
Γεωργόπουλος Δημήτριος 
 +
  
 
Κατσικόπουλος Δημήτριος 
 +
  
 
Κουτσόγιωργας Δημήτριος 
 +
  
 
Χρυσανθακόπουλος Αλέξανδρος 
 +
  
 
Σπηλιόπουλος Κων/νος 
 +
  
 
Σπηλιωτόπουλος Σπήλιος 
  
 +
 
Νικολόπουλος Νικόλαος 
  
 +
 
Τσαφούλιας Γεώργιος 
  
 +
 

ΝΟΜΟΣ ΒΟΙΩΤΙΑΣ

Αποστολίδης Λουκάς 
 +
  
 
Ακριβάκης Αλέξανδρος 
 +
  
 
Κατσιμπάρδης Γεώργιος 
 +
  
 
Μπασιάκος - Ευάγγελος 
  
 +
 

ΝΟΜΟΣ ΓΡΕΒΕΝΩΝ

Κωνσταντινίδης Ιωάννης 
 +
  
 

Σελίδα 148 

ΝΟΜΟΣ ΔΡΑΜΑΣ

Σαατσόγλου Ανέστης 
 +
  
 
Ευμοιρίδης Κων/νος 
  
 +
 
Παπαδόπουλος Σταύρος 
  
 +
 

ΝΟΜΟΣ ΔΩΔΕΚΑΝΗΣΟΥ

Σκανδαλίδης Κων/νος 
 +
  
 
Σφυρίου Κοσμάς 
 +
  
 
Παπανικόλας Βασίλειος 
 +
  
 
Καραμάριος Αναστάσιος
  
 +
 

ΝΟΜΟΣ ΕΒΡΟΥ

Ζαμπουνίδης Νικόλαος 
 +
  
 
Κηπουρός Χρήστος 
 +
  
 
Λυμπερακίδης Λεωνίδας 
  
 +
 
Δημοσχάκης Θεοφάνης 
  
 +
 

ΝΟΜΟΣ ΕΥΒΟΙΑΣ

Καλαμακίδης Ιωάννης 
 +
  
 
Θεοδώρου Χρήστος 
 +
  
 
Κεδίκογλου Βασίλειος 
 +
  
 
Πιπεργιάς Δημήτριος 
 +
  
 
Παπαγεωργόπουλος Ελευθέριος 
  
 +
 
Αποστόλου Ευάγγελος 
  
 +
 

ΝΟΜΟΣ ΕΥΡΥΤΑΝΙΑΣ

Παναγιωτόπουλος Αθανάσιος 
  
 +
 

ΝΟΜΟΣ ΖΑΚΥΝΘΟΥ

Παπαδάτος Ιωάννης 
 +
  
 

ΝΟΜΟΣ ΗΛΕΙΑΣ

Γεωργακόπουλος Δημήτριος 
 +
  
 
Σκουλαρίκης Ιωάννης 
 +
  
 
Ζαφειρόπουλος Ιωάννης 
 +
  
 
Πετραλιάς Αυγερινός - Ρένος 
 +
  
 
Κορκολόπουλος Βασίλειος 
 Α
  
 
Κοντογιαννόπουλος Βασίλειος 
  
 +
 

ΝΟΜΟΣ ΗΜΑΘΙΑΣ

Χρυσοχοϊδης Μιχαήλ 
 +
  
 
Γεωργιάδης Αθανάσιος 
 +
  
 
Γικόνογλου Μόσχος 
 +
  
 
Μπόσκου Μαρία 
  
 +
 

ΝΟΜΟΣ ΗΡΑΚΛΕΙΟΥ

Κουράκης Ιωάννης 
 +
  
 
Στρατάκης Εμμανουήλ 
 +
  
 
Φραγιαδουλάκης Εμμανουήλ 
 +
  
 
Σαρρής Δημήτριος 
 +
  
 
Σταυρακάκης Μηνάς 
 +
  
 
Αποστολάκης Δημήτριος 
 +
  
 
Κεφαλογιάννης Εμμανουήλ 
  
 +
 
Δανέλης Σπυρίδων 
  
 +
 

ΝΟΜΟΣ ΘΕΣΠΡΩΤΙΑΣ

Παπαδόπουλος Αλέξανδρος 
 +
  
 
Βεζδρεβάνης Ηλίας 
  
 +
 

Α' ΘΕΣΣΑΛΟΝΙΚΗΣ

(Πρώην Δήμου Θεσσαλονίκης)

Βενιζέλος Ευάγγελος 
 +
  
 
Καστανίδης Χαράλαμπος 
 +
  
 
Παπαθεμελής Στυλιανός - 'Αγγελος 
 +
  
 
Τσοχατζόπουλος Απόστολος - Αθανάσιος 
 +
  
 
Ακριτίδης Νικόλαος 
 +
  
 
Σπυριούνης Κυριάκος 
 +
  
 
Μαγκριώτης Ιωάννης 
 +
  
 
Γκεσούλης Νικόλαος 
 +
  
 
'Εβερτ Μιλτιάδης 
  
 +
 
Καραμανλής Κων/νος 
  
 +
 
Ψωμιάδης Παναγιώτης 
  
 +
 
Παπαγεωργόπουλος Βασίλειος 
  
 +
 
Ορφανός Γεώργιος 
  
 +
 
Ιντζές Αναστάσιος 
  
 +
 

Β' ΘΕΣΣΑΛΟΝΙΚΗΣ

(Υπόλοιπο Νομού Θεσσαλονίκης)

Γερανίδης Βασίλειος 
 +
  
 
Τσιόκας Θεοχάρης 
 +
  
 
Κίρκος Γεώργιος 
 +
  
 
Τζιτζικώστας Γεώργιος 
  
 +
 
Σαλαγκούδης Γεώργιος 
  
 +
 
Ρεγκούζας Αδάμ 
  
 +
 
Ρόκος Γεώργιος 
  
 +
 

ΝΟΜΟΣ ΙΩΑΝΝΙΝΩΝ

Μαλέσιος Ευάγγελος 
 +
  
 
Αργύρης Ευάγγελος 
 +
  
 
Παπούλιας Κάρολος 
 +
  
 
Φούσας Αντώνιος 
  
 +
 
Τασούλας Απόστολος 
  
 +
 

ΝΟΜΟΣ ΚΑΒΑΛΑΣ

Τσακλίδης Ιωάννης 
 +
  
 
Παπαδόπουλος Ηλίας 
 +
  
 
Καλαντζής Γεώργιος 
  
 +
 
Παναγιωτόπουλος Γεώργιος 
  
 +
 

ΝΟΜΟΣ ΚΑΡΔΙΤΣΗΣ

Σαλαγιάννης Νικόλαος 
 +
  
 
Τσιλίκας Βασίλειος 
 +
  
 
Σωτηρλής Δημήτριος 
 +
  
 
Σιούφας Δημήτριος 
  
 +
 
Μπούτας Ευάγγελος 
  
 +
 

ΝΟΜΟΣ ΚΑΣΤΟΡΙΑΣ

Πετσάλνικος Φίλιππος 
 +
  
 
Σημαιοφορίδης Κων/νος 
  
 +
 

ΝΟΜΟΣ ΚΕΡΚΥΡΑΣ

Δρύς Γεώργιος 
 +
  
 
Κοντομάρης Ευτύχιος 
 +
  
 
Σπύρου Σπυρίδων 
  
 +
 

ΝΟΜΟΣ ΚΕΦΑΛΛΗΝΙΑΣ

Καλαφάτης Αλέξανδρος 
 +
  
 

ΝΟΜΟΣ ΚΙΛΚΙΣ

Φλωρίδης Γεώργιος 
 +
  
 
Πασσαλίδης Θεόδωρος 
  
 +
 
Τσιτουρίδης Σάββας 
  
 +
 

ΝΟΜΟΣ ΚΟΖΑΝΗΣ

Διαμαντοπούλου 'Αννα 
 +
  
 
Λωτίδης Λάζαρος 
 +
  
 
Βλαχόπουλος Ηλίας 
 +
  
 
Βίζας Βασίλειος - Ευμένης 
  
 +
 
Τσιαρτσιώνης Νικόλαος 
  
 +
 

ΝΟΜΟΣ ΚΟΡΙΝΘΙΑΣ

Κοτσώνης Θεόδωρος 
 +
  
 
Χωρέμης Αναστάσιος 
 +
  
 
Παπαληγούρας Αναστάσιος 
  
 +
 
Δήμας Σταύρος 
  
 +
 

ΝΟΜΟΣ ΚΥΚΛΑΔΩΝ

Παπαζώη Ελισάβετ 
 +
  
 
Λεβογιάννης Νικόλαος 
 +
  
 
Χωματάς Ιωάννης 
  
 +
 

ΝΟΜΟΣ ΛΑΚΩΝΙΑΣ

Φούντας Παρασκευάς 
 +
  
 
Σκανδαλάκης Παναγιώτης 
  
 +
 
Δαβάκης Αθανάσιος 
  
 +
 

Σελίδα 149 

ΝΟΜΟΣ ΛΑΡΙΣΗΣ

Φλώρος Ιωάννης 
 +
  
 
Φαρμάκης Νικόλαος 
 +
  
 
Χατζημιχάλης Φώτιος 
 +
  
 
Αδαμόπουλος Γεώργιος 
 +
  
 
Σουφλιάς Γεώργιος 
  
 +
 
Γαρουφαλλιάς Γεώργιος 
  
 +
 
Κατσαρός Νικόλαος 
  
 +
 
Λουλέ Ανδριανή 
 Α
  
 

ΝΟΜΟΣ ΛΑΣΗΘΙΟΥ

Καρχιμάκης Μιχαήλ 
 +
  
 
Ιωαννίδης Φοίβος 
 +
  
 

ΝΟΜΟΣ ΛΕΣΒΟΥ

Παπαδέλλης Φραγκλίνος 
 Α
  
 
Σηφουνάκης Νικόλαος 
 +
  
 
Κόρακας Ευστράτιος 
  
 +
 

ΝΟΜΟΣ ΛΕΥΚΑΔΟΣ

Βλασσόπουλος Ευάγγελος 
 +
  
 

ΝΟΜΟΣ ΜΑΓΝΗΣΙΑΣ

Ζήση Ροδούλα 
 +
  
 
Βούλγαρης Αλέξανδρος 
 +
  
 
Τζανής Λεωνίδας 
 +
  
 
Νάκος Αθανάσιος 
  
 +
 
Σούρλας Γεώργιος 
  
 +
 
Γκατζής Νικόλαος 
  
 +
 

ΝΟΜΟΣ ΜΕΣΣΗΝΙΑΣ

Μπένος Ιωάννης - Σταύρος 
 +
  
 
Κατσιλιέρης Πέτρος 
 +
  
 
Γιαννακόπουλος Ιωάννης 
 +
  
 
Λαμπρόπουλος Ιωάννης 
  
 +
 
Παπανικολάου Ελευθέριος 
  
 +
 
Αναστασόπουλος Νικόλαος 
  
 +
 

ΝΟΜΟΣ ΞΑΝΘΗΣ

Σγουρίδης Παναγιώτης 
 +
  
 
Λαμπαδάρης Νικόλαος 
 +
  
 
Ακήφογλου Μπηρόλ 
  
 +
 

Α' ΠΕΙΡΑΙΩΣ

(Πειραιώς και Νήσων)

Σημίτης Κων/νος 
 +
  
 
Μπεντενιώτης Εμμανουήλ 
 +
  
 
Σουμάκης Σταύρος 
 +
  
 
Μελάς Παναγιώτης 
  
 +
 
Μιχαλολιάκος Βασίλειος 
  
 +
 
Καλός Γεώργιος 
  
 +
 
Αλφιέρη Στυλιανή 
  
 +
 

Β' ΠΕΙΡΑΙΩΣ

(Υπόλοιπο πρώην Δήμου Πειραιώς)

Λαλιώτης Κωνσταντίνος 
 +
  
 
Νιώτης Γρηγόριος 
 +
  
 
Διαμαντίδης Ιωάννης 
 +
  
 
Κρητικός Παναγιώτης 
 +
  
 
Καψής Ιωάννης 
 +
  
 
Λάλος Κανέλλος
 +
  
 
Μπαρμπαγιάννης Βασίλειος 
  
 +
 
Αράπης Ιωάννης 
  
 +
 

ΝΟΜΟΣ ΠΕΛΛΗΣ

Πασχαλίδης Γεώργιος 
 +
  
 
Γεωργιάδης Θεόδωρος 
 +
  
 
Φουντουκίδου Θεοδωρίδου Παρθένα 
  
 +
 
Καρασμάνης Γεώργιος 
  
 +
 
Βυζοβίτης Χρήστος 
  
 +
 

ΝΟΜΟΣ ΠΙΕΡΙΑΣ

Τσερτικίδης Παντελής 
 +
  
 
Αρσένη Μαρία 
 +
  
 
Κάκκαλος Νικόλαος 
  
 +
 
Πολύζος Ευάγγελος 
  
 +
 

ΝΟΜΟΣ ΠΡΕΒΕΖΗΣ

Ντούσκας Δημήτριος 
 +
  
 
Τρυφωνίδης Γεώργιος 
  
 +
 

ΝΟΜΟΣ ΡΕΘΥΜΝΗΣ

Λουκάκης Εμμανουήλ 
 +
  
 
Κεφαλογιάννης Ιωάννης 
  
 +
 

ΝΟΜΟΣ ΡΟΔΟΠΗΣ

Τσετινές Δημήτριος 
 +
  
 
Γκαλήπ Γκαλήπ 
 +
  
 
Μουσταφά Μουσταφά 
  
 +
 

ΝΟΜΟΣ ΣΑΜΟΥ

Καραμηνάς Κων/νος 
  
 +
 

ΝΟΜΟΣ ΣΕΡΡΩΝ

Ηλιάδης Νικόλαος 
 +
  
 
Δαμιανίδης Αλέξανδρος 
 +
  
 
Ανθόπουλος Ιωάννης 
 +
  
 
Χαϊτίδης Ευγένιος 
  
 +
 
Καραμανλής Αχιλλέας 
  
 +
 
Λεονταρίδης Θεόφιλος 
  
 +
 
Παναγιώτου Σταύρος 
  
 +
 

ΝΟΜΟΣ ΤΡΙΚΑΛΩΝ

Οικονόμου Χρήστος 
 +
  
 
Ματής Αθανάσιος 
 +
  
 
Ζιάγκας Ιωάννης 
 +
  
 
Σκρέκας Θεόδωρος 
  
 +
 
Κανταρτζής Αχιλλεύς 
  
 +
 

ΝΟΜΟΣ ΦΘΙΩΤΙΔΟΣ

Παπαδήμας Λάμπρος 
 +
  
 
Στάϊκος Ευάγγελος 
 +
  
 
Αλαμπάνος Δημήτριος 
 +
  
 
Γιαννόπουλος Αθανάσιος 
  
 +
 
Χειμάρας Αθανάσιος 
  
 +
 
Μπέλλος Τριαντάφυλλος 
  
 +
 

ΝΟΜΟΣ ΦΛΩΡΙΝΗΣ

Λιάνης Γεώργιος 
 +
  
 
Παπαθανασίου Χαράλαμπος 
  
 +
 

ΝΟΜΟΣ ΦΩΚΙΔΟΣ

Θάνος Δημήτριος 
 +
  
 
Γκελεστάθης Νικόλαος 
 +
  
 

ΝΟΜΟΣ ΧΑΛΚΙΔΙΚΗΣ

Πάχτας Χρήστος 
 +
  
 
Γιοβανούδας Βαρσάμης 
  
 +
 
Παππάς Βασίλειος 
  
 +
 

ΝΟΜΟΣ ΧΑΝΙΩΝ

Σκουλάκης Εμμανουήλ 
 +
  
 
Βαλυράκης Ιωσήφ 
 +
  
 
Μιχελογιάννης Ιωσήφ 
 +
  
 
Μαρκογιαννάκης Χρήστος 
  
 +
 

ΝΟΜΟΣ ΧΙΟΥ

Κοτσακάς Αντώνιος 
 +
  
 
Βαρίνος Αθανάσιος 
  
 +
 

ΓΕΝΙΚΟ ΣΥΝΟΛΟ

ΝΑΙ 161

ΟΧΙ 134

ΣΥΝΟΛΟ ΨΗΦΙΣΑΝΤΩΝ 295 

Σελίδα 150 
ΠΡΟΕΔΡΟΣ (Απόστολος Κακλαμάνης): Συνεπώς, η Κυβέρνηση έτυχε της ψήφου εμπιστοσύνης της Βουλής, όπως προβλέπουν το άρθρο 84 του Συντάγματος και 141 του Κανονισμού της Βουλής.

Μη υπάρχοντος άλλου θέματος για συζήτηση δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα λύσουμε, λοιπόν, τη συνεδρίαση για ημέρα και με αντικείμενο που θα σας γνωστοποιηθεί με την ημερήσια διάταξη που θα σας διανεμηθεί εγκαίρως. Τούτο σημαίνει ότι εφόσον κατατεθούν επίκαιρες ερωτήσεις μέχρι της 10ης πρωϊνής της Δευτέρας θα οριστεί συνεδρίαση για την Τετάρτη. Εάν κατατεθούν την Τρίτη θα ορισθεί συνεδρίαση για την Πέμπτη. Επίσης εάν αυτό δεν συμβεί θα ορισθεί συνεδρίαση κατ'ανάγκην για να ανακοινωθεί η συγκρότηση και η σύνθεση των Διαρκών Επιτροπών, προκειμένου να αρχίσουμε το νομοθετικό μας έργο.

Με τη συναίνεση του Σώματος και ώρα 00.30' λύεται η συνεδρίαση.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ






























































 



























