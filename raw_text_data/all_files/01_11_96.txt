Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΙΕ'

Παρασκευή 1 Νοεμβρίου 1996

Αθήνα, σήμερα την 1η Νοεμβρίου 1996, ημέρα Παρασκευή και ώρα 11.32', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ.ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνεται προς το Σώμα από το Γραμματέα της Βουλής κ. Αχιλλέα Κανταρτζή το ακόλουθο:

ΚΑΤΑΘΕΣΗ ΑΝΑΦΟΡΩΝ:

1. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΗΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Ελλήνων Κοινωνιολόγων ζητεί να ισχύει η επετηρίδα για τους διορισμούς των κοινωνιολόγων στη δευτεροβάθμια εκπαίδευση.

2. Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία το Εργατοϋπαλληλικό Κέντρο Διδυμοτείχου και Περιφερείας ζητεί τους φορτοεκφωρτωτές και εκδοροσφαγείς εργαζομένους που έχουν δικαίωμα να επιδοτούνται από το ταμείο ανεργίας, να επιδοτούνται από τα κατά τόπους καταστήματα του ΟΑΕΔ με απόφαση του Δ.Σ.

3. Οι Βουλευτές κύριοι ΓΕΩΡΓΙΟΣ ΣΟΥΡΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Αδιορίστων Εκπαδιευτικών Νομού Μαγνησίας ζητεί να μην καταργηθεί η επετηρίδα διορισμού των εκπαιδευτικών.

4. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Μακρισίων Ηλείας ζητεί να γίνει άμεση συντήρηση και καθορισμός στα αποστραγγιστικά αυλάκια κατά μήκος του Αλφειού ποταμού στην περιοχή της.

5. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία η Κοινότητα Μακρισίων Ηλείας ζητεί να γίνει άμεση συντήρηση και καθαρισμός στα αποστραγγιστικά αυλάκια κατά μήκος του Αλφειού ποταμού στην περιοχή της.

6. Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία οι Κάτοικοι της περιοχής της Δεξαμενής στη συνοικία Αη Γιάννη, Χανίων ζητούν να κηρυχθεί διατηρητέο μνημείο το υδραγωγείο Χανίων.

7. Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Δήμος Νέας Κυδωνίας Χανίων ζητεί να μην εκποιηθεί από τον ΕΟΤ χώρος στην περιοχή Αγίων Αποστόλων Νέας Κυδωνίας Χανίων.

8. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Κοινότητα Νέου Μοναστηρίου Φθιώτιδας ζητεί κατασκευή λιμνοδεξαμενής στην περιοχή της.

9. Οι Βουλευτές κύριοι ΙΩΣΗΦ ΜΙΧΕΛΟΓΙΑΝΝΗΣ και ΙΩΣΗΦ ΒΑΛΥΡΑΚΗΣ κατέθεσαν αναφορά με την οποία ο Δήμος Κισσάμου Χανίων ζητεί την κατασκευή έργων υποδομής στην περιοχή του.

10. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Εστιατορίων - Καφετεριών- Οβελιστηρίων - Μπαρ και Συναφών επαγγελμάτων ζητεί να καταργηθεί ο Δημοτικός φόρος 5% επί των ακαθαρίστων εσόδων των μελών του.

11. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας το οποίο αναφέρεται σε μεγάλη έκτασης νοθεία που παρουσιάζεται στο εμπόριο γαλακτοκομικών προϊόντων και ντόπιου κρέατος.

12. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Πλοιοκτητών Μηχανοτρατών του Νομού Μαγνησίας "Ο Αγιος Νικόλαος" ζητεί τη ρύθμιση των οικονομικών εκκρεμοτήτων στο ΙΚΑ Βόλου.

13. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Ναυτικός 'Ομιλος Βόλου και Αργοναύτες ζητεί οικονομική ενίσχυση της ομάδας υδατοσφαίρισης του Ομίλου.

14. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Ιωλκού του Νομού Μαγνσηίας ζητεί χρηματοδότηση για την κάλυψη των λειτουργικών δαπανών του "Αθλητικού Οργανισμού του Δήμου Ιωλκού".

15. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί τη χρηματοδότηση του έργου "Αναβάθμισης σιδηροδρομικής γραμμής Βόλου- Παλαιοφαρσάλων".

16. Οι Βουλευτές κύριοι ΔΗΜΗΤΡΙΟΣ ΣΑΡΡΡΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Ιατρικός Σύλλογος Ηρακλείου ζητεί αύξηση των δαπανών για τη βελτίωση των υπηρεσιών υγείας.

17. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Κοινότητα Καλαμακίου του Νομού Μαγνησίας ζητεί οικονομική ενίσχυση γα την επισκευή της παραδοσιακής στέγης κοινοτικού κτιρίου στην κεντρική της πλατεία.

18. Ο Βουλευτής Αθήνας κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία οι Ενώσεις Αποστράτων Αξιωματικών Στρατού - Ναυτικού Αεροπορίας ζητούν τη ρύθμιση του μισθολογίου των μελών τους.

19. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί να καλυφθεί άμεσα η θέση του Ειρηνοδίκη στο Ειρηνοδικείο της Μήλου.

20. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Πολιτιστικός Σύλλογος Σούρτης "Νηές" του Νομού Μαγνησίας ζητεί οικνομική ενίσχυση για την κάλυψη των λειτουργικών του αναγκών.

21. Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Χανίων ζητεί το νέο τιμολόγιο της ΔΕΗ για τους πολύτεκνους να εφαρμοσθεί και σε οικογένειες με τρία παιδιά.

22. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία οι κάτοικοι του χωριού Κεραμιδίου Νομού Μαγνησίας ζητούν τη διευθέτηση του καθεστώτος ιδιοκτησίας των κοινοχρήστων εκτάσεων της πρώην λίμνης Κάρλας της περιοχής τους.

23. Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορα με την οποία ο αναπληρωτής Περιφερειακός Διευθυντής Χανίων ζητεί την επίλυση του προβλήματος λειτουργίας του Κέντρου Αποκατάστασης Ατόμων με Ειδικές Ανάγκες Κρήτης.

24. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία η Κοινότητα Μακρισίων Ηλείας ζητεί τη διαπλάτυνση του δρόμου που συνδέει το Δήμο της Αρχαίας Ολυμπίας με την περιοχή Καϊάφα και το Νομό Μεσσηνίας.

25. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί να καταβληθεί το επίδομα ευδοκίμου παραμονής και στα μέλη της που αποστρατεύτηκαν πριν την 1.1.1981.

26. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού-Ναυτικού-Αεροπορίας ζητεί το νέο μισθολόγιο των Ενόπλων Δυνάμεων να είναι ανεξάρτητο της εισοδηματικής πολιτικής και να αυξάνεται τιμαριθμικά από την έναρξη της εφαρμογής του.

27. Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε δημοσίευμα εφημερίδας στο οποίο ζητείται να ενταχθεί η Κοινότητα Ματαράγκα Αχαίας στη σεισμόπληκτη ζώνη.

28. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Δημοτικό Συμβούλιο Μυτιλήνης ζητεί την αποκατάσταση των ζημιών που υπέστη η περιοχή του από τη θεομηνία της 28ης/9/96.

29. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Λέσβου επισημαίνει την οικολογική καταστροφή που θα υποστεί η ευρύτερη περιοχή από τη λειτουργία πετροχημικού εργοστασίου της Τουρκίας στη βιομηχανική περιοχή του Αλί Αγά.

30. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Κάτοικοι Πέτρας Νομού Λέσβου καταγγέλλουν την αυθαίρετη ανέγερση κτίσματος στην αυλή του Ναού του Αγ.Γεωργίου.

31. Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Νομού Θεσ/νίκης ζητεί να αναλάβει τα "επιδόματα αλληλεγγύης"ο Κρατικός Προϋπολογισμός.

32. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού καταγγέλλει την κατάσταση που επικρατεί στον Οίκο Ναύτου σε βάρος των ασφαλισμένων.

33. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία ο Δήμος Πετρούπολης Αττικής ζητεί την επέκταση του ΜΕΤΡΟ στις περιοχές Περιστερίου και Αιγάλεω Αττικής.

34. Οι Βουλευτές κύριοι ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΖΗΣ κατέθεσαν αναφορά με την οποία η 'Ενωση Γονέων και Κηδεμόνων 4ου Διαμερίσματος Δήμου Αθηναίων ζητεί τη λήψη μέτρων για τη δημιουργική απασχόληση των μαθητών στα σχολεία της περιοχής της.

35. Οι Βουλευτές κύριοι ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Γονέων και Κηδεμόνων 4ου Διαμερίσματος Δήμου Αθηναίων καταγγέλλει τις ελλείψεις σε καθηγητές που παρουσιάζονται στα σχολεία της περιοχής της.

36. Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Λειτουργών Μέσης Εκπαίδευσης Καρδίτσας καταγγέλλει την υπολειτουργία των Γυμνασίων και Λυκείων στο Νομό Καρδίτσας.

37. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί τη χορήγηση εβδομαδιαίας ημερήσιας ανάπαυσης (ΡΕΠΟ) στους αστυνομικούς υπαλλήλους.

38. Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Αγροτικός Σύλλογος Κουνινάς Αιγιαλείας Νομού Αχαίας ζητεί την αποζημίωση των ζημιών που προκλήθηκαν στη σταφιδαοποαραγωγή της περιοχής του εξαιτίας της ανεμοθύελλας της 13ης/9/96.

39. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Ρεθύμνου υποβάλλει προτάσεις για την εισοδηματική πολιτική, την ανεργία, την αναπτυξιακή πολιτική, το φορολογικό σύστημα κ.λπ.

40. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ ΓΕΡΑΣΙΜΟΣ ΓΙΑΚΟΥΜΑΤΟΣ, ΝΙΚΟΛΑΟΣ ΓΚΕΛΕΣΤΑΘΗ και ΛΕΩΝ ΑΥΔΗΣ κατέθεσαν αναφορά με την οποία ο Δήμαρχος Αγίας Βαρβάρας Αττικής ζητεί την κατασκευή αντιπλημμυρικών έργων στην περιοχή του.

41. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορα με την οποία ο Δήμαρχος Βόλου ζητεί να μην εκμισθωθεί το "ΞΕΝΙΑ" Πορταριάς σε ιδιώτη.

42. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ενωση Επαναπατρισθέντων Πολιτικών Προσφύγων ζητεί να αναγνωρισθούν και να μεταφερθούν όλα τα χρόνια προϋπηρεσίας των μελών της στην αλλοδαπή.

43. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Νέας Αλικαρνασσού Νομού Ηρακλείου υποβάλλει προτάσεις για να επιλυθεί το πρόβλημα της μετεγκατάστασης των τσιγγάνων της περιοχής του.

44. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ενωση Αστυνομικών Υπαλλήλων του Νομού Ηρακλείου ζητεί να ληφθούν μέτρα για τη βελτίωση της αστυνόμευσης του Νομού Ηρακλείου.

45. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο κ. Γ. Σπαθούλας ζητεί χρηματοδότηση για τη διαπλάτυνση οδικού τμήματος στο ύψος του χωριού Δαμάστα Φθιώτιδας στην εθνική οδό Αθηνών - Λαμίας - Θεσ/νίκης.

46. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομοσπονδία Επαγγελματιών - Βιοτεχνών Φθιώτιδας ζητεί τη μη καθιέρωση του πιστοπιοιητικού φορολογικής ενημερότητος από τους Οργανισμούς Τοπικής Αυτοδιοίκησης.

47. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Ιδιοκτητών Παιδικών Σταθμών ζητεί τη νομοθετική ρύθμιση του καθεστώτος στέγασης των ιδιωτικών παιδικών σταθμών.

48. Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορα με την οποία οι εργαζόμενοι στον ΟΤΕ του Νομού Χανίων διαμαρτύρονται για την κατάργηση της έδρας της Τηλεπικοινωνιακής Περιφέρειας Δυτικής Κρήτης.

49. Ο Βουλευτής Χανίων κ.ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Ναυτικός 'Ομιλος Χανίων διαμαρτύρεται για τα χρέη της Ε.Κ.Ο.Φ. προς τον 'Ομιλο.

50. Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Οργανισμός Ανάπτυξης Δυτικής Κρήτης ζητεί την έγκριση χρηματοδότησης για την κάλυψη των διοικητικών δαπανών του.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω, ότι στην Αίθουσα μας βρίσκονται οι φιλοξενούμενοι της Βουλής: Δήμαρχος Μόρφου 'Αντης Παντελίδης και εκπροσώπηση του Δημοτικού Συμβουλίου της κατεχόμενης από τις τουρκικές δυνάμεις εισβολής πόλης της Κύπρου.

(Παρατεταμένα χειροκροτήματα)

Η κυπριακή αντιπροσωπεία, που θα γίνει δεκτή από τον Πρόεδρο της Δημοκρατίας και τον Πρωθυπουργό, μας επέδωσε το εξής ψήφισμα, που ενέκρινε η συγκέντρωση προσφύγων κατοίκων της πόλης και της περιοχής της Μόρφου, στις 13 Οκτωβρίου 1996, στη θέση Αστρομερίτη, το οποίο έχει ως εξής:

"Καταδικάζουν το πραξικόπημα, που επεσώρευσε τόσα δεινά στον Τόπο μας και στον Ελληνισμό ολόκληρο.

Καταδικάζουν την τουρκική εισβολή και κατοχή της βόρειας Κύπρου και ζητούν τον τερματισμό της, που θα οδηγήσει σε μία δίκαιη λύση του κυπριακού προβλήματος.

Ζητούν από τα Ηνωμένα 'Εθνη να ενεργήσουν αποφασιστικότερα, για τη διακρίβωση της τύχης των αγνοουμένων.

Ζητούν την εφαρμογή των όσων συμφωνήθηκαν για τους εγκλωβισμένους και την ανθρώπινη μεταχείριση τους, μέχρι την επίλυση του κυπριακού προβλήματος.

Ζητούν την αποχώρηση όλων των τουρκικών στρατευμάτων και εποίκων από την Κύπρο και την επιστροφή των Ελληνοκυπρίων κατοίκων της Μόρφου και της περιοχής της Μόρφου, υπό ελληνοκυπριακή διοίκηση. Η Μόρφου ήτο πάντοτε αμιγής Ελληνοκυπριακή περιοχή. Ζητούν επίσης, την επιστροφή υπό ελληνοκυπριακή διοίκηση και των άλλων περιοχών που πριν από την εισβολή εκατοικούντο, κατά πλειοψηφίαν, από Ελληνοκυπρίους.

Διακηρύττουν, πως δεν μπορεί να υπάρξει λύση του κυπριακού προβλήματος χωρίς την επιστροφή όλων των προσφύγων Ελληνοκυπρίων και Τουρκοκυπρίων στα σπίτια και στις περιουσίες τους.

Ζητούν όπως η λύση του κυπριακού προβλήματος βασίζεται πάνω στις αρχές του Διεθνούς Δικαίου και στις αρχές του Χάρτη των Ηνωμένων Εθνών".

Αυτό είναι το ψήφισμα που μας επέδωσαν ο Δήμαρχος και οι δημοτικοί σύμβουλοι της Μόρφου.

'Εχω την τιμή να σας ανακοινώσω το δελτίο επικαίρων ερωτήσεων της Δευτέρας 4 Νοεμβρίου 1996 ώρα έκτη απογευματινή.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ. 2 και 3 Κανονισμού Βουλής).

Πρώτη είναι η με αριθμό 84/29-10-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Αδαμοπούλου προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση προβλημάτων των αγροτών.

Δεύτερη είναι η με αριθμό 87/30-10-96 επίκαιρη ερώτηση, του Βουλευτή της Νέας Δημοκρατίας κ. Αντωνίου Φούσα προς τον Υπουργό Υγείας και Πρόνοιας, σχετικά με τις ελλείψεις στη Δημόσια Υγεία στο Νομό Ιωαννίνων και τη λήψη των αναγκαίων μέτρων.

Τρίτη είναι η με αριθμό 90/30-10-96 επίκαιρη ερώτηση, του Βουλευτή του Κομμουνιστικου Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων στήριξης της ελληνικής χαλυβουργίας.

Τέταρτη είναι η με αριθμό 85/29-10-96 επίκαιρη ερώτηση, της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίεων 'Εργων, σχετικά με την οικονομική ενίσχυση των δήμων της Δυτικής Αθήνας για την υλοποίηση των αναπτυξιακών προγραμμάτων της περιοχής.

Πέμπτη είναι η με αριθμό 83/29-10-96 επίκαιρη ερώτηση, του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Εμπορικής Ναυτιλίας, σχετικά με το πρόσφατο ατύχημα στο πλοίο "ΠΗΓΑΣΟΣ" και τη λήψη των αναγκαίων μέτρων για την ασφάλεια στις θαλάσσιες μεταφορές.

Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ. 2 και 3. Κανονισμού Βουλής)

Πρώτη είναι η με αριθμό 81/29-10-96 επίκαιρη ερώτηση, του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στις περιοχές Αγίου Ιωάννη Ρέντη και Καμινίων και τη λήψη των αναγκαίων μέτρων για την κατασκευή των απαραίτητων αντιπλημμυρικών έργων.

Δεύτερη είναι η με αριθμό 73/29-10-96 επίκαιρη ερώτηση, του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, Δημόσιας Τάξης, σχετικά με τη λήψη των αναγκαίων μέτρων για την αντιμετώπιση του προβλήματος των ναρκωτικών και ιδιαίτερα στα σχολεία.

Τρίτη είναι η με αριθμό 89/30-10-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Πολιτισμού, σχετικά με τη λήψη των αναγκαίων μέτρων αναβάθμισης του Ελληνικού Κινηματογράφου.

Τέταρτη είναι η με αριθμό 86/29-10-96 επίκαιρη ερώτηση, του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επιλογή της τοποθεσίας ανέγερσης των νέων φυλακών Χαλκίδας.

Πέμπτη είναι η με αριθμό 79/29-10-96 επίκαιρη ερώτηση, του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την κάλυψη των κενών θέσεων προσωπικού του Δημοσίου από τους επιτυχόντες στον Πανελλήνιο διαγωνισμό του Απριλίου 1995.

Κύριες και κύριοι συνάδελφοι, έχω την τιμή να θέσω υπόψη σας τις εξής αποφάσεις της Διασκέψεως των Προέδρων για την έγκρισή τους από το Σώμα:

Πρώτον, προτείνουμε τη μεταφορά της ημέρας νομοθετικού έργου που διεξάγεται τη Δευτέρα, στην Τρίτη και την ημέρα του κοινοβουλευτικού ελέγχου που διεξάγεται την Τρίτη στη Δευτέρα.

Επίσης, προτείνουμε να εγκρίνει το Σώμα την κάλυψη της στεγαστικής ανάγκης της οικογενείας του τελευταίου θύματος των τουρκικών δυνάμεων κατοχής στην Κύπρο, Πέτρου Κακουλή, με τη διάθεση ποσού μέχρι 50.000.000 δραχμών για την αγορά διαμερίσματος ή αυτοτελούς κατοικίας για τη στέγαση της οικογένειας, η οποία στεγάζεται κάτω από όχι καλές συνθήκες αυτήν τη στιγμή. 

Και τέλος, παρακαλούμε για την εξουσιοδότηση προς τον Πρόεδρο του Σώματος για τη συμφωνία με τον Ο.Τ.Ε., σχετικά με την τμηματική καταβολή οφειλομένων τελών τηλεφώνων.

Εγκρίνει το Σώμα;

ΟΛΟΙ ΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε ομοφώνως.

(Το κείμενο των σχετικών αποφάσεων έχει ως εξής:

"Α Π Ο Φ Α Σ Η

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ

"Συνδρομή της Βουλής στην οικογένεια του

δολοφονηθέντος Ελληνοκυπρίου Πέτρου Κακουλή"

Η ΒΟΥΛΗ ΤΩΝ ΕΛΛΗΝΩΝ

'Εχοντας υπόψη:

α.- τα άρθρα 65 και 72 παρ. 1 του Συντάγματος, 

β.- τα άρθρα 11 παρ. 4 και 120 παρ. 7 του Κανονισμού της Βουλής (Μέρος Α' Κοινοβουλευτικό) σε συνδυασμό προς τα άρθρα 96 παρ. 2 εδαφ. ε' και ιδ' και 102 παρ. 1 και 2 του Κανονισμού της Βουλής (Μέρος Β'-Προσωπικό).

γ.- την ομόφωνη απόφαση της Διάσκεψης των Προέδρων (συνεδρίαση της 31.10.1996) 

δ.- τις γραμμένες στον Προϋπολογισμό της Βουλής πιστώσεις οικονομικού έτους 1996, 

αποφασίζει ομόφωνα

Η Βουλή διαδηλοί την ηθική της συμπαράσταση προς την οικογένεια του πρόσφατα δολοφονηθέντος από τους Τουρκοκυπρίους Ελληνοκυπρίου Πέτρου Κακουλή και ως συνδρομή στην ανακούφιση της οδύνης της οικογένειάς του χορηγεί εκ του προϋπολογισμού της Βουλής χρηματικοό βοήθημα μέχρι του ποσού των πενήντα εκατομμυρίων (50.000.000) δρχ. για απόκτηση εκ μέρους της οικογένειας του κατοικίας (είτε διαμερίσματος είτε μονοκατοικίας). Προς το σκοπό αυτό εξουσιοδοτεί τον Πρόεδρο της Βουλής για τη διάθεση του παραπάνω ποσού και να ρυθμίσει με απόφασή του κατά τον προσφορότερο τρόπο τον χρόνο και τρόπο καταβολής, καθώς και το ύψος του ποσού.

Η παρούσα να δημοσιευθεί στην Εφημερίδα της Κυβερνήσεως".

"Α Π Ο Φ Α Σ Η

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ

"Για την τμηματική αποπληρωμή καθυστερουμένων

οφειλών εκ τηλεφωνικών τελών"

Η ΒΟΥΛΗ ΤΩΝ ΕΛΛΗΝΩΝ

'Εχοντας υπόψη:

α.- το άρθρο 63 παρ. 1 και 2, σε συνδυασμό προς το άρθρο 65 του Συντάγματος, 

β.- το Ζ' ψήφισμα της Β' Αναθεωρητικής Βουλής της Ελλήνων, 

γ.- την ομόφωνη απόφαση της Διάσκεψης των Προέδρων (συνεδρίαση της 31.10.1996),

αποφασίζει ομόφωνα

Η Βουλή εξουσιοδοτεί τον Πρόεδρο του Σώματος να υπογράψει σύμβαση μετά του Οργανισμού Τηλεπικοινωνιών Ελλάδος (Ο.Τ.Ε.) για τη ρύθμιση, διακανονισμό και τμηματική εξόφληση σε δόσεις των εκκρεμών χρεών εκ τηλεφωνικών τελών που οφείλονται στον Ο.Τ.Ε. από όσους διετέλεσαν Βουλευτές από 10.10.1993 και μέχρι αναδείξεως της νέας Βουλής (22.9.1996). Η δαπάνη για κάθε δόση θα βαρύνει κάθε φορά τον προϋπολογισμό της Βουλής (Κωδ. Αριθ. ΑΚ 0824).

Η παρούσα να δημοσιευθεί στην Εφημερίδα της Κυβερνήσεων").

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, από πότε θα αρχίσει η εφαρμογή της απόφασης για τη μεταφορά του νομοθετικού έργου;

ΠΡΟΕΔΡΟΣ (Απόστολος Κακλαμάνης): Από την προσεχή Δευτέρα, κατά την οποία θα συζητηθεί η επερώτηση, που θα κυκλοφορήσει σύμφωνα με την ημερήσια διάταξη. Υπέγραψα την ημερήσια διάταξη και περίμενα την έγκρισή σας για να κοινοποιηθεί.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, μπορώ να έχω το λόγο;

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, κατέθεσα μία επίκαιρη ερώτηση προς τον Πρωθυπουργό κ. Σημίτη, με θέμα την αναταραχή η οποία έχει δημιουργηθεί και τη σύγχυση η οποία υπάρχει στην ελληνική οικονομία, με τις πληροφορίες, τις ανακοινώσεις, τις αλληλοσυγρουόμενες στα οικονομικά θέματα. Και θα ήθελα να ρωτήσω πότε θα γίνει αυτή η συζήτηση με τον Πρωθυπουργό στην Αίθουσα. Πιστεύω ότι θα πρέπει οπωσδήποτε να γίνει την επόμενη εβδομάδα, γιατί το πρόβλημα είναι άμεσο.

Προχθές εκταμιεύτηκαν, έφυγαν προς το εξωτερικό 500 εκατ. δολλάρια, σύμφωνα με ορισμένες πληροφορίες, οι οποίες διοχετεύτηκαν στον Τύπο. Δεν νομίζω ότι μία τόσο σοβαρή ερώτηση, και όταν γίνεται μάλιστα από Πρόεδρο Κόμματος, μπορεί να ακολουθεί τη διαδικασία της σειράς. Μπορεί να μην είσαστε σε θέση τώρα να μου απαντήσετε, αλλά θα παρακαλέσω οπωσδήποτε ο Πρωθυπουργός, όπως έχει υποχρέωση, να εμφανιστεί στη Βουλή, για να μπορέσουμε κατ' αυτόν τον τρόπο να αναβαθμίσουμε και το κύρος της Βουλής.

'Οπως ξέρετε, το πεντάλεπτο του Πρωθυπουργού το είχε καθιερώσει η Νέα Δημοκρατία. Είδαμε έτσι μία σωστή ρύθμιση από τη Βουλή, αναβάθμισε το κύρος της Βουλής. Στη συνέχεια καταργήθηκε από τον Ανδρέα Παπανδρέου και το επαναφέρατε με το νέο Κανονισμό της Βουλής. Πρέπει, λοιπόν, να τιμήσουμε αυτό, το οποίο έχουμε όλοι συμφωνήσει.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, νομίζω ότι η λειτουργία του Σώματος αναβαθμίζεται πρώτα-πρώτα, εάν έχουμε όλοι υπόψη μας τον Κανονισμό και τον τηρούμε με θρησκευτική ευλάβεια.

Δεύτερον, σε ό,τι αφορά το θέμα που θέσατε, ο Κανονισμός δεν κάνει πλέον διάκριση μεταξύ Προέδρων Κοινοβουλευτικών Ομάδων και Αρχηγών Κομμάτων και των υπολοίπων Βουλευτών. Αυτός ήταν ο λόγος, για τον οποίο όχι ο Ανδρέας Παπανδρέου, όχι ο αείμνηστος Πρόεδρος του ΠΑ.ΣΟ.Κ., αλλά ο παρών Πρόεδρος του Σώματος, με δική του εισήγηση και με απόφαση του Σώματος πρότεινε την κατάργηση της λεγόμενης ώρας του Πρωθυπουργού, η οποία απλώς έδιδε μία ακόμα ευκαιρία στον εκάστοτε Πρωθυπουργό και στους εκάστοτε Αρχηγούς των Κομμάτων, να περιορίζουν τους υπολοίπους Βουλευτές σε ακροατές, προκειμένου να έχουν μία ακόμη μεταξύ τους συζήτηση. 

Γι' αυτό όλοι συμφωνήσαμε, κι εσείς μάλιστα ενθέρμως, στο να δημιουργήσουμε μέσα στα πλαίσια του θεσμού των επικαίρων ερωτήσεων, οι οποίες ...

(Θόρυβος στην Αίθουσα)

Κύριε Ζαφειρόπουλε, έχετε την καλοσύνη να παρακολουθείτε τη συνεδρίαση ή τουλάχιστον να μη φωνάζετε δυνατά και δεν μπορώ να ακουστώ εγώ.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ...(Δεν ακούστηκε)

ΠΡΟΕΔΡΟΣ (Απόστολος Κακλαμάνης): Σας παρακαλώ να καθίσετε. Δεν έχετε το λόγο, μιλούσατε δυνατά και δεν ακουγόμουνα εγώ. Γι' αυτό σας μίλησα.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Εγώ φταίω, κύριε Πρόεδρε. Ρώτησα κάτι.

ΠΡΟΕΔΡΟΣ (Απόστολος Κακλαμάνης): Κι εσείς, κύριε Πανικολάου, παρακαλώ, να κάνετε ησυχία. Κύριοι συνάδελφοι, δεν είμαστε στην τάξη ενός σχολείου. Σας παρακαλώ!

Συμφωνήσαμε, λοιπόν, όλοι, κύριε Πρόεδρε και αγαπητοί κύριοι συνάδελφοι, να έχουμε κάθε ημέρα της εβδομάδος επίκαιρες ερωτήσεις. Ο Πρωθυπουργός ρητά ορίζει στον Κανονισμό, ότι μία φορά την εβδομάδα και σε δύο τουλάχιστον ερωτήσεις, θα δίδει προσερχόμενος εδώ απαντήσεις, είτε πρόκειται περί ερωτήσεων Αρχηγών-Κομμάτων είτε πρόκειται περί οποιουδήποτε άλλου συναδέλφου μέσα στην Αίθουσα. Μάλιστα συμφωνήσαμε, και αναφέρεται ρητά στον Κανονισμό, ότι ο ίδιος χρόνος που ορίζεται για τους Υπουργούς και τους Βουλευτές, ο ίδιος θα ισχύσει για τον Πρωθυπουργό και τους Αρχηγούς των Κομμάτων.

Τούτο σημαίνει ότι, όπως ορίζει ο Κανονισμός, για επίκαιρα και μόνο θέματα και με μία πολύ σύντομη διατύπωση, θα παρουσιάζεται ένα θέμα. Το λέω αυτό, διότι οι ερωτήσεις που έχουν κατατεθεί μέχρι τώρα από τους Προέδρους των Κοινοβουλευτικών Ομάδων είναι μακροσκελείς. Μόνο η ανάγνωσή τους θέλει δύο-τρία λεπτά. Η ανάπτυξή τους θα χρειάζεται πολύ περισσότερο χρόνο.

Σπεύδω από πριν να πω και να παρακαλέσω τους Αρχηγούς των Κομμάτων, να συμβάλουν, ώστε να τηρηθεί ο Κανονισμός. Να μη ζητούν δηλαδή οι Αρχηγοί, ανάπτυξη πέραν του διλέπτου και ο Πρωθυπουργός πέραν του τριλέπτου. Να τηρηθεί ό,τι ισχύει για όλους μας σ' αυτήν την Αίθουσα.

Υπ' αυτές τις προϋποθέσεις και με αυστηρή προσήλωση στον Κανονισμό, την εβδομάδα που έρχεται θα προσέλθει και ο Πρωθυπουργός σε μια ημέρα και θα επιλέξει ερωτήσεις που θα απαντήσει και άλλες ερωτήσεις που μπορεί να απευθύνονται σ' αυτόν ή στους Υπουργούς, θα απαντηθούν σύμφωνα με τον Κανονισμό.

Επειδή δεν είναι παρών ο Πρωθυπουργός, θα μεταφέρω αυτά που διατυπώσατε εσείς σήμερα, κύριε Πρόεδρε, ώστε να τα λάβει υπόψη του, για να απαντήσει και σ' αυτό το σοβαρό θέμα που βάλατε εσείς.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε 'Εβερτ, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, με όσα είπατε με βάλατε σε μεγάλη ανησυχία, σε μια ανησυχία, ότι μέσω του Κανονισμού -τον οποίο πράγματι ψηφίσαμε, όπως είπατε- θα επιχειρηθεί από τον Πρωθυπουργό, ενδεχομένως επιλεκτικά, να μην αντιμετωπίζει τα τρέχοντα προβλήματα, τα άμεσα προβλήματα που έχει η Χώρα.

Σας επεσήμανα και επισημαίνω στην Κυβέρνηση, ότι έχει περάσει ένα πολύ μεγάλο χρονικό διάστημα και η οικονομική πολιτική δεν έχει εκδηλωθεί. Υπάρχουν πληροφορίες, οι οποίες διαχέονται καθημερινώς στον Τύπο. Η Κυβέρνηση μ' αυτόν τον τρόπο μετράει τις αντιδράσεις, αλλά δημιουργούνται μεγάλες ζημιές. Σας ανέφερα μια απ' αυτές τις παρενέργειες και τις επιπτώσεις.

'Ηδη και ο φιλικός ακόμα Τύπος προς την Κυβέρνηση, έχει αρχίσει και δυσφορεί και κατακρίνει την Κυβέρνηση γι' αυτήν την πολιτική.

Περιμένω την επόμενη εβδομάδα να διαψευσθώ στις ανησυχίες μου και ο Πρωθυπουργός να προσέλθει για να συζητήσουμε αυτό το καίριο θέμα.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Θα σας δώσω το λόγο, κύριε Παπαντωνίου, αλλά πρέπει να γνωρίζετε και εσείς και ο κύριος Πρόεδρος της Νέας Δημοκρατίας, ότι μιλάτε έξω από τον Κανονισμό. Οφείλω αυτό να το επισημάνω στο Σώμα.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Θα είμαι για το λόγο αυτό πάρα πολύ σύντομος, κύριε Πρόεδρε. Αλλά εφ' όσον ο κύριος Πρόεδρος της Νέας Δημοκρατίας επιμένει να αναφέρει πράγματα τα οποία δεν έχουν καμία σχέση με τη συνταγματική και πολιτική πραγματικότητα του Τόπου μας, είμαι υποχρεωμένος να δώσω μια σύντομη απάντηση.

Η οικονομική πολιτική κάθε επομένου έτους, ορίζεται με την κατάθεση του Προϋπολογισμού στο προηγούμενο έτος. 'Αρα, τηρείται στη Χώρα μας παγίως και συνταγματικά και πολιτικά, εδώ και πάρα πολλές δεκαετίες η εξής αρχή: Η ανακοίνωση της οικονομικής πολιτικής σε ό,τι αφορά και το δημοσιοοικονομικό σκέλος, τον προϋπολογισμό, και το νομισματικό και το συναλλαγματικό και τον εισοδηματικό, γίνεται στο τέλος του Νοεμβρίου, έως τη συνταγματική προθεσμία 30 Νοεμβρίου, που ορίζει το Σύνταγμα ότι κατατίθεται ο Προϋπολογισμός.

Δε νοείται εξαγγελία οικονομικής πολιτικής κατά τεμάχια, κύριε 'Εβερτ. Αυτό είναι αδιανόητο. Η οικονομική πολιτική αποτελεί ένα σύνθετο προϊόν. Είναι μια συνθετική πολιτική, είναι ένα πακέτο, εάν θέλετε, πολιτικών και εξαγγέλεται άπαξ από τον Υπουργό Εθνικής Οικονομίας και Οικονομικών και τον Πρωθυπουργό, στο τέλος του Νοεμβρίου. Και αυτήν την αρχή θα τηρήσουμε και σήμερα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης) Μα, θα ζητήσουν το λόγο και οι άλλοι Αρχηγοί των Κομμάτων.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Εγώ τελείωσα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης) Σας παρακαλώ, θα διακόψω τη συνεδρίαση. Είναι δυνατόν εγώ να βλέπω ότι παραβιάζεται ο Κανονισμός και να συναινώ;

ΓΙΑΝΝΟΣ ΠΑΠΑΝΤΩΝΙΟΥ (Υπ. ΕΘνικής Οικονομίας και Οικονομικών): Τελείωσα, κύριε Πρόεδρε. Να τηρήσουμε το Σύνταγμα και τους νόμους και την πρακτική. Τίποτε άλλο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Μήπως θα πρέπει να ρωτήσω τουλάχιστον το Σώμα, εάν δέχεται αυτήν την παρέκκλιση; Με φέρνετε σε δύσκολη θέση ως Πρόεδρο του Σώματος.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Απορώ, κύριε Πρόεδρε, πώς είναι δυνατόν ο κύριος Υπουργός να υποκαθιστά τον κύριο Πρωθυπουργό. Εάν πράγματι περιμένουμε μέχρι τις 27-28 Νοεμβρίου, θα έχει δημιουργηθεί τεράστιο πρόβλημα στην ελληνική οικονομία. Εγώ διετύπωσα ένα αίτημα και παρακαλώ να το μεταβιβάσετε παρακαλώ στον Πρωθυπουργό: Ζητώ να συζητηθεί η επίκαιρη ερώτηση που έχω καταθέσει, την επόμενη βδομάδα.

ΠΡΟΕΔΡΟΣ (Απόστολος Κακλαμάνης): Σας είπα, κύριε 'Εβερτ, ότι θα το μεταφέρω το αίτημα αυτό στον κύριο Πρωθυπουργό, αλλά ο Πρόεδρος του Σώματος δεν είναι μόνο για να μεταφέρει αιτήματα, αλλά έχει και κάποια αποστολή, να σέβεται πρώτος και να εφαρμόζει τον Κανονισμό και να υπενθυμίζει σε όλους εδώ την τήρηση του Κανονισμού.

Βλέπω ότι εν σιωπή παρακολουθούμε -εγώ θα το εκλάβω αυτό ως συναίνεση- να παραβιάζουμε τον Κανονισμό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

Αλλά σας παρακαλώ και εσάς να διευκολύνετε το Προεδρείο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μην ανησυχείτε καθόλου, κύριε Πρόεδρε. 

Κύριε Πρόεδρε, επειδή τοποθετήθηκε ουσιαστικά ο Υπουργός Εθνικής Οικονομίας και Οικονομικών, θέλω να πω ότι πράγματι επί σειρά ετών δεν έβγαινε ποτέ μέτρο οικονομικής πολιτικής πριν την ημέρα κατάθεσης του Προϋπολογισμού, όπου ο Υπουργός Οικονομικών καλούσε σε συνέντευξη Τύπου όλα τα Μέσα Ενημέρωσης και ενημέρωνε συνολικά τον Ελληνικό Λαό.

Δυστυχώς, κατά τρόπο πρωτόγνωρο διοχετεύονται επί αρκετές ημέρες...

ΠΡΟΕΔΡΟΣ(Απόστολος Κακλαμάνης): Κύριε Πρόεδρε, παρακαλώ να διευκολύνετε.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔH.Κ.ΚI.): Κύριε Πρόεδρε, τελείωσα.

Και αυτό δημιουργεί τεράστιο πρόβλημα στην αγορά και στην οικονομία. Αυτό είναι πρόβλημα της Κυβέρνησης και να μην αιτιάται άλλους.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΟΣ(Απόστολος Κακλαμάνης): Είναι γεγονός ότι ο Κανονισμός λέει πως δίνεται ο λόγος στους Προέδρους των Κοινοβουλευτικών Ομάδων και στους Υπουργούς, όταν το ζητήσουν. Αυτό, όμως, προϋποθέτει ότι το ζητούν στα πλαίσια του Κανονισμού, διότι αν κανείς ζητά το λόγο, ο Πρόεδρος του δίνει το λόγο και αυτός αναφέρεται σε πράγματα που δεν έχουν σχέση με το θέμα που συζητείται στο Σώμα, καταλαβαίνετε ότι συμφωνούμε έτσι όλοι, σε μια άναρχη λειτουργία αυτού του Σώματος.

Ορίστε, κύριε Κωνσταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, η παρατήρησή σας έχει και βάση και ουσία. 'Οταν, όμως, μ' αυτόν τον τρόπο τίθενται σοβαρά πολιτικά θέματα δια της πλαγίας οδού, δεν μπορεί κανένα Κόμμα να σιωπήσει.

ΠΡΟΕΔΡΟΣ(Απόστολος Κακλαμάνης): Γι' αυτό σας δίνω το λόγο. Πρέπει να κλείσετε, όμως.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Θα σας επισημάνω δύο πράγματα. Δε συμβάλουμε στη διαμόρφωση πνεύματος ηρεμίας στην οικονομία και στην κοινωνία, όταν δι'αυτού του τρόπου αποσπασματικά συζητιούνται ζητήματα που αφορούν οικονομικές αποφάσεις και σχεδιασμούς.

Δεύτερον, ο κύριος Υπουργός Εθνικής Οικονομίας, αντί να επικαλείται τα προφανή και εύλογα, να αναλάβει την ευθύνη, διότι από κυβερνητικά Υπουργεία διοχετεύονται αυτές οι αποσπασματικές φημολογίες. Να συγκρατήσει, λοιπόν, τους μηχανισμούς δημοσίων σχέσεων, για να μη δημιουργούν αυτήν την αρνητική κατάσταση.

ΟΡΕΣΤΗΣ ΚΟΛΟΖΩΦ: Κύριε Πρόεδρε, παρακαλώ το λόγο.

ΠΡΟΕΔΡΟΣ(Απόστολος Κακλαμάνης): Ορίστε, κύριε Κολοζώφ, έχετε το λόγο.

ΟΡΕΣΤΗΣ ΚΟΛΟΖΩΦ: Κύριε Πρόεδρε, εγώ διαμαρτύρομαι, διότι μ' αυτόν τον τρόπο δημιουργούνται προηγούμενα στη Βουλή, όπου αιφνιδιάζονται τα Κόμματα, για ζητήματα τα οποία είναι και επίκαιρα και πολύ σοβαρά. Υπήρχαν οι δυνατότητες...

ΠΡΟΕΔΡΟΣ(Απόστολος Κακλαμάνης): Κύριε Κολοζώφ, μου δίνετε τη δυνατότητα να πω, ότι ένας πάγιος κοινοβουλευτικός κανόνας και έθιμο έλεγε -και ετηρείτο μέχρι τώρα- ότι ο Πρόεδρος μιας Κοινοβουλευτικής Ομάδας που θέλει να θέσει ένα θέμα στην Αίθουσα, ενημερώνει πρώτα τον Πρόεδρο της Βουλής, ο οποίος ενημερώνει την Κυβέρνηση και τα άλλα Κόμματα.

Λυπάμαι, αλλά σε άλλη περίπτωση πιστεύω ότι θα έχω και την κατανόηση ολόκληρου του Σώματος για να είμαι αυστηρός στην τήρηση του Κανονισμού.

ΟΡΕΣΤΗΣ ΚΟΛΟΖΩΦ: Κύριε Πρόεδρε, γνωρίζετε πολύ καλά ότι το Κόμμα μας είναι απ' αυτά που δέχεται έναν ελαστικό τρόπο εφαρμογής του Κανονισμού, για να υπάρξει δυνατότητα συζήτησης ζητημάτων ουσίας. Δεν μπορεί, όμως, τα ζητήματα της οικονομίας, ζητήματα τα οποία θα συζητήσουμε σε λίγες μέρες, να μπαίνουν μ' αυτόν τον τρόπο.

Φυσικά και εγώ είμαι υποχρεωμένος να υπογραμμίσω το γεγονός, ότι εάν υπάρχει κάποιο πρόβλημα, αυτό οφείλεται, όχι στην τήρηση του Συντάγματος και των νόμων, όπως είπε ο κύριος Υπουργός, αλλά στην παραβίαση αυτών, με τη μεθόδευση των διαρροών που γίνεται συστηματικά, για να προκαταλάβουν την κοινή γνώμη.

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΟΣ(Απόστολος Κακλαμάνης): Ορίστε, κύριε Σφυρίου, έχετε και σεις το λόγο ως Εκπρόσωπος του ΠΑ.ΣΟ.Κ., για να πείτε την άποψή σας και να κλείσει αυτό το θέμα.

ΚΟΣΜΑΣ ΣΦΥΡΙΟΥ: Κύριε Πρόεδρε, δε θέλω να πω καμία άποψη. Από την πλευρά της Κοινοβουλευτικής Ομάδας του ΠΑ.ΣΟ.Κ., νομίζουμε ότι πρέπει να τελειώσει εδώ πλέον αυτή η παραβίαση του Κανονισμού και να προχωρήσουμε στην ημερήσια διάταξη.

ΠΡΟΕΔΡΟΣ(Απόστολος Κακλαμάνης): Πολύ σωστά.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε 

ΣΤΗΝ ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Αντικείμενο έχει πρώτον, συζήτηση και λήψη απόφασης, σύμφωνα με το άρθρο 68 του Συντάγματος και 144 του Κανονισμού της Βουλής, επί της προτάσεως εβδομήκοντα εννέα (79) Βουλευτών του Πανελληνίου Σοσιαλιστικού Κινήματος, για σύσταση Εξεταστικής Επιτροπής, με αντικείμενο τη διευκρίνιση όλων των βασικών πτυχών της υπόθεσης της χορήγησης άδειας στο καζίνο της περιοχής Φλοίσβου Αθηνών.

Δεύτερον, συζήτηση της πρότασης κατηγορίας που κατέθεσαν Βουλευτές της Νέας Δημοκρατίας, σύμφωνα με το άρθρο 86 παρ.1 και 2 του Συντάγματος, το άρθρο 154 του Κανονισμού της Βουλής και τα άρθρα 9 και 10 του Ν.Δ. 802/1971 "Περί ευθύνης των μελών της Κυβέρνησης και των Υφυπουργών" και λήψη απόφασης σύμφωνα με το άρθρο 155 του Κανονισμού της Βουλής για τη διεξαγωγή ή όχι προανάκρισης κατά του πρώην Υπουργού Τουρισμού κ. Διονυσίου Λιβανού καθώς και κατά παντός συμμετόχου, για την υπόθεση της χορήγησης στην "Κοινοπραξία Καζίνο Αθηνών" αδείας εγκατάστασης και λειτουργίας καζίνο, συνεδριακού κέντρου, ξενοδοχείου και τουριστικού λιμένα στην περιοχή Φλοίσβου Παλαιού Φαλήρου Αθηνών.

'Εχω την τιμή να υπενθυμίσω στη Βουλή την απόφασή της, που ελήφθη κατά τη συνεδρίαση της Τρίτης 29 Οκτωβρίου 1996, για ταυτόχρονη συζήτηση των δύο προτάσεων, λόγω της συναφείας που έχουν μεταξύ τους, καθώς αναφέρονται στο ίδιο θέμα. Κάθε πλευρά βεβαίως έχει τη δική της άποψη. Οι συνάδελφοι του ΠΑ.ΣΟ.Κ. θεωρούν, ότι πρέπει να γίνει Εξεταστική Επιτροπή. Οι συνάδελφοι της Νέας Δημοκρατίας θεωρούν, ότι από τα έγγραφα που έστειλε η εισαγγελική αρχή, μπορεί να στοιχειοθετηθεί κατηγορία για συγκεκριμένο αδίκημα.

'Ηδη στη Διάσκεψη των Προέδρων έχουμε αποφασίσει την οργάνωση της συζήτησης -όπως έχει γίνει και στο παρελθόν σε συζήτηση παρομοίων προτάσεων- σε εφαρμογή της διατάξεως της παρ. 5 του άρθρου 65 του Κανονισμού, που προσφάτως ψηφίσαμε, να λάβουν το λόγο τέσσερις από την πλευρά του ΠΑ.ΣΟ.Κ. και τέσσερις από την πλευρά της Νέας Δημοκρατίας και ανά ένας συνάδελφος από τα άλλα Κόμματα εκτός από τους Προέδρους των Κοινοβουλευτικών Ομάδων και τους Κοινοβουλευτικού Εκπροσώπους και μετά απ' αυτούς, όποιος συνάδελφος θελήσει, να λάβει το λόγο. Η συζήτηση θα καταλήξει σε δυο ψηφοφορίες. Στην πρώτη, όπως από τον Κανονισμό ορίζεται, προκειμένου περί Εξεταστικής Επιτροπής θα ψηφίσουν φανερά δι' εγέρσεως οι παρόντες συνάδελφοι. Στη δεύτερη, για την Προκαταρκτική Επιτροπή, θα διενεργηθεί μυστική ψηφοφορία κατά το άρθρο 73 του Κανονισμού.

Η πρόταση την οποία έκανα, κύριοι συνάδελφοι, το βράδυ της Τρίτης, ήταν η εξής: Η συζήτηση θα καταλήξει σε μια ψηφοφορία, στην οποία, όπως από τον Κανονισμό προκύπτει, προκειμένου περί της Εξεταστικής Επιτροπής θα ψηφίσουν φανερά οι παρόντες συνάδελφοι και για την Προανακριτική Επιτροπή θα ψηφίσουν με μυστικό τρόπο. Η πρόταση αυτή έγινε δεκτή. Αυτό προϋποθέτει, όμως, ότι η ψηφοφορία επί της προτάσεως για την σύσταση της Εξεταστικής Επιτροπής θα είναι ονομαστική, ώστε να καλείται κάθε συνάδελφος να λέει "ΝΑΙ" ή "ΟΧΙ" επί της προτάσεως και εν συνεχεία να ψηφίζει δια μυστικής ψηφοφορίας, όπως ορίζει ο Κανονισμός, επί της προτάσεως της Νέας Δημοκρατίας. Επειδή σήμερα μόλις ο Πρόεδρος της Νέας Δημοκρατίας μου ζήτησε ...

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, το λόγο επί της διαδικασίας.

ΠΡΟΕΔΡΟΣ(Απόστολος Κακλαμάνης): Παρακαλώ! Γιατί με διακόπτετε, κύριε συνάδελφε; 'Εχετε Πρόεδρο, έχετε Κοινοβουλευτικό Εκπρόσωπο. Μιλάει ο Πρόεδρος της Βουλής. Σας παρακαλώ!

Μου ζήτησε ο Πρόεδρος της Νέας Δημοκρατίας, ότι καλό θα ήταν να γίνουν χωριστά αυτές οι δυο ψηφοφορίες. Να γίνει πρώτα η ψηφοφορία επί της προτάσεως για την Εξεταστική Επιτροπή, να καλείται -αυτό είναι πρόταση του ιδίου του Προέδρου- ένας-ένας Βουλευτής να απαντήσει στο ερώτημα αν θέλει Εξεταστική Επιτροπή ή όχι. Εν συνεχεία να γίνει δεύτερη ψηφοφορία και να καλείται καθένας Βουλευτής να ρίξει το ψηφοδέλτιό του. Αντί δηλαδή, να γίνουν μαζί οι δυο ψηφοφορίες με εκφώνηση του καταλόγου, ο Πρόεδρος της Νέας Δημοκρατίας μου πρότεινε αυτόν τον τρόπο. Αν συμφωνείτε -και νομίζω ότι δεν υπάρχει λόγος να μη συμφωνήσουμε σ' αυτό-παρακαλώ να απαντήσετε, διότι την Τρίτη το βράδυ ελήφθη μια άλλη απόφαση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο.

ΠΡΟΕΔΡΟΣ(Απόστολος Κακλαμάνης): Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Ουσιαστικά ο Πρόεδρος της Νέας Δημοκρατίας προτείνει δυο χωριστές ψηφοφορίες, τη μια μετά την άλλη.

ΠΡΟΕΔΡΟΣ(Απόστολος Κακλαμάνης): Αμέσως, όμως, θα γίνει. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Ναι, αλλά αν ανακοινωθεί το αποτέλεσμα της πρώτης δημιουργείται δικονομική εμπλοκή. Και αν δεν ανακοινωθεί το αποτέλεσμα της πρώτης, που έχει προηγηθεί, τότε με ευθύνη όλων μας οδηγούμαστε σε μια διαδικασία η οποία επιχειρεί να παρακάμψει σοβαρό πολιτικό πρόβλημα. 

ΠΡΟΕΔΡΟΣ (Απόστολος Κακλαμάνης): Τι προτείνετε;

ΝΙΚΟΛΑΟΣ ΚΩΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επομένως η μόνη λύση είναι, είτε το Σώμα να αποφασίσει τη μια ψηφοφορία με κοινό αίτημα των δυο αιτήσεων, είτε να γίνει ταυτόχρονα ψηφοφορία για τις δύο αιτήσεις.

ΠΡΟΕΔΡΟΣ(Απόστολος Κακλαμάνης): Αυτό που είπαμε την Τρίτη.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ταυτόχρονα πρέπει να γίνει η ψηφοφορία. Επιτρέψτε μου αυτήν τη στιγμή να απευθυνθώ στον Πρόεδρο της Νέας Δημοκρατίας για να του πω, ότι η διαδικασία την οποία προτείνει οδηγεί σε δικονομική εμπλοκή, που αχρηστεύει την οποιαδήποτε συζήτηση, είτε για την Προανακριτική είτε για την Εξεταστική Επιτροπή.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν είναι σωστή αυτή η διαδικασία. Γνωρίζετε πολύ καλά και σεις, αλλά και οι Κοινοβουλευτικοί Εκπρόσωποι των άλλων Κομμάτων, ότι εγώ έβαλα το θέμα στη Διάσκεψη των Προέδρων, επισημαίνοντας αυτήν τη δικονομική...

ΠΡΟΕΔΡΟΣ (Απόστολος Κακλαμάνης): Είπατε να μην υπάρχει χρονική απόσταση.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, κύριε Πρόεδρε, διότι, όπως τόνισα και στην Επιτροπή, εδώ ήδη έχει μπλοκαριστεί το θέμα, με τον τρόπο που έγιναν οι δύο διαφορετικές προτάσεις. Σαν λύση ανάγκης είχα είχα κάνει μία πρόταση και στη συνέχεια είδατε ότι είναι σωστή η πρόταση αυτή και την αποδεχθήκατε, γιατί το αίτημα για Εξεταστική των πραγμάτων Επιτροπή είναι έλασσον, που εντάσσεται στο μείζον, που είναι η Προανακριτική Επιτροπή.

ΠΡΟΕΔΡΟΣ (Απόστολος Κακλαμάνης): Για να μην ανακυκλώνεται μία συζήτηση, που ήδη έχει γίνει, είπαμε, με τη λογική αυτή, αυτό το πράγμα. Ετέθησαν αυτά υπόψη του Σώματος την Τρίτη. 'Ετσι συμφωνήσαμε. 

Ο Πρόεδρος της Νέας Δημοκρατίας διατυπώνει αυτήν την άποψη. Ας του δώσουμε τη δυνατότητα να πει γιατί το κάνει. Εγώ δε θεωρώ ότι υπάρχει πρόβλημα, είτε το ένα γίνει είτε το άλλο, διότι θεωρώ ότι η επίκληση της παραγράφου 6, του άρθρου 155, περί αδυναμίας νέας προτάσεως Προανακριτικής Επιτροπής, δεν είναι βάσιμη.

ΦΟΙΒΟΣ ΙΩΑΝΝΙΔΗΣ: 'Εχουν μιλήσει, κύριε Πρόεδρε, όλα τα άλλα Κόμματα, εκτός από το ΠΑ.ΣΟ.Κ..

ΠΡΟΕΔΡΟΣ (Απόστολος Κακλαμάνης): Ζητήστε το λόγο, κύριε Ιωαννίδη, και θα σας τον δώσω.

Ορίστε, κύριε Πρόεδρε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, επανειλημμένως έχετε υποδείξει στο Σώμα να σεβαστούμε τον Κανονισμό. Κανονικά ο σεβασμός του Κανονισμού θα έπρεπε να επιβάλει πως είναι απαραίτητο να γίνουν δύο διαφορετικές συζητήσεις, η μία δίπλα στην άλλη, και στη συνέχεια δύο χωριστές ψηφοφορίες. Είπαμε, όμως, ότι δεν είναι δυνατόν η Βουλή, για ένα τέτοιο θέμα, να απασχοληθεί σε τρεις συνεδριάσεις, όπως το επιβάλλει ο Κανονισμός...

ΠΡΟΕΔΡΟΣ (Απόστολος Κακλαμάνης): Και για τα ίδια πράγματα. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): ...μία για την Εξεταστική και δύο συνεδριάσεις για την Προανακριτική Επιτροπή. Συμφωνήσαμε όλοι, ότι πρέπει να γίνει μία ενιαία συζήτηση. 

Στη συνέχεια έρχεται το θέμα της ψηφοφορίας. Ο Ελληνικός Λαός μας παρακολουθεί και νομίζω ότι θα ήταν άστοχο να εμφανίζεται κάποιος από μας και σηκώνοντας το χέρι να λέει "ψηφίζω έτσι" και την ίδια ώρα να πηγαίνει να ψηφίζει στην κάλπη. 

Ο κ. Τσοβόλας κατάλαβε αμέσως αυτό το οποίο ήθελα να επισημάνω, ποιό είναι το έλασσον και ποιο το μείζον. Το κύριο είναι η Προανακριτική και στη συνέχεια έρχεται η Εξεταστική Επιτροπή. Συνεπώς, αυτό που ζητώ είναι, πρώτα να γίνει η μυστική ψηφοφορία για την Προανακριτική και στη συνέχεια, εάν αυτή απορριφθεί, να προχωρήσουμε σ' αυτήν που αφορά την Εξεταστική.

ΠΡΟΕΔΡΟΣ (Απόστολος Κακλαμάνης): Τώρα, κύριε Πρόεδρε, βάζετε ένα άλλο θέμα, το οποίο έπρεπε να είχε τεθεί προ ημερών εδώ στην Αίθουσα, όταν ελαμβάνετο μία απόφαση.

Ο κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κατ' αρχήν, κύριε Πρόεδρε, όταν η Βουλή αποδέχεται και συμφωνεί σε μια διαδικασία, νομίζω ότι δεν είναι εύστοχο να επιδιώκουμε μετά από λίγο να τη μεταβάλουμε. Θα μπορούσε το κάθε Κόμμα σήμερα να φέρει και άλλη πρόταση, πέραν του ότι η διαδικασία τόσο της συστάσεως Εξεταστικής, όσο και Προανακριτικής Επιτροπής, δεν είναι διαδικασία που ο Κανονισμός την αναθέτει στα Κόμματα, αλλά στη Βουλή και στους Βουλευτές.

Εν πάση περιπτώσει, υπήρξε μία συμφωνία, η οποία δε βλέπω γιατί δεν πρέπει να τηρηθεί, τοσούτω μάλλον καθ' όσον και τα άλλα Κόμματα, που μίλησαν προηγουμένως, τόσο ο Πρόεδρος του Συνασπισμού της Αριστεράς και της Προόδου, όσο και ο Πρόεδρος του Δημοκρατικού Κοινωνικού Κινήματος, έχουν την άποψη αυτή.

Και θα υπήρχε και το εξής παράλογο με την πρόταση του Προέδρου της Νέας Δημοκρατίας, αν επρόκειτο να γίνει αποδεκτή. Θα είχαμε την ονομαστική ψηφοφορία, χωρίς να ανακοινωθεί το αποτέλεσμα και μετά θα ακολουθούσε η μυστική ψηφοφορία, ή και το αντίστροφο. Το αντίστροφο, όμως, δεν μπορεί να γίνει, διότι προηγείται η πρόταση του ΠΑ.ΣΟ.Κ. για τη σύσταση Εξεταστικής Επιτροπής.

Και για να τελειώσω, κύριε Πρόεδρε, ευκολότατη λύση υπάρχει στο πρόβλημα. Αν η Νέα Δημοκρατία θέλει να δει την ουσία του πράγματος, από εκείνη εξαρτάται να συμφωνηθεί ...

ΠΡΟΕΔΡΟΣ (Απόστολος Κακλαμάνης): Αν θέλετε, να μην μπείτε στην ουσία.

ΦΟΙΒΟΣ ΙΩΑΝΝΙΔΗΣ:Δεν μπαίνω στην ουσία.

...χρόνος τέτοιος για τη λειτουργία της Εξεταστικής Επιτροπής, ώστε να είναι βεβαία ότι μπορεί να επανέλθει για τη σύσταση Προανακριτικής Επιτροπής.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κολοζώφ.

ΟΡΕΣΤΗΣ ΚΟΛΟΖΩΦ: Εμείς, κύριε Πρόεδρε, παραμένουμε στη συμφωνία που είχε γίνει. Πολύ φοβόμαστε -και όπως εξελίσσεται η συζήτηση μας ανησυχεί αυτό- ότι βρισκόμαστε σε μια διελκυστίνδα μεταξύ των δύο μεγάλων Κομμάτων, με αποτέλεσμα τελικά να μπλοκαριστούμε και να κουκουλωθεί όλη η υπόθεση. Συμφωνούμε με την πρόταση που είχαμε κάνει την προηγούμενη φορά.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα, είπατε ότι δεν ολοκληρώσατε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, δεν ολοκλήρωσα, κύριε Πρόεδρε.

Αν κατάλαβα καλά -και καταλάβαμε όλοι καλά- το αίτημα που σας υποβλήθηκε από την πλευρά του Αρχηγού της Νέας Δημοκρατίας και μας μεταφέρατε, είναι το αντίθετο απ' αυτό που είπε, μετά τη δική μου τοποθέτηση ο κ. 'Εβερτ. Δηλαδή να γίνει πρώτα η ψηφοφορία για την Εξεταστική Επιτροπή και μετά να γίνει για το μείζον θέμα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Πρώτα για την Προανακριτική και μετά για την Εξεταστική.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τώρα το διορθώνετε...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Δεν το διορθώνω.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): γιατί ακριβώς η απόφαση που πήραμε -και αυτή ήταν η εξοικονόμηση των πραγμάτων, όπως τα έφεραν τα δύο μεγάλα Κόμματα- είναι να γίνουν ταυτοχρόνως οι ψηφοφορίες. Και όταν λέμε "ταυτοχρόνως", έχει σημασία το αποτέλεσμα. Γιατί αν γίνει πρώτα η ψηφοφορία για την Εξεταστική Επιτροπή που είναι φανερή και μετά επί της συστάσεως προανακριτικής Επιτροπής που είναι μυστική, τότε δεν εξοικονομούν τα πράγματα και δεν επέρχεται αυτό που πρέπει να υπάρξει. Αυτό αποφασίσαμε.

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, σας παρακαλώ, μένετε σ' αυτό που αποφασίσαμε ή σ' αυτό που τώρα τίθεται ως θέμα; Διότι αναπτύσσοντας απόψεις κανείς περιπλέκεται...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ. ΚΙ.): Κύριε Πρόεδρε, δε θέσαμε εμείς το θέμα σήμερα.

ΠΡΟΕΔΡΟΣ (Απόστολος Κακλαμάνης): Δεν είπαμε ότι το θέσατε εσείς, αλλά θέλω να ξέρω ποια είναι η άποψή σας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εμείς εμμένουμε στην απόφαση που πάρθηκε με την ταυτόχρονη ψηφοφορία, όπως την εξήγησα και πριν, αλλιώς δεν έχει νόημα.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Πρόοδου):Επεσήμανα και προηγουμένως, ότι η μόνη διαδικασία που διασφαλίζει τη μη εμπλοκή του θέματος σε δικονομικό αδιέξοδο, είναι η διαδικασία την οποία απεφάσισαν προχθές όλα τα Κόμματα στη Διάσκεψη των Προέδρων. Η οποιαδήποτε άλλη διαδικασία, είναι διαδικασία που διευκολύνει απλώς πολιτικούς χειρισμούς και τίποτα άλλο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Προχωρήστε, κύριε Πρόεδρε, όπως θέλετε. 

ΠΡΟΕΔΡΟΣ (Απόστολος Κακλαμάνης): Η κατάληξη της συζητήσεως θα είναι δύο ψηφοφορίες σε μια. Εγώ προτείνω, όπως ορίζει ο Κανονισμός, να είναι ονομαστική, όχι δια ανατάσεως απλώς, επί της Εξεταστικής και ταυτοχρόνως μυστική επί της Προανακριτικής.

Κυρίες και κύριοι συνάδελφοι, οι πρώτοι ομιλητές από το ΠΑ.ΣΟ.Κ. και από τη Νέα Δημοκρατία και οι ομιλητές του Κ.Κ.Ε., του Συνασπισμού της Αριστεράς και της Προόδου και του Δημοκρατικού Κοινωνικού Κινήματος, είχαμε αποφασίσει να μιλήσουν για είκοσι λεπτά. 'Ηδη, όμως, διαπιστώνεται ότι -αυτό το είχαμε υπόψη όταν θα γινόταν μια συζήτηση- οι Εισηγητές χρειάζονται περισσότερο χρόνο.

Αν συμφωνείτε -θα είναι μια επιβάρυνση κατά σαράντα πέντε λεπτά του χρόνου μας- να δοθούν άλλα δέκα λεπτά. Δηλαδή οι Εισηγητές να μιλήσουν τριάντα λεπτά.

ΠΟΛΛΟΙ ΒΟΥΛΕΥΤΕΣ:'Οχι.

ΙΩΑΝΝΗΣ ΚΑΨΗΣ:'Οπως ορίζει ο Κανονισμός.

ΠΡΟΕΔΡΟΣ (Απόστολος Κακλαμάνης): Παρακαλώ, αφήστε τον Κανονισμό. Ο Κανονισμός προβλέπει αυτά που προτείνω. 'Οτι, δηλαδή, θα συμφωνήσουμε ειδικούς χρόνους. Είναι μία οργανωμένη συζήτηση, στην οποία, αν θέλετε και με τη διαδικασία των από κοινού επερωτήσεων, ο χρόνος καθορίζεται αλλιώς.

Εν πάση περιπτώσει, η πρότασή μου είναι αν συμφωνείτε. Αν δεν συμφωνείτε στα τριάντα λεπτά, να δώσουμε είκοσι πέντε λεπτά, αλλά να μη φάμε το χρόνο...

ΙΩΑΝΝΗΣ ΣΚΟΥΛΑΡΙΚΗΣ:'Οχι, τριάντα λεπτά, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Λοιπόν, να δώσουμε είκοσι πέντε λεπτά στους Εισηγητές. Οι επόμενοι δύο ομιλητές του ΠΑ.ΣΟ.Κ. και της Νέας Δημοκρατίας θα μιλήσουν από δέκα πέντε λεπτά και ο τέταρτος της Νέας Δημοκρατίας και του ΠΑ.ΣΟ.Κ. από δέκα λεπτά. Συμφωνείτε;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Καλώς.

Οι ομιλητές θα λάβουν το λόγο εναλλάξ και δε θα υπάρξουν δευτερολογίες. Μετά από τους ομιλητές, αν ορισμένοι συνάδελφοι θέλουν να μιλήσουν, θα εγγραφούν και ανάλογα με τον αριθμό ...

ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Αμα δεν υπάρξουν δευτερολογίες...

ΠΡΟΕΔΡΟΣ (Απόστολος Κακλαμάνης): Κύριε Ανδρεουλάκο, αποφάσισε ήδη το Σώμα, να τελειώνουμε. 

Οι αναπληρωτές των Προέδρων των Κοινοβουλευτικών Ομάδων έχουν δικαίωμα να μετάσχουν στη συζήτηση για είκοσι λεπτά της ώρας με δικαίωμα δευτερολογίας, όπως ορίζει ο Κανονισμός, εκτός αν προηγηθεί ομιλία του Προέδρου, οπότε περιορίζονται σε δέκα λεπτά πρωτολογία και πέντε λεπτά δευτερολογία.

Οι Υπουργοί μπορούν να πάρουν μέρος στη συζήτηση, σύμφωνα με το άρθρο 97 παρ. 1 έως 3 του Κανονισμού, δηλαδή με χρόνο τριάντα λεπτά της ώρας.

Τα Κόμματα έχουν προτείνει τους εξής ομιλητές:

Από το ΠΑ.ΣΟ.Κ. θα μιλήσουν οι κύριοι Γεώργιος Ανωμερίτης, Λεωνίδας Τζανής, Ιωάννης Γιαννάκης και Κοσμάς Σφυρίου.

Από τη Νέα Δημοκρατία θα μιλήσουν οι κύριοι Απόστολος Ανδρεουλάκος, Χρήστος Μαρκογιαννάκης, Αντώνιος Φούσας και Επαμεινώνδας Ζαφειρόπουλος.

Από το Κομμουνιστικό Κόμμα Ελλάδας θα μιλήσει ο κ. Αχιλλέας Κανταρτζής, από το Συνασπισμό ο κ. Φώτης Κουβέλης και από το Δημοκρατικό Κοινωνικό Κίνημα ο κ. Αναστάσιος Ιντζές.

Θέλω να υπενθυμίσω στο Σώμα, ότι ο καθ' ου στρέφεται η κατηγορία, μπορεί να εμφανιστεί ενώπιον της Βουλής και να εκθέσει τις απόψεις του ή να υποβάλει σχετικό υπόμνημα, το οποίο θα καταχωρισθεί στα Πρακτικά και θα διανεμηθεί σε όλους τους συναδέλφους.

Θα σας παρακαλέσω, αφού εγγραφούν όσοι θέλουν να εγγραφούν στη διάρκεια της ομιλίας των δύο πρώτων αγορητών, να σας προτείνω το χρόνο συνολικής διάρκειας της συνεδριάσεως για να γνωρίζουμε και το χρόνο που θα γίνει η ψηφοφορία. 

Είμεθα σύμφωνοι επί όλων αυτών;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Καλώς. 

Ο κ. Γεώργιος Ανωμερίτης Εισηγητής του ΠΑ.ΣΟ.Κ., έχει το λόγο.

Στη διάρκεια της ομιλίας του κ. Ανωμερίτη και του κ. Ανδρεουλάκου μπορούν να εγγραφούν όσοι θέλουν να πάρουν το λόγο μετά από τους Βουλευτές που έχουν ορίσει τα Κόμματα για να μιλήσουν και αφού δούμε πόσοι έχουν ζητήσει το λόγο, τότε θα σας προτείνω, ανάλογα με το χρόνο που θα έχουμε υποχρέωση...

ΑΠΟΣΤΟΛΟΣ ΑΝΔΡΕΟΥΛΑΚΟΣ: Πότε θα είναι; 

ΠΡΟΕΔΡΟΣ (Απόστολος Κακλαμάνης): Δεν μπορώ να το ξέρω από τώρα. 

Ορίστε, κύριε Ανωμερίτη.

ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, με έγγραφό του προς τον Πρόεδρο της Βουλής, ο προηγούμενος εισαγγελέας του Αρείου Πάγου εισηγείται, σύμφωνα με το άρθρο 86 του Συντάγματος και το άρθρο 153 του Κανονισμού της Βουλής, την κίνηση της διαδικασίας για την ποινική ευθύνη Υπουργού στην υπόθεση "Καζίνο Αθηνών".

Η πρωτοβουλία του αυτή στηρίζεται στο πόρισμα του αρμόδιου εισαγγελέα, ο οποίος διενήργησε προκαταρκτική εξέταση, σε εκτέλεση παραγγελίας του εισαγγελέα του Αρείου Πάγου, κατόπιν ανωνύμου αναφοράς που εστάλη προς αυτόν σχετικά με το διαγωνισμό που έγινε για το Καζίνο του Φλοίσβου.

Αμέσως μετά την ανακοίνωση στην Ολομέλεια, από τον Πρόεδρο της Βουλής, των στοιχείων που του διαβιβάστηκαν για το ενδεχόμενο ποινικής ευθύνης Υπουργού και αφού μελετήθηκαν τα έγγραφα του φακέλου, οι Βουλευτές του ΠΑ.ΣΟ.Κ. αποφάσισαν να προτείνουν τη σύσταση Εξεταστικής των Πραγμάτων Επιτροπής, σύμφωνα με το άρθρο 68 του Συντάγματος και τα άρθρα 144 έως 148 του Κανονισμού της Βουλής.

Πριν, όμως, από το σχολιασμό των πολιτικών, νομικών και ηθικών λόγων που επέβαλαν στους Βουλευτές της Συμπολίτευσης, στο όνομα της διαφάνειας, της προστασίας των δημοκρατικών θεσμών και της τιμής του πολιτικού κόσμου, την κατάθεση της πρότασης αυτής, και πριν την κριτική στήριξή της, θα ήθελα να παραθέσω τα κυριότερα σημεία που καταγράφει η προκαταρκτική εξέταση που ετέθη υπόψην μας.

Πρώτον, με την 37/1995 απόφαση του Υπουργού Τουρισμού και μετά απο διεθνή διαγωνισμό, παραχωρήθηκαν στην Κοινοπραξία Καζίνο Αθηνών: α) Η άδεια ίδρυσης λειτουργίας και εκμετάλλευσης καζίνο και β) η χρήση και εκμετάλλευση μαρίνας και χερσαίας ζώνης στο Φλοίσβο Αττικής σύμφωνα με τους νόμους 2160/1993, 2224/1994 και την 1363/1994 κοινή υπουργική απόφαση.

Στο διαγωνισμό είχαν λάβει μέρος δύο εταιρείες, που κρίθηκαν απο την Επιτροπή Καζίνο που προβλέπει ο ν. 2206/1994. Η Επιτροπή με ελάχιστη βαθμολογική διαφορά προέκρινε στις 20-12-1994 την Κοινοπραξία Καζίνο Αθηνών, της οποίας οι εταιρικές μετοχικές μεταμορφώσεις, κατά την περίοδο της αξιολογικής κρίσης από την Επιτροπή, προκαλούν -και όχι μόνο κατά την ανώνυμη καταγγελία- την υποψία, ότι επρόκειτο για μεθοδεύσεις με σκοπό την παραπλάνηση της Επιτροπής.

Παρά τη χαμηλή βαθμολογία -ήταν 207,5 για την μία εταιρία και 205 για την άλλη, με άριστα το 480- για αμφότερες τις προσφορές σε όλα τα προβλεπόμενα κριτήρια, τη μειοψηφία του Προέδρου της Επιτροπής κ. Ρίκου, τις γενικές παρατηρήσεις των μελών της, ο Υπουργός Τουρισμού, ενώ θα μπορούσε να εισηγηθεί την κήρυξη του διαγωνισμού ως άγονου, παραχώρησε, με την προαναφερθείσα απόφαση 37/13-1-1995, την άδεια ιδρύσεως και λειτουργίας Καζίνο στο Φλοίσβο Αττικής, στην εταιρεία Κοινοπραξία Καζίνο Αθηνών. Η απόφαση αυτή, σύμφωνα με το πόρισμα του αντιεισαγγελέα κ. Σίγουρα, που διενήργησε την προανάκριση, δεν ήταν απόρροια των μεθοδεύσεων της Κοινοπραξίας, αλλά συνειδητή πολιτική πράξη του Υπουργού Τουρισμού.

Τρίτον, όσον αφορά το άλλο θέμα, τη χρήση και εκμετάλλευση μαρίνας και χερσαίας ζώνης, που παραχωρήθηκε με την ίδια απόφαση 37/1995, σύμφωνα με το πόρισμα πάσχει και αυτή για δύο λόγους: α) Σύμφωνα με το ν. 2224/1994, η παραχώρηση της χρήσης και εκμετάλλευσης τουριστικών λιμένων διενεργείται μετά απο προηγούμενη γνώμη της Επιτροπής του άρθρου 30 του ν. 2160/1993, στην προκειμένη περίπτωση η γνωμοδότηση της Επιτροπής ήταν αρνητική και εκδόθηκε μετά την απόφαση της Επιτροπής Καζίνο και β) η απόφαση του Υπουργού Τουρισμού στηρίχθηκε στην κοινή υπουργική απόφαση 1363/1994 των Υπουργών Τουρισμού και ΠΕ.ΧΩ.Δ.Ε., που τροποποιούσε τις χρήσεις και τους όρους δόμησης που προέβλεπε ο ν.2160/1993, που με τη σειρά του είχε τροποποιήσει το ν.1515/1985 για το ρυθμιστικό σχέδιο της Αθήνας και επέτρεπε την οικοδόμηση και μάλιστα σε μεγάλα ύψη, στην περιοχή του Φλοίσβου, χωρίς, όμως, η κοινή υπουργική απόφαση να επικυρωθεί, όπως προέβλεπε η ίδια η απόφαση, με νόμο, και άρα, σύμφωνα και με την γνωμοδότηση του Νομικού Συμβουλίου του Κράτους, υπήρξε απόφαση νομικά ανίσχυρη και κατά παράβαση των όρων του ν. 2160/1993 και όχι, όπως κακώς αναφέρεται και στην απόφαση του Νομικού Συμβουλίου του Κράτους, αλλά και στα πορίσματα, του ν.1515/1985.

Εξάλλου ο ν.2160 ακριβώς γι' αυτό πάσχει ο ίδιος συνταγματικά και όχι απλώς η κοινή υπουργική απόφαση.

Με βάση τα στοιχεία αυτά ο αντιεισαγγελέας που συνέταξε το πόρισμα καταγράφει ενδείξεις τέλεσης αξιοποίνων πράξεων, οι οποίες, πρώτον, μπορεί να αφορούν τον Υπουργό Τουρισμό κ. Διονύσιο Λιβανό και οι οποίες μπορούν να διερευνηθούν μόνο μέσα από τις διαδικασίες που προβλέπει η νομοθεσία για τα μέλη της Κυβέρνησης και δεύτερον, ενδεχομένως ύπαρξη ευθύνης για παράβαση καθήκοντος, υπηρεσιακών παραγόντων των Υπουργών Τουρισμού και ΠΕ.ΧΩ.Δ.Ε..

Τέλος, επειδή στην ανώνυμη καταγγελία προς τον εισαγγελέα του Αρείου Πάγου γίνεται λόγος και για δωροδοκίες, η προκαταρκτική εξέταση στράφηκε και προς την κατεύθυνση αυτή, χωρίς, όμως, να αποφέρει αποτελέσματα.

Αυτό, κυρίες και κύριοι, είναι πραγματικά το συμπέρασμα, με τα λιγότερα δυνατά λόγια, αλλά ακριβέστατο, των όσων περιέχει το πόρισμα, αλλά και τα στοιχεία της δικογραφίας, μιας πολύ σύντομης και μικρής δικογραφίας η οποία μας παρεδόθη.

Κυρίες και κύριοι συνάδελφοι, το πρόβλημα της ποινικής ευθύνης των μελών του Υπουργικού Συμβουλίου και των Υφυπουργών συγκλόνισε την πολιτειακή και πολιτική ζωή της Ελλάδας από τον Ιούνιο του 1989 και μετέπειτα. Και δεν είναι τυχαίο ότι και στη βιβλιογραφία του συνταγματικού δικαίου, αλλά και της πολιτικής επιστήμης, τα 9/10 της διερεύνισης αυτών των θεμάτων έχουν γραφτεί από το 1989 και μετά. 

Σήμερα πιστεύω ότι υπάρχουν σωρευτικές εμπειρίες για όλους. Γι' αυτό πρέπει να είμαστε πολύ προσεκτικοί απέναντι στους θεσμούς διατύπωσης κατηγορίας, οι οποίοι από τα πράγματα έχουν δύο στόχους.

Πρώτον, να προστατεύσουν τα συμφέροντα του Δημοσίου, της Πολιτείας, και δεύτερον, να προστατεύσουν το υπουργικό λειτούργημα από αβάσιμες κατηγορίες ή διώξεις. 

Ο κορυφαίος για το δημοκρατικό πολίτευμα θεσμός της υπουργικής ευθύνης, πρέπει να διαφυλαχθεί και να προστατευθεί, σαν όργανο εξυγίανσης των θεσμών και όχι να γίνει, όπως πολλές φορές τα πρόσφατα χρόνια, όργανο πολιτικής αντιδικίας. Πολύ περισσότερο, αφού για την εξειδίκευση της ποινικής ευθύνης και τον προσδιορισμό της αντικειμενικής και υποκειμενικής υπόστασης των αδικημάτων, των υπουργικών εγκλημάτων στην προκειμένη περίπτωση, ενυπάρχουν πλείστες όσες δυσκολίες, που μπορούν να οδηγήσουν σε ακραίες καταστάσεις, από την ατιμωρησία, τον περιορισμό της κυβερνητικής πρωτοβουλίας από ευθυνοφοβία, μέχρι την υπέρμετρη κατηγορία ευθύνης.

Ιδιαίτερα μάλιστα σε θέματα όπως π.χ. η παράβαση καθήκοντος, όπου η ευθύνη για την κακή χρήση της διακριτικής ευχέρειας του Υπουργού καθίσταται πρόβλημα επικίνδυνο, ακριβώς γιατί η αξιολογική κρίση για κάποια πράξη ή παράλειψη, όπως θέλει ο νόμος, αποτελεί κατά μεγάλο μέρος κρίση πολιτική.

Ακριβώς επειδή στην έκθεση του έγκριτου και γνωστού για το κύρος του αντιεισαγγελέα κ. Νίκου Σίγουρα, που διενήργησε την προκαταρκτική εξέταση, δεν αναφέρονται στοιχεία, που θα μπορούσαν να δώσουν λαβή για διατύπωση κατηγορίας, εμείς δεν καταθέσαμε τέτοια πρόταση. Αντίθετα, εμείς πιστεύουμε ότι πρέπει να υπάρξει σε βάθος περαιτέρω διερεύνηση του θέματος, αλλά από όργανο της Βουλής. Να μην κάνουμε αμέσως αποδεκτή την πρόταση του εισαγγελέα του Αρείου Πάγου, όπως εστάλη στον Πρόεδρο της Βουλής. Και αυτό πριν από την κατηγορία δεν είναι τίποτε άλλο παρά η Εξεταστική Επιτροπή, η οποία, αν θέλετε, δικονομικά, έχει τις ίδιες ανακριτικές εξουσίες που έχει και η Προανακριτική Επιτροπή, άρα μπορεί να κάνει το έργο της και όχι με το έγγραφο του εισαγγελέα του Αρείου Πάγου, να αποδεχθούμε εμείς, πριν ψάξουμε εμείς οι ίδιοι, το Σώμα της Βουλής, να βρει και να διερευνήσει περαιτέρω αυτήν την υπόθεση για να απαγγείλει κατηγορία σε έναν Υπουργό.

Ο εισαγγελικός λειτουργός δεν μπορούσε -εννοώ τον αντιεισαγγελέα κ. Σίγουρα- λόγω του περιορισμού που είχε από το άρθρο 86 του Συντάγματος, να συλλέξει όλα εκείνα τα στοιχεία που μπορούμε να συλλέξουμε εμείς για να απαγγείλουμε κατηγορία, αν χρειαστεί ή να μην απαγγείλουμε, αν δε χρειαστεί. Αλλά πρέπει να λάβουμε υπόψη μας και τον πολύ σύντομο χρόνο της προανάκρισης που έγινε από τον εισαγγελικό λειτουργό. Αν διαβάσετε τα έγγραφα, θα δείτε ότι η ανώνυμη επιστολή εστάλη στις 8 Απριλίου του 1996. Ο κ. Σιούλας την έστειλε στον εισαγγελέα Εφετών στις 9 Απριλίου του 1996, εκείνος στον κ. Σίγουρα στις 10 Απριλίου του 1996, ο οποίος περαίωσε την προανάκρισή του στις 19 Ιουνίου του 1996, για να την στείλει με την σειρά του ο κ. Σιούλας, με υπερβάλλοντα θα έλεγα ζήλο -ο "υπερβάλων ζήλος" πάει στην πρόταση που κάνει και όχι στο χρόνο-στις 24 Ιουνίου του 1996. Εξάλλου βρισκόμαστε στην αρχή της βουλευτικής περιόδου, έχουμε χρόνο μπροστά μας, και να εξετάσουμε σε βάθος μέσα από Εξεταστική των Πραγμάτων Επιτροπή τα στοιχεία και αμέσως μετά, αν χρειαστεί, να απαγγείλουμε την κατηγορία. 'Εχουμε αρκετό χρόνο, υπάρχουν άπλετα χρονικά περιθώρια με βάση το Σύνταγμα και τους νόμους και νομίζω ότι μπορεί αυτό να το κάνουμε.

Ακριβώς, λοιπόν, για να υπάρξει, κυρίες και κύριοι συνάδελφοι, περαιτέρω διερεύνηση του θέματος, η δική μας πράξη ευθύνης μας οδηγεί στην πρόταση Εξεταστικής των Πραγμάτων Επιτροπής και όχι σε Προανακριτική Επιτροπή, η οποία με αυτά τα λιγοστά στοιχεία δε θα οδηγήσει πουθενά. Μπορεί, όμως, να οδηγήσει σε περιπέτειες και στο κλείσιμο της υπόθεσης, αφού η παραβίαση του Συντάγματος και των νόμων, καθώς και η βλάβη εκ προθέσεως, όπως απαιτεί ο νόμος των συμφερόντων του Κράτους, αλλά και άλλα ποινικά αδικήματα που μπορεί να προκύψουν, δε θα διερευνηθούν τουλάχιστον αποτελεσματικά, όπως θέλουμε εμείς, στο ένα και μόνο στάδιο που θα γίνει μετά την αποδοχή της πρότασης της Νέας Δημοκρατίας, δηλαδή το στάδιο της Προανακριτικής Επιτροπής.

Εκτός αν θέλουμε, και δε νομίζω ότι είναι πρόθεση από κανέναν στην Αίθουσα αυτή και από κανένα Κόμμα, μέσα από βαρύγδουπες κατηγορίες και σκανδαλολογίες να συρθούμε πάλι σε δίκες, σε ειδικά δικαστήρια, σε απασχόληση της Βουλής, για να οδηγήσουμε ένα θέμα όπως συνέβη και άλλοτε, στην καταδίκη ενός Υπουργού μέσα από ένα πολύ μεγάλο σκάνδαλο για πολεοδομική παράβαση.

Εμείς, κυρίες και κύριοι συνάδελφοι, δεσμευόμαστε πρώτον, στη γρήγορη διαδικασία των εργασιών της Εξεταστικής Επιτροπής. Θα κάνουμε Εξεταστική Επιτροπή, αλλά θα τελειώσει σε γρήγορο χρονικό διάστημα, αφού διερευνήσει σε βάθος όλες τις πτυχές που δεν μπόρεσε ο εισαγγελέας να διερευνήσει.

Δεύτερον, στην κατάθεση πρότασης κατηγορίας και από εμάς, εφόσον υπάρξουν οι απαραίτητες αποδείξεις ενοχής και όχι οι γνωστές απλές ενδείξεις.

Κυρίες και κύριοι συνάδελφοι, η προσήλωση του ΠΑ.ΣΟ.Κ. στην αρχή της διαφάνειας είναι δεδομένη. Αποτελεί άλλωστε αναπαλλοτρίωτη αξία του πολιτικού μας συστήματος. Θέλουμε να διερευνηθεί σε βάθος το ζήτημα, αλλά δε θέλουμε να υποβάλουμε απερίσκεπτα το δημόσιο βίο της Χώρας σε περιπέτειες.

Το 1989 είναι αρκετά κοντά, για να μη θυμίσω ότι όλα αυτά τα θέματα είναι τόσο δύσκολα και όχι μόνο σε ειδικές διαδικασίες, όπως είναι οι υποθέσεις δίωξης Υπουργών ή Υφυπουργών, αλλά ακόμη και στην τακτική Δικαιοσύνη, όταν στέλνονται υποθέσεις με πολιτικές σκοπιμότητες ή με φαντασίες ή με προεκτάσεις σκανδαλολογικού χαρακτήρα ακόμα και στην τακτική Δικαιοσύνη, καταρρέουν. Και αναφέρω, ότι για όπου δικάστηκαν για πενήντα τρεις υποθέσεις που είχε καταγγείλει το 1989 η Νέα Δημοκρατία στην τακτική Δικαιοσύνη δικάστηκαν τετρακόσια εβδομήντα οκτώ στελέχη του ΠΑ.ΣΟ.Κ. και τελικά απαλλάχθηκαν ή αθωώθηκαν όλα.

ΠΑΡΘΕΝΑ ΦΟΥΝΤΟΥΚΙΔΟΥ: Δια νόμου πόσοι αποκαταστάθηκαν;

ΓΕΩΡΓΙΟΣ ΑΝΩΜΕΡΙΤΗΣ: Κοιτάξτε, πρέπει να έχετε μνήμη. Και απαντώ ότι τη μνήμη πρέπει να την έχουμε όλοι και δεν πρέπει να ξεχνάμε -εκτός αν δεν το καταλάβατε προηγουμένως- ότι στείλατε Υπουργό και στο Ειδικό Δικαστήριο για το μεγάλο σκάνδαλο και ταλαιπωρήσατε τον Τόπο για να δικαστεί, να καταδικαστεί σε κάποιους ελάχιστους μήνες για πολεοδομική παράβαση.

ΠΡΟΕΔΡΟΣ (Απόστολος Κακλαμάνης): Ελάτε στο θέμα σας.

ΓΕΩΡΓΙΟΣ ΑΝΩΜΕΡΙΤΗΣ: Εάν αυτός είναι ο στόχος της Βουλής, τότε έχουμε κάνει ένα μεγάλο λάθος.

Κυρίες και κύριοι συνάδελφοι, για μας, το θέμα, αν θέλετε από την πλευρά του ΠΑ.ΣΟ.Κ. πολιτικά έχει κλείσει. 'Οσον αφορά τον Υπουργό Τουρισμού κ. Διονύσιο Λιβανό, με την παραίτηση, απομάκρυνσή του ως κακού διαχειριστή της πολιτικής ευθύνης, από τον Πρωθυπουργό και το Υπουργικό Συμβούλιο, όσον αφορά την ουσία, με την απόφαση ανάκλησης της Υπουργού Ανάπτυξης, η οποία ήδη από τον Απρίλιο και πριν βγει το πόρισμα έχει ανατρέψει το επιζήμιο αποτέλεσμα, με τις αντιστάσεις, θέσεις και επιστολές του Υπουργού ΠΕ.ΧΩ.Δ.Ε. προς τα κυβερνητικά όργανα και με δημόσιες ανακοινώσεις του προς τον Τύπο. Και αν θέλετε και με τις θέσεις και τις απόψεις για το Καζίνο στο Φλοίσβο, του οποίου δεν είναι τα πολεοδομικά, δεν είναι η άδεια καζίνο, είναι το τέρας του ναού της τύχης που επιχειρήθηκε να στηθεί εκεί και από πολλούς Βουλευτές και του Κόμματός μας. Δυστυχώς για τον Τόπο, η πολιτική ευθύνη, αν υπάρχει, είναι αλλού. Βρίσκεται σε όσους επέλεξαν ως μέσο αντιμετώπισης της οικονομικής κρίσης και των ελλειμμάτων, τις εισπράξεις του τζόγου, που με το ν. 2160/93 της Νέας Δημοκρατίας, δημιουργήθηκαν στο όνομα της τουριστικής ανάπτυξης όλα αυτά τα καζίνο, τα οποία σήμερα αποτελούν ένα μεγάλο πρόβλημα.

Φυσικά ούτε οι βελτιωτικοί νόμοι του 1994 επέφεραν ουσιαστικές στρατηγικές μεταβολές. Μπορεί σήμερα να ασχολούμαστε με τις πράξεις ή παραλείψεις προσώπων ή και ενός Υπουργού, αλλά θα κάνουμε καλά, κατά την άποψή μου, να ασχοληθούμε κάποτε και με τις άτυχες για την οικονομία, κοινωνικά και πολιτικά επιζήμιες αποφάσεις για όλα αυτά τα καζίνο, τους ναούς της τύχης.

Κυρίες και κύριοι συνάδελφοι, προκειμένου να διερευνηθούν όλες οι βασικές πτυχές αυτής της υπόθεσης, σας καλούμε να ψηφίσετε την πρότασή μας για σύσταση της Εξεταστικής των Πραγμάτων Επιτροπής. Εμείς με τη γρήγορη και επιτυχή έκβαση των εργασιών της Βουλής, για την οποία θα δουλέψουμε όσο γίνεται πιο υπεύθυνα και σκληρά, είμαστε βέβαιοι ότι θα οδηγηθούμε σε ένα αποτέλεσμα, που θα σέβεται και θα προστατεύει και τα συμφέροντα του Δημοσίου, όπως απαιτεί ο νόμος, αλλά και θα απονέμει και θα συμβάλλει στην απονομή Δικαιοσύνης, που πιστεύω ότι είναι το κύριο ζητούμενο από όλους εμάς. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, με την 920/30-5-94, απόφαση του Υπουργού Τουρισμού Διονύση Λιβανού, προκηρύχθηκε σύμφωνα με το ν. 2006/94, διεθνής πλειοδοτικός διαγωνισμός για την παραχώρηση δέκα αδειών λειτουργίας καζίνο, ανάμεσα στις οποίες και μία στο Νομό Αττικής εκτός Δήμου Αθηναίων.

Στη συνέχεια εκδίδεται η 1363/5-8-94 κοινή υπουργική απόφαση των Υπουργών Τουρισμού κ. Λιβανού και ΠΕ.ΧΩ.Δ.Ε. κ. Λαλιώτη με τίτλο "'Οροι επιτρεπομένων χρήσεων και περιορισμοί δόμησης στο Φλοίσβο Αττικής", με την οποία επιλέγεται ο Φλοίσβος Αττικής για την εγκατάσταση του καζίνο. Και αυτό έγινε πρόωρα και κατά παράβαση του άρθρου 1 παρ. 4 του ν.2206/94, που ορίζει ότι η ακριβής θέση κάθε καζίνο μέσα στα όρια των ανωτέρω περιοχών καθορίζεται με την απόφαση για τη χορήγηση της άδειας και όχι συνεπώς πρόωρα, κατά τη διαδικασία του διαγωνισμού, μετά την προκήρυξή του ως συνέβη στην προκειμένη περίπτωση.

Και εδώ θέλω να ρωτήσω τον παριστάμενο Υπουργό ΠΕ.ΧΩ.Δ.Ε., γιατί εξεδόθη αυτή η κοινή υπουργική απόφαση και ήρθε πρόωρα να προσδιορίσει τη θέση όπου θα εγκαθίστατο το καζίνο στο φιλέτο που λέγεται Φλοίσβος Παλαιού Φαλήρου και είναι ακριβώς στα όρια Παλαιού Φαλήρου και Δήμου Αθηναίων και δεν εφαρμόστηκε ο νόμος, που ορίζει ότι πρώτα γίνεται ο διαγωνισμός, επιλέγεται ο πλειοδότης και μετά, με την απόφαση χορηγήσεως της άδειας ιδρύσεως και λειτουργίας του καζίνο, ορίζεται επακριβώς η θέση.

Εδώ, λοιπόν, τίθεται ένα μεγάλο ερώτημα, τίθεται ένα μέγα πολιτικό θέμα, που αφορά όχι μόνο τον τέως Υπουργό Τουρισμού κ. Λιβανό, αλλά και τον παριστάμενο Υπουργό ΠΕ.ΧΩ.Δ.Ε. κ. Λαλιώτη.

Περαιτέρω, με την κοινή αυτή υπουργική απόφαση, χωροθετείται στη μεν χερσαία περιοχή η ανέγερση γραφείων διοίκησης μαρίνας, συνεδριακού κέντρου, καζίνο, ξενοδοχείου πολυτελείας κ.λπ., στη δε θαλάσσια περιοχή η ολοκλήρωση της κατασκευής μαρίνας, χωρητικότητας 500 σκαφών αναψυχής.

Στην απόφαση συνομολογείται ότι εκδίδεται χωρίς νομοθετική εξουσιοδότηση, αφού μνημονεύεται σ' αυτή, ότι θα κυρωθεί με νόμο. 'Εγινε απόπειρα κυρώσεως με νόμο τον Αύγουστο του 1995, αλλά τελικώς απεσύρθη η σχετική τροπολογία.

'Οτι η απόφαση αυτή ήταν νομικά ανίσχυρη το λέει και η ομόφωνη γνωμοδότηση της Ολομελείας του Συμβουλίου της Επικρατείας, που λέει περαιτέρω, ότι και αν ακόμα είχε κυρωθεί με νόμο, ο νόμος αυτός θα ήταν αντισυνταγματικός, διότι θα ήρχετο κόντρα στο άρθρο 24 του Συντάγματος, που προστατεύει το φυσικό περιβάλλον.

'Ομως, με την κοινή αυτή υπουργική απόφαση παραβιάστηκαν οι ρυθμίσεις του άρθρου 30 επόμενα του ν. 2160/93, και παράλληλα, για την περιοχή που είναι πέραν της χερσαίας περιοχής του τουριστικού λιμένα του Φλοίσβου, δηλαδή δια την εκτός σχεδίου περιοχή, παραβιάστηκε επίσης και η κοινή πολεοδομική νομοθεσία.

Εδώ θα ήθελα να υποβάλω ένα περαιτέρω ερώτημα, εκ του οποίου ερωτήματος, είτε απαντηθεί είτε δεν απαντηθεί, συνάγονται πολιτικές ευθύνες.

Κύριε Υπουργέ ΠΕΧΩΔΕ...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε. Θα παρακαλέσω να απευθύνεσθε και το ξέρετε πάρα πολύ καλά προς όλη την Αίθουσα και όχι σε συγκεκριμένο πρόσωπο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Μάλιστα, κύριε Πρόεδρε.

Κύριοι συνάδελφοι, με έγγραφό του ο κ. Λαλιώτης στις 25-6-94, προς τον κ. Διονύσιο Λιβανό, Υπουργό Τουρισμού, μεταξύ των άλλων, σχετικά με τα θέματα τα οποία διερευνάμε, λέει: "Είναι γνωστό ότι τόσο το Π.Α.ΣΟ.Κ, όσο και οι κοινωνικοί φορείς (τους παραθέτει) είχε εκφράσει τη ριζική αντίθεσή του στην προσπάθεια της Νέας Δημοκρατίας να ανατρέψει όλους αυτούς τους βασικούς προσανατολισμούς για τη βιώσιμη ανάπτυξη αυτής της παραλιακής ζώνης του Σαρωνικού. Αυτή η προσπαθεια της Νέας Δημοκρατίας είχε συμπυκνωθεί στο ν.2160/93. Η ριζική αντίθεση του Π.Α.ΣΟ.Κ είχε εκφραστεί, τόσο μέσα στη Βουλή όσο και έξω από τη Βουλή σε ανακοίνωσή του". Και έρχονται τώρα με την κοινή αυτή υπουργική απόφαση, ο κ. Λαλιώτης, και ο κ.Λιβανός, και δεν ξορκίζουν το ν.2160/93, αλλά τις πολύ επωφελείς ρυθμίσεις του άρθρου 30 επόμενα, επί τη βάση του οποίου ιδρύεται ο τουριστικός λιμένας του Φλοίσβου, οριοθετείται η χερσαία περιοχή και ορίζονται περιοριστικοί όροι δόμησης και χρήσεις γης ευνοϊκές στη συγκεκριμένη περίπτωση για το περιβάλλον, τις παραμερίζουν και επιβαρύνουν με τις νέες τους ρυθμίσεις- κατά παράβαση αυτού του νόμου- το περιβάλλον σ' αυτήν την ευαίσθητη περιοχή για το σύνολο της Αττικής. Την υποβαθμίζουν έτι περαιτέρω.

Και εδώ θέλω να τονίσω το εξής. Τι μεσολάβησε σ' αυτό το σαρανταήμερο και ήρθε ο κ. Λαλιώτης και υπογράφει μαζί με τον κ. Λιβανό αυτήν την κοινή υπουργική απόφαση, που υποβαθμίζει σ' αυτήν την ευαίσθητη περιοχή το περιβάλλον και δημιουργεί όρους δόμησης και αλλαγές χρήσεως γης πολύ χειρότερους απ' αυτούς του νόμου 2160/93 γι' αυτήν ακριβώς την περιοχή; Εδώ λοιπόν, περιμένω απάντηση από τον κύριο Υπουργό ΠΕ.ΧΩ.ΔΕ.

Περί του νομικως ανισχύρου αυτής της κοινής υπουργικής απόφασης φθέγγεται το Νομικό Συμβούλιο του Κράτους εν Ολομελεία και ομόφωνα. Στη συνέχεια και μετά μόλις 3ήμερον με την 1364 απόφασή του, ο Υπουργός Τουρισμού, στις 8.8.94 συμπληρώνει την πιο πάνω απόφασή του και προκηρύσσει διεθνή πλειοδοτικό διαγωνισμό για την ανάπτυξη θαλάσσιας και χερσαίας περιοχής που ορίζεται στην κοινή αυτή υπουργική απόφαση, την οποία σχολίασα προηγουμένως.

Στη δεύτερη αυτή συμπληρωματική προκήρυξη οριζόταν ότι ο διαγωνισμός προκήρύσσεται στα πλαίσια του διαγωνισμού για την παραχώρηση της αδείας λειτουργίας καζίνο, ότι ο διαγωνισμός αυτός θα διενεργηθεί από την επιτροπή του άρθρου 1 παρ.7 και 8, του νόμου 2206/94, δηλαδή την επιτροπή καζίνο, σε συνδυασμό με τις διατάξεις του άρθρου 57 του νόμου 2224/94 και ενιαία και για την άδεια του καζίνο, αλλά και για την ανάπτυξη της παραπάνω περιοχής.

Προέβλεπε δε παραπέρα στην προκήρυξη αυτή, ότι θα είναι υποχρεωτική η παραχώρηση δωρεάν στο Δημόσιο του συνεδριακού κέντρου. 'Ηταν δε, κύριοι συνάδελφοι, τόσο βιαστικός και τόσο κατεπειγόμενος ο κ. Λιβανός όταν εξέδιδε αυτήν την επίμαχη και εγκαλούμενη υπουργική του απόφαση στις 13.1.95, ώστε ξέχασε να διαλάβει στην απόφασή του διάταξη ότι ο πλειοδότης υποχρεούται, άμα τη αποπερατώσει του συνεδριακού κέντρου να παραχωρήσει, να μεταβιβάσει κατά κυριότητα νομή και κατοχή στο Ελληνικό Δημόσιο το συνεδριακό κέντρο και τις αναλογούσες σε αυτό θέσεις στάθμευσης και να παραχωρήσει τη διοίκηση, διαχείριση και εκμετάλλευση αυτού του κέντρου και αυτών των θέσεων στον ΕΟΤ.

Αντιλαμβάνεστε δηλαδή, τι σημαίνει αυτή η παράλειψη, η παραδρομή του κ.Λιβανού για την εκμετάλλευση επί τριάντα έτη ενός συνεδριακού κέντρου και των αντιστοίχων θέσεων στάθμευσης. Και πότε ήρθε, κύριοι συνάδελφοι, να θεραπεύσει αυτήν την παραδρομή του, αυτήν την καιρίως ύποπτη παραδρομή του; 'Οταν ο νομικός σύμβουλος του Υπουργείου Τουρισμού και μέλος της Επιτροπής των Καζίνο, μετά 10ήμερο από την έκδοση αυτής της επιλήψιμης υπουργικής αποφάσεως έδωσε 15σέλιδο σημείωμα, νομική γνωμοδότηση, μέσα στα οποία επεσήμανε και αυτήν την κρίσιμη για τα συμφέροντα του Ελληνικού Δημοσίου και του Ελληνικού Λαού παραδρομή, κύριε Ανωμερίτη, η οποία θα προσεπόριζε στην πλειοδότρια κοινοπραξία πολλές δεκάδες δισ. κατά την εκμετάλλευση αυτού του συνεδριακού κέντρου επί ολόκληρα τριάντα χρόνια.

Και αξίζει εδώ να σημειωθεί για τον τρόπο δράσεως και λήψεως υπουργικών αποφάσεων εκ μέρους του κ. Λιβανού, ότι δεν εζητήθη, παρακαλώ, η νομική γνωμοδότηση του νομικού συμβούλου του Υπουργείου του, προτού αποφασίσει όπως απεφάσισε με αυτή την επιλήψιμη απόφασή του. Και έσπευσε από μόνος του ο κ. Ηλίας Παπαδόπουλος, νομικός σύμβουλος του Υπουργείου Τουρισμού και μέλος της Επιτροπής Καζίνων, να συντάξει αυτό το νομικό σημείωμα, το 15σέλιδο με τις φοβερές παραλείψεις του κυρίου Υπουργού, μία από τις οποίες σας προανέφερα.

Διενεργηθέντος του πλειοδοτικού διαγωνισμού, ο Υπουργός με την 37/13.1.95 απόφασή του, παρεχώρησε, αφενός την άδεια λειτουργίας του Καζίνου στην Κοινοπραξία Καζίνο Αθηνών και αφετέρου παρεχώρησε στην ίδια κοινοπραξία τη χρήση και εκμετάλλευση του τουριστικού λιμένα Φλοίσβου Αττικής, συμπεριλαμβανομένης και της χερσαίας ζώνης, όπως αυτή περιγράφεται στο άρθρο 41 παρ.2 του ν.2163/60/93 σε συνδυασμό με την κοινή παραπάνω υπουργική απόφαση.

Εδώ, λοιπόν, επειδή με διευκολύνουν και τα όσα στο πρώτο σκέλος της αγορεύσεως του είπε ο εισηγητής της Πλειοψηφίας κ. Ανωμερίτης, θέλω να σταθώ. Αυτή η κοινή υπουργική απόφαση, η οποία είχε έρεισμα παράνομη κοινή υπουργική απόφαση, διότι αυτή η υπουργική απόφαση, κύριοι συνάδελφοι, δεν εξεδόθη απλώς ανισχύρως διότι δεν υπήρχε νομοθετική πρόβλεψη σε κάποιο νόμο αλλά εξεδόθη κόντρα σε νόμους, οι οποίοι είχαν οριοθετήσει τον τουριστικό λιμένα του Φλοίσβου μετά της χερσαίας περιοχής και είχαν εκεί καθορίσει κοινόχρηστους χώρους και είχαν δημιουργήσει υπερτοπικό πόλο αναψυχής αθλητισμού και πολιτιστικών εκδηλώσεων.

Εξεδόθη, λοιπόν, αυτή η απόφαση του κ. Λιβανού, κόντρα σε αυτούς τους νόμους που προανέφερα, μεταξύ των οποίων είναι και ο νόμος για το ρυθμιστικό σχέδιο της Αθήνας.

'Ερχεται επιγενομένως η κα Βάσω Παπανδρέου Υπουργός Ανάπτυξης με την υπ'αριθμ. Τ/580/21.5.96 απόφασή της και ανακαλεί extunc δηλαδή αφ'ής ίσχυσε (αναδρομικώς), την επίμαχη υπουργική απόφαση ως μη νόμιμη για επτά λόγους.

Ενδεικτικώς αναφέρω:

Παράβαση των διατάξεων του νόμου 1515/85,περί ρυθμιστικού σχεδίου της Αθήνας, αφού προβλέπεται ανέγερση εγκαταστάσεων σε κοινοχρήστους χώρους.

Παράβαση του άρθρου 24 του Συντάγματος διότι αναιρείται η κοινοχρηστία χώρου χωρίς παράλληλη πρόβλεψη ίσης έκτασης κοινοχρήστων χώρων.

Παράβαση ουσιώδους τύπου, αφού δεν είχε υποβληθεί πριν από την έκδοση της άδειας γνώμη της επιτροπής καζίνο, όπως απαιτεί το άρθρο 30 του Ν.2160/93.

Η έκδοση της παραπάνω κοινής υπουργικής απόφασης χωρίς νομοθετική εξουσιοδότηση κ.λπ. 

Βλέπετε ότι της προτάσεως κατηγορίας της Νέας Δημοκρατίας, έχει προηγηθεί η κα Β. Παπανδρέου. Μια απλή ανάγνωση αυτής της ανακλητικής αποφάσεως της κας Παπανδρέου, θα σας πείσει ότι πρόκειται για ένα ουσιαστικά δριμύ κατηγορητήριο.

Βεβαίως, σε πολιτικό επίπεδο, με την παραίτηση του κ.Λιβανού και με την ανάκληση αυτής της αποφάσεως, από την κυρία Υπουργό Ανάπτυξης, εξοικονομούνται τα πράγματα. Αλλά όμως, εδώ αξιότιμοι, κύριοι συνάδελφοι, έχει γίνει σωρεία παραβάσεων, προς το σκοπό να ωφεληθεί η αναδειχθείσα, όπως ανεδείχθη -σας τα είπε ο κ.Ανωμερίτης- η πλειοδότρια Κοινοπραξία Καζίνο Αθηνών, τίθεται μέγα θέμα ποινικών ευθυνών. 'Αλλο οι πολιτικές και άλλο οι ποινικές ευθύνες.

Θα δώσετε, λοιπόν, με την ψήφο σας άφεση αμαρτιών στον κ.Λιβανό, όταν έχουν τελεσθεί όλες αυτές οι παρανομίες, στο όνομα μιας κάποιας τραυματικής εμπειρίας της περιόδου '89 και επόμενα έτη; Και πού θα πάει η διαφάνεια και η ευαισθησία μας έναντι της αναξιοπιστίας, που κατατρύχει το πολιτικό μας σύστημα;

Διότι εδώ μπαίνει και το δίλημμα σε σας. 'Ενα από τα δύο συμβαίνει:

'Η έκανε παρανομίες και πρέπει να λογοδοτήσει, ενώπιον του Ειδικού Δικαστηρίου διατασσομένης της προανακριτικής επιτροπής, ο κ.Λιβανός.

'Η ο κ.Λιβανός δεν έκανε παρανομίες, αλλά έκανε μια μεγάλη παρανομία η κα Βάσω Παπανδρέου, ανακαλέσασα αναδρομικά την απόφαση του κ.Λιβανού, οπότε, εάν αυτό το έκανε παράνομα, τότε πλέον υπάρχει τεράστια γι'αυτήν πολιτική και ποινική ευθύνη, διότι θα υποχρεωθεί σε αποζημιώσεις εκατοντάδων δισεκατομμυρίων δραχμών το Ελληνικό Δημόσιο, καθότι πήρε την υπογραφή του πίσω, χωρίς να συντρέχουν οι νόμιμοι λόγοι.

Διαλέξτε και πάρετε. 'Η συνιστάτε Προανακριτική Επιτροπή, για να δώσει λόγο των πράξεών του ο κ.Λιβανός, ή ουσιαστικά με την απορριπτική σας ψήφο στην πρόταση κατηγορίας της Νέας Δημοκρατίας, βάζετε τουλάχιστον πολιτικά στο εδώλιο του κατηγορουμένου την Yπουργό Ανάπτυξης κα Βάσω Παπανδρέου.

Κύριοι συνάδελφοι, ο κ.Ανωμερίτης, αναφερόμενος στο πόρισμα της ποινικής προκαταρκτικής εξέτασης, την οποία διενήργησε ο διακεκριμένος Αντεισαγγελεύς Εφετών κ.Νίκος Σίγουρας, μετά από σχετική παραγγελία του Εισαγγελέως του Αρείου Πάγου, όπως και σεις, κύριοι συνάδελφοι που υπογράφετε την πρόταση του ΠΑ.ΣΟ.Κ, τονίζετε "ο προηγούμενος Εισαγγελεύς του Αρείου Πάγου", ή "ο πρώην Εισαγγελεύς του Αρείου Πάγου". 'Εχει καμία σημασία; Σημασία έχει ότι όταν έκανε την ενέργεια, ήταν Εισαγγελεύς και ως γνωστόν υπάρχει ενότητα και συνέχεια του Κράτους. 'Αρα σε τι ωφελεί να τονίζετε "ο πρώην Εισαγγελεύς";

Στο πόρισμά του αναφέρθηκε, και μπορώ να πω αξιοπίστως ο προλαλήσας συνάδελφός μας κ.Ανωμερίτης. Πράγματι, τόσο στο πρώτο, όσο και στο δεύτερο στάδιο του διαγωνισμού σημειώθηκαν συχνές αλλαγές στο σύνολο σχεδόν της σύνθεσης της πλειοδότριας κοινοπραξίας, με αποτέλεσμα να καταστεί ανέφικτη η διερεύνηση από την Επιτροπή του διαγωνισμού, του ήθους και της εντιμότητας των μετόχων-μελών της διοίκησης, ανωτέρων στελεχών της πλειοδότριας εταιρείας, ως και της επάρκειας και του αδιαβλήτου της πηγής της προτεινόμενης χρηματοδότησης από την πλειοδότρια κοινοπραξία, παρά τις σχετικές επιταγές του ν.2206/94, που προβλέπει, κυρίες και κύριοι συνάδελφοι, όλες αυτές τις διερευνήσεις, διότι θεσπίζουν κριτήρια ποιοτικά και ποσοτικά, για την ανάδειξη του πλειοδότη.

Τούτο δε σημειώθηκε ως γενική παρατήρηση στο από 20.12.94 Πρακτικό της Επιτροπής. Δηλαδή σ'αυτό συνέπεσαν όλα τα μέλη της Επιτροπής ανεξαιρέτως.

Κύριοι συνάδελφοι, για την πλειοδότρια αυτή κοινοπραξία τόσο αυτή η γενική παρατήρηση- σημειώνει στο πόρισμά του ο κύριος εισαγγελεύς- όσο και οι επιμέρους αρνητικές για την πλειοδότρια κοινοπραξία θέση όλων των μελών της επιτροπής στο κριτήριο "σαφήνεια της προτάσεως και πρόσθετες εγγυήσεις" άρθρο τάδε, παρ. τάδε του νόμου 2206/94, η βαθμολόγηση της προτάσεως αυτής με βαθμό κατώτερο εκείνου που βαθμολόγησαν την αντίστοιχη πρόταση της δεύτερης κοινοπραξίας όλα τα μέλη της επιτροπής, πλην ενός που έδωσε την ίδια βαθμολογία και στις δυο κοινοπραξίες, η συγκέντρωση μικρής βαθμολογίας για αμφότερες τις προσφορές και σε όλα τα προβλεπόμενα από το νόμο κριτήρια -207,5 βαθμοί για την πλειοδότρια και 205 για τη μειοδότρια με άριστα τους 480- η μειοψηφία του Προέδρου της επιτροπής Ευαγγέλου Ρίκου Αντιπροέδρου του Αρείου Πάγου, με το αιτιολογικό ότι υπάρχουν ανεξακρίβωτα στοιχεία προσωπικής καταστάσεως βασικού μέλους της κοινοπραξίας και οι αναφερόμενες ως επί πλέον εξασφαλίσεις δε συνιστούν εγγυήσεις και ότι κατόπιν τούτου πρέπει να προτιμηθεί η κοινοπραξία London clumbs limided ως περισσότερο φερέγγυος. Ολα αυτά από τον κύριο Υπουργό Τουρισμού ο οποίος, σύμφωνα με ρητή διάταξη του νόμου 2206/94 είναι ο θεματοφύλακας της νομιμότητας των πράξεων της επιτροπής καζίνο -όχι της ουσιαστικής ορθότητας- δεν αξιολογήθηκαν από τον τότε Υπουργό Διονύσιο Λιβανό, ότι συνιστούν λόγο να εισηγηθεί ο ίδιος κατά το άρθρο 2 παρ. 5 του νόμου 2206/94, στο Υπουργικό συμβούλιο να κηρυχθεί άγονος ο διαγωνισμός και να προκηρυχθεί νέος. Και εδώ τίθενται τεράστια ζητήματα. Γιατί, κύριε Λιβανέ, αυτή η πρεμούρα. Εδώ υπάρχει ο Αντιπρόεδρος του Αρείου Πάγου που είναι Πρόεδρος της επιτροπής, υπάρχουν όλα τα μέλη της επιτροπής τα οποία λένε ότι εδώ δεν εξακριβώσαμε την εντιμότητα, την επάρκεια, το αδιάβλητο της χρηματοδότησης της προτεινομένης από την πλειοδότρια εταιρεία. Δεν μπορέσαμε, διότι έγιναν μεθοδεύσεις συχνών αλλαγών, για να μη μπορεί εξ αντικειμένου η επιτροπή να διερευνήσει όλα αυτά τα ποιοτικά κριτήρια. Και επίσης, αφού όλοι σχεδόν λέμε ότι δεν έχει σαφήνεια η πρόταση, δεν έχει αξιοπιστία η πρόταση, και όταν μάλιστα και οι δυο εταιρείες οι οποίες εισήλθαν στο δεύτερο στάδιο του διαγωνισμού, πιάνουν όχι τη βάση, αλλά το 30% της ανώτατης βαθμολογίας, γιατί δεν λες, αν ήθελες να είσαι σωστός θεματοφύλακας του δημοσίου συμφέροντος και των συμφερόντων του Ελληνικού Λαού που τόσα δεινά φορολογικά και οικονομικά υφίσταται, γιατί δεν έρχεσαι να πεις στο Υπουργικό συμβούλιο ότι για όλους αυτούς τους λόγους πρέπει να κηρυχθεί άγονος και να προκηρυχθεί νέος διαγωνισμός ενόψη μάλιστα του γεγονότος, ότι όπως επισημαίνει στο Πρακτικό της επιτροπής καζίνο, μέλος της επιτροπής, ότι για τυπικούς λόγους είχαν αποκλειστεί από το πρώτο στάδιο πολλές εταιρείες. 'Αρα λοιπόν έγινε ένας διαγωνισμός ο οποίος δεν θα απέδιδε υπερ των συμφερόντων του ελληνικού δημοσίου. 'Ερχεσαι λοιπόν και βγάζεις στις 13.1.95 αυτήν την απόφαση, μολονότι την προτεραία σε έχει επισκεφθεί ο κ. Ρουχωτάς, ειδικός γραμματεύς του Υπουργείου Τουρισμού, του Υπουργείου σου, και Πρόεδρος της επιτροπής διαχειρίσεως των τουριστικών λιμένων της Ελλάδος, ο οποίος σου λέγει "Εμείς η επιτροπή λιμένων του άρθρου 30 του νόμου 2160 δεν συμφωνούμε με την παραχώρηση του τουριστικού λιμανιού και της χερσαίας περιοχής, όπως έχουν οριοθετηθεί με το άρθρο 30 και με το άρθρο 41 του νόμου 2160. Δε συμφωνούμε". Και ενώ ο κ. Λιβανός του απαντά στο "Δε συμφωνούμε" και στο "επιβάλλεται να μη γίνει παραχώρηση", του λέει. Δε θα προχωρήσει η υπόθεση του καζίνο Φλοίσβου, έρχεται την άλλη μέρα ακριβώς από την επίσκεψη αυτή -υπάρχει σαφής η κατάθεση αυτή του κ.Ρουχωτά- και σπεύδει και εκδίδει αυτήν την απόφαση, τη ζημιογόνο για το δημόσιο συμφέρον.

Και πρέπει εδώ να τονισθεί ότι το άρθρο 57, του ν. 2224/94 ορίζει ότι, όπου έχει οριοθετηθεί τουριστικός λιμένας και βάσει διατάξεων νόμου προβλέπεται ότι μπορεί εκεί να εγκατασταθεί καζίνο, η άδεια για την παραχώρηση του τουριστικού λιμένα και της χερσαίας περιοχής, όπου θα εγκατασταθεί το καζίνο και οι συνοδευτικές εγκαταστάσεις, εκδίδεται από την Επιτροπή Καζίνο μετά προηγούμενη γνώμη της Επιτροπής διαχειρίσεως τουριστικών λιμένων. Είναι ρητή η διάταξη του άρθρου 57.

Εδώ, συνέβη το εξής περίεργο: Η Επιτροπή Καζίνο στο πρακτικό της 20.12.94 δεν αναφέρει τίποτα, ότι επιτρέπει δηλαδή την παραχώρηση του τουριστικού λιμένα και της χερσαίας περιοχής, όπως έχει από νόμο οριοθετηθεί. Και ενώ βεβαίως, δεν έχει προηγούμενα εκδοθεί και γνωμοδότηση της Επιτροπής του άρθρου 30 και επόμενα (της Επιτροπής Λιμένων), έρχεται ο Υπουργός και παραχωρεί, ενώ δεν υπάρχει άδεια παραχώρησης εκ μέρους της Επιτροπής Καζίνο, ούτε και γνώμη θετική της Επιτροπής διαχειρίσεως τουριστικών λιμένων.

'Ολα αυτά, αξιότιμοι κύριοι συνάδελφοι, εάν δεν είναι χοντρές παραβάσεις, οι οποίες γίνονται επί ζημία του Ελληνικού Δημοσίου και επί τω σκοπώ να ωφεληθεί η πλειοδότρια εταιρεία, που είδατε υπό ποιές τραγικές, για τα συμφέροντα του Ελληνικού Δημοσίου, συνθήκες ανεδείχθη πλειοδότρια, τότε αιρέτω πάσα έννοια λογικής, πάσα έννοια πολιτικής ευαισθησίας, πάσα έννοια δικαιοσύνης σ' αυτόν τον Τόπον και αξιοπιστίας του συνόλου του πολιτικού μας συστήματος.

Κύριοι συνάδελφοι του ΠΑ.ΣΟ.Κ., είναι βαρειά η ευθύνη σας. 'Ερχεσθε και λέτε ότι, εμείς κάνουμε αυτήν την πρόταση, γιατί μας ενδιαφέρει η διαφάνεια και διότι από τον Εισαγγελέα δεν προκύπτει κανένα στοιχείο. Μα, στοιχεία τεράστια προκύπτουν, αδιάσειστα στοιχεία. Κατά συνέπεια, η πρότασή σας, επαληθεύει κατά ευτράπελο τρόπο τη σοφή λαϊκή ρήση "το λύκο τον βλέπω, τον ντορό" -δηλαδή τα ίχνη του- "ψάχνω";

'Εχετε ενώπιόν σας αδιάσειστες τις ευθύνες του κ. Λιβανού, όπως έχετε και τις πολιτικές ευθύνες -όχι ποινικές- του κ. Λαλιώτη. Και έρχεσθε και λέτε "να το ψάξουμε"; Τί να το ψάξετε; 'Ωστε με τη χρονοβόρα διαδικασία της Εξεταστικής Επιτροπής θέλετε να μπει ταφόπετρα; Διότι με την κωλυσιεργία θα αποσβεσθεί το δικαίωμα της Βουλής να εγκαλέσει και να παραπέμψει τον Υπουργό, ο οποίος κατάφωρα παραβίασε τους νόμους και το Σύνταγμα.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Θεωρεία, αφού προηγουμένως ξεναγήθηκαν στην 'Εκθεση της Αίθουσας Ελευθερίου Βενιζέλου, σαράντα έξι μαθητές και δύο συνοδοί καθηγητές, από το Γυμνάσιο της Λεοντίου Σχολής Νέας Σμύρνης.

(Χειροκροτήματα απ' όλες τις Πτέρυγες)

Επίσης, οι συνάδελφοι κύριοι Γεώργιος Τζιτζικώστας, Δημήτριος Σιούφας και Αθανάσιος Γεωργιάδης, ζητούν την άδεια του Σώματος για ολιγοήμερη απουσία τους στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.

Ο κ. Αχιλλέας Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κυρίες και κύριοι συνάδελφοι, δεν είναι η πρώτη φορά, βέβαια, που η Βουλή ασχολείται με ένα τέτοιο θέμα, σαν το σημερινό και την άσκηση ποινικής δίωξης κατά Υπουργών, με βάση τις διατάξεις του ισχύοντος νόμου, περί ευθύνης των μελών της Κυβέρνησης. Πολλές φορές κατά το παρελθόν η Βουλή ασχολήθηκε με τέτοια θέματα, πότε με αφορμή το ένα και πότε με αφορμή το άλλο πρόβλημα.

Ο Λαός μας πλέον έχει την πείρα, τι ακριβώς συμβαίνει με αυτές τις ιστορίες που ξετυλίγονται καθημερινά γύρω του. Τα μεγάλα λόγια που ακούγονται πάντα, μέσα και έξω απ' αυτήν την Αίθουσα για τη διαφάνεια, δε στάθηκαν ικανά να αποτρέψουν τη συνεχή επανάληψη τέτοιων φαινομένων. Και το ερώτημα, βέβαια, που προβάλλει είναι "γιατί".

Το Κ.Κ.Ε. πολλές φορές έδωσε την απάντηση και δεν θα κουραστεί να την επαναλαμβάνει, γιατί ο καπιταλισμός είναι το πολιτικό, οικονομικό και κοινωνικό σύστημα που αποτελεί το θερμοκήπιο για την εμφάνιση όλων αυτών των φαινομένων, που στην απλή γλώσσα του Λαού μας έχουν καταγραφεί για σκάνδαλα.

Ο απαράβατος νόμος, δηλαδή, το αχαλίνωτο κυνηγητό του μέγιστου κέρδους, το καθεστώς της κυριαρχίας και της ασυδοσίας των μονοπωλίων και των πολυεθνικών, η στυγνή συνύφανσή τους με το κράτος και το πολιτικό μας σύστημα είναι η μήτρα που τα εκτρέφει, είναι φαινόμενα σήψης ενός συστήματος που παρακμάζει, ενός συστήματος που μαστίζεται από μία βαθιά και αξεπέραστη κρίση.

Τα φαινόμενα, βέβαια, αυτά δεν είναι καινούρια, αφού και μία απλή ματιά στη σύγχρονη, αλλά και παλιότερη ιστορία της Χώρας μας, δείχνει σωρεία τέτοιων περιπτώσεων. Ας θυμηθούμε μόνο το σκάνδαλο με τις εταιρίες πετρελαιοειδών, τις προμήθειες με τα εξοπλιστικά προγράμματα, τα ψηφιακά του ΟΤΕ και μία σειρά άλλες περιπτώσεις. Και όλοι βέβαια γνωρίζουν ότι αυτά που έρχονται στην επιφάνεια είναι πραγματικά σταγόνα στον ωκεανό στα όσα συμβαίνουν γύρω μας. Αλλά αυτό βέβαια δεν είναι λόγος για να μην διευρευνηθούν, ώστε να αποδοθούν τελικά ευθύνες όπου υπάρχουν.

'Ολοι αναγνωρίζουν ότι το φως της δημοσιότητας βλέπουν τελικά μόνο εκείνες οι περιπτώσεις, όταν συγκρούονται ισχυρά ανταγωνιζόμενα συμφέροντα που στην εξέλιξή τους διαπλέκονται με κόμματα και πολιτικές. Γι' αυτό και δεν μας εκπλήσσει η τακτική του κουκουλώματος και των συμψηφισμών που ακολουθούνται όταν ξεκαθαρίσουν κάποιοι λογαριασμοί και αποκατασταθούν και πάλι οι ισορροπίες των ανταγωνιστικών συμφερόντων.

Το πολύ-πολύ να πληρώσουν τα σπασμένα δύο, τρείς και πάλι, όμως, χωρίς να μπεί βαθιά το νυστέρι για να ξεκαθαρίσει η κατάσταση. Αυτό, βέβαια, δεν είναι μόνο προνόμιο ελληνικό, όπως διατείνονται ορισμένοι που συνδέουν τη σκανδαλολογία με την προώθηση της πολιτικής τους και των συμφερόντων τους. Το ίδιο γίνεται και στις άλλες χώρες. Ακόμα και στις μητροπόλεις του καπιταλισμού που για ορισμένους αποτελούν πρότυπο, και εκεί τα πράγματα είναι ακόμα χειρότερα, γιατί είναι ίδιες οι αιτίες που τα γεννούν και τα εκτρέφουν.

Δεν είναι ασφαλώς τυχαίο που κατά καιρούς γίνεται συστηματική και επίμονη προσπάθεια για να φουντώσει η σκανδαλολογία και όλη η συζήτηση να περιστρέφεται γύρω από την έντιμη ή όχι διαχείριση, αναδεικνύοντας τα προβλήματα αυτά σε κυρίαρχα προβλήματα του Τόπου.

Χωρίς να υποτιμάμε στο παραμικρό την ανάγκη διαλεύκανσης όλων αυτών των υποθέσεων και της απόδοσης των ευθυνών, όπου υπάρχουν, πρέπει να επισημάνουμε ότι η προσπάθεια αυτή αποσκοπούσε και αποσκοπεί στον αποπροσανατολισμό του Λαού μας από τα μεγάλα προβλήματα της Χώρας και των εργαζομένων, από τα μεγάλα προβλήματα που δημιουργεί η πολιτική της λιτότητας και των ιδιωτικοποιήσεων, η πολιτική που οδηγεί στο ξεκλήρισμα τη φτωχή και τη μεσαία αγροτιά, που σπρώχνει στη χρεοκοπία τις μικρομεσαίες επιχειρήσεις και τους επαγγελματοβιοτέχνες. 

Μέσα από την έντεχνη, ορισμένες φορές, διόγκωση της σκανδαλολογίας, γίνεται προσπάθεια να περάσει ατιμώρητα το μεγαλύτερο σκάνδαλο που γνώρισε ο Τόπος μας, την πολιτική που από τη μιά επιβάλλει τη φτώχεια και την ανεργία στο Λαό μας και από την άλλη ενισχύει τον πλούτο, τα προνόμια και την ασυδοσία του μεγάλου κεφαλαίου. Γι' αυτό και δεν είναι παράξενο που το θέμα των σκανδάλων έχει αναχθεί σ' ένα από τα κύρια στοιχεία διαπάλης του δικομματισμού στη Χώρα μας. Η ουσιαστική τους ταύτιση στις βασικές επιλογές, επιλογές που εξυπηρετούν τα συμφέροντα της ντόπιας και ξένης ολιγαρχίας, δεν αφήνουν περιθώρια για την άσκηση μιάς ουσιαστικής αντιπολίτευσης στην πολιτική που εφαρμόζεται.

'Ετσι βλέπουμε να ξετυλίγεται ο δικομματικός καυγάς γύρω από ορισμένα ζητήματα επιμέρους χειρισμών, χωρίς όμως και να υπάρχουν διαφορές στις βασικές κατευθύνσεις. Βλέπουμε να προβάλλεται ως κυρίαρχο ζήτημα για διέξοδο από την κρίση που μαστίζει τον Τόπο μας η έντιμη διαχείριση, μιά και δεν υπάρχει πλέον διαφορά στα βασικά, αφού έχουν αποδεχθεί τις επιταγές του Μάαστριχτ και της Ευρωπαϊκής 'Ενωσης, την πολιτική πρόσδεσης στους τυχοδιωκτισμούς των ΗΠΑ και του ΝΑΤΟ.

Κάθε φορά που βλέπει το φως της δημοσιότητας και μία τέτοια υπόθεση, ακούμε τις άλλες πολιτικές δυνάμεις να επαναφέρουν το θέμα της καθιέρωσης θεσμών διαφάνειας, σαν ασπίδα λένε, για να μην επαναληφθούν στο μέλλον τέτοιου είδους φαινόμενα.

Το Κομμουνιστικό Κόμμα Ελλάδος δεν υποτιμά βέβαια την ανάγκη καθιέρωσης θεσμών διαφάνειας και για το λόγο αυτό είχε κάνει στο παρελθόν συγκεκριμένες προτάσεις, όπως διακοινοβουλευτικός και χωρίς όρια έλεγχος σε όλες τις σφαίρες της δημόσιας ζωής.

Κατάργηση του φορολογικού, τραπεζικού και θα τολμούσαμε να πούμε επιχειρηματικού απόρρητου και μια σειρά άλλα μέτρα που συμβάλλουν στην κατεύθυνση αυτή. Βασικός όρος, όμως, για τη διεύρυνση της διαφάνειας είναι η καθιέρωση του εργατικού λαϊκού και γενικότερα κοινωνικού ελέγχου, που ξεφεύγει, όμως, από τα πλαίσια του σημερινού συστήματος και γι' αυτό σκοντάφτει στην επίμονη άρνησή σας.

Το Κ.Κ.Ε., κάνοντας αυτές τις προτάσεις, δεν τρέφει, βέβαια, αυταπάτες ότι το πρόβλημα μπορεί να λυθεί στα πλαίσια του καθεστώτος της κυριαρχίας και της ασυδοσίας των μονοπωλίων, αφού παραμένουν οι αιτίες γι' αυτό και δεν καλλιεργεί στο Λαό μας τη θεσμολαγνεία, όπως κάνουν άλλες πολιτικές δυνάμεις που θέλουν να εμφανίζονται σαν εκσυγχρονιστικές, κεντροαριστερές ακόμα και σαν δήθεν αριστερές.

Το Κ.Κ.Ε. δείχνει στο Λαό μας το δρόμο της πάλης για τον εκδημοκρατισμό, το δρόμο της συνολικής ρήξης με το καθεστώς της κυριαρχίας και της ασυδοσίας των μονοπωλίων, για να ξημερώσουν στον Τόπο μας καλύτερες ημέρες, αλλά και σαν βασική προϋπόθεση για να δοθεί ένα αποφασιστικό πλήγμα στα φαινόμενα σήψης τα οποία ζούμε.

Κυρίες και κύριοι συνάδελφοι, η έρευνα στην υπόθεση καζίνο Φλοίσβου δεν ξεκινά από το μηδέν, αλλά ήδη έχουμε μπροστά μας συγκεκριμένα στοιχεία που προέκυψαν από την προκαταρκτική εξέταση που έγινε και από το εισαγγελικό πόρισμα που συντάχθηκε από τον Εισαγγελέα Εφετών, μετά από παραγγελία του Εισαγγελέα του Αρείου Πάγου τα οποία έχουν υποβληθεί στη Βουλή.

Το Κ.Κ.Ε., με αίσθημα ευθύνης θα τοποθετηθεί, ώστε να προχωρήσει, όσο είναι δυνατόν, η πλήρης διαλεύκανση της υπόθεσης και να αποδοθούν ευθύνες εάν υπάρχουν.

Πριν περάσουμε, όμως, στην υπόθεση για την οποία συζητάμε σήμερα, θα θέλαμε να υπογραμμίσουμε ακόμα ότι το πρώτο και βασικότερο για μας πρόβλημα με την ιστορία των καζίνο είναι τα τεράστια οικονομικά και κοινωνικά προβλήματα που δημιούργησαν στις περιοχές που εγκαταστάθηκαν, προβλήματα που έχουν πάρει εκρηκτικές διαστάσεις για τα οποία έγκαιρα είχε προειδοποιήσει το Κόμμα μας, αλλά τόσο η Κυβέρνηση της Νέας Δημοκρατίας, όσο και στη συνέχεια η Κυβέρνηση του ΠΑ.ΣΟ.Κ. τα αγνόησαν στο όνομα της δήθεν ανάπτυξης που θα έφερναν.

Αλήθεια προβάλλεται το ερώτημα: Αυτή είναι η ανάπτυξη που υπόσχονται η Νέα Δημοκρατία και το ΠΑ.ΣΟ.Κ.; Με μια τέτοια αντίληψη για την ανάπτυξη εμείς διαφωνούμε. 'Οχι μόνο ανάπτυξη δεν θα φέρει, αλλά αντίθετα θα επιτείνει τα προβλήματα. Και εν πάση περιπτώσει, αποφασίσατε να ιδρύσετε καινούρια καζίνο. 'Ηταν ανάγκη να τα δώσετε σε ιδιώτες, που άνοιξε το δρόμο για τη σημερινή κατάσταση και για τη σημερινή υπόθεση που συζητάμε;

Τι στοιχεία προέκυψαν, κυρίες και κύριοι συνάδελφοι, από την προκαταρκτική εξέταση; Είναι δεδομένο, σύμφωνα με όλα τα στοιχεία της προκαταρκτικής εξέτασης ότι η υπ' αριθμόν 37/13.1.95 απόφαση του τότε Υπουργού Τουρισμού, Διονυσίου Λιβανού, είναι παράνομη. Είναι παράνομη η απόφαση με την οποία παραχωρείται στην Κοινοπραξία με την επωνυμία "Κοινοπραξία Καζίνο Αθηνών" μετά από διεθνή πλειοδοτικό διαγωνισμό, αφενός μεν άδεια λειτουργίας και εκμετάλλευσης επιχείρησης καζίνο, με όλες τις συνοδευτικές εγκαταστάσεις στη θέση Φλοίσβος, αφετέρου δε άδεια χρήσης και εκμετάλλευσης του τουριστικού λιμένα Φλοίσβου, της χερσαίας ζώνης αυτού, αλλά και της χερσαίας ζώνης περίπου εβδομήντα πέντε στρεμμάτων, πέραν της ζώνης του λιμένα, ιδιοκτησίας και διαχείρισης του ΕΟΤ.

Είναι παράνομη και όσον αφορά το σκέλος της παραχώρησης άδειας λειτουργίας καζίνο στην παραπάνω Κοινοπραξία και ιδιαίτερα όσον αφορά το σκέλος της παραχώρησης της χρήσης και εκμετάλλευσης του λιμένα Φλοίσβου, αλλά και της γύρω χερσαίας ζώνης.

Η παρανομία στη διαδικασία χορήγησης άδειας λειτουργίας καζίνο αποδεικνύεται από τα παρακάτω στοιχεία.

Μετά την περάτωση του πρώτου σταδίου του διαγωνισμού σημειώθηκαν, όπως είναι γνωστό, αλλαγές στη σύνθεση των μελών της πλειοδότριας κοινοπραξίας, αποχώρησαν ορισμένα μέλη της ανώνυμης εταιρείας και στη θέση της υπεισήλθαν άλλες. Για τις ανώνυμες εταρείες που μπήκαν στην κοινοπραξία, αφού τελείωσε η διαδικασία του πρώτου σταδίου, όπου μεταξύ άλλων γίνεται και έλεγχος των μελών εάν διαθέτουν τα απαιτούμενα από το νόμο προσόντα -ήθος, εντιμότητα, επάρκεια χρηματοδότησης από διάβλητη πηγή- δεν φαίνεται να υπάρχει αιτιολογημένη πράξη της Επιτροπής Διαγωνισμού για το εάν συντρέχουν ή όχι αυτά τα προσόντα. Ακόμα και αν δεχθούμε ότι έγινε σιωπηρά ένας τέτοιος έλεγχος, αυτά έγιναν κατά το δεύτερο στάδιο του διαγωνισμού και όχι κατά το πρώτο, όπως επιβάλλει ο νόμος.

Δεύτερον, οι παρανομίες στην παραχώρηση χρήσης και εκμετάλλευσης της μαρίνας Φλοίσβου και της γύρω χερσαίας ζώνης, είναι πολύ πιο κραυγαλέες. Και πιο συγκεκριμένα, ενώ η παραχώρηση της χρήσης και εκμετάλλευσης των τουριστικών λιμένων διενεργείται σύμφωνα με το νόμο, απο την Επιτροπή Καζίνο μετά απο προηγούμενη γνωμοδότηση της εννεαμελούς επιτροπής που προβλέπει το άρθρο 30 του ν.2160/93, η γνωμοδότηση της εννεαμελούς επιτροπής -που ας σημειωθεί ότι ήταν αρνητική- εκδόθηκε στις 12.1.1995, μετά δηλαδή την έκδοση της απόφασης της Επιτροπής Καζίνο που έγινε στις 20.12.1994, που αξιολόγησε, βαθμολόγησε και ανέδειξε τον πλειοδότη του διαγωνισμού.

Η απόφαση 37/95 του τότε Υπουργού Τουρισμού, Διονυσίου Λιβανού, στηρίχθηκε στην προγενέστερη υπ' αριθμ. 1363/64 κοινή Υπουργική Απόφαση των Υπουργών Τουρισμού και ΥΠΕΧΩΔΕ με την οποία τροποποιούνταν οι όροι χρήσης γης και οι περιορισμοί δόμησης που είχε καθορισθεί για τη χερσαία ζώνη του λιμένα Φλοίσβου ο ν.2160/93 καθώς και οι όροι και οι περιορισμοί δόμησης που ίσχυαν για τη χερσαία ζώνη, που είναι πέραν της χερσαίας ζώνης του λιμένα και ανήκει σε εκτός σχεδίου περιοχή. 'Ομως, η παραπάνω κοινή Υπουργική Απόφαση είναι παράνομη, αφού δεν υπήρχε σχετική νομοθετική εξουσιοδότηση για να εκδοθεί και ούτε κυρώθηκε ποτέ με νόμο.

Επιπλέον, όμως, αυτό παραβίαζε το άρθρο 24 του Συντάγματος μιάς και η χρήση και οι όροι δόμησης που προέβλεπε αυτή η κοινή Υπουργική Απόφαση, δηλαδή ανέγερση καζίνο, ξενοδοχεία, συνεδριακό κέντρο, μαρίνα και 2.500 θέσεις στάθμευσης αυτοκινήτων οδηγούσαν στην υποβάθμιση του περιβάλλοντος. Πολύ περισσότερο γιατί σύμφωνα με το ισχύον ρυθμιστικό σχέδιο και πρόγραμμα προστασίας του περιβάλλοντος της ευρύτερης περιοχής Αθήνας, προβλέπεται στο Φαληρικό όρμο η δημιουργία υπερτοπικού χώρου αναψυχής, αθλητισμού και πολιτιστικών δημιουργιών. Και ακόμα, ολόκληρος ο Φαληρικός όρμος απεικονίζεται ως χώρος πρασίνου και ως ελεύθερος και αρχαιολογικός.

Οι παραπάνω παρανομίες, εκτός από το πόρισμα του Αντιεισαγγελέα Εφετών, επισημαίνονται και στην από 29.3.1996 γνωμοδότηση της Ολομέλειας του Νομικού Συμβουλίου του Κράτους και απετέλεσαν τη δικαιολογητική βάση για την ανάκληση της απόφασης χορήγησης της άδειας εκμετάλλευσης του Καζίνο στο Φλοίσβο, που έγινε με απόφαση της Υπουργού Ανάπτυξης. Βεβαίως γνωρίζουμε ότι υπήρχαν και άλλοι λόγοι και ότι ακόμα και άλλοι εκδήλωσαν το ενδιαφέρον τους σ' αυτήν την κατεύθυνση.

Τις παρανομίες αυτές ασφαλώς τις γνώριζε ο τότε Υπουργός Τουρισμού Διονύσιος Λιβανός, όταν εξέδιδε την απόφαση για παραχώρηση της άδειας καζίνο στο Φλοίσβο. 

Ως προς τις παρανομίες που αφορούσαν τις άδειες χρήσης και εκμετάλλευσης του λιμένα και της γύρω χερσαίας ζώνης, υπάρχει αρνητική για την παροχή γνωμοδότηση της Επιτροπής του άρθρου 30 του ν.2160/1993, η οποία έγινε στις 12.1.1995. Αλλά, αντί ο Υπουργός να δεχθεί την ομόφωνη αρνητική γνωμοδότηση, την επόμενη κιόλας ημέρα προχώρησε στην έκδοση της απόφασης για παραχώρηση της άδειας.

Ως προς την παρανομία γύρω από τη διαδικασία διεξαγωγής του διαγωνισμού, για την άδεια του καζίνο στο Φλοίσβο, υπάρχει το απο 20.12.1994 πρακτικό συνεδρίασης της Επιτροπής του διαγωνισμού, στην οποία τα μέλη αξιολόγησαν και βαθμολόγησαν τις προσφορές. Στο πρακτικό αυτό, το οποίο ασφαλώς και γνώριζε ο Υπουργός, εκφράζονταν από όλα τα μέλη προβληματισμός, ότι οι αλλαγές στη σύνθεση της κοινοπραξίας ενδέχεται να έχουν αρνητική επίδραση στη λειτουργία του Καζίνο.

Σημειώνονταν ακόμα σαν γενική παρατήρηση ότι οι συχνές αυτές αλλαγές δεν επέτρεψαν τη διερεύνηση από την επιτροπή διαγωνισμού του ήθους, της εντιμότητας και της επάρκειας της χρηματοδότησης από αδιάβλητη πηγή των μελών της κοινοπραξίας. 

Υπήρχε ακόμα η πρόταση του μέλους της επιτροπής Κωνσταντίνου Πυράκου εκπροσώπου του Οικονομικού Επιμελητηρίου για επανάληψη του διαγωνισμού, όπως επίσης και η πρόταση του προέδρου της επιτροπής που ήταν και αντιπρόεδρος του Αρείου Πάγου Ευαγγέλου Ρίκου για κατακύρωση του διαγωνισμού υπέρ του άλλου υποψηφίου, ακριβώς λόγω της ύπαρξης ανεξακρίβωτων στοιχείων της προσωπικής κατάστασης βασικού μέρους της κοινοπραξίας και ανυπαρξίας αληθών εγγυήσεων από την κοινοπραξία Καζίνο. 'Αρα το γεγονός ότι ο Υπουργός Τουρισμού παραχώρησε την άδεια για το Καζίνο με παράνομη απόφαση είναι δεδομένο.

Το Κ.Κ.Ε. συνεκτιμώντας όλα αυτά τα στοιχεία θεωρεί ότι υπάρχουν βάσιμες ενδείξεις που πρέπει να ερευνηθούν παραπέρα,με τις οποίες στοιχειοθετείται το αδίκημα της παράβασης καθήκοντος.

Εν όψει όλων αυτών των δεδομένων που υπάρχουν στη διάθεσή μας, μετά τη διενέργεια της προκαταρκτικής εξέτασης, τίθεται πλέον το ερώτημα, ποιος είναι ο ρόλος και ποια η αποστολή της Εξεταστικής Επιτροπής που προτείνουν σήμερα οι Βουλευτές του ΠΑΣΟΚ; Με άλλα λόγια από ποια ανάγκη υπαγορεύεται η σύστασή της;

Το Κ.Κ.Ε. θα μπορούσε να δεχτεί τη σύσταση Εξεταστικής Επιτροπής, αν δεν είχε γίνει καμία διερεύνηση της συγκεκριμένης υπόθεσης, γιατί τότε πράγματι θα υπήρχε ανάγκη συλλογής, επεξεργασίας και αξιολόγησης των διαφόρων στοιχείων για να κριθεί αν υπάρχουν ή όχι ενδείξεις ενοχής. Γιατί για ενδείξεις συζητάμε σήμερα και όχι για αποδείξεις, όπως είπε ο κ. Ανωμερίτης.

Σήμερα όμως έχουμε το φάκελο στα χέρια μας με την προκαταρκτική εξέταση που έγινε και το πόρισμα του Aντεισαγγελέα Εφετών για να προχωρήσουμε. Με βάση τα στοιχεία που προαναφέρθηκαν υπάρχουν όλες οι βάσιμες ενδείξεις για παράβαση καθήκοντος του πρώην Υπουργού Τουρισμού που πρέπει να διερευνηθούν παραπέρα.

Γι'αυτό το λόγο το Κ.Κ.Ε. κρίνει αναγκαία τη σύσταση προανακριτικής επιτροπής η οποία, αφού ολοκληρώσει το έργο της με την πλήρη διερεύνηση όλων των στοιχείων, να καταθέσει το πόρισμά της στη Βουλή για τα περαιτέρω.

Πέραν αυτών, υπάρχουν και άλλοι λόγοι που δεν μας επιτρέπουν να συμφωνήσουμε με τη σύσταση Εξεταστικής Επιτροπής που προτείνει το κυβερνών κόμμα. Σε πρόταση που κατέθεσαν οι Βουλευτές του ΠΑΣΟΚ αναφέρεται κατά λέξη: Το έγγραφο του πρώην Eισαγγελέα του Αρείου Πάγου με το οποίο ζητείται εκκίνηση διαδικασίας του άρθρου 86 του Συντάγματος δεν περιέχει κανένα στοιχείο που θα μπορούσε να δώσει λαβή για ποινική δίωξη.

Μ'αυτήν τη φράση, κύριοι συνάδελφοι, έχετε προκαταλάβει ουσιαστικά και την απόφαση της Εξεταστικής Επιτροπής. Εφόσον κρίνεται ότι δεν υπάρχει κανένα στοιχείο που να οδηγεί στην ποινική δίωξη, τότε για ποιο λόγο να συσταθεί Εξεταστική Επιτροπή; Ισχυρίζεται ακόμα ότι η Κυβέρνηση αποκατέστησε τη νομιμότητα με την ανάκληση της χωροθέτησης των εγκαταστάσεων του Φλοίσβου και την ανάκληση της άδειας του Καζίνο. Γιατί όμως, τις ανακάλεσε; Εάν ήταν νόμιμες όλες οι μέχρι τότε ενέργειες υπήρχε κανένας λόγος να τις ανακαλέσει; Υπήρχε ή δεν υπήρχε παράβαση καθήκοντος;

Επίσης υπάρχει και ένα άλλο εξ ίσου σοβαρό πρόβλημα με τη σύσταση Εξεταστικής Επιτροπής αυτό της ενδεχόμενης παραγραφής αφού είναι γνωστό σε όλους αν λήξει η Σύνοδος χωρίς να υπάρχει απόφαση για σύσταση Προανακριτικής Επιτροπής ότι η υπόθεση οδηγείται στην παραγραφή, αν εν τω μεταξύ δεν μας προκύψει συμψηφισμός όπως προμηνύει το σημερινό αδιέξοδο με την ταυτόχρονη επιβολή των δύο προτάσεων από τη μία της Εξεταστικής Επιτροπής που προτείνει το ΠΑΣΟΚ και από την άλλη της Προανακριτικής που προτείνει η Νέα Δημοκρατία.

(Στο σημείο αυτό την Προεδρική 'Εδρα καταλαμβάνει ο B' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Υπογραμμίζουμε το γεγονός αυτό, γιατί είναι γνωστό από το παρελθόν, ότι αφού πρώτα καλλιεργηθεί η σκανδαλολογία στη συνέχεια ακολουθεί το κλείσιμο μέσω των συμψηφισμών.

Τα λέμε αυτά, γιατί ανησυχούμε από το γεγονός ότι το μεν ΠΑ.ΣΟ.Κ. έχει προκαθορίσει ότι δεν θα ασκηθεί ποινική δίωξη μετά την ολοκλήρωση του έργου της Εξεταστικής Επιτροπής, όπως προκύπτει από το κείμενο της πρότασης των εβδομήντα οκτώ Βουλευτών, η δε Νέα Δημοκρατία με την πρότασή της για προανακριτική και με τυχόν καταψήφισή της, στερεί από τη Βουλή το δικαίωμα να επανέλθει στο θέμα της προανακριτικής επιτροπής.'Ολα αυτά οδηγούν σε αδιέξοδο και μπορεί να οδηγηθούμε στο να μη φθάσει η υπόθεση στο τέρμα της. Αν οδηγηθούν εκεί τα πράγματα, θα είναι μεγάλες οι ευθύνες και του ΠΑ.ΣΟ.Κ. και της Νέας Δημοκρατίας. Ας τα πάρουν υπόψη τους όλα αυτά, για να καθορίσουν τη στάση τους.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ:Κυρίες και κύριοι συνάδελφοι, η υποχρέωση σεβασμού των νόμων είναι κοινή για όλους. Ιδιαίτερα βαρύνει εκείνους που διαχειρίζονται το δημόσιο χρήμα, τις υποθέσεις του Κράτους και τα συμφέροντά του. Αυτή η υποχρέωση αναδεικνύεται ως ιδιαίτερα σημαντική σε μία πολιτική φάση κατά την οποία η καχυποψία των πολιτών για αδιαφάνεια στη διαχείριση του δημοσίου χρήματος, αλλά και των δημοσίων υποθέσεων, εγείρεται και αμφισβητεί το κύρος και της πολιτικής και των πολιτικών.

Αυτή η καχυποψία, κυρίες και κύριοι συνάδελφοι, καθημερινά μεγεθύνεται και μάλιστα επικίνδυνα και με τη συνδρομή βεβαίως και άλλων αρνητικών παραγόντων και απομακρύνει τους πολίτες από την πολιτική. Υπάρχει κρίση αξιοπιστίας της πολιτικής, μια κρίση που οδηγεί την κοινωνία στην περιφρόνηση της οργανωμένης συλλογικής δράσης, αλλά και στη διαμόρφωση μιας κοινής γνώμης, που, δυστυχώς, δέχεται -και μάλιστα ισοπεδωτικά- ότι τη δράση της πολιτικής την παρακολουθεί η ιδιοτέλεια εκείνων που την ασκούν.

Δεν συμμερίζομαι βεβαίως την αφοριστική αντίληψη, τους γενικόλογους και τους αναπόδεικτους ισχυρισμούς σε βάρος των πολιτικών, που σε τελευταία ανάλυση υπονομεύουν την πολιτική και πολλές φορές ακυρώνουν σημαντικές επιλογές και συμφέρουσες για τον τόπο ρυθμίσεις.

Πιστεύω, όμως, ότι εμείς έχουμε την ευθύνη να υπερασπιζόμαστε με τρόπο σαφή την ασκούμενη πολιτική, όχι μόνο με τη διαμόρφωση θεσμών διαφάνειας και θωράκισης της διαχείρισης των δημοσίων υποθέσεων και του δημοσίου χρήματος -ζήτημα άλλωστε που εκκρεμεί- αλλά και με τον έλεγχο των συγκεκριμένων πράξεων και των ενεργειών που αφορούν σ'αυτό.

Κυρίες και κύριοι συνάδελφοι, στην επιλογή αυτού του ελέγχου φρονώ ότι πρέπει να προσερχόμαστε χωρίς κομματικές οχυρώσεις, χωρίς υπολογισμούς για το, δήθεν, κομματικό συμφέρον, αλλά ανυπόκριτα, σταθερά και αταλάντευτα, με μόνο και αποκλειστικό γνώμονα την υπεράσπιση του κύρους της πολιτικής. Ο έλεγχος της ευθύνης για πράξεις ή παραλείψεις μέλους της όποιας κυβέρνησης, σύμφωνα με τις επιταγές του Συντάγματος, του νόμου και του Κανονισμού της Βουλής, είναι υποχρέωσή μας απέναντι στους πολίτες της Χώρας, αλλά υποχρέωση και απέναντι, όπως πιστεύω, στην κοινή διεκδίκησή μας να μη σκιάζεται η πολιτική, αλλά να προβάλλει ξεκάθαρη και ικανή να αυτοελέγχεται.

Κυρίες και κύριοι συνάδελφοι, δεν είναι ευχάριστο για κανέναν να συζητάει η Βουλή πρόταση κατηγορίας κατά μέλους Κυβέρνησης. Είναι δυσάρεστο, όμως, όσο και επικίνδυνο, για την ευρυθμία της πολιτικής να αφήνουμε αδιευκρίνιστες και ανέλεγκτες πράξεις που ελέγχονται για παράβαση νόμου.

Ο Συνασπισμός πιστεύει ότι πρέπει να συσταθεί προανακριτική επιτροπή, η οποία στο πλαίσιο των αρμοδιοτήτων της θα διενεργήσει προανάκριση για τη διακρίβωση των στοιχείων της υπόθεσης, που αφορά στην παραχώρηση της άδειας, ίδρυσης, λειτουργίας και εκμετάλλευσης καζίνο στην περιοχή του Φλοίσβου Αττικής, καθώς και τη χρήση και εκμετάλλευση της μαρίνας στην περιοχή αυτή.

Κυρίες και κύριοι συνάδελφοι, η σύσταση Εξεταστικής Επιτροπής που προτείνεται αντιπαραθετικά από τους συναδέλφους της Συμπολίτευσης, τους συναδέλφους του ΠΑ.ΣΟ.Κ., εγκυμονεί τον κίνδυνο, με δεδομένες τις εκ των πραγμάτων χρονοβόρες διαδικασίες, να οδηγήσει την υπόθεση σε παραγραφή και για την περίπτωση ακόμη που καταλήξει σε πορισματική κρίση ότι υπάρχει υπαίτια συμπεριφορά. Τότε και ανεξάρτητα από προθέσεις, θα σέρνεται η άποψη και θα μας παρακολουθεί ο αρνητικός σχολιασμός ότι υπήρξε συγκεκριμένη επιλογή παρέλκυσης, προκειμένου να μην κριθεί η υπόθεση.

Για παρέλκυση και πάλι θα κατηγορείται η Βουλή και για την περίπτωση ακόμη που η Εξεταστική Επιτροπή θα δεσμευθεί χρονικά για την κατάθεση του πορίσματός της. Και θα κατηγορείται, κυρίες και κύριοι συνάδελφοι, με το δεδομένο ότι σήμερα έχει τη δυνατότητα να συστήσει προανακριτική επιτροπή και να αποφύγει τον ενδεχόμενο κίνδυνο παραγραφής αυτής της συγκεκριμένης υπόθεσης.

Η τυχόν επιλογή της Εξεταστικής Επιτροπής και όχι της προανακριτικής, δικαιολογημένα θα θεωρηθεί ως διαδικασία παρέλκυσης, δικαιολογημένα θα χαρακτηρισθεί ως προσπάθεια χρονικής μετατόπισης του ζητήματος, με διαδικαστικό ελιγμό.

Κυρίες και κύριοι συνάδελφοι, εμείς δεν σπεύδουμε να διατυπώσουμε και να προαναγγείλουμε την τελική κρίση και άποψή μας για την υπόθεση. Αυτή θέλουμε να υπάρξει μετά τη μελέτη και την ενδελεχή αξιολόγηση του πορίσματος της προανακριτικής επιτροπής, αλλά και του αποδεικτικού υλικού που αυτή θα συλλέξει. Κατά συνέπεια, τι εμποδίζει τη σύσταση προανακριτικής επιτροπής; Είναι ένα εύλογο ερώτημα. Ποιες σκέψεις, στ' αλήθεια, πειστικά συνηγορούν υπέρ της Εξεταστικής και όχι υπέρ της προανακριτικής επιτροπής;

Κυρίες και κύριοι συνάδελφοι, η παραχώρηση της άδειας ίδρυσης και λειτουργίας Καζίνο στο Φλοίσβο Αττικής, με την με αριθμό 37/1995 απόφαση του πρώην Υπουργού Τουρισμού, του κ. Διονύση Λιβανού, απασχόλησε την κοινή γνώμη και μάλιστα έντονα. Η συντριπτική πλειοψηφία του τύπου, όλου του πολιτικού φάσματος, ανέδειξε το ζήτημα και επεσήμανε την ύπαρξη σωρείας παρατυπιών, αναφορικά με την ανάθεση. Οργανισμοί Τοπικής Αυτοδιοίκησης και οργανώσεις πολιτών κινητοποιήθηκαν, καταγγέλλοντας όχι μόνο την ιδεολογία του τζόγου που προωθούσε και, δυστυχώς, προωθεί το κράτος, αλλά και την προσβολή του περιβάλλοντος της ευρύτερης περιοχής του Φλοίσβου. Και παρ' όλα αυτά, κυρίες και κύριοι συνάδελφοι, ο πρώην Υπουργός, ο κ. Διονύσης Λιβανός, προχώρησε ακάθεκτος στην ανάθεση αγνοώντας συστηματικά όλα εκείνα που ως κοινή γνώμη τον ήλεγχαν και τον αμφισβητούσαν.

Το πόρισμα της προκαταρκτικής εξέτασης, κυρίες και κύριοι συνάδελφοι, που διενήργησε ο Αντεισαγγελεύς Εφετών, ο κ. Νικόλαος Σίγουρας, είναι σαφές. Ο αρμόδιος τότε Υπουργός Τουρισμού, ο κ. Διονύσης Λιβανός, παραβίασε συνειδητά τις διατάξεις του ν. 2294/1994, καθώς και τις διατάξεις του ν. 2160/1993, αλλά και το άρθρο 24 του Συντάγματος που υποχρεώνει το Κράτος να παίρνει προληπτικά ή και κατασταλτικά μέτρα για την προστασία του περιβάλλοντος.

Είναι συνειδητή κυρίες και κύριοι συνάδελφοι, η παραβίαση των νόμων που προανέφερα, αλλά και του άρθρου 24 του Συντάγματος. Είναι συνειδητή, επειδή ο τότε Υπουργός αγνόησε το γεγονός ότι η πλειοδότρια κοινοπραξία άλλαξε τη σύνθεσή της και μάλιστα κατά το δεύτερο στάδιο της αξιολόγησης. 'Ετσι η επιτροπή του διαγωνισμού δεν είχε τη δυνατότητα να διαπιστώσει εγκαίρως το ήθος, την εντιμότητα και την επάρκεια της χρηματοδότησής τους από αδιάβλητη πηγή, των νέων μελών που εισήλθαν στην κοινοπραξία.

Η διαπίστωση δε των στοιχείων αυτών είναι υποχρέωση,που προβλέπεται με σαφήνεια από το άρθρο 2 του ν.2206/94. Το γεγονός δηλαδή ότι έλειπαν τα στοιχεία της αξιολόγησης, βασικού μέλους της Κοινοπραξίας, είχε επισημανθεί, όχι μόνο ως γενική παρατήρηση της επιτροπής διαγωνισμού, αλλά και ως μειοψηφία του Προέδρου της Επιτροπής και Αντιπροέδρου του Αρείου Πάγου κ. Ευαγγέλου Ρίκου ο οποίος αιτιολογώντας την μειοψηφία του επισήμαινε ότι υπάρχουν ανεξακρίβωτα στοιχεία προσωπικής καταστάσεως βασικού μέλους της Κοινοπραξίας.

Κύριοι συνάδελφοι είναι συνειδητή η παραβίαση του νόμου διότι υπήρχε και την εγνώριζε ο κ. Διονύσης Λιβανός η από 10.1.95 γνωμάτευση της Επιτροπής του άρθρου 30 του ν.2160/93, σύμφωνα με την οποία δεν έπρεπε να παραχωρηθεί η χρήση του τουριστικού λιμένα του Φλοίσβου.

Ο ίδιος μάλιστα ο Πρόεδρος της αρμόδιας επιτροπής και ειδικός γραμματέας του Υπουργείου Τουρισμού Ευάγγελος Ρουχωτάς στις 12.1.95 διατυπώνει ο ίδιος στον τότε Υπουργό τις αντιρρήσεις του για την παραχώρηση του τουριστικού λιμένα Φλοίσβου. Ο Υπουργός όμως, κυρίες και κύριοι συνάδελφοι αγνοεί και τις αντιρρήσεις του κ. Ρουχωτά, που ως ειδικός γραμματέας του Υπουργείου Τουρισμού, προήδρευε της ειδικής 9μελούς επιτροπής εκπροσώπων των αρμοδίων Υπουργείων, για θέματα τουριστικών λιμένων. Αγνόησε δηλαδή τις επισημάνσεις ενός κατ'εξοχήν αρμοδίου για τα ζητήματα τουριστικών λιμένων.

Κυρίες και κύριοι συνάδελφοι, ο τότε Υπουργός Τουρισμού κ. Λιβανός, παρά την ύπαρξη των στοιχείων αυτών, που καθιστούσαν εκ των προτέρων ευάλωτη, -για να χρησιμοποιήσω επιεική χαρακτηρισμό- την ανάθεση, έσπευσε -στην κυριολεξία έσπευσε- και εξέδωσε την 37/13.1.95 απόφασή του. Η σπουδή του δε αυτή συνδυαζόμενη και με τα άλλα στοιχεία ενισχύει την κρίση ότι συνειδητά ενήργησε τα όσα ενήργησε ο τότε Υπουργός Τουρισμού κ. Διονύσης Λιβανός.

Κατά συνέπεια, κυρίες και κύριοι συνάδελφοι, το ερώτημα προβάλλει απόλυτα δικαιολογημένο: Ποιος αντικειμενικός και αμερόληπτος Υπουργός, ποιος Υπουργός, που ενδιαφέρεται για το δημόσιο συμφέρον, θα έσπευδε να εκδόσει απόφαση παραχώρησης άδειας και λειτουργίας του Καζίνο και παραχώρησης χρήσης τουριστικού λιμένα, όταν ελάχιστες ημέρες πριν είχε τις σαφείς αντιρρήσεις που προανέφερα;

Βεβαίως κυρίες και κύριοι συνάδελφοι μας αφήνουν αδιάφορους οι απόψεις, που έχουν διατυπωθεί, ότι έπρεπε εν όψει των δεδομένων αυτών να προτιμηθεί η άλλη κοινοπραξία, ως περισσότερο φερέγγυος.

Εμείς, ο Συνασπισμός, είμαστε σε κάθε περίπτωση αντίθετοι με την ίδρυση και τη λειτουργία Καζίνο στη Χώρα. Είμαστε αντίθετοι με αυτήν την επιλογή ανάπτυξης της ιδεολογίας του τζόγου.

Επιτρέψτε, κύριοι συνάδελφοι, την παρέκβαση, για να σημειώσουμε ότι η λειτουργία Καζίνο στη χώρα δημιουργεί κοινωνικά προβληματα, διαλύει οικογένειες και προκαλεί ανθρώπινα δράματα. Τα έσοδα του Κράτους από τη λειτουργία των Καζίνο, όσο μεγάλα και είναι, κυρίες και κύριοι συνάδελφοι, σε καμία περίπτωση δεν μπορούν να αντισταθμίσουν την κοινωνική φθορά και την κοινωνική ζημιά, που προκαλεί η λειτουργία των Καζίνο. Δεν αποτελεί για εμάς μορφή τουριστικής ανάπτυξης η λειτουργία Καζίνο. Αποτελεί πηγή φθοράς της κοινωνίας και εκμαυλισμού συνειδήσεων και συμπεριφοράς των πολιτών!

Αλλά, κυρίες και κύριοι συνάδελφοι, και αν προς στιγμήν παρακολουθήσουμε τη λογική της Κυβέρνησης, που θέλει ως μορφή τουριστικής ανάπτυξης την ίδρυση Καζίνο, τότε ο εν λόγω διαγωνισμός θα έπρεπε να έχει κηρυχθεί άγονος και να είχε προκηρυχθεί νέος από τον τότε Υπουργό κ. Διονύση Λιβανό.

Κυρίες και κύριοι συνάδελφοι, την παράβαση του νόμου πιστοποιεί και η με αριθμό 194 γνωμοδότηση της Ολομέλειας του Νομικού Συμβουλίου του Κράτους στη συνεδρίασή του στις 29 Μαρτίου του 1996.

Γνωμοδοτεί, λοιπόν, το Νομικό Συμβούλιο του Κράτους ότι η με αριθμό 37/1995 απόφαση του Υπουργού Τουρισμού είναι ανακλητή για πέντε λόγους που διεξοδικά αναφέρονται στη γνωμοδότησή του. Και οι πέντε λόγοι αναφέρονται σε συγκεκριμένες παρανομίες. Μετά από τη γνωμοδότηση του Νομικού Συμβουλίου του Κράτους η απόφαση με αριθμό 37/1995 του τότε Υπουργού Τουρισμού, του κ. Διονύση Λιβανού, ανακλήθηκε ως μη νόμιμη με την απόφαση της Υπουργού Ανάπτυξης κας Παπανδρέου με την Τ588 της 21ης Μαϊου του 1996.

Η ανάκληση αυτή, κυρίες και κύριοι συνάδελφοι, αποτελεί ταυτόχρονα και αναγνώριση των παρανομιών που υπήρξαν, αλλά και αποδοκιμασία της ενέργειας του πρώην Υπουργού.

'Εχω, λοιπόν, τη γνώμη ότι όλα αυτά τα στοιχεία στηρίζουν αποφασιστικά την άποψη ότι η σύσταση προανακριτικής επιτροπής είναι αναγκαία.

Κυρίες και κύριοι συνάδελφοι, υπάρχει και το ζήτημα που αφορά στην εισήγηση και αναφέρεται στο πόρισμα της προκαταρκτικής εξετάσεως των υπηρεσιακών παραγόντων του Υπουργείου Τουρισμού και του Υπουργείου ΠΕΧΩΔΕ και στη σύνταξη από αυτούς, όπως λέει το ίδιο το πόρισμα, της με αριθμό 1363/1994 κοινής απόφασης των Υπουργών των δύο αυτών Υπουργείων.

Το ερώτημά μας είναι: Ποιοι είναι αυτοί οι υπηρεσιακοί παράγοντες, με ποια ανεξαρτησία, με ποια αυτόνομη λειτουργία και με ποια κίνητρα έδρασαν για να εισηγηθούν και να συντάξουν το κείμενο της υπουργικής απόφασης με την οποία, όπως σημειώνεται στα κείμενα που προανέφερα, παράνομα τροποποιήθηκαν οι χρήσεις γης, οι όροι και οι περιορισμοί δόμησης που είχε καθορίσει για τη χερσαία ζώνη του τουριστικού λιμένα Φλοίσβου ο ν.2160/1993; 

Το ερώτημά μας δεν είναι ρητορικό. Το ερώτημά μας είναι γνήσιο και περιμένει μία απάντηση, η οποία μπορεί να δοθεί μετά από τη διενέργεια προανάκρισης, μετά βέβαια τη σύσταση προανακριτικής επιτροπής.

Κυρίες και κύριοι συνάδελφοι, η υπόθεση του Καζίνο στο Φλοίσβο είναι ανοιχτή και το γνωρίζετε. Εκκρεμούν αξιώσεις μεγάλου ύψους σε βάρος του Ελληνικού Δημοσίου. Υπάρχει η έντονη δυσαρέσκεια και η αγανάκτηση των μικροεπενδυτών που αγόρασαν μετοχές των κατασκευαστικών εταιρειών που συνδέονταν με το συγκεκριμένο καζίνο. Το Χρηματιστήριο, κυρίες και κύριοι συνάδελφοι, έζησε εφιαλτικές στιγμές με την ανάκληση της απόφασης του πρώην Υπουργού Τουρισμού του κ. Λιβανού. Οι απώλειες των επενδυτών, μικρομεσαίων στη συντριπτική τους πλειοψηφία, υπολογίζονται στο ύψος των 100 δισεκατομμυρίων δραχμών. Η εμπιστοσύνη προς το Κράτος κλονίστηκε. Το Κράτος προέκυψε ως αφερέγγυο, κυρίες και κύριοι συνάδελφοι.

Κατά συνέπεια, δεν δικαιούμεθα μπροστά σ' αυτή την κατάσταση να αποφεύγουμε την απόφαση εκείνη που αναδεικνύει τους Βουλευτές ικανούς και αποφασισμένους να διερευνήσουν σε βάθος την υπόθεση χωρίς υπεκφυγές, χωρίς διαδικαστικές επιλογές, που, ανεξάρτητα από προθέσεις, θα προβάλουν και θα εισπράττονται από τους πολίτες ως προσπάθεια παρέλκυσης και συγκάλυψης. Τότε κυρίες και κύριοι συνάδελφοι, θα μεγεθύνεται η καχυποψία των πολιτών, θα μεγαλώνει η έλλειψη εμπιστοσύνης προς το Κράτος και ο διασυρμός θα απειλεί όλους, έστω και αν είναι άδικος και αβάσιμος.

Ο Συνασπισμός, κυρίες και κύριοι συνάδελφοι, τάσσεται υπέρ της συστάσεως προανακριτικής επιτροπής, γιατί θεωρεί ότι αυτή η θέση του υπηρετεί την ανάγκη διακρίβωσης της αλήθειας, αλλά και τη στήριξη του κύρους της πολιτικής ζωής.

Κυρίες και κύριοι συνάδελφοι, δεν μονοπωλούμε την ηθική της πολιτικής, δεν είμαστε τιμητές της πολιτικής. Συμμετέχουμε σ' αυτήν, συμμετέχουμε, όμως, με τη βεβαιότητα και την πίστη ότι το πρόσταγμα των εργαζομένων της Χώρας είναι η χρηστή διαχείριση των δημοσίων υποθέσεων.

Με αυτές τις παραδοχές, με αυτές τις δεσμεύσεις απέναντι στους πολίτες της χώρας, θεωρούμε αναγκαία και επιβεβλημένη τη σύσταση προανακριτικής επιτροπής. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές από το Δημοκρατικό Κοινωνικό Κίνημα έχει το λόγο.

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, δεν θα αναφερθώ στο ιστορικό των συζητουμένων δύο προτάσεων, διότι έχουν ήδη εκτεθεί επαρκώς. Θα μπω απευθείας στην ουσία της πρότασής μου. 

Απλώς αρκούμαι να πω ότι έγινε μία ποινική προκαταρκτική εξέταση, με εντολή του Εισαγγελέα του Αρείου Πάγου, από Aντεισαγγελέα του Εφετείου Αθηνών, κατέληξε σε ένα πόρισμα και ήδη βρίσκεται μπροστά μας για συζήτηση.

Από εδώ αρχίζουν τα ουσιώδη. 'Οταν περιήλθε το πόρισμα της προκαταρκτικής εξέτασης στη Βουλή, η Βουλή ήταν σε θερινές διακοπές. Μεσολάβησαν οι εκλογές και μόλις συγκροτήθηκε σε Σώμα η Βουλή, σπεύδει το ΠΑ.ΣΟ.Κ., μετά τη λήψη της ψήφου εμπιστοσύνης και καταθέτει πρόταση για Εξεταστική των Πραγμάτων Επιτροπή.

Η Νέα Δημοκρατία, αφού συσκέπτεται και μελετά επί δέκα και πλέον ημέρες το θέμα, καταθέτει πρόταση σύστασης προανακριτικής επιτροπής.

Αυτά τα δύο χρονικά διαστήματα, ο τρόπος κατάθεσης των προτάσεων, αρχίζει να εμβάλει εμάς σε υποψίες ότι γίνονται μεθοδεύσεις συγκάλυψης.

'Ηδη διαδικαστικά προέκυψε μια εμπλοκή. Απεμπλοκίστηκε το θέμα στην Ολομέλεια των Προέδρων και μετά από συζήτηση, πριν μπούμε στην ημερήσια διάταξη σήμερα το πρωί, βρισκόμαστε μπροστά στο εξής φαινόμενο. Το ΠΑ.ΣΟ.Κ. ζητάει Εξεταστική Επιτροπή, για να ερευνήσει αν υπάρχουν ευθύνες. Είναι γνωστό, όμως, ότι οι Εξεταστικές των πραγμάτων Επιτροπές ερευνούν πολιτικές ευθύνες. Αν διαπιστώσουν και ποινικές, μετά γίνεται πρόταση σύστασης προανακριτικής επιτροπής από τη Βουλή.

Προηγήθηκε, όμως, μία προκαταρκτική εξέταση από εισαγγελείς και ήδη έχει καταλήξει ότι υπάρχουν, τουλάχιστον αντικειμενικώς, αδικήματα. Επομένως, η σύσταση Εξεταστικής των Πραγμάτων Επιτροπής είναι περιττή, διότι το έργο που θα έκανε, το έκαναν οι Εισαγγελείς και μάλιστα υψηλών βαθμίδων.

Ερχόμαστε τώρα στην πρόταση της Νέας Δημοκρατίας. Η Νέα Δημοκρατία ζητά σύσταση προανακριτικής επιτροπής. Συμφωνούμε, διότι υπάρχουν διαπιστωμένα τα αδικήματα από την προκαταρκτική εξέταση. Εγώ δεν θα έλεγα συνειδητά. Αντικειμενικώς υπάρχουν, υποκειμενικώς είναι το ερευνητέον του αδικήματος. Διότι, αν και υποκειμενικώς ήταν εξακριβωμένο, τότε τι χρειαζόταν όλη η περαιτέρω διαδικασία;

Υπάρχει παράβαση νόμου. Αν έγινε δολίως ή όχι, δεν το ξέρουμε. Θα το ερευνήσουμε. Εδώ προτρέχει το πόρισμα, όταν λέει έγινε συνειδητή παράβαση, εκτός αν έχει στοιχεία που δεν μας τα δίδει.

Κι έτσι πιστεύουμε ότι η σύσταση Εξεταστικής Επιτροπής είναι παρελκυστική για να καταναλώσει όλο το χρόνο, να περάσει η σύνοδος, διότι καμιά Εξεταστική Επιτροπή μέχρι τώρα δεν περαίωσε το έργο της στο δίμηνο ή τρίμηνο που παίρνει όταν συγκροτείται από τη Βουλή.

Κυρίες και κύριοι συνάδελφοι, η δόξα της τιμής των πολιτικών έχει και το βάρος της ευθύνης. Γι' αυτό το Σύνταγμα έχει καθορίσει ορισμένους κανόνες πέρα από την κοινή δοσιδικία των πολιτών και έχει βάλει και ορισμένες βαθμίδες ασφαλιστικές για να κατοχυρώσει την περιφρούρηση του κύρους του πολιτικού, αλλά ταυτόχρονα όταν ο πολιτικός υποπίπτει σε σφάλματα και σε εγκλήματα -με την ποινική έννοια του όρου εγκλήματα- η εξακρίβωση πρέπει να είναι πάλι τέτοιας διαδικασίας που να εγγυάται το αδιάβλητο. Γι' αυτό και δεν παραπέμπει ο συνταγματικός πλέον νομοθέτης σε προανάκριση και ανάκριση τον πολιτικό στον κοινό δικαστή, αλλά τον παραπέμπει σε μια επιτροπή της Βουλής που υποτίθεται ότι είναι ή πρέπει να είναι υπεράνω κομματικών επιρροών και υψηλού επιπέδου ευθύνης και ευθύνης συνείδησης. 

Η αγόρευση του κ. Ανωμερίτη, εισηγητού της Πλειοψηφίας ήταν περιγραφική, ουδέτερη και η κατάληξή της ήταν ατυχής. Γιατί; Διότι, όπως είπα προηγουμένως έχουμε από δικαστικά όργανα εξακριβωμένα, αντικειμενικώς τουλάχιστον, παραβάσεις του νόμου, δηλαδή έχουμε την παράνομη πράξη. Ενδεχομένως, και το πρόσωπο, το υποκείμενο που έκανε αυτή την παράνομη πράξη προτείνει σύσταση Εξεταστικής Επιτροπής και όπως είπα προηγουμένως, αυτό είναι περιττό, διότι το έργο που θα έκανε έχει γίνει από άλλα όργανα κρατικά και δεν διαπίστωσαν πολιτική ευθύνη, αλλά όταν υπάρχει ποινική ευθύνη, η πολιτική συνεπάγεται. Εξυπακούεται αυτό.

Η αγόρευση του κ.Ανδρεουλάκου, φθάνει στο άλλο άκρο. Ενώ συζητάμε για ανάγκη σύστασης έρευνας αν διαπράχθηκε ένα αδίκημα, ο κ. Ανδρεουλάκος μπήκε στην ουσία σα να συζητάγαμε το πόρισμα που αναμένουμε να εκδώσει η προανακριτική επιτροπή της Βουλής που θα συσταθεί βάσει της προτάσεως της Νέας Δημοκρατίας για να οδηγηθεί η υπόθεση σε παραπομπή ή μη παραπομπή. Δηλαδή, υπερκέρασε την πρόταση σύστασης, προδίκασε το αποτέλεσμα ότι είναι παραπεμπτικό και συνηγόρησε γιατί πρεπει να παραπεμφθούν. Ενώ εδώ εμείς λέμε γιατί πρέπει να συσταθεί η προανακριτική επιτροπή για να ερευνήσει εάν διαπράχθηκε αδίκημα και από ποιους.

'Ετσι λοιπόν, το Δημοκρατικό Κοινωνικό Κίνημα προτείνει την ανάγκη σύστασης προανακριτικής επιτροπής για να εξετάσει πόσα αδικήματα διαπράχθησαν και ποια πρόσωπα τα διέπραξαν. Προς το παρόν διευκρινίζεται ότι έχει γίνει μια παράβαση νόμου από τον κ. Λιβανό, όπως λέει το πόρισμα της προκαταρκτικής εξέτασης. Από την άλλη επισημαίνονται παράνομες πράξεις υπηρεσιακών παραγόντων, αλλά ερευνάται εάν και άλλοι Υπουργοί ή Υφυπουργοί έχουν ποινικές ευθύνες είτε σαν συνεργοί είτε σαν αυτουργοί.

'Ετσι λοιπόν, εμείς προτείνουμε τη σύσταση προανακριτικής επιτροπής από τη Βουλή. Δηλαδή, ψηφίζουμε την πρόταση της Νέας Δημοκρατίας και εκεί με συνείδηση ευθύνης, μακριά από τους πολιτικούς μανδύες που θα φέρει κάθε μέλος της προανακριτικής επιτροπής, θα κρίνουμε αντικειμενικά εάν υπάρχουν αδικήματα και ποιοι τα διέπραξαν.

Το ΔΗ.Κ.ΚΙ. ιδιαιτέρως έχει μια ηυξημένη ευαισθησία διότι ο Πρόεδρός του ο κ.Δημήτριος Τσοβόλας υπήρξε θύμα μιας τέτοιας διαδικασίας, διότι την εποχή εκείνη επρυτάνευσε το πολιτικό πάθος παρά ο έρως εξακρίβωσης και απόδοσης δικαιοσύνης.

Ευχαριστώ.

( Χειροκροτήματα από την Πτέρυγα του ΔΗ.Κ.ΚΙ. )

ΠΡΟΕΔΡΕΥΩΝ(Παναγιώτης Σγουρίδης): Ο κ. Τζαννής έχει το λόγο.

ΛΕΩΝΙΔΑΣ ΤΖΑΝΝΗΣ: Κυρίες και κύριοι συνάδελφοι, είναι γεγονός ότι το βασικό και φυσικό αντικείμενο των κοινοβουλευτικών καθηκόντων των Βουλευτών, όπως αυτά προσδιορίζονται στις διατάξεις των άρθρων 59 και 57 του Συντάγματος, είναι η παραγωγή νομοθετικού έργου και ο Κοινοβουλευτικός 'Ελεγχος. Αυτός είναι ο χώρος όπου φυτρώνει και ανθίζει ο ανθός του πολιτικού λόγου, όπου γίνεται η σύγκρουση θέσεων και ιδεολογιών, ο χώρος όπου γίνεται ο έλεγχος της εκτελεστικής από τη νομοθετική εξουσία, ο χώρος όπου πρέπει και μπορεί να επιβεβαιώνεται η υπεροχή της νομοθετικής απέναντι στην εκτελεστική εξουσία.

Ανάμεσα, όμως, στα καθήκοντα των Βουλευτών, έστω και αν αυτά δεν αποτελούν το κύριο αντικείμενό τους, είναι και αυτά που ορίζονται από τα άρθρα 86 και 115 του Συντάγματος, από τις σχετικές διατάξεις του νομοθετικού διατάγματος 802/71 περί ευθύνης υπουργών, καθώς και από τις σχετικές διατάξεις των άρθρων 144 και επόμενα του Κανονισμού της Βουλής.

Από το συνδυασμό αυτών των διατάξεων, προκύπτει ότι η δίωξη από τη Βουλή των Υπουργών ή Υφυπουργών, ασκείται μετά από πρόταση ενός ορισμένου αριθμού εξήντα στη συγκεκριμένη περίπτωση, κατά το άρθρο 144 του Κανονισμού της Βουλής Βουλευτών. Σύμφωνα με το άρθρο αυτό η Ολομέλεια της Βουλής, μπορεί να συνιστά Εξεταστικές Επιτροπές από τα μέλη της, για την εξέταση ειδικών ζητημάτων δημοσίου ενδιαφέροντος. Η λειτουργια αυτών των επιτροπών, διέπεται από τις διατάξεις των άρθρων 144 έως 149 του Κανονισμού της Βουλής, σύμφωνα δε με το άρθρο 148 του Κανονισμού, μετά την ολοκλήρωση της έρευνάς της, η Επιτροπή αξιολογεί τις αποδείξεις που συνέλεξε και συντάσσει αιτιολογημένο πόρισμα το οποίο υποβάλλει στην Ολομέλεια της Βουλής.

Η απασχόληση σήμερα του Σώματος, οφείλεται στην πρόταση των εβδομήντα εννέα βουλευτών του ΠΑΣΟΚ προς τον κύριο Πρόεδρο της Βουλής, για τη σύσταση Εξεταστικής των Πραγμάτων Επιτροπής, ώστε να διερευνηθούν όλες οι βασικές πτυχές μιας υπόθεσης, που ασφαλώς αποτελεί ειδικό ζήτημα δημόσιου ενδιαφέροντος, κατά την έννοια του άρθρου 148 του Κανονισμού της Βουλής.

Πρόκειται για τη γνωστή υπόθεση της έκδοσης τον Ιανουάριο του '95 από τον τότε Υπουργό Τουρισμού Διονύσιο Λιβανό της υπ'αριθμ.37/95 απόφασής του, με την οποία παραχωρήθηκε στην Κοινοπραξία Καζίνο Αθηνών, αφ'ενός μεν η άδεια ίδρυσης, λειτουργίας και εκμετάλλευσης καζίνο και αφ'ετέρου η χρήση και εκμετάλλευση τουριστικού λιμένα, της μαρίνας δηλαδή του Φλοίσβου, συμπεριλαμβανομένης και της χερσαίας ζώνης.

Για την υπόθεση αυτή, αγαπητοί συνάδελφοι, έχουν γραφεί και έχουν λεχθεί πάρα πολλά. Και αυτό συμβαίνει και θα συμβαίνει πάντα, όταν ισχυρά συμφέροντα συγκρούονται και ερίζουν, διεκδικώντας σοβαρά οικονομικά αντικείμενα. Είναι οι περιπτώσεις στις οποίες η πολιτική κινδυνεύει να δεχθεί επιθέσεις και αμφισβητήσεις, ανάλογα με το ποιος θα είναι ο νικητής και ποιος θα είναι ο χαμένος της μάχης για τη διεκδίκηση του οικονομικού στόχου. Και σ'αυτήν τη μάχη, δυστυχώς η πολιτική, είναι υποχρεωμένη να βρίσκεται πάντα σε αμυντική θέση.

Εμείς, όμως, που τάξαμε σαν σκοπό της ζωής μας να υπηρετούμε την πολιτική και δημοκρατία, είμαστε εδώ για να φυλάμε τις Θερμοπύλες τού κύρους και της αξιοπιστίας της και χρωστάμε να το κάνουμε πάντα αυτό.

Γι' αυτό και οι Βουλευτές του ΠΑΣΟΚ πήραμε την πρωτοβουλία να καταθέσουμε την πρότασή μας για τη Σύσταση Εξεταστικής των Πραγμάτων Επιτροπής. Γιατί έχουμε συνειδητοποιήσει ότι η πολιτική μας ζωή δεν αντέχει άλλη αμφισβήτηση. Γιατί πιστεύουμε ακράδαντα στην αρχή της διαφάνειας, που αποτελούσε πάντα και αποτελεί σταθερά το γνώμονα για την πολιτική και τη δράση μας. Γιατί πιστεύουμε ότι η δημοκρατία μας, ισχυροποιείται όταν αυτοί που την υπηρετούν με τις πράξεις και τη συμπεριφορά τους, προστατεύουν το κύρος της. Σ' αυτό αποβλέπουμε στην πρότασή μας.

Αγαπητοί συνάδελφοι, δεν θα ήθελα να αναφερθώ στο ιστορικό της υπόθεσης του Καζίνο του Φλοίσβου. Το έπραξαν οι πριν από εμένα ομιλήσαντες συνάδελφοι και ιδιαίτερα ο κ. Ανωμερίτης. Απλά σας θυμίζω ότι η πράξη που σήμερα μας απασχολεί, η έκδοση δηλαδή της υπ. αριθμ. 37/95 απόφασης του Διονυσίου Λιβανού, τότε Υπουργού Τουρισμού έχει ως διοικητική πράξη ανακληθεί ήδη από την υπ. αριθμ. 588 απόφαση της Υπουργού Βιομηχανίας κας Παπανδρέου. Και πρέπει να σας πω ότι η ίδια η Υπουργός Ανάπτυξης, δηλαδή η ίδια η Κυβέρνηση του ΠΑΣΟΚ, ζήτησε και προκάλεσε γνωμόδοτηση του Νομικού Συμβουλίου του Κράτους, για τη νομιμότητα ή μη αυτής της απόφασης.

Αυτές, λοιπόν, οι πλημμέλειες που επισημαίνονται και που αποτέλεσαν τον κορμό και τη βάση της ανακλητικής απόφασης της κυρίας Υπουργού, διαλαμβάνονται και στο πόρισμα του εισαγγελέως Εφετών, το οποίο απεστάλη και στη Βουλή και βάση του οποίου ζητείται να επιληφθεί η Βουλή για να αποφανθεί για τη συγκρότηση Εξεταστικής Επιτροπής, πρόταση που είναι των Βουλευτών του ΠΑΣΟΚ ή Προανακριτικής Επιτροπής, που είναι πρόταση των συναδέλφων της Νέας Δημοκρατίας.

Η πρόταση βέβαια η οποία υποβάλλεται από την πλευρά της Νέας Δημοκρατίας, μας βρίσκει αντίθετους για τον εξής λόγο. Κατ' αρχήν πρέπει να διευκρινιστεί τι ορίζεται, με το άρθρο 145 του Κανονισμού της Βουλής. Και αυτό αποτελεί απάντηση και στους ισχυρισμούς των συναδέλφων του ΔΗ.Κ.ΚΙ. ότι δήθεν στις Εξεταστικές των Πραγμάτων Επιτροπές, διερευνώνται οι πολιτικές ευθύνες. Αυτό είναι μέγα σφάλμα να υποστηρίζεται και έρχεται σε ευθεία αντίθεση με τη σχετική διάταξη του Κανονισμού της Βουλής που ορίζει ευθέως ότι οι Εξεταστικές Επιτροπές, έχουν όλες τις δικαιοδοσίες αρμοδιότητες και εξουσίες των ανακριτικών αρχών.

Η πρόταση, λοιπόν, για συγκρότηση Προανακριτικής Επιτροπής, έρχεται θα έλεγα πριν από την ώρα της. Η δική μας η άποψη είναι ότι η συγκρότηση Προανακριτικής Επιτροπής, απαιτεί έναν διαφορετικό βαθμό μείζονος ωρίμανσης μιας υποθέσεως, ώστε όταν αυτή η υπόθεση έρχεται ενώπιον της Βουλής να εμπεριέχει τουλάχιστον ισχυρές αποχρώσες ενδείξεις και στοιχεία ικανά ώστε η Βουλή να οδηγηθεί στη συγκρότηση Προανακριτικής Επιτροπής και στην εν συνεχεία διατύπωση κατηγορίας.

Εδώ επίσης πρέπει να απαντήσω σε κάποιον ισχυρισμό που ακούστηκε από το συνάδελφο του ΚΚΕ. Αγαπητέ συνάδελφε, η άποψη ότι με την πρότασή μας για συγκρότηση Εξεταστικής Επιτροπής, επιχειρούμε να αποκλείσουμε την εν συνεχεία συγκρότηση Προανακριτικής Επιτροπής, θα έλεγα ότι έρχεται σε ευθεία αντίθεση με την κοινή λογική. Για μας τους Βουλευτές του ΠΑ.ΣΟ.Κ. η σύσταση Εξεταστικής Επιτροπής είναι το αναγκαίο βήμα, ώστε να διερευνήσει η επιτροπή αυτή και η Βουλή την ύπαρξη των στοιχείων εκείνων που προστιθέμενα στο πόρισμα του Εισαγγελέως θα μπορέσουν στη συνέχεια να μας οδηγήσουν στη σύσταση Προανακριτικής Επιτροπής. Και πρέπει εν πάση περιπτώσει κάποια στιγμή να σηκώσουμε το ανάστημα, σαν Βουλή. Κάθε φορά που η οποιαδήποτε δικαστική αρχή θα ζητεί από τη Βουλή να επιληφθεί της εξετάσεως της υπαρξης ή μη ευθυνών ενός Υπουργού, δεν είναι υποχρεωμένη η Βουλή να συγκροτεί Προανακριτικές Επιτροπές. Αυτό είναι μια δήλωση υποταγής της Βουλής στη δικαστική εξουσία που δεν πρέπει να ακούγεται και δεν πρέπει να το πιστεύει κανείς.

'Οσον αφορά τον ισχυρισμό και το επιχείρημα που ακούστηκε επί ενδεχομένου κινδύνου παραγραφής, έχω να σας θυμίσω, το εξής: Τα αδικήματα μελών της Κυβέρνησης, Υπουργών κ.λπ. παραγράφονται αμα τη παρόδω -και ο Πρόεδρος του ΔΗ.Κ.ΚΙ το ξέρει καλύτερα από κάθε άλλον, γι' αυτό δεν πρέπει να ακούγονται και από το ΔΗ.Κ.ΚΙ αυτές οι απόψεις- της πρώτης συνόδου της επομένης Βουλευτικής περιόδου, εκείνης κατά την οποία διαπράχθησαν. Με πολύ απλές κουβέντες θα πρέπει να έχουμε φθάσει στον Ιούνιο και να μην έχει περατώσει τις εργασίες της η Εξεταστική Επιτροπή και να μην έχει συγκροτηθεί η Προανακριτική Επιτροπή και να μην έχει πάρει η Βουλή την απόφαση για την παραπομπή. Διότι θα θυμάσθε ότι με βάση τη νομολογία δεν χρειάζεται επίδοση κλητηρίου θεσπίσματος αρκεί και μόνη η απόφαση της Βουλής για παραπομπή ώστε να διακοπεί η παραγραφή.

Κατά συνέπεια, θα πρέπει, για να δεχθούμε την άποψη περί κινδύνου παραγραφής, ότι έως τον Ιούνιο δεν θα έχει περατώσει τις εργασίες της η Εξεταστική Επιτροπή, δεν θα έχει περατώσει τις εργασίες της η Προανακριτική Επιτροπή και δεν θα έχει πάρει την απόφασή της η Βουλή. 'Εχω την εντύπωση, ότι είναι παράλογο να ακούγεται κάτι τέτοιο. 

Σας θυμίζω, επίσης, κύριοι συνάδελφοι, ότι η διακοπή της παραγραφής, όπως προανέφερα, επέρχεται με τη λήψη της σχετικής απόφασης της Βουλής και επομένως, έως τον Ιούνιο του 1997 μεσολαβεί χρονικό διάστημα επαρκές για την εξέλιξη των σχετικών διαδικασιών και για τη λήψη των σχετικών αποφάσεων.

Είμαι, όμως, υποχρεωμένος, παρά την πραγματικά εμπεριστατωμένη τοποθέτηση του κ. Ανδρεουλάκου, να σταθώ σε ορισμένα σημεία αυτής της τοποθέτησης και αυτής της εισήγησής του.

Ο κ. Ανδρεουλάκος, αναφέρθηκε και στον Υπουργό ΠΕ.ΧΩ.Δ.Ε., κ. Λαλιώτη. Βέβαια πρέπει να πω, πως είναι προς τιμήν του κ. Ανδρεουλάκου, ότι διέκρινε τα όρια των πολιτικών και ποινικών ευθυνών. Ο κ. Ανδρεουλάκος τόνισε με σαφήνεια, ότι άλλο πράγμα είναι η ενδεχόμενη πολιτική ευθύνη ενός Υπουργού και άλλο η αναζήτηση ποινικών ευθυνών. Και σε κάποια στιγμή θα πρέπει να δούμε, εάν υπερακοντίζουμε την έννοια της πολιτικής ευθύνης. Πώς θα λειτουργούν, κύριοι συνάδελφοι, οι Υπουργοί; Ποιος Υπουργός είναι αυτός που θα τολμά να παίρνει μία απόφαση, όταν θα υπάρχει κίνδυνος σύγχυσης της πολιτικής του ευθύνης με την ποινική ευθύνη; Είναι γνωστό ότι κάθε διοικητική πράξη ενέχει μέσα της τον κίνδυνο μιας διοικητικής πλημμέλειας. Αυτή η διοικητική πλημμέλεια θα ερμηνεύεται και θα ταυτίζεται με την ύπαρξη ποινικής ευθύνης;

Απαντώ, λοιπόν, στον αγαπητό μου κ. Ανδρεουλάκο, ότι, όταν συγκρίνει την υπ' αριθμόν 1363/94 κοινή υπουργική απόφαση με τον ν. 2160/1993 και διαπιστώνει ή διατυπώνει την άποψη ότι ο ν. 2160/1993 περιείχε επωφελέστερες για το περιβάλλον, ρυθμίσεις, σε σχέση με την υπουργική απόφαση, θα ήθελα να σας θυμίσω, αγαπητέ μου κύριε Ανδρεουλάκο...

ΑΠΟΣΤΟΛΟΣ ΑΝΔΡΕΟΥΛΑΚΟΣ: Για την περιοχή του Φλοίσβου.

ΛΕΩΝΙΔΑΣ ΤΖΑΝΝΗΣ: Ακριβώς στην περιοχή αυτή αναφέρομαι. Και σας θυμίζω τις διαφορές επιγραμματικά.

Με την υπουργική απόφαση 1363/94, πρώτον, μειώνεται ο συντελεστής δόμησης από 0,40 σε 0,25. Δεύτερον, μειώνεται το ποσοστό κάλυψης οριοθετημένων εκτάσεων από 20% σε 16%. Τρίτον, μειώνεται το μέγιστο ύψος κτιρίων από τα δέκα έως δέκα έξι μέτρα, που προέβλεπε ο ν. 2160, στα εννέα μέτρα. Πού είναι οι επωφελέστερες για το περιβάλλον προγενέστερες ρυθμίσεις του ν. 2160/1993;

'Ολα αυτά που προανέφερα, αντιστοιχούν βεβαίως, σε σημαντική μείωση αρκετών χιλιάδων τετραγωνικών μέτρων κτισμάτων και τσιμέντων. Για να μην αναφέρω την πρόβλεψη για απομάκρυνση του Ιπποδρόμου και για απόδοση της έκτασης του Ιπποδρόμου στην κοινή χρήση. Για όλα αυτά υποθέτω, όμως, ότι θα αναφερθεί, αν τελικά μιλήσει, ο Υπουργός κ. Λαλιώτης, ο οποίος είναι και βαθύτερος γνώστης αυτών των ζητημάτων.

Ο ίδιος ο κ. Ανδρεουλάκος μίλησε και γι' αυτό και ειλικρινά για έναν νομικό του βεληνεκούς του κ. Ανδρεουλάκου, δεν περίμενα να ακουστεί η άποψη ότι έχουμε μπροστά μας κίνδυνο παραγραφής. 

Νομίζω, κύριε Ανδρεουλάκο, ότι το χρονικό διάστημα που μεσολαβεί αποκλείει αυτόν τον κίνδυνο, όπως προανέφερα.

Αγαπητοί συνάδελφοι, είναι ανάγκη, τελειώνοντας τη σύντομη ομιλία μου, να αναφερθώ και σε ορισμένα ζητήματα που αφορούν το γενικό πολιτικό κλίμα και το τι κερδίζει η πολιτική σήμερα απ' αυτή τη συζήτηση, το τι κερδίζει η δημοκρατία από αμφισβητήσεις, όπως αυτές που ακούσθηκαν από την Πλευρά ιδιαίτερα του ΔΗ.Κ.ΚΙ., ότι δήθεν το ΠΑ.ΣΟ.Κ. μαζί με τη Νέα Δημοκρατία οδηγούνται σε μια προσπάθεια συγκάλυψης σκανδάλων, το τι κερδίζει η πολιτική, όταν ακούγεται αυτό που ακούσθηκε από την Πλευρά του Κ.Κ.Ε., ότι οδηγούμαστε σε συμψηφισμό. 'Αραγε, ποιος πάει να συμψηφίσει τι, με ποιον; Δεν κερδίζει απολύτως τίποτα η πολιτική, αγαπητοί φίλοι. Χάνει το κύρος της και την αξιοπιστία της. Και αυτό πρέπει κάποτε να γίνει κοινή πεποίθηση όλων μας. Ο Λαός δεν αντέχει να ασχολείται άλλο με αυτά τα ζητήματα. Και αυτοί οι οποίοι έχουν ανοίξει και χαράξει το δρόμο για να μετατραπεί ο χώρος της πολιτικής σε έναν πρόδρομο ποινικών δικαστηρίων, πρέπει να είναι βαθύτατα προβληματισμένοι σήμερα. 

Η εποχή, αγαπητοί συνάδελφοι, που ζούμε σήμερα, είναι εποχή έντονης και παρατεταμένης κρίσης και αμφισβήτησης του κύρους και της αξιοπιστίας της πολιτικής. Οργανωμένα οικονομικά συμφέροντα, που έχουν τη δύναμη διαμόρφωσης της κοινής γνώμης μέσω των απ' αυτά ελεγχομένων, Μ.Μ.Ε., επιχειρούν να πείσουν το Λαό καθημερινά, ότι η πολιτική είναι ένα σύνολο φαύλων και εκμαυλισμένων ανθρώπων, που νοιάζονται μόνο για τη νομή της εξουσίας και για την απόκτηση χρήματος. 

Πέρα και έξω από τη συγκεκριμένη υπόθεση, τις διαστάσεις και το περιεχόμενο της οποίας δηλώνουμε σαν ΠΑ.ΣΟ.Κ. κι εμείς, οι υπογράψαντες Βουλευτές του ΠΑ.ΣΟ.Κ. ότι θα ερευνήσουμε, χωρίς σε κανέναν απολύτως να χαριστούμε, έχουμε ένα πολύ μεγάλο και ιερό χρέος, το χρέος να διαφυλάξουμε αυτό στο οποίο αφιερώσαμε τη ζωή μας, την πολιτική και τη δημοκρατία.

Χρωστάμε να πούμε προς όλες τις κατευθύνσεις πως απαιτούμε το σεβασμό των αξιών και των αρχών που με θυσίες όλοι υπηρετούμε. Ασφαλώς, είναι επιβεβλημένος ο έλεγχος της συμπεριφοράς των πολιτικών και ιδιαίτερα της από μέρους τους διαχείρισης των δημοσίων υποθέσεων. 'Ομως η εύκολη και άκριτη ποινικοποίηση της πολιτικής ζωής, η μετατροπή του στίβου της πολιτικής σε ρωμαϊκή αρένα, όπου οι πολιτικοί συλλήβδην μετατρέπονται σε σπαρασσόμενα θύματα προς τέρψιν ακόρεστων και αδηφάγων θεατών, τελικά τείνει να οδηγήσει τη μετατροπή του Κοινοβουλίου σε απλό, συμβολικό θεσμό του δημοκρατικού πολιτεύματος, χωρίς πραγματική δύναμη. Ε, αυτό δεν πρέπει να το επιτρέψουμε. Ασφαλώς, κυρίες και κύριοι συνάδελφοι, ο θεσμός της ειδικής ποινικής ευθύνης και διαδικασίας, περί του οποίου το άρθρο 86 του Συντάγματος, δεν έχει ταχθεί μόνο υπέρ και προς διασφάλιση των Υπουργών, αλλά και κατά των Υπουργών και προς διασφάλιση του ότι θα πραγματωθεί η κατ' αυτών ποινική αξίωση της Πολιτείας. Αυτό, μάλιστα, τόνιζε και ο Θόδωρος Δεληγιάννης αγορεύοντας το 1877 στη Βουλή και υποστηρίζοντας ότι το προνόμιο του να κατηγορούνται οι Υπουργοί, κύριε Πρόεδρε, από τη Βουλή και να δικάζονται από ειδικό δικαστήριο, εγένετο προς το συμφέρον της Πολιτείας και όχι προς το συμφέρον του κατηγορουμένου. Αυτό πιστεύουμε και εμείς. Πιστεύουμε ότι η διαδικασία της συγκρότησης της εξεταστικής επιτροπής, γιατί η διαπίστωση της συνδρομής ή μη των προϋποθέσεων που απαιτούνται για τη διατύπωση κατηγορίας, αποβλέπει στη διασφάλιση της ποινικής αξίωσης της Πολιτείας κατά του ενδεχομένως παραβάντος τα καθήκοντά του Υπουργού.

Πιστεύουμε ότι η Βουλή δεν είναι όργανο που εκτελεί εντολές της δικαστικής αρχής, αλλά μόνη της μπορεί και οφείλει να ασκήσει τις αρμοδιότητές της με γνώμονα την προστασία της ποινικής αξίωσης της Πολιτείας, για την οποία λίγο πριν μίλησα, αλλά και με κύριο γνώμονα την προστασία της αξιοπιστίας και του κύρους των θεσμών και του πολιτεύματος.

Πιστεύουμε, τελικά, ότι οι θλιμμένοι φίλοι και εύθυμοι εχθροί του κοινοβουλευτισμού δεν θα βρούν σήμερα μία ακόμη ευκαιρία για να λαβώσουν το δημοκρατικό μας πολίτευμα. 

Με απόλυτα ειλικρινή διάθεση για πλήρη διευρεύνηση της υπόθεσης και για καταλογισμό ευθυνών, όπου αυτές υπάρχουν, θα προχωρήσουμε στη συγκρότηση της εξεταστικής επιτροπής περί της οποίας η πρότασή μας.

Σας καλώ, λοιπόν, να υπερψηφίσετε αυτήν την πρόταση. 

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, από τα Δυτικά Θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου πενήντα ένας μαθητές και πέντε συνοδοί-καθηγητές από το 3ο Γυμνάσιο Καρδίτσας.

(Χειροκροτήματα)

Υπάρχει μία επιστολή προς τον Πρόεδρο, από το Γενικό Γραμματέα της Κοινοβουλευτικής Ομάδος της Νέας Δημοκρατίας, που ορίζει ως Κοινοβουλευτικό Εκπρόσωπο, για τη συζήτηση αυτή, τη Βουλευτή Α' Αθηνών κα 'Αννα Ψαρούδα-Μπενάκη.

Ο κ. Μαρκογιαννάκης έχει το λόγο για δέκα πέντε λεπτά.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, όταν προηγουμένως άκουγα τον Εισηγητή του ΠΑ.ΣΟ.Κ. κ. Ανωμερίτη, για μια στιγμή άρχισα να σκέφτομαι μήπως κάνω λάθος και είμαι σ' άλλη Βουλή και δεν είμαι στη Βουλή των Ελλήνων. Γιατί θυμόμουνα, ότι το Μάϊο του 1994, όταν ήταν Εισηγητής του ΠΑ.ΣΟ.Κ. για την υπόθεση της ΑΓΕΤ, για τη σύσταση της Προανακριτικής Επιτροπής, έλεγε άλλα πράγματα.

'Εψαξα, λοιπόν, και βρήκα τα Πρακτικά της Βουλής και θέλω να θυμίσω στον κ.Ανωμερίτη -δεν είναι εδώ, αλλά πιστεύω να το πληροφορηθεί- τι έλεγε τότε, ένα κομμάτι:

"Αυτή τη στιγμή μέσα από την επιβεβλημένη σύσταση Προανακριτικής Επιτροπής, πρέπει να διερευνήσουμε και όχι να συγκαλύψουμε την αλήθεια, προασπίζοντας το πολιτικό μας σύστημα, για να μη γίνουμε Ιταλία, για να περάσουμε όταν έλθει σύντομα η ώρα και νόμους για την οικονομική δημοκρατία και νόμους για να αποτραπεί η ανάμιξη συμφερόντων μέσα σ' αυτές τις Αίθουσες, αλλά ακόμα και για να αλλάξουμε το νόμο περί ευθύνης Υπουργών.

Οφείλουμε να δώσουμε σήμερα την αναγκαία προέκταση με την ψήφο μας, εμείς, στην ανακοίνωση των εκπροσώπων της Δικαιοσύνης, γιατί ερχόμαστε εδώ μετά από μία ανακοίνωση της Δικαιοσύνης και όχι με την πλειοψηφία των Εδρών που διαθέτουμε.

Μέχρι τότε όμως και στο όνομα της προάσπισης της τιμής του πολιτικού κόσμου, οφείλουμε να διερευνήσουμε και την έσχατη υποψία και να αποκαλύψουμε την αλήθεια". Αυτά έλεγε τότε ο κ. Ανωμερίτης. Εκτός αν μας πει σε λίγο, ότι άλλαξε απόψεις. Αυτά για τη συνέπεια και την αξιοπιστία μας.

Κυρίες και κύριοι συνάδελφοι, δεν είναι ευχάριστο σε κανέναν να κατηγορεί πρώην συναδέλφους. 'Ομως, εκ των πραγμάτων δυστυχώς, ερχόμαστε σήμερα και υποστηρίζουμε την πρόταση για τη σύσταση Προανακριτικής Επιτροπής. Γιατί αυτή τη στιγμή περισσότερο από κάθε άλλη εποχή ο χειμαζόμενος από τη φορολογική λαίλαπα του ΠΑ.ΣΟ.Κ. Λαός μας, θέλει να ξέρει και πρέπει να ξέρει, που πηγαίνει ο ιδρώτας του. 'Εχουμε στην προκειμένη περίπτωση να διερευνήσουμε μια υπόθεση που είναι ενδεχόμενο να αποδειχθεί από την έρευνα, ότι έλαβε χώρα χορός δισεκατομμυρίων. Το ζητούμενο ποιο είναι; 'Ακουσα από πολλούς συναδέλφους να μιλούν για αποδείξεις. 'Ακουσα από πολλούς ομιλητάς να λένε, ότι δεν αποδεικνύεται η ενοχή του κ. Λιβανού. Μα, δεν είναι αυτό το ζητούμενο. Δεν ζητούμε αυτή τη στιγμή να αποδείξουμε ενοχές. Απλά, εάν διαπιστωθεί ότι υπάρχει έστω και ψήγμα ένδειξης παρανομίας, τότε οφείλουμε να ερευνήσουμε την υπόθεση και στο τέλος θα σας πω αν θα πρέπει να συσταθεί Προανακριτική Επιτροπή ή Εξεταστική.

Με απλά λόγια λοιπόν, θα σας πω εγώ γιατί όχι μόνο έχουμε ενδείξεις για παρανομίες, αλλά σχεδόν πλήρεις αποδείξεις. Και αν όχι πλήρεις αποδείξεις, τουλάχιστον αποχρώσεις ενδείξεις.

Πρώτον, το περιεχόμενο του δικού σας εγγράφου για τη σύσταση Προανακριτικής Επιτροπής. Το διαβάσατε πριν το υπογράψετε; Θα σας πω τι λέει: "Η Κυβέρνησή μας αποκατέστησε ως γνωστό τη νομιμότητα με την ανάκριση της χωροθέτησης των εγκαταστάσεων Φλοίσβου και την ανάκληση της άδειας καζίνο Αθηνών". Ποια νομιμότητα αποκαταστήσατε, κύριοι συνάδελφοι; Την υπάρχουσα νομιμότητα ή την παραβιασθείσα νομιμότητα; Ασφαλώς την παρανομία επλήξατε και αποκαταστήσατε τη νομιμότητα.

Δεύτερον -εγώ θα μιλήσω με δικά σας χαρτιά και όχι με δικά μας- η υπ' αριθμόν Τ588 απόφαση της κας Βάσως Παπανδρέου, Υπουργού Ανάπτυξης. Θα ήθελα να την ακούσω και την κα Παπανδρέου, να δω ποια θέση θα πάρει στη συνέχεια, θα στηρίξει την άποψη για Προανακριτική Επιτροπή που υποστηρίζουμε, διότι υπάρχουν ενδείξεις ενοχής; 'Η θα στηρίξει την άποψη της Εξεταστικής Επιτροπής που θα στείλει την υπόθεση στις καλένδες;

Κυρίες και κύριοι συνάδελφοι, οκτώ λόγοι με προμετωπίδα την ένδειξη ότι έχουμε ενέργεια μη νόμιμη, που πρέπει να ανακληθεί από την αρχή περιέχει η απόφαση της κας Παπανδρέου. Η νόμιμη δεν ανακαλείται. Η παράνομη ανακαλείται...

ΑΝΤΩΝΙΟΣ ΦΟΥΣΑΣ: Εξ υπαρχής.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Θέλω να ακούσω στη συνέχεια τους άλλους ομιλητές για το πώς θα αντικρούσουν αυτά τα στοιχεία. Οκτώ λόγοι θεμελιωμένοι, τεκμηριωμένοι, οκτώ λόγοι, οι οποίοι αποδεικνύουν την παρανομία, είναι σ' αυτό εδώ το έγγραφο. Στη συνέχεια, αγαπητοί συνάδελφοι, θα ήθελα να σας ακούσω.

Παρακάτω έχω το πόρισμα του Αντεισαγγελέα Εφετών του κ. Σίγουρα.

Κύριοι συνάδελφοι, είναι ένας ανεξάρτητος δικαστικός λειτουργός. 'Ενας αντικειμενικός ερευνητής και κριτής, ο οποίος λέει "ερεύνησα την περίπτωση απάτης". Δηλαδή, να εξαπατήθηκε ο κ. Λιβανός. "Αυτό το ερεύνησα γιατί ήταν μέσα στα καθήκοντά μου και διαπίστωσα ότι απάτη δεν έχει γίνει". Δεν εξαπατήθηκε ο κ. Λιβανός, αλλά πρόκειται για συνειδητή πολιτική πράξη, ότι δηλαδή το είδε, το ερεύνησε, το υιοθέτησε, το υπέγραψε. 'Ετσι τα λέει ο Εισαγγελέας.

Υπάρχουν, κύριε Ανωμερίτη, στοιχεία στο πόρισμα του Εισαγγελέως τεκμηριωμένα. Ανεφέρθησαν από τους προηγούμενους ομιλητές. Εγώ δεν έχω χρόνο, δυστυχώς, για να αναγνώσω και να σας πω τι ακριβώς λέει ο Εισαγγελέας, ο οποίος καταλήγει εν τέλει στην πρόταση ότι πρόκειται για συνειδητή πολιτική πράξη.

Αν είναι πράξη που έχει ποινική απαξία, δεν θα το πούμε εμείς. Θα το πουν τα δικαστήρια, όπου ενδεχομένως θα έπρεπε να πάει η υπόθεση, αφού ερευνηθεί από εμάς κατά τη διάρκεια της Προανακριτικής Επιτροπής. Και δεν έσπευσε προπετώς ο εισαγγελέας του Αρείου Πάγου. Τη δουλειά του έκανε ο άνθρωπος. Στις 24 Ιουνίου 1996, πήρε αυτό το πόρισμα και αυθημερόν το διεβίβασε στη Βουλή, υιοθετώντας τις απόψεις του αντεισαγγελέα εφετών ο οποίος ενήργησε την προκαταρκτική εξέταση.

Από κει και πέρα, ο κ. Λιβανός, ποιους θα έπρεπε να λάβει υπόψη του; Εγώ πιστεύω -δεν έχω χρηματίσει Υπουργός- ότι ένας Υπουργός δεν μπορεί να τα ξέρει όλα. 'Εχει συμβούλους, έχει επιτροπές, που εισηγούνται, και δέχεται εισηγήσεις από αρμοδίους.

'Εχω την εισήγηση της Επιτροπής καζίνο, κύριοι συνάδελφοι. 

Στην εισήγηση αυτή θα δείτε καταγεγραμμένες τις απόψεις του συνόλου των μελών, όπου το σύνολο των μελών της Επιτροπής αφού χαρακτηρίζουν ως οριακή την βαθμολογία την οποία πήρε η Κοινοπραξία Καζίνο Αθηνών, σε όλες, μα σε όλες τις γνώμες καταγράφεται το εξής: 'Ελλειψη προσθέτων εγγυήσεων για πραγματοποίηση των επενδύσεων και επιπλέον έχουν γίνει τελευταία πολλές αλλαγές στην Κοινοπραξία, αλλαγές οι οποίες δεν επέτρεψαν τον έλεγχο του ήθους, της εντιμότητας και τα σχετικά.

Στο τέλος καταλήγει, κυρίες και κύριοι συνάδελφοι, ότι επιπλέον δεν υπάρχουν μέσα τα ποινικά μητρώα των φυσικών προσώπων, τα οποία εμπλέκονται στην υπόθεση. Και πιστεύουμε ότι μέχρι τέλος, πριν υπογραφεί και πριν χορηγηθεί η άδεια, θα υπάρχουν.

Θα σας διαβάσω μόνο, αγαπητοί συνάδελφοι, τη γνώμη του κ. Μπιράκου, ανεξάρτητου μέλους. 'Ηταν μέλος του Επιμελητηρίου. Και τι λέει: Υπάρχει διατυπωμένο χρονοδιάγραμμα εργασιών, αλλά δεν παράγεται πρόσθετη εγγύηση για την έγκαιρη πραγματοποίηση και βιωσιμότητα της συνολικής επένδυσης πλην μιας συστατικής επιστολής ιδιωτικού πιστωτικού φορέα, η οποία όμως δεν μπορεί να θεωρηθεί ως τραπεζική εγγύηση σε καμία περίπτωση.

Η συνολική σχεδόν αλλαγή των μελών της Κοινοπραξίας που υπέβαλε την πρόταση με εννέα μέλη, ενδέχεται να έχει αρνητική επίδραση στην όλη επένδυση και λειτουργία του καζίνο, συνεκτιμώντας αρνητική άποψη.

Ο Αντιπρόεδρος του Αρείου Πάγου, ο κ. Ρίκος ο οποίος προήδρευε της Επιτροπής, αφού διατυπώνει και ο ίδιος τις ίδιες επιφυλάξεις με τους συναδέλφους του μέσα στην Επιτροπή, στο τέλος καταλήγει ότι πλέον συμφέρουσα ήταν η προσφορά την οποία έκανε η ανταγωνίστρια εταιρεία για να πάρει το καζίνο.

'Εχουμε λοιπόν, αυτή εδώ την εισήγηση της Επιτροπής καζίνο που είναι για τον κύριο Υπουργό αρνητική. Πιστεύω να την έχει διαβάσει. 

Στη συνέχεια, κυρίες και κύριοι συνάδελφοι, ερχόμαστε στη μαρίνα. Εκεί πλέον και αν είναι κραυγαλέα, μα κραυγαλέα τα στοιχεία. 'Εχουμε την Επιτροπή του άρθρου 30 του ν.2160/1993, μία Επιτροπή η οποία τεχνιέντως έγινε προσπάθεια να παρακαμφθεί. Αγνοήθηκε αυτή η Επιτροπή. Σε αυτή την Επιτροπή προεδρεύει κάποιος κ. Ρουχωτάς, ειδικός σύμβουλος. 'Οσοι από σας έχετε χρηματίσει Υπουργοί, ξέρετε γιατί παίρνουμε τους ειδικούς συμβούλους και ξέρουμε γιατί τους πληρώνει το ελληνικό Δημόσιο. Τους πληρώνει για να συμβουλεύουν και συνήθως τους ακούμε.

Ο κ. Ρουχωτάς, λοιπόν, προεδρεύει σ' αυτήν την Επιτροπή, η οποία αποφαίνεται αρνητικά, έστω και εκ των υστέρων, ότι δεν είναι συμφέρουσα και δεν πρέπει να χορηγηθεί η άδεια για την εκμετάλλευση της μαρίνας. Δεν είναι όμως αυτό, διότι εάν ήταν αυτό, θα έλεγα ότι υπήρξε μία πολιτική απόφαση, ο Υπουργός κρίνει ότι είναι λάθος εκείνα τα οποία λέει η Επιτροπή, ή αν θέλετε, δεν είναι υποχρεωμένος να ταυτισθεί με την Επιτροπή, γιατι ο νόμος λέει "μετά από γνώμη" και όχι "μετά από σύμφωνο γνώμη" και θα έλεγα ότι έχει αντίθετη άποψη. Τι προκύπτει όμως από τα έγγραφα τα οποία έχουμε; Τι προκύπτει όχι μόνο από το πόρισμα του Αντεισαγγελέα Εφετών, αλλά και από καταθέσεις μαρτυρικές, οι οποίες υπάρχουν μέσα στο φάκελο ο οποίος μας διενεμήθη. Προκύπτει ότι ο ταλαίπωρος κ. Ρουχωτάς θέλοντας να προστατεύσει τον εαυτό του και να μη βρεθεί ενδεχομένως στη συνέχεια μαζί με τον κ. Λιβανό στη δυσάρεστη θέση να λογοδοτήσει ενώπιον της ελληνικής δικαιοσύνης, τον ενημερώνει κατ' ιδίαν και του λέει ότι αυτό το οποίο πάτε να κάνετε είναι παράνομο. Και του εκθέτει τους λόγους για τους οποίους είναι παράνομο. Και του εκθέτει τους κινδύνους. Παρά ταύτα, δεν εισακούσθηκε. Στέλνει και ενημερωτικά σημειώματα. Ας τα έστελνε τα ενημερωτικά σημειώματα ο κ. Ρουχωτάς.

Δεν εισακούστηκε. Αναγκάστηκε ο άνθρωπος να παραιτηθεί, πιστεύω για να διασφαλίσει το κεφάλι του, για να διασφαλιστεί από τον κίνδυνο τον οποίο διέτρεχε, να βρεθεί κάποια στιγμή στις φυλακές. Και παρά ταύτα ο κ. Λιβανός σπεύδει και υπογράφει αυτή τη διάτρητη, την παράνομη απόφασή του.

Nα σας διαβάσω μερικά αποσπάσματα της κατάθεσης του κ. Ρουχωτά. Παραιτήθηκα λέει εγγράφως, διότι θεώρησα ότι παρακάμφθηκα πλήρως σε ό,τι αφορά τη Μαρίνα του Φλοίσβου υπό την ως άνω ιδιότητά μου. Και προχωρεί: "Στις 12.1.95 το πιο πάνω πρακτικό υπεβλήθη στον Υπουργό Τουρισμού -το αρνητικό δηλαδή εκείνο με το οποίο δεν προεκρίνετο η Κοινοπραξία Καζίνο Αθηνών- και το περιεχόμενο του πρακτικού εξηγήθηκε προφορικά από εμένα με στοιχεία και σχέδια στον Υπουργό Τουρισμού, παρουσία και του κ. Σαγιά. Και στις 19.1.95 υπέβαλα στον Υπουργό Τουρισμού την παραίτησή μου, εκθέτοντας ότι παρακάμφθηκα πλήρως και όλα τα άλλα".

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. AΠΟΣΤΟΛΟΣ ΚΑΚΛΑΜΑΝΗΣ)

Κύριοι συνάδελφοι, έχουμε και άλλα στοιχεία από τα οποία πλήρως αποδεικνύεται η παρανομία: Η κα Κουρκουτά η οποία πιέστηκε να παραιτηθεί -και αυτή σύμβουλος του Υπουργού- διότι προφανώς δεν έστεργε στις παρανομίες που γινόντουσαν. Του κ. Ρίκου, του αντιπροέδρου του Αρείου Πάγου. 

Αυτά, λοιπόν, τα στοιχεία προφανώς, είχε υπόψη της η Υπουργός η κα Βάσω Παπανδρέου και ορθώς έπραξε και ανεκάλεσε την απόφαση. 'Αλλωστε δεν θα δεχόμουν, ότι μπορεί να υπάρχει Υπουργός Ελληνικής Κυβερνήσεως ο οποίος εάν δεν έχει τεκμηριωμένη άποψη για την παρανομία η οποία είχε γίνει να προέβαινε σε τέτοια ενέργεια, μία ενέργεια που συν τοις άλλοις βάζει σε κίνδυνο το Ελληνικό Δημόσιο να πληρώσει πολλά δισεκατομμύρια ως αποζημίωση για διαφυγόντα κέρδη και επιπλέον, εκθέτει τη Χώρα, διεθνώς, στους ξένους επενδυτές. Φαινόμαστε αφερέγγυοι, αναξιόπιστοι. Παρά όμως τους κινδύνους αυτούς η κα Παπανδρέου προέβη στην ανάκληση, διότι είδε την παρανομία.

Κύριοι συνάδελφοι, διαλέξτε και πάρτε. Και προηγουμένως σας ετέθη το ερώτημα και το δίλημμα: Ενήργησε καλώς ο κ. Λιβανός; 'Ηταν τα πάντα νόμιμα; 'Ηταν όλα καλά; Ωραία! Τότε θα ψέξουμε την κα Παπανδρέου και θα της πούμε ότι είναι πολιτικά υπεύθυνη τουλάχιστον αυτή τη στιγμή εάν μη τι άλλο. Αν όμως η συνάδελφός σας η κα Παπανδρέου ορθώς ενήργησε, τότε αυταπόδεικτη είναι η παρανομία, μία παρανομία την οποία εγώ προσωπικά θεωρώ, από τα στοιχεία από τα οποία υπάρχουν, ότι είναι σχεδόν δεδομένη.

Η Προανακριτική Επιτροπή με ταχύτατη διαδικασία θα ερευνήσει το θέμα και στη συνέχεια θα έχει την άνεση, εφόσον προκύψουν οι αποχρώσες ενδείξεις, αντικειμενικά κρινόμενες, να παραπέμψει την υπόθεση στη Δικαιοσύνη. Αυτό λέμε εμείς. Τι λέτε εσείς; Εσείς λέτε να γίνουν δύο έρευνες. Να γίνει Εξεταστική Επιτροπή. Και δεν υπάρχει κίνδυνος παραγραφής, κύριε συνάδελφε, που μόλις προηγουμένως κατήλθατε από το Βήμα; Μία Εξεταστική Επιτροπή θα μας πάρει τρεις με τέσσερις μήνες και παρεμβάλλονται και οι εορτές των Χριστουγέννων. Στη συνέχεια έχουμε εορτές του Πάσχα. Θα έλθει εδώ να συζητηθεί, να γίνει πρόταση εφόσον προκύπτουν στοιχεία κατά την Πλειοψηφία, για σύσταση Προανακριτικής Επιτροπής. Στη συνέχεια θα πρέπει τα μέλη να συνέλθουν, να ενημερωθούν. Πότε θα υπάρχει ο χρόνος για την παραπομπή μέσα στην επόμενη Σύνοδο που απαιτείται από το νόμο να γίνει η παραπομπή για να μην έχουμε πρόγραμμα παραγραφής;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Κύριε Πρόεδρε, παρακαλώ να έχω τα δευτερόλεπτα τα οποία μου χρωστάτε.

ΦΟΙΒΟΣ ΙΩΑΝΝΙΔΗΣ:Κύριε Πρόεδρε, μου επιτρέπετε μια διακοπή;

ΠΡΟΕΔΡΟΣ (Απόστολος Κακλαμάνης):Παρακαλώ, μιλάει ο ομιλητής.

ΧΡΗΣΤΟΣ ΜΑΡΚΟΓΙΑΝΝΑΚΗΣ:Παρακαλώ, δεν δέχομαι διακοπές.

ΦΟΙΒΟΣ ΙΩΑΝΝΙΔΗΣ:Κύριε Πρόεδρε, μία διακοπή να κάνω για διευκρίνιση.

ΠΡΟΕΔΡΟΣ (Απόστολος Κακλαμάνης):Ορίστε, κύριε συνάδελφε.

ΦΟΙΒΟΣ ΙΩΑΝΝΙΔΗΣ:Κύριε συνάδελφε, κίνδυνος παραγραφής δεν υπάρχει, γιατί είναι σαφές ότι εντός του Ιανουαρίου το αργότερο, μπορεί να περαιώσει -και αυτή είναι η πρόθεση των Βουλευτών του ΠΑ.ΣΟ.Κ. που υπέγραψαν τη σχετική πρόταση- η Εξεταστική Επιτροπή το έργο της. Και αυτό είναι δέσμευση.

ΠΡΟΕΔΡΟΣ (Απόστολος Κακλαμάνης):Κύριε συνάδελφε, παρακαλώ να μη δεσμεύεσθε για λογαριασμό της Βουλής. Αυτό είναι το πρώτο.

Δεύτερον, για να λειτουργήσει η Εξεταστική Επιτροπή πρέπει να λειτουργήσει πραγματικά. Η Εξεταστική Επιτροπή θα αποτελείται από τριάντα Βουλευτές, που σημαίνει ότι κάποιους μάρτυρες θα εξετάσει αυτή η επιτροπή. 'Ετσι δεν είναι; Εάν λοιπόν θα φτάσουμε στο όριο εκείνο που θα συμφωνήσουμε για το χρόνο, θα πρέπει να τα υπολογίσουμε αυτά. Σας παρακαλώ λοιπόν.

ΦΟΙΒΟΣ ΙΩΑΝΝΙΔΗΣ:Να σας απαντήσω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Εγώ νόμιζα ότι έχετε να παρατηρήσετε σε κάτι που σας αφορά.

ΦΟΙΒΟΣ ΙΩΑΝΝΙΔΗΣ: Είναι προφανές, κύριε Πρόεδρε, ότι αυτό που είπα δεν το είπα τυχαία. Και γνωρίζω τι λέω.

ΠΡΟΕΔΡΟΣ (Απόστολος Κακλαμάνης): Τι σημαίνει αυτό; Βεβαίως, γνωρίζετε τι λέτε.

ΦΟΙΒΟΣ ΙΩΑΝΝΙΔΗΣ: Είπα, διερμηνεύοντας τις προθέσεις των Βουλευτών του ΠΑ.ΣΟ.Κ., που προφανώς γνωρίζω, δεν πρέπει σε καμία περίπτωση να επιμηκύνουμε το χρόνο κατά τέτοιο τρόπο, ώστε να υπάρξει πρόβλημα συγκάλυψης που επικαλούνται οι συνάδελφοι. Αυτό διευκρίνισα.

ΠΡΟΕΔΡΟΣ (Απόστολος Κακλαμάνης): Κύριε Ιωαννίδη, αυτό μπορείτε να το πείτε, αλλά δεν μπορείτε να προεξοφλείτε το χρόνο που θα αποφασίσει η Βουλή.

ΦΟΙΒΟΣ ΙΩΑΝΝΙΔΗΣ: 'Οχι, βέβαια. 

ΠΡΟΕΔΡΟΣ (Απόστολος Κακλαμάνης): Καλώς.

Συνεχίστε, κύριε Μαρκογιαννάκη.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Εγώ χαίρομαι που ο συνάδελφος, εκ των πραγμάτων, βρέθηκε στην ανάγκη να με διακόψει. Θέλω να πω όμως το εξής: 'Αλλες οι προθέσεις και άλλο η πρακτική. Ξέρουμε πόσες παρατάσεις δίνονται σε αυτές τις επιτροπές. Και αν είναι να πάμε σε μια επιτροπή άρoν άρoν, η οποία δεν θα διερευνήσει, αλλά απλά θα συγκαλύψει, τότε να μην γίνει αυτή η Επιτροπή, κύριε συνάδελφε.

Εν πάση περιπτώσει, με τη δική μας πρόταση δεν υπάρχει πρόβλημα να έρθει κάποια στιγμή ο Eλληνικός Λαός να μας πει "συγκαλύψατε". Με τη δική σας πρόταση, χωρίς να αμφισβητώ την καλοπροαίρετη διάθεσή σας, υπάρχει κίνδυνος να γίνει αυτό το πράγμα. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, είχα δεσμευθεί, αφού ολοκληρωθεί η εγγραφή των συναδέλφων που θέλουν να μιλήσουν στο ηλεκτρονικό σύστημα μετά τους καθορισμένους ομιλητές και αφού συνυπολογίσουμε και το χρόνο που θα διατεθεί για όσους θα μιλήσουν, να σας πω πόσος χρόνος περίπου θα απαιτηθεί. Ο υπολογισμός που κάνω, αν μιλήσουν όλοι όσοι έχουν δικαίωμα να μιλήσουν, δηλαδή οι ορισθέντες από τα Κόμματα ομιλητές, οι Αρχηγοί των Κομμάτων, οι Κοινοβουλευτικοί Εκπρόσωποι, οι δύο τουλάχιστον εκ των Υπουργών από ότι υπολογίζω, ο χρόνος είναι γύρω στις οκτώ ώρες. Υπολογίζω, δηλαδή, ότι από τις 12.15 περίπου που αρχίσαμε, θα πάμε γύρω στις 20.00. 'Εχω τη γνώμη, όμως, ότι επειδή προφανώς θα επαναλαμβάνονται περίπου ίδιες απόψεις, ίσως να περιορίζουν το χρόνο της ομιλίας τους και ίσως να τελειώσουμε και νωρίτερα.

Ας έχουν υπόψη τους οι συνάδελφοι, ότι μπορεί ανά πάσα στιγμή να συντομευθεί η συζήτηση εκ των πραγμάτων και γι αυτό να μην απομακρύνονται από το χώρο του Κοινοβουλίου.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, βλέπω και τους Υπουργούς, οι οποίοι είναι υποχρεωμένοι να παρακολουθούν συνεχώς -και εμείς- και μάλιστα ο κ. Λαλιώτης και η κα Παπανδρέου που είναι και οι αμέσως ενδιαφερόμενοι. Νομίζω, λοιπόν, ότι μία με μιάμιση ώρα διακοπή μπορεί να γίνει και δεν υπάρχει πρόβλημα, αν η συζήτηση πάει μέχρι τις 21.30 ή 22.00. Νομίζω ότι επιβάλλεται να υπάρξει μια ανάπαυση.

ΠΡΟΕΔΡΟΣ (Απόστολος Κακλαμάνης): Υπάρχει το εξής πρόβλημα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): 'Ετσι κι αλλιώς τα αεροπλάνα έχουν χαθεί.

ΠΡΟΕΔΡΟΣ (Απόστολος Κακλαμάνης): Ούτως ή άλλως, υπάρχουν συνάδελφοι που θα πάρουν αεροπλάνα για τη Βόρειο Ελλάδα, αλλά αν νομίζετε ότι πρέπει να κάνουμε μία ώρα διακοπή, να την κάνουμε ευχαρίστως.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Καθορίστε την τώρα.

ΠΡΟΕΔΡΟΣ (Απόστολος Κακλαμάνης): Για να μην καταναλώσουμε χρόνο και επ' αυτού.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, νομίζω ότι δεν πρέπει να κάνουμε καθόλου διακοπή, γιατί σήμερα είναι Παρασκευή και θέλουν να φύγουν πολλοί Βουλευτές για την επαρχία. Αν κάνουμε μία ώρα διακοπή, δεν νομίζω ότι μέσα σε αυτό το χρονικό διάστημα μπορεί κανένας να ξεκουραστεί ή να πάει οπουδήποτε. Ας το τραβήξουμε για να μπορούν οι Βουλευτές της επαρχίας όλων των Kομμάτων να φύγουν.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Να μη γίνει διακοπή.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Να μην γίνει.

ΠΡΟΕΔΡΟΣ (Απόστολος Κακλαμάνης): Επαναλαμβάνω, είναι ενδεχόμενο να συντομεύσουν το λόγο τους ορισμένοι συνάδελφοι. 'Ηδη ο κ. Σφυρίου είπε ότι δεν θα μιλήσει. Γι αυτό να έχουν υπόψη τους οι συνάδελφοι που δεν είναι τώρα εντός της Aιθούσης να μην απομακρυνθούν από το κτίριο της Βουλής.

Προτείνω για τους συναδέλφους που έχουν γραφτεί να μιλήσουν μετά από τους ομιλητές που έχουν οριστεί, δέκα λεπτά για τον καθένα.

ΑΝΑΣΤΑΣΙΟΣ ΚΑΡΑΜΑΡΙΟΣ: Πόσοι είναι;

ΠΡΟΕΔΡΟΣ (Απόστολος Κακλαμάνης): Τέσσερις.

Συμφωνείτε;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Γιαννάκης έχει το λόγο.

ΙΩΑΝΝΗΣ ΓΙΑΝΝΑΚΗΣ: Κυρίες και κύριοι συναδελφοι, δεν θα μπορούσε να υποστηρίξει κάποιος, ότι το ουσιαστικό ξεκίνημα των εργασιών της νέας αυτής Περιόδου της Ελληνικής Βουλής με τη συζήτηση της πρότασής μας για τη σύσταση εξεταστικής των πραγμάτων επιτροπής, αλλά και της πρότασης της Νέας Δημοκρατίας για τη σύσταση Προανακριτικής Επιτροπής σχετικά με την υπόθεση του Καζίνο του Φλοίσβου, δημιουργεί μηνύματα αισιοδοξίας στον Ελληνικό Λαό για το σύνολο του πολιτικού κόσμου και τη λειτουργία των θεσμών στη δημόσια ζωή και τούτο ανεξάρτητα αν το ΠΑΣΟΚ προσηλωμένο στην αρχή της διαφάνειας στο δημόσιο βίο αγωνίζεται με κάθε τρόπο για την επικράτησή της.

Είναι γεγονός, κυρίες και κύριοι συνάδελφοι, ότι εδώ και μερικά χρόνια έχουμε μπει σε μία νέα εποχή, ότι πολλά έχουν αλλάξει στο δημόσιο βίο, στη δημόσια ζωή, στις λειτουργίες των θεσμών, στους ίδιους τους θεσμούς, στην οικονομία και στο διεθνή πολιτικό και οικονομικό ανταγωνισμό, ότι τα πολιτικά Κόμματα, οι πολιτικοί και οι Κυβερνήσεις προκαλούνται σήμερα με τις καινοτομίες της εποχής και τις νέες προκλήσεις των καιρών να διαδραματίσουν στα πολιτικά δρώμενα του Τόπου τους, ένα διαφορετικό ρόλο, ένα ρόλο 
ρυθμιστικό, πρωταγωνιστικό του εκσυγχρονισμού των θεσμών και της οικονομίας, αντίστασης σε κάθε διαπλεκόμενο συμφέρον, ανόρθωσης της αξιοπιστίας και του κύρους των πολιτικών και της πολιτικής και ενίσχυσης του κράτους δικαίου και της κοινωνικής προστασίας.

Βέβαια, οι προκλήσεις σήμερα είναι μεγαλύτερες από κάθε άλλη φορά, γιατί διανύουμε μία εποχή όπου από τη μία μεριά νέοι θεσμοί άγνωστοι στο παρελθόν δημιουργούνται και διαμορφώνονται, για την αναγκαία λειτουργία του πολιτικού συστήματος και του κράτους δικαίου, αλλά από την άλλη η διεθνής ελεύθερη ανταγωνιστική αγορά με τους μηχανισμούς της προσπαθεί να επιβάλει τους δικούς της όρους. Διανύουμε με άλλα λόγια μία εποχή όπου ο καθένας από μας σ' αυτήν την Αίθουσα -αλλά και όσοι βρίσκονται εκτός αυτής της Αιθούσης, αλλά δοκιμάζονται στα δημόσια πράγματα τούτου του Τόπου- καλείται να κάνει την υπέρβαση του εαυτού του, να παρακολουθήσει με συνέπεια και επάρκεια γνωστική τις διεθνώς επικρατούσες οικονομικές συνθήκες και ανταγωνισμούς, αλλά και να αντισταθεί ταυτόχρονα στο κάθε είδους εξωπολιτικό παράγοντα και στις κάθε είδους προσπάθειες, οργανωμένες και μη, πίεσης και εξαναγκασμού λήψης αποφάσεων, ξένων προς τα συμφέροντα του κοινωνικού συνόλου, το οποίο έχουμε ταχθεί και ορκισθεί να υπηρετήσουμε.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Βρισκόμαστε στην εποχή που πέρα από τα θετικά μηνύματα που δίνει με τη δημιουργία πολλών Κομμάτων, επαγγελματικών σωματείων και πολιτιστικών φορέων, ως ομάδων πίεσης στην κεντρική εξουσία και διεκδίκησης ικανοποίησης κοινωνικά δίκαιων αιτημάτων, δίνει και τα μηνύματα της ίδρυσης νέων εταιρειών των Μέσων Μαζικής Ενημέρωσης, των κατασκευαστικών εταιρειών που οι περισσότερες από αυτές θα συμβάλουν θετικά στην υλοποίηση των μεγάλων, αλλά και των μικρότερων έργων, που έχει ανάγκη ο τόπος στο δρόμο προς την ανάπτυξη στην Ενωμένη Ευρώπη, αλλά και ποικίλων άλλων εταιρειών ικανοποίησης ποικίλων στόχων και σκοπών. 

Είναι γεγονός, ότι υπάρχει σήμερα δυσπιστία και καχυποψία και δικαιολογημένη ίσως από μία άποψη, του μέσου 'Ελληνα πολίτη σχετικά με την πραγματικά ασκούμενη πίεση όλων αυτών των τελευταίων εταιρειών σε μέρος του πολιτικού κόσμου, με αποτέλεσμα, σήμερα, περισσότερο από κάθε άλλη εποχή, οι 'Ελληνες πολίτες να αναρωτιόνται πολλές φορές αν το Κοινοβούλιο, ο ιερός τούτος χώρος λήψης αποφάσεων που αφορούν τα καλώς εννοούμενα συμφέροντά του, αλλά και οι κυβερνήσεις με τα μέλη τους, είναι ελεύθερες και αποφασίζουν πάντοτε σύμφωνα με το Σύνταγμα και τους νόμους για λογαριασμό του Ελληνικού Λαού και των συμφερόντων του ή μέρος του πολιτικού κόσμου αποφασίζει πολλές φορές κάτω από την πίεση και το ειδικό βάρος της δύναμης ομάδων συμφερόντων, που ύψιστη επιδίωξή τους είναι με την ταυτόχρονη από μέρους τους εξυπηρέτηση μικροπολιτικών και ατομικών συμφερόντων μικρού αριθμού πολιτικών προσώπων, η εξυπηρέτηση και μόνο των δικών τους οικονομικών συμφερόντων, που η ικανοποίησή τους ακυρώνει στην πράξη την ικανοποίηση των συμφερόντων του κοινωνικού συνόλου, όπως το Σύνταγμα και η αρχή της λαϊκής κυριαρχίας επιβάλλει.

Και είμαστε υποχρεωμένοι όλοι εμείς αλλά και όλα τα δημόσια πρόσωπα, να απαντήσουμε στα μεγάλα αυτά ερωτήματα του Ελληνικού Λαού με την εντολή του οποίου βρισκόμαστε, είτε εδώ είτε σε κάποιο δημόσιο οργανισμό ή επιχείρηση και ασκούμε δημόσιο λειτούργημα, με την καθημερινή πρακτική και λειτουργία μας και να πούμε με πράξεις, ότι 'Ελληνα πολίτη η άσκηση δημόσιας εξουσίας δεν είναι επάγγελμα και μέσο προσπόρισης ατομικών περιουσιακών ωφελημάτων, αλλά λειτούργημα που ασκείται για λογαριασμό σου, γιατί από σένα πηγάζει και υπέρ του Λαού υπάρχει.

Κάθε λοιπόν, φαινόμενο, συμπεριφορά και λειτουργία Βουλευτή, Υπουργού ή άλλου φορέα δημόσιας εξουσίας που αποστασιοποιείται από την παραπάνω βασική συνταγματική επιταγή, πρέπει να αποκαλύπτεται και να καταδικάζεται με κάθε νόμιμο μέσο και μέτρο, παραδειγματικά, για την αποφυγή απογοητεύσεων του Λαού και περιθωριοποίησή του, αλλά και για την ανόρθωση της αξιοπιστίας και του κύρους του συνόλου του πολιτικού κόσμου.

Κυρίες και κύριοι συνάδελφοι, από τη σημερινή μας συζήτηση και τις αποφάσεις που θα πάρουμε στη συνέχεια, θα εξαχθούν πλείστα συμπεράσματα, αλλά και θα αναπτυχθούν πολλαπλοί προβληματισμοί και σκέψεις στον 'Ελληνα πολίτη. Πρέπει, λοιπόν, οι αποφάσεις μας να είναι προϊόντα βαθειάς γνώσης του όλου προβλήματος που δημιουργήθηκε σχετικά με την χορηγηθείσα άδεια λειτουργίας του καζίνο του Φλοίσβου και την παραχώρηση της χρήσης και εκμετάλλευσης του τουριστικού λιμένα συμπεριλαμβανομένης και της χερσαίας ζώνης. Και η βαθειά και ολόπλευρη γνώση δεν μπορούν να αποκτηθούν μονάχα μέσα από το περιεχόμενο του πορίσματος του κυρίου Aντεισαγγελέα Eφετών και το συνημμένο σε αυτό αποδεικτικό υλικό ούτε από τη σημερινή συζήτηση στη Βουλή. Γι'αυτό και η σύσταση Εξεταστικής των Πραγμάτων Επιτροπής και όχι Προανακριτικής, είναι η πορεία που ενδείκνυται να ακολουθήσει η Ελληνική Βουλή, για την εξέταση όλων των παραμέτρων που συνθέτουν την όλη υπόθεση του Φλοίσβου, η οποία τα τελευταία χρόνια έχει απασχολήσει πολλές φορές τον Τύπο. Μια υπόθεση που χιλιάδες κάτοικοι της περιοχής Παλαιού Φαλήρου, ο Δήμος, αλλά και άλλες ομάδες πολιτών με αιτήσεις ακυρώσεως στο Συμβούλιο Επικρατείας, πέρα από τη γενομένη από την Κυβέρνησή μας αποκατάσταση της νομιμότητας το Μάϊο του τρέχοντος έτους με την ανακλητική απόφαση της Υπουργού Ανάπτυξης, προσπαθούν να επιλύσουν με την έκδοση αποφάσεων της ελληνικής Δικαιοσύνης.

Θα προσπαθήσω, λοιπόν, όσο σύντομα μπορώ να τεκμηριώσω την άποψή μου. 'Οπως προκύπτει τόσο από την ανακλητική της αδείας του Φλοίσβου απόφαση της Υπουργού Ανάπτυξης, όσο και από την με αριθμό 194/29.3.96 προηγηθείσα της ανάκλησης, ομόφωνη γνωμοδότηση της Ολομέλειας του Νομικού Συμβουλίου του Κράτους, φαίνεται ότι συντελέστηκαν ορισμένες μη σύννομες ενέργειες της πολιτικής ηγεσίας του Υπουργείου Τουρισμού και συγκεκριμένα του πρώην Υπουργού Τουρισμού Διονυσίου Λιβανού, πριν την έκδοση της υπ'αριθμ. 37/1995 απόφασής του, με την οποία παραχωρήθηκε η άδεια λειτουργίας και εκμετάλλευσης του καζίνο στην περιοχή Φλοίσβου Αττικής.

Οι μεν μη σύννομες ενέργειες που φαίνονται, κατά την ανακλητική απόφαση ότι προηγήθηκαν της έκδοσης της παραπάνω 37/1995 απόφασης του τότε Υπουργού Τουρισμού, και λεπτομερώς αναλύονται στην ανακλητική απόφαση της Υπουργού Ανάπτυξης, συνίστανται: Πρώτον, στην αναίρεση της κοινοχρησίας και κοινωφελείας των χώρων αυτών, όπως προεβλέπετο από το ν.1515/1985 περί του ρυθμιστικού σχεδίου της Αθήνας. Η αναίρεση όμως αυτή είχε ήδη συντελεστεί -και γι'αυτό δεν μιλούν οι συνάδελφοι της Νέας Δημοκρατίας επιμελώς- με το ν.2160/1993, του κ. Μάνου, που προέβλεπε και τη δημιουργία ξενοδοχείων και εμπορικές δραστηριότητες και κατοικίες και αύξηση του ύψους των κτιρίων στα δεκαέξι μέτρα. Ουσιαστικά αυτός ο νόμος τροποποιούσε το ν.1515/1985 για τη συγκεκριμένη περιοχή.

Δεύτερον, στην έλλειψη νομοθετικής εξουσιοδότησης έκδοσης της υπ'αριθμ. 1363/94 κοινής υπουργικής απόφασης, στην οποία στηρίζεται η χορηγηθείσα άδεια. Τέτοιες ελλείψεις, για να είμαστε αντικειμενικοί δεν πρέπει να τις θεωρήσουμε πρωτόγνωρες και ασυνήθεις στην κυβερνητική πρακτική. Πολλές φορές και άλλες αποφάσεις Υπουργών που η κύρωσή τους προβλέπεται με νόμο δεν έχουν κυρωθεί, λόγω γραφειοκρατικών παραλείψεων και όχι από πρόθεση των αρμοδίων Υπουργών.

Τρίτον, στην έλλειψη σύμφωνα με τις διατάξεις της νομοθεσίας για τα καζίνο, εμπρόθεσμης έκφρασης γνώμης της επιτροπής του άρθρου 30 του ν.2160/1993. Και τέλος στην έλλειψη σύμφωνα με τις διατάξεις του ν.1650/1986 και τις Κοινοτικές Οδηγίες 84/360 και 85/337 του Συμβουλίου των Ευρωπαϊκών Κοινοτήτων περιβαλλοντικής μελέτης και τεκμηριωμένης πολεοδομικής μελέτης της ευρύτερης περιοχής του Φλοίσβου, πριν την έκδοση της παραπάνω υπ'αριθμόν 37/95 απόφασης.

Και εδώ ξεχνούν ορισμένοι, ότι και πάλι με το ν.2160/1993 παρ. 5 του άρθρου 31 και του άρθρου 42 της Νέας Δημοκρατίας είχε ήδη τροποποιήθει ο ν.1650/1986 ως προς τον χρόνο υποβολής και έγκρισης της σχετικής μελέτης περιβαλλοντικών όρων.

Ειδικότερα με τον v.2160/1993, που ισχύει μέχρι σήμερα, προβλέπεται ότι "εντός οκταμήνου μετά τη δημοσίευση της υπουργικής απόφασης της παρ.3 αυτού (δηλαδή της εγκριτικής αποφασης δημιουργίας του έργου) ή τη σύμβαση παραχώρησης", ο φορέας του έργου υποχρεούται να υποβάλει για έγκριση μελέτη περιβαλλοντικών όρων. Είχε ήδη δηλαδή ο ν.1650/1986 τροποποιηθεί με τον νόμο της Νέας Δημοκρατίας 2160/93.

Οι δε μη σύννομες ενέργειες και πράξεις του παραπάνω Υπουργού, κατά την ανακλητική απόφαση, που ανάγονται σε χρόνο μεταγενέστερο της προηγηθείσης αδείας και πρέπει να συνεκτιμηθούν είναι η μεταβολή της σύνθεσης της Κοινοπραξίας Καζίνο Αθηνών, χωρίς την έγκριση της Επιτροπής Καζίνο, κατά παράβαση της διάταξης του άρθρου δύο του ν.2206/1994 και η απ'αυτή σύσταση εταιρείας με την επωνυμία "ΚΑΖΙΝΟ ΑΘΗΝΩΝ ΑΝΩΝΥΜΟΣ ΞΕΝΟΔΟΧΕΙΑΚΗ ΚΑΙ ΤΟΥΡΙΣΤΙΚΗ ΕΤΑΙΡΕΙΑ", χωρίς και πάλι την έγκριση της αυτής παραπάνω επιτροπής.

Και ενώ κανένας λογικός νους δεν θα μπορούσε να αρνηθεί την πραγματικότητα και την ύπαρξη ορισμένων μη σύννομων ενεργειών του πρώην Υπουργού Τουρισμού, σχετικών με την συζητούμενη υπόθεση, κανείς, όμως, εξίσου δεν θα μπορούσε με αβασάνιστη σκέψη να διατυπώσει την άποψη ότι όλες οι παραπάνω μη σύννομες ενέργειες αποτελούν συνειδητή πολιτική πράξη του πρώην Υπουργού Τουρισμού, όπως με περισσή ευκολία εκφράζεται στο πόρισμα του κυρίου Εισαγγελέα Εφετών και αφήνεται η βεβαιότητα σχεδόν της από πρόθεση παραβίασης διατάξεων του Συντάγματος και των νόμων και παράβαση των καθηκόντων της υπηρεσίας του.

Εκείνο, δηλαδή, που χρήζει περαιτέρω έρευνας, εξέτασης και διερεύνησης είναι, αν όντως οι παραπάνω, κατά την ανακλητική απόφαση, μη σύννομες ενέργειες του πρώην Υπουργού Τουρισμού αποτελούν προϊόν δόλου. Αν αποφασίσει το Σώμα σύσταση Εξεταστικής των πραγμάτων Επιτροπής, μετά το πέρας των εργασιών της, σε σύντομο χρονικό διάστημα, θα συγκεντρωθεί και συμπληρωθεί το υπάρχον αποδεικτικό υλικό και τότε μόνο θα πρέπει να συζητήσουμε για τη σύσταση ή μη Προανακριτικής Επιτροπής και όχι με την περισσή ευκολία που την προτείνει η Νέα Δημοκρατία, στηριζόμενη κυρίως, πρώτον, σε μία ανώνυμη καταγγελία "αγνώστου" προελεύσεως, που ενώ ο καταγγέλων γνωρίζει τα πάντα για την υπάρχουσα μαφία, πιθανότατα και άλλους νομικούς συμβούλους της, που δεν κατανομάζει -άραγε γιατί-διατυπώνει κατά πολύ περίεργο τρόπο την άποψη και απορίας άξιον είναι, ότι μόνο στα Καζίνο του Λουτρακίου και της Χαλκιδικής δεν έχει βάλει ακόμα χέρι και αυτά δουλεύουν καλά. Βλέπετε, λοιπόν, ότι υπάρχει και ένα σχετικό ενδιαφέρον προς αυτά τα άλλα καζίνο. 'Αραγε, γιατί αυτή η εξαίρεση; Και δεύτερον, στο πόρισμα του κυρίου Αντεισαγγελέα Εφετών που ενώ αβασάνιστα δέχεται ότι όλες οι παραπλανητικές ενέργειες της πλειοδότριας Κοινοπραξίας, με τις τόσες αλλαγές στη σύνθεσή της, δεν συγκροτούν την αντικειμενική και υποκειμενική υπόσταση του εγκλήματος της απάτης σε βάρος του ελληνικού Δημοσίου και δεν επηρέασαν τον Υπουργό στην απόφασή του, η απόφαση του Υπουργού ήταν με έμφαση και υπογράμμιση συνειδητή πολιτική πράξη, με όσα παρεπόμενα μπορεί να σκεφθεί και υποψιαστεί κάποιος από τον χαρακτηρισμό "συνειδητή επιλογή".

Πρέπει να αναφερθεί και εκ περισσού στο σημείο αυτό, ότι η διενεργηθείσα προανακριτική εξέταση στράφηκε και προς την κατεύθυνση τυχόν δωροδοκιών, χωρίς όμως να αποφέρει αποτελέσματα.

Προς επίρρωση των απόψεών μου αυτών, αναφέρομαι και στην ποινική προκαταρκτική εξέταση την οποία διενήργησε ο Εισαγγελέας Πρωτοδικών κ. Γεώργιος Κολλιοκώστας, μετά το πέρας της οποίας η υπόθεση τέθηκε στο αρχείο.

Και ενώ είχε επιληφθεί και πάλι η Ποινική Δικαιοσύνη της συγκεκριμένης υπόθεσης, με το ίδιο περίπου αποδεικτικό υλικό, και κατέληξε σε διαφορετικές κρίσεις απ' ό,τι το συζητούμενο σήμερα πόρισμα, μέρος του πολιτικού κόσμου, ζητά επίμονα την άμεση διενέργεια προανάκρισης, χωρίς να προηγηθεί, σύμφωνα με την συνήθη και λογική πορεία των πραγμάτων, η προτεινόμενη από το ΠΑ.ΣΟ.Κ. σύσταση Εξεταστικής των πραγμάτων Επιτροπής, η οποία θα εξετάσει σε βάθος και πλάτος την δημοσίου ενδιαφέροντος υπόθεση του Φλοίσβου και θα συγκεντρώσει όλο το απαραίτητο αποδεικτικό υλικό, προκειμένου τόσον εμείς, όσο και ο Ελληνικός Λαός να αποκτήσει πλήρη και σαφή εικόνα της υπόθεσης.

Κυρίες και κύριοι συνάδελφοι, έχει ταλαιπωρηθεί ο Ελληνικός Λαός επί χρόνια με τις παραπομπές στο Ειδικό Δικαστήριο το 1989 και τις αναστολές ποινικής διώξης που ακολούθησαν μετά το 1989. Γνωρίζει ότι η Δημόσια Διοίκηση νοσεί και ότι ριζοσπαστικές παρεμβάσεις της Πολιτείας απαιτούνται, για την εξυγίανση του όλου συστήματος λειτουργίας της και τον εκσυγχρονισμό της.

'Εχει ταλαιπωρηθεί από τη γραφειοκρατία και τις παραλείψεις της. Γνωρίζει σήμερα τι σημαίνει παραοικονομία. Γνωρίζει σήμερα τη δύναμη και το ρόλο των Μ.Ε.Ε., την οικονομική δύναμη των κατασκευαστικών εταιρειών και τις άλλες ποικίλων σκοπών εταιρείες, με τις περίεργες επωνυμίες και έδρες, όπως τις γνωρίζουμε κι εμείς. Θέλει όμως από εμάς και τα πολιτικά κόμματα να μην είμαστε διαχειριστές και μόνο του πολιτικού συστήματος, αλλά να έχουμε ιδέες, οράματα και αρχές, που θα τις δείχνουμε στην πράξη.

Απαιτεί από όλους εμάς συνέπεια στις αρχές μας και όχι υπαναχωρήσεις. Απαιτεί να μην είμαστε μόνο, αλλά και να φαινόμαστε τίμιοι και δεν έχει άδικο. Απαιτεί να πατάσσεται κάθε παρανομία ή παράβαση καθήκοντος πολιτικού προσώπου ή υπηρεσιακού παράγοντα, όταν υπάρχουν αποδείξεις όμως για την πρόθεσή τους ή σοβαρές ενδείξεις και όχι εκ του προχείρου για την εξυπηρέτηση μικροπολιτικών σκοπιμοτήτων.

Απαιτείται όμως να δούμε κι εμείς, κύριοι συνάδελφοι, κατάματα την πραγματικότητα και να κατονομάζουμε τα διαπλεκόμενα συμφέροντα όπου υπάρχουν και δρουν ανέλεγκτα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Να ξεπερνούμε τα σύνδρομα του πολιτικού κόστους και να εκφράζουμε με κάθε αλήθεια και ειλικρίνεια στον Ελληνικό Λαό και να περιγράφουμε τις νέες συνθήκες, αλλά και τις νοσηρές καταστάσεις που αντιμετωπίζουμε, που για να τις ανταπεξέλθουμε όλοι, χρειάζεται να έχουμε δυνατά αντισώματα μέσα μας και άσβεστη τη φλόγα της αγάπης προς την Πατρίδα και τα ιδανικά της δημοκρατίας.

Χρειάζεται ανόρθωση και αναβάθμιση το κύρος του πολιτικού κόσμου με τη λήψη γενναίων αποφάσεων, τις οποίες όλοι θα υπερασπιστούμε ενώπιον του Ελληνικού Λαού.

Κλείνοντας την τοποθέτησή μου, εισηγούμαι στο Σώμα την υπερψήφιση της πρότασης του ΠΑ.ΣΟ.Κ. για τη σύσταση Εξεταστικής των Πραγμάτων Επιτροπής, σχετικά με την υπόθεση του Φλοίσβου, η οποία σε πολύ σύντομο χρονικό διάστημα θα πρέπει να περατώσει το έργο της, για να μην υπάρξει κανένας κίνδυνος παραγραφής.

Ευχαριστώ, κύριε Πρόεδρε.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Θα έλεγα στους υπόλοιπους ομιλητές να μην υπερβαίνουμε το χρόνο. 'Εχουμε μία επίπονη διαδικασία, η οποία θα πάρει χρόνο. 

Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, δεν γνωρίζω εάν ο προλαλήσας Εισηγητής του ΠΑ.ΣΟ.Κ. είναι νομικός ή όχι, αλλά απ' όσα και μόνο διατύπωσε, έχω τη βεβαιότητα ότι μάλλον έχει άγνοια και ότι πρόκειται για σύγχυση. Πρόκειται για σύγχυση που πρέπει να την ξεκαθαρίσουμε.

Προκειμένου για σύσταση Προανακριτικής Επιτροπής και για άσκηση ποινικής διώξεως, δεν χρειάζονται αποδείξεις. Δεν χρειάζονται καν επαρκείς-αποχρώσεις ενδείξεις. Χρειάζονται απλές ενδείξεις. Επαναλαμβάνω, χρειάζονται απλές ενδείξεις. Και απ' όσα είπε ο ίδιος ο κ. Γιαννάκης, έχω τη γνώμη ότι απέδειξε και απεδέχθει ο ίδιος κατά τον πλέον κατηγορηματικό τρόπο ότι πράγματι υπάρχουν απλές ενδείξεις παρανομιών εκ μέρους του κ. Λιβανού.

Αισθάνομαι, όμως, την ανάγκη και την υποχρέωση να ασχοληθώ πρώτα, πριν έρθω στην κύρια ανάπτυξη της αγόρευσής μου, με μερικά απ' όσα ανέπτυξε, από όσα είπε και ο κ. Ανωμερίτης, βασικός εισηγητής του ΠΑ.ΣΟ.Κ.

Ο κ. Ανωμερίτης είπε ότι ο χρόνος που ασχολήθηκε η ποινική προανακριτική έρευνα, ήταν πολύ λίγος και εκ του λόγου αυτού -είπε- δεν πρέπει να αποφασίσουμε σύσταση Προανακρτικής Επιτροπής. Αυτό είναι μέγα λάθος. Βεβαίως και εκείνος επίσης δεν είναι νομικός και εκείνος δεν έχει εμπειρία από τα ποινικά δικαστήρια ωστόσο πρέπει να υπενθυμίσω, και έχω χρέος να το υπενθυμίσω, κύριες και κύριοι συνάδελφοι, ότι κατά την ποινική προκαταρκτική εξέταση εξετάστηκαν επτά μάρτυρες, μάρτυρες οι οποίοι έχουν γνώση του θέματος αυτού. Ο κ. Ηλίας Παπαδόπουλος, νομικός σύμβουλος του Κράτους, ο κ. Ευάγγελος Ρίκος, Αντιπρόεδρος του Αρείου Πάγου, ο κ. Κωνσταντίνος Μαυράκος, μέλος της επιτροπής του καζίνο, ο κ. Γεώργιος Συριανός, πολιτικός μηχανικός, η κα Κουρκουτά, ο κ. Ευάγγελος Ρουχωτάς και ο κ. Ιωάννης Στεφανίδης. Και θα σταθώ ιδίως στον κ. Ρουχωτά, πρόεδρο της επιτροπής του άρθρου 30 του ν.2160/93. Είναι ανάγκη να ασχοληθούμε ειδικότερα με την κατάθεση να το έγγραφο του κ. Ρουχωτά. Είναι απόλυτη ανάγκη.

Πέραν των όσων ανέφερε ο κ. Μαρκογιαννάκης είναι ανάγκη να επισημάνω και τα εξής, ειδικότερα.

Πέρα από την κατάθεσή του, με ημερομηνία 11 Ιουνίου 1996, ο κ. Ρουχωτάς έχει υποβάλει προς τον κ. Λιβανό ένα υπόμνημα ιδιαίτερα ενδιαφέρον και υπογραμμίζει: "Παρακάμφθηκα πλήρως σε ό,τι αφορά τη Μαρίνα Φλοίσβου αν και σαν ειδικός γραμματέας του Υπουργείου Τουρισμού είχα την κύρια ευθύνη, την κύρια αρμοδιότητα. 'Ημουνα εκείνος ο οποίος θα έπρεπε να έχω άποψη για το θέμα αυτό".

Και καταλήγει ο κ. Ρουχωτάς: "Το πιο πάνω πρακτικό υπεβλήθη με τον αριθμό τάδε από 12 Ιανουαρίου 1994 στον κύριο Υπουργό Τουρισμού και στην Επιτροπή καζίνο και εξηγήθηκε και προφορικά από τον ειδικό γραμματέα στον Υπουργό στις 12 Ιανουαρίου, γιατί δεν πρέπει να γίνει αυτή η παραχώρηση, γιατί δεν πρέπει να υπογραφεί αυτή η σύμβαση".

Και έρχεται -θυμηθείτε ημερομηνία, αντίδρασης κ. Ρουχωτά 12 Ιανουαρίου- στις 13 Ιανουαρίου, την επομένη, ο Υπουργός και κάνει παραχώρηση και στη συνέχεια υπογράφει τη σχετική σύμβαση. 'Αρα, λοιπόν, έχει ή δεν έχει ποινική ευθύνη ο αρμόδιος Υπουργός με την έννοια πάντοτε των απλών ενδείξεων στη φάση αυτή της παρούσης διαδικασίας;

Αλλά ο κ. Ανωμερίτης δεν είδε ότι υπάρχουν του κόσμου τα έγγραφα στη δικογραφία; Δεν είδε ότι υπάρχουν αποφάσεις, γνωμοδοτήσεις που λύνουν πράγματι το θέμα; 'Ομως, ο κ. Ανωμερίτης έκανε -επιτρέψτε μου να πω-και έναν απαράδεκτο υπαινιγμό για το δήθεν βεβιασμένο της αποστολής του πορίσματος από τον Εισαγγελέα του Αρείου Πάγου.

Κύριε Ανωμερίτη, κυρίες και κύριοι συνάδελφοι, "στου κρεμασμένου το σπίτι δεν ψάχνουμε για σχοινί". Και θα σας πω γιατί δεν ψάχνουμε για σχοινί. Ιδού τι έγινε για την υπόθεση αυτή: 

Στις 24.6.96 το Πόρισμα αποστέλεται από τον Εισαγγελέα του Αρείου Πάγου στον Πρόεδρο της Βουλής και την ίδια μέρα, αυθημερόν, με πρωτοβουλία της Κυβέρνησης κλείνουν οι εργασίες της Βουλής εις τρόπον ώστε επί τέσσερις ολόκληρους μήνες να καθυστερεί η υπόθεση αυτή. Και είναι αυτονόητο πως θα ήταν μεγάλες και θα έλεγα πολύ διαφορετικές οι συνέπειες ενός προεκλογικού αγώνα για το ΠΑ.ΣΟ.Κ., αν είχε αποκαλυφθεί αυτό το σκάνδαλο ή μη σκάνδαλο, όπως θέλετε και το πείτε, αλλά πάντως η υπόθεση, ως έχει σήμερα, προεκλογικά. Και αυτός είναι ο λόγος που έσπευσε να κλείσει τη Βουλή η Κυβέρνηση του ΠΑ.ΣΟ.Κ., έστω και αν είχαν ολοκληρωθεί όλες και οι διαδικασίες αναθεώρησης του Συντάγματος και βεβαίως δεν ολοκληρώθηκε και αυτή η διαδικασία, και θα πρέπει να περιμένουμε μετά το 2000.

Αλλά, όμως, αλλού είναι το θέμα, κύριε Ανωμερίτη, κυρίες και κύριοι συνάδελφοι. Αλλού είναι το θέμα και αναφέρομαι στη παράγραφο τρία του πορίσματος του κ. Σίγουρα, όπου αναφέρεται: "Ενδεχομένως να υπάρχει ευθύνη για παράβαση καθήκοντος των υπηρεσιακών παραγόντων των Υπουργείων Τουρισμού και Υ.ΠΕ.ΧΩ.Δ.Ε.".

Και διερωτώμαι και σας παρακαλώ όλους σας να διερωτηθείτε: Πρώτον, ομιλεί το πόρισμα για παράβαση καθήκοντος, ναι, ή όχι; Και εφόσον ομιλεί το πόρισμα για παράβαση καθήκοντος είναι αναγκαίο, τουλάχιστον να ερευνηθεί προανακριτικά και ως προς το θέμα αυτό η υπόθεση;

Δεύτερον, χρησιμοποιεί τη λέξη "ενδεχομένως" και αυτό σημαίνει το ολιγότερον ότι υπάρχουν απλές ενδείξεις παράβασης καθήκοντος.

Και τέλος για το θέμα αυτό ποιους πράγματι -όπως ορθά παρατηρήθηκε, και από τον κ. Κουβέλη- εννοεί, όταν ομιλεί για υπεύθυνους υπηρεσιακούς παράγοντος του Υ.ΠΕ.ΧΩ.Δ.Ε. και του Υπουργείου Τουρισμού; Εννοεί μόνο τους υπαλλήλους ή υπάρχουν ευθύνες σε υψηλότερα κλιμάκια;

Για τα θέματα αυτά, όμως, ο κύριος Εισηγητής της Πλειοψηφίας δεν μας είπε απολύτως τίποτε. Κανένας άλλος του ΠΑ.ΣΟ.Κ. δεν μας είπε τίποτα. Είναι θέματα, τα οποία και αυτά πρέπει ασφαλώς να ερευνηθούν.

Στον ελάχιστο όμως χρόνο, κυρίες και κύριοι συνάδελφοι, που έχω στη διάθεσή μου για ένα τόσο σοβαρό θέμα, το οποίο πρέπει όλοι μας με αίσθημα ευθύνης να το ερευνήσουμε στα πλαίσια της κατανομής των αρμοδιοτήτων μας ως Βουλευτές της Νέας Δημοκρατίας, θα έχω την τιμη να καταθέσω και τις δικές μου απόψεις, οι οποίες ασφαλώς κατατείνουν στο να πειστείτε όλοι σας πως μια είναι η λύση. 'Οτι επιβάλλεται να αποφασίσουμε τη σύσταση Προανακριτικής Επιτροπής.

'Οπως γίνεται δεκτό, κυρίες και κύριοι συνάδελφοι, η λέξη "ευθύνη" στη νομική επιστήμη περιλαμβάνει όλες τις νομικές συνέπειες μιας παράνομης συμπεριφοράς.

Υποκείμενα δε της ευθύνης αυτής για τις παράνομες συμπεριφορές, είναι όχι μόνο οι απλοί πολίτες και ιδιώτες, αλλά προεχόντως οι φορείς πολιτειακών και κυβερνητικών λειτουργημάτων. Η ευθύνη αυτή των κρατικών οργάνων αποτελεί αυτονόητο συστατικό στοιχείο ενός δημοκρατικού πολιτεύματος, αλλά και στοιχείο της απαραίτητης διαφάνειας του δημόσιου βίου.

Θεωρώ ότι, ως νομικός, έχω υποχρέωση να κάνω τη χρήσιμη παρατήρηση ότι η διαφορά μεταξύ ποινικής ευθύνης -και αστικής ασφαλώς- και κοινοβουλευτικής ευθύνης, συνίσταται κυρίως στο γεγονός ότι για μεν την ποινική ευθύνη, απαιτείται πάντοτε παράνομη πράξη ή παράλειψη του Υπουργού, ενώ για την κοινοβουλευτική ευθύνη, αρκεί η άσκοπη πράξη ή παράλειψή του.

Αυτό θα πρέπει να γίνει απολύτως κατανοητό, διότι πολλές φορές, εσκεμμένα ή μη, συγχέεται. Και εδώ στην παρούσα υπόθεση, ομιλούν τα στοιχεία και οι δικαστικές αποφάσεις για συγκεκριμένες και "καραμπινάτες" παράνομες πράξεις του εγκαλουμένου πρώην Υπουργού και για την ποινική του ευθύνη.

'Οπως είναι γνωστό, η όλη υπόθεση κινήθηκε, χωρίς καμία πρωτοβουλία ή ανάμιξη της Νέας Δημοκρατίας ή οποιουδήποτε άλλου Κόμματος της Αντιπολίτευσης, αλλά από μια επιστολή ενός πολίτη προς τον Εισαγγελέα του Αρείου Πάγου. Φαίνεται ότι ο πολίτης αυτός είναι ιδιαίτερα ενήμερος και γνώστης όλης της υποθέσεως με λεπτομέρειες.

Η κατηγορηματική δε απάντηση στα αρχικά ερωτήματα, κατόπιν αυτού, του Εισαγγελέα του Αρείου Πάγου, περί υπάρξεως ή μη παρανομιών και ενδείξεων τέλεσης αξιοποίνων πράξεων, κατά το σχετικό διαγωνισμό, έρχεται κατά σαφέστατο τρόπο από το ίδιο το υπό κρίση πόρισμα του Αντεισαγγελέα Εφετών του κ.Σίγουρα, ο οποίος ενήργησε με ιδιαίτερη προσοχή την ποινική εξέταση της υποθέσεως αυτής.

Και αναφέρονται επιγραμματικά στο πόρισμα αυτό τα εξής:

Πρώτον, ότι η σχετική απόφαση του κ.Λιβανού και τώρα εγκαλουμένου πρώην Υπουργού, ήταν συνειδητά μη νόμιμη πράξη. Επαναλαμβάνω και θυμηθείτε το, συνειδητά μη νόμιμη πράξη.

Δεύτερον, ότι η παραχώρηση από τον ίδιο τότε Υπουργό, της χρήσης και εκμετάλλευσης του τουριστικού λιμένα, της μαρίνας δηλαδή, έγινε κατά παράβαση των όρων και των περιορισμών δόμησης, αλλά και κατά παράβαση του άρθρου 24 του Συντάγματος.

Αλλά νομίζω, κυρίες και κύριοι συνάδελφοι, ότι είναι ιδιαίτερα αξιοπρόσεκτες -και δεν αναφέρθηκε κανείς άλλος μέχρι σήμερα και έχω χρέος να το κάνω- και οι θέσεις του Εισαγγελέα του Αρείου Πάγου ο οποίος στέλνει στις 24 Ιουνίου με διαβιβαστικό του έγγραφο το πόρισμα στον Πρόεδρο της Βουλής και αναφέρει και αυτός ότι υπάρχουν ενδείξεις τελέσεως αξιόποινων πράξεων. Δηλαδή επαναλαμβάνω και ο Εισαγγελέας του Αρείου Πάγου, αφού μελέτησε τη δικογραφία, αναφέρει ότι υπάρχουν ενδείξεις τελέσεως αξιόποινων πράξεων και όχι απλές ενδείξεις, όπως στη φάση αυτή -όπως εξήγησα στην αρχή- απαιτούνται. Και επισημαίνει ακόμη ότι η παράβαση αυτή είναι απολύτως συνειδητή και με γνώση των υφισταμένων απαγορευτικών διατάξεων.

Τέλος -και έχει ιδιαίτερη αξία αυτό που υπογραμμίζω τώρα- ο Εισαγγελέας του Αρείου Πάγου τονίζει και ομιλεί ευθέως για ανάγκη δίωξης κατά του συγκεκριμένου πρώην Υπουργού από τη Βουλή, αλλά και για τη σύσταση Προανακριτικής Επιτροπής.

'Οταν λοιπόν και ο Εισαγγελέας του Αρείου Πάγου κάνει αυτές τις παρατηρήσεις, πώς πράγματι αλήθεια δικαιούμαστε εμείς να έχουμε άλλη άποψη στο χώρο αυτό; Εάν συμβεί αυτό, θεωρώ ότι είναι αδιανόητο και αποτελεί περιφρόνηση του έργου της Δικαιοσύνης, αν μπορεί να υπάρξει από το χώρο αυτό άλλη απόφαση, πλην της συστάσεως Προανακριτικής Επιτροπής.

Ιδιαίτερο, όμως, ενδιαφέρον έχει πράγματι και η ανακλητική απόφαση της τότε και νυν Υπουργού Ανάπτυξης της κας Παπανδρέου, η οποία αναφέρει και επισημαίνει ότι η ενέργεια αυτή, η άδεια δηλαδή και η παραχώρηση, ήταν μη νόμιμη και αναφέρει επτά λόγους ιδιαίτερα συγκεκριμένους και τεκμηριώνει και αιτιολογεί το μη νόμιμο της απόφασης του τότε κυρίου Υπουργού Τουρισμού.

Επίσης, κυρίες και κύριοι συνάδελφοι, οφείλω να παρατηρήσω "δυοίν θάττερον", ότι ή θεωρείτε μη νόμιμη την απόφαση του κ.Λιβανού και επομένως καλώς την ανακάλεσε ως παράνομη η Υπουργός Ανάπτυξης ή διαφορετικά θεωρείτε νόμιμη την απόφαση του κ.Λιβανού, οπότε είναι ανεπανόρθωτα εκτεθειμένη και έχει τεράστιες ευθύνες η κα Παπανδρέου.

Με την κατόπιν των ανωτέρω, αναγκαία ανακλητική απόφαση της Υπουργού Ανάπτυξης συνομολογείται μεν αρχικά -και παρακαλώ την προσοχή σας εδώ, διότι έχει ιδιαίτερη σημασία για τη Χώρα μας- η βάση της αγωγής περί αποζημιώσεως της ξένης εταιρείας, η οποία έχει ήδη εγερθεί και έχει αντικείμενο 400 δισ. δραχμές και εκδικάζεται στην Ουάσινγκτον...

ΦΩΤΗΣ ΚΟΥΒΕΛΗΣ: Μην το λέτε αυτό.

ΑΝΤΩΝΙΟΣ ΦΟΥΣΑΣ: Παρακαλώ πολύ, επιτρέψτε μου να το πω εγώ. 'Η έτσι πράγματι είναι, ή όπως εγώ υποστηρίζω -για να σας ικανοποιήσω, κύριε Κουβέλη- αυτή η απόφαση είναι εξ υπαρχής άκυρη, μη νόμιμη, που σημαίνει ότι ορθώς το Νομικό Συμβούλιο του Κράτους γνωμοδότησε και επομένως πράγματι δεν δικαιούται καμίας αποζημίωσης η ξένη εταιρεία. Αλλά είναι ανάγκη, κατά την άποψή μου, αυτή η θέση να θεμελιωθεί, να ενισχυθεί και από την σημερινή απόφαση της Βουλής.

Πρόκειται για τραγικό αδιέξοδο, κυρίες και κύριοι συνάδελφοι, για το οποίο ασφαλώς ποινικά υπεύθυνος είναι ο κ. Λιβανός. Απορώ, πώς είναι δυνατόν να γίνεται λόγος, ότι δεν πρέπει για την υπόθεση αυτή να συγκροτηθεί Προανακριτική Επιτροπή.

Και βέβαια, είμαι περίεργος να δω, τι θα ψηφίσει η κυρία Υπουργός Ανάπτυξης. Θα ψηφίσει υπέρ εκείνων που η ίδια απεφάσισε και ανεκάλεσε ή θα φανεί -ελπίζω όχι- με μια περίεργη υποχωρητικότητα;

Τέλος, θα ήθελα να αναφερθώ και στην υπ' αριθμόν 194 γνωμοδότηση της Ολομέλειας του Νομικού Συμβουλίου του Κράτους, η οποία εκδόθηκε ύστερα από σχετικό ερώτημα της Υπουργού Ανάπτυξης. 

Η Ολομέλεια του Συμβουλίου Επικρατείας κρίνει ότι η υπ' αριθμόν 37/95 απόφαση της Υπουργού Τουρισμού είναι εξ υπαρχής παράνομη.

Η Ολομέλεια του Νομικού Συμβουλίου του Κράτους ομόφωνα γνωμοδοτεί για όλα όσα από την αρχή έκανε για το θέμα αυτό ο κ. Λιβανός ότι είναι παράνομα. 

Αλήθεια, κυρίες και κύριοι συνάδελφοι, χρειάζεσθε, κατόπιν αυτού, άλλο αποδεικτικό στοιχείο; Τι παραπάνω θα μας δώσει μία Εξεταστική Επιτροπή της Βουλής, την οποία έχει ήδη διενεργήσει και ολοκληρώσει ανώτερος εισαγγελικός λειτουργός;

Ο 'Ελληνας πολίτης δεν θα έχει δίκιο να δυσπιστεί για τη σκοπιμότητα των ενεργειών εκείνων που την εισηγούνται και εκείνων που θα αποφασίσουν Εξεταστική Επιτροπή, δηλαδή καθυστέρηση, κωλυσιεργία, ίσως και συγκάλυψη και όχι απ' ευθείας Προανακριτική Επιτροπή; Ο Ελληνικός Λαός, ο οποίος μας παρακολουθεί, δεν θα αισθάνεται, κύριοι συνάδελφοι του ΠΑΣΟΚ, ότι υποτιμάτε τη νοημοσύνη του και ότι τον εμπαίζετε;

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΣΤΑΡΟΣ).

Εμείς, ως Νέα Δημοκρατία, πιστεύουμε και επιμένουμε ότι η μόνη έντιμη και σωστή απόφαση είναι η Προανακριτική Επιτροπή. Στο κάτω κάτω αυτό θέλει, διά των εκπροσώπων του, το 59% του Ελληνικού Λαού.

Εάν και αυτό δεν σας συγκινεί, όπως και όλα τα συντριπτικά στοιχεία και κάνετε κατάχρηση της κοινοβουλευτικής σας Πλειοψηφίας, ερρέτω! Αλλά τότε φοβούμαι ότι συμπράττετε εσκεμμένα σε μια πρωτοφανή, απαράδεκτη και περίεργη συγκάλυψη.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Αττικής κ. Παναγιώτης Φωτιάδης ζητεί άδεια ολιγοήμερης απουσίας στο εξωτερικό.

Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κυρίες και κύριοι συνάδελφοι, θα ήθελα να αναφερθώ στο πολεοδομικό μέρος του πορίσματος το οποίο ασχολείται κυρίως στο θέμα της χωροθέτησης των δραστηριοτήτων στην περιοχή του Φλοίσβου και γίνεται επίσης αναφορά στο νόμο 1515 του '85 για το ρυθμιστικό σχέδιο της Αθήνας, καθώς και στο άρθρο 24 του Συντάγματος, για την προστασία του περιβάλλοντος. 

Θα ήθελα να αναφερθώ στο ν. 1515/1985 που αναφέρεται στο ρυθμιστικό σχέδιο της Αθήνας και την προστασία του περιβάλλοντος της ευρύτερης περιοχής του Λεκανοπεδίου της Αττικής.

Ο ν.1515/1985 είναι ένας νόμος πλαίσιο που έγινε επί Υπουργίας του αείμνηστου Υπουργού του Αντώνη Τρίτση της κυβέρνησης του ΠΑ.ΣΟ.Κ. που καθορίζει σε γενικές γραμμές τις βασικές δραστηριότητες που αναπτύσσονται στο Λεκανοπέδιο της Αττικής και που αφορούν την κατοικία, την εργασία, τη βιομηχανία, τον τουρισμό, την αναψυχή, τον πολιτισμό τους υπερτοπικούς χώρους πρασίνου, όλες τις κοινωφελείς εγκαταστάσεις που πρέπει να αναπτύσσονται κατά τέτοιο τρόπο, ώστε να εξασφαλίζεται η βιώσιμη ανάπτυξη, η ποιότητα ζωής για την διατήρηση των δομημένων και ακάλυπτων χώρων κατά τέτοιο τρόπο που να μην προσβάλλεται το περιβάλλον. Σύμφωνα με αυτό το νόμο οι επιμέρους ρυθμίσεις που γίνονται 
στο Λεκανοπέδιο της Αττικής, ακολουθούν άλλες διοικητικές πράξεις, όπως είναι τα προεδρικά διατάγματα και οι αποφάσεις κυρίως των Υπουργών.

Μέσα όμως σ' αυτό το χρονικό διάστημα που πέρασε από το 1985 μέχρι σήμερα το 1996, έχουμε πάρα πολλές παρεμβάσεις, οι οποίες άλλες είχαν θετικό, άλλες αρνητικό αποτέλεσμα στα θέματα της ποιότητας ζωής και της προστασίας του περιβάλλοντος στην Αττική. Και που βέβαια αυτές οι παρεμβάσεις έγιναν κατά τέτοιο τρόπο εξυπηρετώντας κάποια συγκεκριμένη πολιτική την χρονική περίοδο την οποία θεσμοθετήθηκαν, στην χρονική αυτή διάρκεια, των έντεκα χρόνων.

Θα ήθελα να αναφερθώ σε ορισμένες βασικές τέτοιες παρεμβάσεις οι οποίες έχουν καταγραφεί αυτά τα έντεκα χρόνια. Θα αναφερθώ στο ν.2052/1992, ο οποίος χωροθέτησε τον ιππόδρομο της Αθήνας σε ένα υπερτοπικό πόλο αναψυχής στην Ανάβυσσο, ο οποίος είναι χαρακτηρισμένος σύμφωνα με το Ρυθμιστικό Σχέδιο της Αθήνας σε χώρο αλυκών και αρχαιολογικό χώρο. Με τον ίδιο νόμο με το ν.2052/1992 έχουν καθοριστεί δευτερεύοντα κέντρα όπου αναπτύσσονται εμπορικές χρήσεις και πολυκαταστήματα στο Μαρούσι, στο Ελληνικό, στο Χαϊδάρι, στο Μενίδι, τα λεγόμενα διαμερισματικά κέντρα σε περιοχές, οι οποίες είχαν χαρακτηρισθεί σαν περιοχές γενικής ή αμιγούς κατοικίας. Ακόμη αναφέρω τη χωροθέτηση με νόμο επίσης την περιόδο του 1992 του γνωστού Μαρίκειου Ιδρύματος σε μια δασική και προστατευόμενη περιοχή της Πεντέλης, που αυτή η πράξη η συγκεκριμένη ακυρώθηκε, αφού προηγουμένως προσβλήθηκε στο Συμβούλιο της Επικρατείας.

Τέλος κράτησα για τελευταία επισήμανση τη ρύθμιση του ν. 2160/1993 η οποία αναφέρεται και στο πόρισμα των Εφετών, ο οποίος νόμος επεμβαίνει στο Ρυθμιστικό Σχέδιο της Αθήνας στην περιοχή του Φλοίσβου, όπου από υπερτοπικός πόλος αναψυχής, ψυχαγωγίας πολιτιστικών εκδηλώσεων που προβλέπει το Ρυθμιστικό Σχέδιο της Αθήνας, ρυθμίζει και θεσμοθετεί την ανέγερση ξενοδοχείου, κτιρίων εμπορικών χρήσεων και κατοικιών, κτιρίων καταστημάτων με συγκεκριμένους συντελεστές δόμησης, με συγκεκριμένη κάλυψη και με ύφος το οποίο μετά τα τριάντα μέτρα από τον ορισμό του χειμέριου κύματος μπορεί να φθάσει και τα δεκαέξι μέτρα.

Θα ήθελα επίσης να σας αναφέρω κάποιες σημαντικές παρεμβάσεις οι οποίες είχαν θετικό αποτέλεσμα στο Ρυθμιστικό Σχέδιο της Αθήνας και που έγιναν την περίοδο 1993-1996 από την Κυβέρνηση του ΠΑ.ΣΟ.Κ.. Αυτές οι παρεμβάσεις ήταν το νέο προεδρικό διάταγμα που δημοσιεύθηκε στην Εφημερίδα της Κυβέρνησης και ισχύει σήμερα για την περιοχή του Ελαιώνα όπου έγινε μια σημαντική παρέμβαση και τροποποίηση του ισχύοντος διατάγματος για να αυξηθεί το πράσινο. Επίσης τα προεδρικά διατάγματα που έχουν προχωρήσει και πρόκειται να δημοσιευθούν για τις ζώνες οικιστικού ελέγχου Λαυρεωτικής, Ασπροπύργου, το όρος του Αιγάλεω για το οποίο η προσπάθεια της Πολιτείας είναι να εξασφασλιστούν οι περιοχές του περιαστικού πρασίνου, που τόσο πολύ χρειάζεται αυτό το βασανισμένο οικιστικά συγκρότημα της Αττικής.

Και θα αναφέρω επίσης το ν. 2388/1995 με τον οποίο κυρώθηκε η σύμβαση του αεροδρομίου των Σπάτων, που ο χώρος του Ελληνικού σύμφωνα με το νόμο αυτό, έκταση 5,5 χιλιάδων στρεμμάτων, μετατρέπεται σε χώρο μητροπολιτικού πάρκου από τη στιγμή που θα λειτουργήσει το αεροδρόμιο των Σπάτων.

'Αφησα για τελευταία αναφορά στα σημεία αυτά των παρεμβάσεων, την κρινόμενη κοινή απόφαση των Υπουργών Τουρισμού και Υ.ΠΕ.ΧΩ.Δ.Ε., που καθορίζει τους όρους και τους περιορισμούς δόμησης της περιοχής Φλοίσβου, η οποία όμως απόφαση ανατρέπει το δυσμενές καθεστώς δόμησης, όπως προηγουμένως αναφέρθηκα, που επιβάλλει ο ν. 2160/1993 για την περιοχή του Φλοίσβου με διαφορετικούς όρους δόμησης, που σε ορισμένα κείμενα, τόσο στο πόρισμα του κυρίου Εισαγγελέα Εφετών, όσο και στην ανακλητική απόφαση της Υπουργού Ανάπτυξης, αναφέρεται ότι έρχεται σε αντίθεση με το άρθρο 24 του Συντάγματος.

Επίσης, θα ήθελα να παρατηρήσω ότι αυτή η πολεοδομική ρύθμιση που έγινε, με την κοινή υπουργική απόφαση 1363/94 και που προσωπικά δεν υιοθετώ, συναρτάται -και αυτό φαίνεται από την επίσημα κατατεθειμένη εισηγητική έκθεση της τροπολογίας η οποία ήρθε στη Βουλή, αλλά δεν κυρώθηκε με νόμο- με μια γενικότερη παρέμβαση των όρων δόμησης της ευρύτερης περιοχής του Φλοίσβου, που ανατρέπει τους δυσμενέστερους όρους δόμησης, που επιβάλλει ο ν.2160/1993. 'Αρα έχουμε βελτίωση του καθεστώτος των όρων δόμησης που ίσχυε στην περιοχή. Συναρτάται, λοιπόν, από μία δέσμη παρεμβάσεων που γίνονται στην περιοχή, που έχουν σχέση με την αναβάθμιση της ποιότητας ζωής. Αναφέρομαι συγκεκριμένα στη μεταφορά Ιπποδρόμου που γίνεται χώρος πρασίνου και αθλητικών εγκαταστάσεων διακοσίων είκοσι στρεμμάτων, στην πρώην αμερικάνικη βάση που έπαψε να λειτουργεί και μετατρέπεται σε πράσινο, έκτασης χιλίων διακοσίων στρεμμάτων, στο αεροδρόμιο του Ελληνικού, που όπως είπα με το ν.2833 μετατρέπεται σε μητροπολιτικό πάρκο έκτασης πέντε χιλιάδων πεντακοσίων στρεμμάτων, πράγμα που δε θ' αργήσει, γιατί το νέο αεροδρόμιο των Σπάτων έχει συγκεκριμένη ημερομηνία λειτουργίας και επίσης μία συγκεκριμένη δέσμη παρεμβάσεων που προβλέπονται από το ρυθμιστικό σχέδιο της Αθήνας, σύμφωνα με τη μελέτη του Πολυτεχνείου, που έχει κατατεθεί, στην παραλιακή ζώνη από τον Πειραιά μέχρι την περιοχή του Σουνίου.

'Ετσι, λοιπόν, για να μπορέσουμε να κρίνουμε αν μία πράξη η οποία καθορίζει όρους δόμησης σε μία περιοχή, θεωρείται συνταγματική ή όχι και μάλιστα μια ρύθμιση η οποία έχει υπερτοπική σημασία και όχι εντοπισμένη σημασία, όπως είναι αυτή η περίπτωση που συζητάμε σήμερα, θα πρέπει να κριθεί συνολικά και η κρίση γίνεται με την απόδοση ακάλυπτης και αποδέσμευσης της καλυπτόμενης επιφάνειας. Σ' αυτήν την περίπτωση που εξετάζουμε σήμερα στην ευρύτερη περιοχή, υπάρχει μία σαφής βελτίωση. Και για να πούμε ότι μία πράξη κρίθηκε αντισυνταγματική, θα πρέπει προηγουμένως να έχει προσβληθεί αυτή η πράξη με ακυρωτικό σκοπό στο Συμβούλιο Επικρατείας και να έχουμε την απόφασή του για τη συγκεκριμένη περίπτωση.

Επομένως, κύριοι συνάδελφοι, η γνώμη μου είναι ότι το πολεοδομικό καθεστώς για να ξεκαθαρίσει απολύτως χρειάζεται τη λειτουργία μιας εξεταστικής επιτροπής, διότι με μιά Προανακριτική Επιτροπή δε λύνονται αυτά τα ζήτημα. Γιατί στην περίπτωση αυτή θα πρέπει ιδιαίτερα να προσεχθεί, αφού συναρτάται το πολεοδομικό καθεστώς, σύμφωνα με το πόρισμα του Εισαγγελέως Εφετών, με το υπόλοιπο μέρος της πράξης αυτής που αφορά τις άλλες διοικητικές πράξεις και η διευκρίνηση αυτή μπορεί να γίνει μέσα από μία τέτοια διαδικασία.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, τη συνεδρίαση παρακολουθούν από τα Δυτικά Θεωρεία, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου πενήντα μαθητές και τέσσερις συνοδοί-καθηγητές από το 3ο Γυμνάσιο Καρδίτσας.

(Χειροκροτήματα)

Ο κ. Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:Κυρίες και κύριοι συνάδελφοι, τόση ώρα που παρακολουθώ τη συνεδρίαση, έχω την αίσθηση ότι γίνεται κάποιος ανταγωνισμός μεταξύ του ποια αίτηση είναι προτιμοτέρα. Η αίτηση για Εξεταστική Επιτροπή, ή η αίτηση για σύσταση Προανακριτικής Επιτροπής; Και ομολογώ ότι μετά την τοποθέτηση του συναδέλφου κ. Γιαννάκη πίστευα ότι θα κατέληγε στην πρόταση για σύσταση Προανακριτικής Επιτροπής, διότι πράγματι επεσήμανε στοιχεία και από το πόρισμα της Προανακριτικής εξέτασης το οποίο έκανε ο Αντεισαγγελέας κ. Σίγουρας και από την απόφαση της Υπουργού Ανάπτυξης κας Παπανδρέου και από τη γνωμοδότηση του Νομικού Συμβουλίου του Κράτους η οποία δεν αφήνει κανένα περιθώριο ότι δεν υπάρχουν ενδείξεις. Δε θα τις πω αποχρώσες ενδείξεις για τους νομικούς είναι στην 
Αίθουσα, αλλά υπάρχουν ενδείξεις. Μάλιστα, ο κ. Ανωμερίτης είπε ότι ο κύριος Εισαγγελεύς δεν είχε πολύ χρόνο για να εξετάσει σε μικρότερο βάθος την υπόθεση αυτή, κάποτε είχε πει ότι αρκούν και "ενδείξεις". Εξετάζοντας, όμως, ο κύριος Εισαγγελεύς αυτή την υπόθεση ανέδειξε τις ενδείξεις, για τις οποίες πρέπει να συσταθεί οπωσδήποτε Προανακριτική Επιτροπή και όχι Εξεταστική των Πραγμάτων Επιτροπή.

Κύριοι συνάδελφοι, το άρθρο 144 λέει ότι Εξεταστική των Πραγμάτων Επιτροπή συνιστάται επί ειδικών ζητημάτων δημόσιου ενδιαφέροντος. Τι θα πει ειδικό ζήτημα δημόσιου ενδιαφέροντος; Θα πει περιβάλλον, μόλυνση από νερά, κυκλοφοριακό, ναρκωτικά κ.λπ. Αντίθετα εδώ έχει σχέση με το κύρος του Κοινοβουλίου το οποίο καλείται να αποφασίσει κατά συνείδηση και όχι να εκτελέσει εντολές ή να κρίνει αν είναι σωστές ή όχι οι εντολές που έρχονται από την Κυβέρνηση, η οποία στην αίτησή της λέει ότι δεν υπάρχουν στοιχεία. Η Κυβέρνηση μεθόδευσε αυτή την αίτηση, η Κυβέρνηση μεθόδευσε και παγίδευσε το Κοινοβούλιο επί τέσσερις μήνες από τότε το καλοκαίρι που είχε στα χέρια της το πόρισμα του κυρίου Εισαγγελέα και την παραγγελία του Εισαγγελέα του Αρείου Πάγου και έκλεισε στη συνέχεια τη Βουλή γι' αυτόν το λόγο ώστε κατά την προεκλογική περίοδο την οποία προετοίμαζε ή κατά το συνέδριο του ΠΑ.ΣΟ.Κ. να μην υπάρχει και αυτή η αιχμή εναντίον όσων συμμετείχαν τότε στην κυβερνητική Επιτροπή, όπως ο κ. Σημίτης, ο κ.Λαλιώτης, ο κ.Παπαντωνίου και όλοι εκείνοι οι οποίοι απετέλεσαν πάλι την τότε και νέα Κυβέρνηση του ΠΑ.ΣΟ.Κ. Αυτά πρέπει να τα ξεκαθαρίσουμε. Ο καθένας μας εδώ μέσα αναλαμβάνει τις ευθύνες του. Απόψε ψηφίζοντας Εξεταστική των Πραγμάτων Επιτροπή ή Προανακριτική Επιτροπή πρέπει να ψηφίσουμε κατά συνείδηση και πρέπει να δούμε το πραγματικό υλικό. Εάν αποφασίσει η Βουλή Εξεταστική των Πραγμάτων Επιτροπή πράγμα δύσκολο πιστεύω για τη συνείδηση όλου του Κοινοβουλίου, έχουμε βεβαίως το δικαίωμα μετά να υποβάλουμε το πόρισμα αυτής της Επιτροπής και στη συνέχεια αίτηση για σύσταση Προανακριτικής Επιτροπής.

Εγώ όμως, θα σας πω το εξής: 'Ηλθε ο κ.Ιωαννίδης να δεσμευτεί εκ μέρους του ΠΑ.ΣΟ.Κ. και να πει ότι εντός του Ιανουαρίου θα έχει τελειώσει τις εργασίες της η Εξεταστική των Πραγμάτων Επιτροπή.

Κύριοι συνάδελφοι, έχω χρηματίσει δύο φορές Πρόεδρος Eξεταστικής Επιτροπής και τρεις φορές μέλος Προανακριτικών Επιτροπών. Εάν θέλετε μια Εξεταστική των Πραγμάτων Επιτροπή να διαιωνίσετε την υπόθεση, αυτό είναι στο χέρι του προεδρεύοντος και στο χέρι άλλων. Μπορείτε να την πάτε πίσω και ένα χρόνο και δύο χρόνια, οπότε θα έχει παραγραφεί η υπόθεση. 'Ομως, τι θα συμβεί; Θα κυκλοφορούμε στις περιοχές μας και στις επαρχίες και τι θα μας λέγουν; Το ξέρετε. Θα μας λέγουν ότι κουκουλώσαμε την υπόθεση, ότι όλοι είμαστε ίδιοι. Και στην υπόθεση αυτή δεν είναι μόνο ο λοιδωρισμός, αλλά είναι το γεγονός ότι δεν είμαστε Βουλευτές κατά συνείδηση, δεν εκτελούμε την εντολή του Ελληνικού Λαού, αλλά εγκρίνουμε την εντολή και απόφαση της κάθε κυβέρνησης. Εάν αυτή η ετικέττα και σφραγίδα μας αρέσει, με γεια μας, με χαρά μας, να τη βάλουμε στο πέτο και να κυκλοφορούμε με αυτή που θα σημαίνει ότι απλώς εκτελούμε κάποιες εντολές που μας έρχονται από πάνω. 'Ετσι, όμως, δεν μπορούμε να λέμε ότι αποφασίζει το Κοινοβούλιο. Διότι αν πρόκειται να αποφασίσουμε κατά συνείδηση θα σταθούμε σε τρία πράγματα.

Ο κύριος Eισαγγελεύς καταθέτοντας το πόρισμά του λέει:

Πρώτον, στη σελίδα 5 ότι έπρεπε ο Υπουργός Τουρισμού μετά και την κοινή απόφαση του Υπουργού ΠΕ.ΧΩ.Δ.Ε. και του Τουρισμού, όπου ο Υπουργός ΠΕ.ΧΩ.Δ.Ε. λέει κάτω από την απόφασή του ότι πρέπει να κυρωθεί με νόμο. 'Εχουμε ένα το κρατούμενο, δεν κυρώθηκε με νόμο αυτή η απόφαση.

Δεύτερον, όταν του είπε, ο πρόεδρος της επιτροπής κ. Ρίκος ότι ο έλεγχος των στοιχείων της προσωπικότητος των προσώπων τα οποία συμμετείχαν στην Κοινοπραξία, δεν έγινε αλλά τα πρόσωπα τα οποία πήγαν να συστήσουν την ανώνυμη εταιρεία και να την υπογράψουν για να αρχίσει η λειτουργία και όλες οι διεργασίες για το καζίνο, ήταν άλλα πρόσωπα από εκείνα τα οποία είχε αξιολογήση η επιτροπή και έγινε η βαθμολόγηση της επιτροπής.

Και τρίτον, ότι παρόλο που ο Πρόεδρος της Επιτροπής, αρμοδίας για τη μαρίνα, την προηγούμενη ημέρα του είχε πει να μην εκδοθεί αυτή η απόφαση και να μη γίνει αυτή η παραχώρηση, την επομένη ημέρα 13-1-95 ο Υπουργός Τουρισμού αμέσως υπογράφει την περίφημη 37 απόφαση. Και λέει ο κύριος Εισαγγελεύς ότι είδε όλα αυτά τα στοιχεία ο κύριος Υπουργός, και έπρεπε να κηρύξει άγονο το διαγωνισμό και να προκηρυχθεί νέος διαγωνισμός. Γιατί τα λέει ο κύριος Εισαγγελεύς; Διότι διεπίστωσε μη σύννομο ενέργεια του κυρίου Υπουργού, η οποία ενέργεια του κυρίου Υπουργού δεν μπορεί να είναι από αμέλεια την στιγμή κατά την οποία είχε τα στοιχεία άρα κάτι άλλο συμβαίνει.

Δεύτερον, λέει ο κύριος Εισαγγελεύς στην πρότασή του, ότι ο κύριος Υπουργός ενήργησε κατά συνειδητή πολιτική πράξη, υπόψη όμως του οποίου είχαν τεθεί, πέραν της αρνητικής γνώμης της Επιτροπής του άρθρου 30 του ν.2160 και οι απόψεις των μελών της επιτροπής του διαγωνισμού ως προς την προσωπικότητα της πλειοδότριας Κοινοπραξίας και της συμπεριφοράς της στην διαδικασία του διαγωνισμού.

Εάν αυτά, κυρίες και κύριοι συνάδελφοι, για την κρίση και την αγαθή κρίση ενός εκάστου εξ ημών, δεν είναι στοιχεία; Είναι αποχρώσες ενδείξεις για μας τους νομικούς που ποινικολογούσαμε τόσα χρόνια στα ποινικά δικαστήρια και με μία τέτοια φράση μπορείς να παραπέμψεις έναν 'Ελληνα πολίτη στα δικαστήρια, αύριο δε το πρωί θα έλθει να σου πει ο 'Ελληνας πολίτης, γιατί αυτόν, ολόκληρο Υπουργό δεν τον παρέπεμψες; Για να προστατεύσεις τι; Αυτό που είπε ο κ. Ανωμερίτης, ότι πρέπει να είμαστε προσεκτικοί απέναντι στα θέματα και να προστατεύσουμε και τα συμφέροντα του Δημοσίου και το θεσμό του Υπουργού ως οργάνου εξυγίανσης, δεν το είπε στο παρελθόν.

Νομίζετε ότι με το να συστήσουμε Εξεταστική των Πραγμάτων Επιτροπή είναι πράξη κατά συνείδηση και όχι κατ' εντολή που δίνει η Κυβέρνηση "φτιάξτε Εξεταστική των Πραγμάτων Επιτροπή να παρελκύσω το θέμα, να φύγει το θέμα από πάνω μας και να παραγραφεί και ούτε γάτα ούτε ζημιά", εάν νομίζετε ότι πρέπει να συστήσουμε Εξεταστική των Πραγμάτων Επιτροπή, τότε συστήστε την. Αλλά εγώ πιστεύω ότι η Υπουργός Ανάπτυξης κα Βάσω Παπανδρέου τη στιγμή κατά την οποία είχε ανακοινώσει δύο φορές ότι θα ανακαλούσε την άδεια αυτή και τελικά έπρεπε να μεσολαβήσουν και τα δημοσιεύματα του Τύπου και η γνωμοδότηση του Νομικού Συμβουλίου του Κράτους και το έγγραφο του προέδρου της επιτροπής κ. Ρίκου, ο οποίος της έλεγε ότι όλη η διαδικασία είναι παράνομη, ότι παρανομήσατε, ότι ανακαλέστε τουλάχιστον την άδεια αυτή, για να μην εξακολουθήσει η παρανομία και να υπάρχει εις βάρος του Δημοσίου και εις βάρος του Ελληνικού Λαού δυσβάσταχτα χρέη και δυσβάσταχτες αρπακτές, οι οποίες όπως λέγεται θα γίνουν και κοιτάξτε να δειτε γιατί έγινε αυτή η απόφαση, τότε, η Υπουργός έρχεται και ανακαλεί και σας διαβεβαιώνει, αξιότιμοι κύριοι, ότι η απόφαση ήταν παράνομη. Και θα κάνω και εγώ το ίδιο ερώτημα που έκανε ο κ. Φούσας, τόσο προς τον κ. Λαλιώτη, όσο και προς την κα Παπανδρέου:

"Γιατί, κύριε Λαλιώτη, διατηρήσατε την επιφύλαξή σας κάτω από την κοινή απόφαση που εκδώσατε με τον κύριο Υπουργό Τουρισμού; Μήπως, κύριε Λαλιώτη, είχατε ενοχλήσει τον κύριο Υπουργό Τουρισμού και του είπατε ότι πας να κάνεις μία πράξη, η οποία θα είναι παράνομη και εγώ ναι μεν θα την προσυπογράψω, αλλά από κάτω θα βάλω αυτό που έλεγε ο νόμος ότι πρέπει να κυρωθεί με νόμο η απόφαση αυτή η διμερής των δύο Υπουργών". Και η κα Παπανδρέου πλέον είδε το απροχώρητο και ότι πράγματι εδώ κάτι συμβαίνει και δεν είναι απ'αυτό που είναι ερευνητέο, διότι ο κύριος Εισαγγελεύς λέει ότι από όλα τα στοιχεία τα οποία βρήκα, τα οποία μου έθεσε υπόψη, καταλήγω στο συμπέρασμα ότι εδώ πράγματι υπάρχει απόλυτη ένδειξη ότι δεν είναι απλώς μία επιπόλαιη ή μία συνειδητή πολιτική πράξη του κυρίου Υπουργού, αλλά είναι μία πράξη η οποία ενέχει το δόλο και αυτό πρέπει να δώσει εντολή η Βουλή να ερευνηθεί.

Πιστεύω, λοιπόν, ότι Προανακριτική Επιτροπή θα πάει εις βάθος τη διενέργεια αυτής της ανάκρισης, θα ερευνήσει εάν υπάρχει δόλος ή όχι στην πράξη του Υπουργού και εκεί θα αποφασίσει και θα προτείνει.'Εχει την ευχέρεια η Βουλή εάν κρίνει κατά την πλειοψηφούσα της άποψη τότε, έαν όταν θα έρθει το πόρισμα της Προανακριτικής Επιτροπής, κρίνει ότι πρέπει να παραπεμφθεί στον Εισαγγελέα και στο Ειδικό Δικαστήριο, να τη στείλει. Εάν κρίνει με τα στοιχεία που θα έχουν συγκεντρωθεί από προανακριτικές αρχές και αν οι ενδείξεις δεν είναι ικανές, δε θα παραπέμψει τον κύριο Υπουργό. Μη φοβόμαστε, λοιπόν, ή μη φοβάστε, αξιότιμοι κυρίες και κύριοι συνάδελφοι, ότι ψηφίζοντας την Προανακριτική Επιτροπή κάνετε μία πράξη η οποία θα είναι αντίθετος προς την εντολή της Κυβερνήσεως. Δεν πιστεύω ότι υπάρχει ελληνική Κυβέρνηση η οποία θέλει να συγκαλύψει τέτοιους είδους παρανομίες, τέτοιου είδους ενέργειες, οι οποίες δεν προάγουν το δημόσιο συμφέρον, δεν προστατεύουν τον Ελληνικό Λαό, αλλά ούτε εξυγιαίνουν το πολιτικό σύστημα. Το κάνουν το πολιτικό σύστημα να είναι διαχειριστής της εξουσίας και όχι να είναι λειτουργός και θεματοφύλακας μιας λειτουργίας, όπως πρέπει να έχει ο Ελληνικός Λαός.

ΠΡΟΕΔΡΕΥΩΝ (Νικόλαος Κατσαρός):Ο κ. Γεωργιάδης έχει το λόγο.

ΘΕΟΔΩΡΟΣ ΓΕΩΡΓΙΑΔΗΣ:Κύριε Πρόεδρε, κυρίες και κύριοι συνάδελφοι, ζήτησα κι εγώ σαν νέος Βουλευτής να πάρω το λόγο σε ένα τόσο σοβαρό και κρίσιμο θέμα, για να μεταφέρω στην Αίθουσα την αγωνία και το βάσανο των καινούριων Βουλευτών.

Λίγες μέρες μετά από την ημέρα που δώσαμε τον όρκο, ότι πρέπει να τηρούμε τους νόμους και το Σύνταγμα του Κράτους, καλούμαστε να κρίνουμε και εμείς εάν στη συγκεκριμένη περίπτωση της υπόθεση του Καζίνο του Φλοίσβου υπάρχει πράγματι η παραβίαση αυτού του όρκου που είχε δώσει ο τότε Υπουργός Τουρισμού, ο κ. Λιβανός.

Κυρίες και κύριοι συνάδελφοι, πρώτος κανόνας-κίνητρο κάθε ενέργειας και κάθε πράξης του πολιτικού πρέπει να είναι το συμφέρον του 'Εθνους, του Κράτους και του Λαού και κάθε ενέργεια δική μας πρέπει να είναι διαφανής και να διακρίνεται για την εντιμότητά της.'Ετσι, λοιπόν, σήμερα καλούμαστε και εμείς να επιλέξουμε τη διαδικασία, την οποία θα πρέπει να ακολουθήσουμε για να εξακριβώσουμε εάν στη συγκεκριμένη περίπτωση υπάρχει πράγματι η παραβίαση αυτού του όρκου.

Κυρίες και κύριοι συνάδελφοι, επειδή το θέμα είναι πάρα πολύ λεπτό, η ενεργοποίηση των διατάξεων του Συντάγματος του Κανονισμού της Βουλής και του ν.δ.802/1971, "περί ευθύνης των μελών της Κυβέρνησης και των Υφυπουργών" θα πρέπει να γίνεται με πολλή προσοχή και με πολύ βασανισμό.

Θέλω να πιστεύω ότι σε τέτοια θέματα δε δικαιολογείται πολιτική εκμετάλλευση, δε δικαιολογείται στείρα κομματική αντιπαράθεση.'Εχουμε πολύ κακές εμπειρίες όλοι από το 1989, γι'αυτό πιστεύω ότι χρειάζεται πολύς βασανισμός και πολύ μεγάλη σε βάθος έρευνα. Αυτό βέβαια, δε σημαίνει ότι πρέπει να ακολουθηθεί μία προσπάθεια παρέλκυσης με στόχο την κάλυψη της όλης υπόθεσης. Απλώς λέω, ότι πρέπει να μη βιαστούμε, διότι χωρίς λόγο ενδεχομένως μπορεί να ανοίξουμε και πάλι τους ασκούς του Αιόλου στην πολιτική ζωή του Τόπου που μπορεί να παρασύρουν όλους τους πολιτικούς και την πολιτική του Τόπου.

Κυρίες και κύριοι συνάδελφοι, πράγματι πριν αποφασίσω να πάρω το λόγο βασανίστηκα πολύ και μελέτησα πάρα πολύ την πρόταση της Νέας Δημοκρατίας. Από τη λεπτομερή μελέτη του κειμένου της πρότασης διαπίστωσα ότι τα στοιχεία, που περιέχει και που τα επικαλείται η Νέα Δημοκρατία, δεν δικαιολογούν την προσχώρηση στην άποψή της για την ψήφιση της πρότασης για σύσταση ευθύς εξ αρχής Προανακριτικής Επιτροπής.

Θα σταθώ μόνο σε δύο παραγράφους. Στην παράγραφο Η' στη σελίδα 9 αναφέρεται επί λέξει: "Οι μεθοδεύσεις που έγιναν -κατά την ανώνυμη καταγγελία- από την πλειοδότρια Κοινοπραξία για να κερδίσει το διαγωνισμό, δε συγκροτούν την αντικειμενική και υποκειμενική υπόσταση του εγκλήματος της απάτης...".

Επίσης στην παράγραφο ΙΑ' στη σελίδα 10 αναφέρεται ότι "επειδή στην ανώνυμη προς τον κύριο Εισαγγελέα του Αρείου Πάγου καταγγελία γίνεται λόγος και για δωροδοκίες (άρθρα 235 και 236 Π.Κ.) που έλαβαν χώρα κατά τη διαδικασία του διαγωνισμού για το Καζίνο Φλοίσβου, η προκαταρκτική εξέταση στράφηκε και προς την κατεύθυνση αυτή, χωρίς όμως να αποφέρει αποτελέσματα".

Κυρίες και κύριοι συνάδελφοι, στάθηκα σε αυτές τις δύο παραγράφους γιατί πιστεύω ότι η παράνομη συμπεριφορά έχει δύο μορφές. Υπάρχει η παράνομη συμπεριφορά, που η παρανομία της έγκειται στην παραβίαση διοικητικής φύσεως διατάξεων -και στο πόρισμα αναφέρεται η παραβίαση του εγγεκριμένου, στη συγκεκριμένη περίπτωση, σχεδίου- ή η παραβίαση του άρθρου 40 του Συντάγματος που αφορά την προστασία του περιβάλλοντος.

Για μένα, όμως, μεγαλύτερη βαρύτητα έχει η παράνομη συμπεριφορά που η παρανομία της έγκειται στο αν στη συγκεκριμένη περίπτωση υπήρξε θέμα δωροδοκίας, διότι κατά τη γνώμη μου και οι δύο παράνομες συμπεριφορές είναι κατακριτέες, όμως η απαξία της δεύτερης παράνομης συμπεριφοράς είναι πολύ βαρύτερη.

Επειδή αγαπητές κυρίες και κύριοι Συνάδελφοι, πιστεύω ότι η δεύτερη παράνομη συμπεριφορά που έγκειται στο χρηματισμό, όπως είπα, είναι πολύ βαρύτερη και ατιμωτική, γι'αυτό και πρέπει να είμαστε πάρα πολύ προσεκτικοί. Διότι στην προκειμένη περίπτωση δεν κρίνεται η αξιοπρέπεια μόνο του συγκεκριμένου προσώπου αλλά έμμεσα και το κύρος γενικότερα της πολιτικής και των πολιτικών, δηλαδή το κύρος όλων μας.

Για τους λόγους αυτούς, επειδή ακριβώς και εγώ δεν έχω πεισθεί ότι τα στοιχεία που υπάρχουν είναι τέτοια ώστε να προχωρήσουμε ευθύς εξ αρχής στην ψήφιση της πρότασης για Προανακριτική Επιτροπή, πιστεύω ότι θα πρέπει να γίνει Εξεταστική Επιτροπή η οποία θα ερευνήσει σε βάθος και σε σύντομο, βέβαια, χρονικό διάστημα χωρίς να έχει σκοπό -όπως είπα- την παρέλκυση, γι'αυτό και εγώ τάσσομαι υπέρ της πρότασης του ΠΑ.ΣΟ.Κ. για τη σύσταση Εξεταστικής Επιτροπής.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός):Ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ:Κύριε Πρόεδρε, κυρίες και κύριοι συνάδελφοι, θα απορείτε πώς ένας γιατρός ασχολείται με τα νομικά ή τα νομικίστικα όπου καταφεύγουμε πολλές φορές για να βρούμε διεξόδους στα αδιέξοδα. Σαν γιατρός, όμως, μου άρεσε πάντα και μου αρέσει και θα το κάνω και στο μέλλον, να αντιμετωπίζω και να παλεύω όπου υπάρχει σάπιο, όπου υπάρχει πραγματικά εκείνο που προκαλεί δυσοσμία. Και τα Καζίνο προκαλούν μεγάλη δυσοσμία, κύριε Υπουργέ.

Το χειμώνα του 1995 άρχισαν να έρχονται στο φως της δημοσιότητας δημοσιεύματα για μεγάλα κοινωνικά προβλήματα, οικογενειακά δράματα, οικονομικές καταστροφές αγροτών, μικρομεσαίων στη Χαλκιδική, στο Λουτράκι, παντού. Ο κρατικός επίσημος τζόγος έχει διαλύσει την επαρχία και ειδικότερα τις φτωχότερες τάξεις.

Ανακοινώνονται εν τω μεταξύ εντυπωσιακά κέρδη. Μόνο το Καζίνο της Θεσσαλονίκης έκανε τζίρο 2.200 εκατ. το Σεπτέμβριο του 1996. Μιλάμε για δισεκατομμύρια όταν ψάχνουμε να βρούμε με "ΦΑΠες" και "ΤΑΠες" χρήματα και όταν κόβουμε στους συνταξιούχους τα είκοσι ημερομίσθια που είναι λίγα δισεκατομμύρια.

Η υπόθεση αυτή έχει δύο όψεις. Η μία είναι η Κυβέρνηση του ΠΑ.ΣΟ.Κ., η Κυβέρνηση πριν από τις 22.1.1996, δηλαδή προ Σημίτη και η άλλη η Κυβέρνηση είναι με το Σημίτη.

Κύριε Πρωθυπουργέ, επειδή καθαρές λύσεις δεν είναι μόνο να παίρνουμε το Κόμμα στα χέρια μας, αλλά οι καθαρές λύσεις είναι σ' όλα τα επίπεδα του δημόσιου βίου, έπρεπε να υπήρχαν και εδώ καθαρές και διαφανείς διαδικασίες στα Καζίνο. Και εγώ δε θα μπω στη διαδικασία της Δικαιοσύνης γιατί έχω και προσωπική τραυματική, εμπειρία για τον ιστό της αράχνης, που αν είναι κανένα μαμουνάκι ή κανένα μικροζωϊφιο, συλλαμβάνεται και εκτελείται, αν υπάρχει όμως κανένας αρουραίος, ειδικότερα του δημόσιου τομέα, διασχίζει και διαφεύγει τρέχοντας, ως συνήθως, τον ιστό της Δικαιοσύνης.

Κυρίες και κύριοι συνάδελφοι, πριν από τις 22 Ιανουαρίου η Κυβέρνηση τι έκανε; 'Εκανε τα πάντα για να δώσει τις άδειες Καζίνο παντού και για να παραχωρήσει τα πάντα. 'Οταν έγινε, όμως, ο διαγωνισμός για το Καζίνο του Λουτρακίου -και εδώ είναι το πρώτο ερώτημα- εδόθη η τιμή και το τίμημα με την άδεια λειτουργίας και του Καζίνο Αθηνών.

Πόσα είναι τα κέρδη, κύριε Υπουργέ -να μας απαντήσετε- από τη μη λειτουργία του Καζίνο Αθηνών, υπέρ του Καζίνο Λουτρακίου; Πόσα δισεκατομμύρια έχουν κερδίσει αυτοί οι επιχειρηματίες; Για παράδειγμα, πάρτε τα κέρδη του Καζίνο της Θεσσαλονίκης και του Καζίνο της Χαλκιδικής, όταν άρχισε να λειτουργεί το Καζίνο της Θεσσαλονίκης. Εκεί θα δείτε ποιοι και πόσα ωφελήθησαν από την ανάκληση της αδείας του Καζίνο της Αθήνας.

Τι άλλαξε όταν ορκίζεται η Κυβέρνηση Σημίτη και αναλαμβάνει Υπουργός Ανάπτυξης, αρμόδια για τα θέματα Τουρισμού, η κα Βάσω Παπανδρέου;

Στις 7 Φεβρουαρίου, κύριοι συνάδελφοι -και έχει σημασία το χρονικό- σε δημόσια ομιλία η κα Βάσω Παπανδρέου είπε επί λέξει: Ναι, μεν η Κυβέρνηση δε θεωρεί μοχλό ανάπτυξης για το Κράτος τα Καζίνο, αλλά η Κυβέρνηση πρόκειται να σεβαστεί τις υπογραφές που η ίδια έχει θέσει. Και υπάρχει στη Βουλή η ερώτηση του Βουλευτή κ. Δεσσύλα όπου έλεγε ακριβώς τα ίδια η κυρία Υπουργός, όπως επίσης και ο κ. Ρέππας. Και η ίδια η Κυβέρνηση έρχεται στις 2 Απριλίου με τον Κοινοβουλευτικό Εκπρόσωπο τον κ. Ρέππα να πει τα λόγια της κας Παπανδρέου, ότι, δηλαδή, η Κυβέρνηση θα σεβασθεί τις υπογραφές που έχει θέσει.

Στις 4 Απριλίου μετά από δύο μέρες και μετά από πρωτοσέλιδο του Δημοσιογραφικού Οργανισμού Λαμπράκη, έρχεται η Κυβέρνηση -και σας προκαλώ κύριε Υπουργέ, το δημοσίευμα υπάρχει και είναι στη διάθεσή σας- και αναφέρει ακριβώς επί λέξει ό,τι δύο μέρες πιο πριν είχε αναφέρει ο πανίσχυρος, ο παντοκράτωρ, ο διευθύνων αυτόν τον Τόπο, Χρήστος Λαμπράκης. 'Ερχεται, λοιπόν, η Κυβέρνηση πανομοιότυπα να πάρει την ίδια απόφαση ενώ η ίδια η Κυβέρνηση με δηλώσεις της Βάσω Παπανδρέου, του Ρέππα μέχρι τις 2 Απριλίου είχε ανακαλέσει. Μέσα σε δύο μέρες έγιναν όλα αυτά.

Εδώ το ερώτημα το δικό μου είναι: Υπάρχουν νομικίστικα τερτίπια; Υπάρχουν νόμοι και εισαγγελείς, δικηγόροι να τεκμηριώσουν κατηγορία; Τι κατηγορία; Εδώ η υπόθεση βρωμάει!

Να μας πει η κα Παπανδρέου σε ποιο δικηγορικό γραφείο στην Αμερική το έχει αναθέσει. Και δεν πρέπει να ξέρει η Βουλή; Δεν πρέπει να ξέρει ποια θα είναι η αμοιβή στο γραφείο SCADEN, R.B.S.; Δεν ξέρω πολύ καλά να τα διαβάζω, γιατί είμαι αρχέγονο πρότυπο ελληνικό. Πόσα θα πληρώσει η κα Βάσω Παπανδρέου; Πόσα και από πού; Από τον 'Ελληνα φορολογούμενο πολίτη;

Λένε -διαψεύστε με- ότι είναι ένα εκατομμύριο δολάριο η αμοιβή του συγκεκριμένου SCADEN R.Ρ.S. SLAPE AND FLOAM. 'Αρα, ένα εκατομμύριο δολάρια είναι η αμοιβή που θα πληρώσουμε από τις 2 Απριλίου μέχρι τις 4 Απριλίου. Γιατί; Τι μεσολάβησε; Πόσες, επιτέλους, είναι οι μίζες από τα καζίνο για να σταματάνε και να υποχωρούν οι κυβερνήσεις σε δηλώσεις, 2 Απριλίου μέχρι 4 Απριλίου; Αυτό είναι το ερώτημα. Αυτό είναι το σκάνδαλο. Εδώ πρέπει, πραγματικά, να επέμβει ο Εισαγγελέας.

Πρέπει να επέμβει ο Εισαγγελέας, όχι μόνο για την ανάθεση, αλλά και για έναν άλλο λόγο. Η άδεια του καζίνο του Φλοίσβου, όσο ήταν ο αείμνηστος Ανδρέας Παπανδρέου, όλα ήταν "μέλι-γάλα". Και ο κύριος Υπουργός ΠΕ.ΧΩ.Δ.Ε. έφτιαχνε τα διατάγματα και δεν υπήρχε κανένα πρόβλημα. Απλώς έλεγε "δε μου αρέσει εκείνη η θέση, δεν είναι ευήλια και ευάερη, κύριε Λαλιώτη, να τους πηγαίνατε κάπου πιο ευήλια και πιο ευάερα". Εκεί ήταν η διαμάχη σας.

Και έρχεσθε -δεν το λέω εγώ, το λένε τα δημοσιεύματα του Τύπου και τα επίσημα δικά σας Πρακτικά- στις 4 Απριλίου να συνυπογράψετε στην Κυβερνητική Επιτροπή με διαφωνίες του Τσοχατζόπουλου και των άλλων, την ανάθεση και τα υπόλοιπα.

Και ερωτώ: Υπάρχει πολίτης που θα απαντήσει στην ερώτηση "ποιος θα πληρώσει το μάρμαρο"; Εσείς μην παραπέμπετε. Είναι γνωστή η πεπατημένη της Βουλής για τις παραπομπές και τις άρσεις παραπομπών χωρίς αποχρώντα λόγο. Θα σας θυμίσω τον Αύγουστο του 1994 την παραπομπή για ΑΓΕΤ και Υποκλοπές. Θα σας θυμίσω το Ανώτατο Ειδικό Δικαστήριο που απαλλάξαμε εμείς η Νέα Δημοκρατία, πριν καν δικάσουν, τους παραπεμπόμενους.

Και πάμε τώρα στην τρίτη πεπατημένη, να μας πουν οι νομικοί παράγοντες εδώ μέσα ποιος θα παραπεμφθεί και ποιος θα δικαστεί. Τη ζημιά και "το μάρμαρο" τα πληρώνει ο Ελληνικός Λαός. Πέρα από την αμοιβή του δικηγορικού γραφείου, πείτε μας, κύριε Υπουργέ, τα 11 δισ. που πήρατε ως εγγύηση, πού τα έχετε γράψει στον προϋπολογισμό, να τα δώσετε πίσω και πώς παίρνετε τέτοιες σημαντικές αποφάσεις για ποσά που δεν έχετε να τα επιστρέψετε; Ποιος "θα πληρώσει, λοιπόν, το μάρμαρο"; Θα το πληρώσει ο Ελληνικός Λαός, ο οποίος καθαρές λύσεις δε θα δει για λίγα χρόνια ακόμα; Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Νικόλαος Κατσαρός): Ο κ.Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριοι συνάδελφοι, όταν έχουμε για συζήτηση τοιούτου είδους υποθέσεις, πλέον από οποιαδήποτε επιδίκαση του αποτελέσματος το οποίο θα αναμένουμε από τη Δικαιοσύνη, θα πρέπει οπωσδήποτε να επικρατούν ορισμένες γενικές αρχές στη συνείδησή μας και στην ψυχή, από τις οποίες δε θα πρέπει να απολειπώμεθα.

'Οχι, σε μία διεφθαρμένη εξουσία. 'Οχι, στους πολιτικούς που χρησιμοποιούν το αξίωμα για την εξυπηρέτηση ξένων συμφερόντων ή για να πλουτίσουν. 'Οχι, στην εξυπηρέτηση των συγχρόνων οικονομικών κυκλωμάτων, τα οποία λειτουργώντας δημιουργούν εξαρτήσεις από τις οποίες δύσκολα η εξουσία απελευθερώνεται. 'Οχι, στην προσπάθεια κάλυψης τέτοιων υποθέσεων με τρόπους αλλαγής μιας σύντομης και ασφαλούς διαδικασίας όπως της Προανακριτικής με την Εξεταστική των Πραγμάτων Επιτροπή η οποία είναι παρελκυστική και επικίνδυνη για παραγραφή.

'Οχι, στην ελαστική αντιμετώπιση εγκλημάτων που έχουν σχέση με τα συμφέροντα του 'Εθνους και με την κατάπτωση του πολιτικού κόσμου και με την εξαθλίωση της πολιτικής ζωής.

Εξηγούμενος προς το Σώμα και αντιλαμβανόμενος ότι σε τέτοιου είδους περιπτώσεις πρέπει να επικρατεί η μετριότητα και ο υπολογισμός της έλλειψης διασυρμού του Ελληνικού Κοινοβουλίου προς το Λαό μας, αντιλαμβάνομαι ότι με πολλή προσοχή πρέπει να αντιμετωπίσω το πρόβλημα και έτσι νομίζω ότι θα πράξω.

Είναι αδιάσειστα τα στοιχεία και του πορίσματος του κυρίου Εισαγγελέα και της απόφασης της Υπουργού κας Παπανδρέου και της 194 απόφασης του Νομικού Συμβουλίου του Κράτους. Το περιεχόμενο και των τριών αυτών εγγράφων περικλείει ταυτότητα σκέψεων, αντιλήψεων και ισχυρισμών, που δε δύναται να απομακρυνθεί το ένα από το άλλο. Επομένως, έχουμε ταυτότητα σκέψης ως προς το αποτέλεσμα εκείνο, στο οποίο απολήγει το πόρισμα του κυρίου Εισαγγελέως.

Είναι δεδομένα όλα τα στοιχεία τα οποία πείθουν απολύτως ότι παρεβιάσθη ο νόμος. Παρεβιάσθη ο νόμος κατά τρόπο προκλητικό. Παρεβιάσθη κατά τρόπο που δεν περιέχει αντιρρήσεις οποιασδήποτε έλλειψης μεροληψίας ή οποιασδήποτε έλλειψης εξυπηρέτησης συμφέροντος. Και αυτή η έλλειψη εξυπηρέτησης συμφέροντος δεν είναι δυνατόν ποτέ να με πείσει. Δεν είναι δυνατόν να πεισθώ στην προκειμένη περίπτωση ότι υπήρξε έλλειψη συμφέροντος εκ μέρους του Υπουργού Λιβανού. Ταυτίζω τη σκέψη μου με το συμφέρον εκείνο το οποίο προσπάθησε να εξυπηρετήσει. Και το συμφέρον εκείνο το οποίο προσπάθησε να εξυπηρετήσει είναι κάτι που αυτήν τη στιγμή δεν έχει σχέση με τους Βουλευτές και το Kόμμα του ΠΑ.ΣΟ.Κ. 'Εχει σχέση, όμως, με το ότι εκείνη την εποχή δεν υπήρξε άμεσως παραίτηση του Υπουργού του κ. Λιβανού, δεν υπήρξε άμεση αντικατάστασή του και δεν υπήρξε και άμεση ανάκληση της αποφάσεως, διότι ήταν φανερό και από τον Τύπο και από τους θορύβους και από ό,τι εγένετο την εποχή εκείνη και εγένετο αντιληπτό, ότι ήτο δυνατό να αντιμετωπισθεί αμέσως.

Γιατί δεν αντιμετωπίσθη το θέμα της παραίτησής του αμέσως; Γιατί δεν ανεκλήθη αμέσως, ή την άλλη ημέρα, η απόφαση; Γιατί δεν ελήφθησαν όλα αυτά τα μέτρα ώστε από τότε και μέχρι την ημέρα της παραιτήσεώς του και μέχρι της διαδικασίας που μεσολάβησε, να μην υπήρχε κανένας λόγος για προβολή δικαιωμάτων ενάντια στο Ελληνικό Δημόσιο; Ούτε η αγωγή αυτή θα εγείρετο, η οποία εκκρεμεί και για την οποία μίλησε ο κ.Κουβέλης. Θα είχαμε πλέον μία απόπειρα διαπράξεως ενός εγκλήματος, το οποίο θα κατεσβένυτο. Και δεν ήτο μόνο ότι θα κατεσβένυτο. Θα έδιδε μεγάλη αναπτέρωση σε όλους εκείνους τους αγωνιστές οι οποίοι υπήρχαν μέσα στις παρατάξεις του ΠΑ.ΣΟ.Κ., ώστε σήμερα να μην υπήρχε και κανένας λόγος να φθάσουμε στο σημείο στο οποίο έχουμε φθάσει, να συζητούμε την υπόθεση.

Επομένως, υπάρχουν αυτά τα στοιχεία. Και αυτά τα στοιχεία μου δημιουργούν και άλλη σκέψη, ότι ενδεχομένως το στενό επιτελείο, το κυβερνητικό επιτελείο σε περιορισμένο κύκλο ή σε πρόσωπα -χωρίς αυτό να υπονοεί τον κ.Λαλιώτη, με τον οποίο έχουμε κάνει αγώνες μεγάλους-υπήρξαν δεσμεύσεις. Εκεί μέσα εκτός από τον κ.Λαλιώτη -και έχω τη δύναμη της ψυχής να το λέω- υπήρξαν περιπτώσεις οι οποίες δέσμευσαν το 'Εθνος και υπήρξαν άνθρωποι οι οποίοι πρέπει να είχαν οπωσδήποτε δεσμευθεί. Πρέπει να υπήρξε δέσμευση σε επίπεδο λειτουργίας προσώπων, για τα οποία ούτε αποδείξεις έχουμε ούτε τη δύναμη να πούμε ποια είναι. Πλην, όμως, εκεί κάτι υπάρχει, κάποιο λάκκο έχει εκεί η υπόθεση.

Επομένως, εκείνη η απομάκρυνση της αποδέσμευσης του Υπουργού, εκείνη η απομάκρυνση της αποδέσμευσης συνολικά της Κυβέρνησης έχει σχέση με μία αιτία ασθενείας, η οποία αιτία είναι ικανή σήμερα να εμφιλοχωρήσει, όχι μόνο στις τάξεις του Κοινοβουλίου, αλλά και στον Ελληνικό Λαό.

Είναι απόλυτα, πλέον, φανερό ότι δεν αξιολογήθηκαν οι αρνητικές για την πλειοδότρια κοινοπραξία θέσεις όλων των μελών της επιτροπής; Το κριτήριο σαφήνεια, προτάσεις και πρόσθετες εγγυήσεις -άρθρο 2 περ.β του ν.2260/1994- η βαθμολόγηση της προτάσεως αυτής με βαθμό κατώτερο εκείνου που βαθμολόγησαν την αντίστοιχη πρόταση της δεύτερης κοινοπραξίας, όλα τα μέλη της επιτροπής, πλην ενός που έδωσε την ίδια βαθμολογία και στις δύο κοινοπραξίες, η συγκέντρωση μικρής βαθμολογίας για αμφότερες τις προσφορές και σε όλα τα προβλεπόμενα από το ν.2260/1994 κριτήρια -ο βαθμός με άριστα ήταν το 480 και για τις δύο. Η μειοψηφία του προέδρου της επιτροπής Ευαγγέλου Ρίκου -ο Ρίκος κατάγεται από Εγλυκάδα των Πατρών, υπήρξε πρώτος μαθητής, σημαιοφόρος και είναι πραγματικά άξιος εργάτης του δικαίου- και αντιπροέδρου του Αρείου Πάγου με το αιτιολογικό ότι υπάρχουν ανεξακρίβωτα στοιχεία προσωπικής κατάθεσης βασικού μέλους της κοινοπραξίας και οι αναφερόμενες επιπλέον εξασφαλίσεις δε συνιστούν αληθείς εγγυήσεις και ότι κατόπιν τούτου έπρεπε να προκριθεί η κοινοπραξία η περισσότερο φερέγγυα. 'Ολα αυτά δεν αξιολογήθηκαν από τον τότε Υπουργό κ.Λιβανό και συνιστούν λόγο που έπρεπε να εισηγηθεί ο ίδιος κατά το άρθρο 2 παρ.5 του ν.2286/1994 στο Υπουργικό Συμβούλιο, να κηρυχθεί άγονος ο διαγωνισμός και να προκηρυχθεί υπ' αυτού νέος. Αυτό περιέχεται στις σκέψεις εκείνες του Ρουχωτά, περιέχεται και στου κ. Ρίκου, περιέχεται και στις σκέψεις κάπως -αν όχι σαφώς- της κας Παπανδρέου. Αυτά ήσαν περιστατικά τα οποία ήσαν γνωστά κατά την ημέρα της έκδοσης της αδείας.

Επομένως, πώς είναι δυνατόν, όταν αυτά είναι γνωστά, να μη γίνει ανάκληση πάραυτα της απόφασης εκείνης;

Και ο ίδιος ο κ. Λιβανός τα γνώριζε πολύ καλά και εγνώριζε συνειδητά που πάει. Εγνώριζε ότι και ο Ρίκος είναι αντίθετος, ότι ο Ρουχωτάς είναι αντίθετος, ότι η επιτροπή του άρθρου 30 του 261/93 ήταν αρνητική. Τα εγνώριζε όλα και παρά ταύτα, υπέγραφε. Γιατί; Αν δεν υπήρχε δέσμευση εκ μέρους του τέως Υπουργού κ. Λιβανού, δεν θα έλεγε, στο κάτω-κάτω, "ήμαρτον, έγινε κάποιο λάθος, δέσμευση δεν υπάρχει, ανακαλείται πάραυτα η άδεια, προκηρύσσω νέο διαγωνισμό και να παραιτηθώ γι'αυτό που έγινε, έγινε κάποιο λάθος;" Το λάθος, όμως, δεν είναι δέσμευση. 'Αλλο λάθος και άλλο δέσμευση. Εδώ κρίνεται η δέσμευση. Και η δέσμευση δημιουργεί πλέον την απόφαση σε μας να πούμε ότι πράγματι πρέπει να αρχίσει η προανάκριση. Διότι η προανάκριση τι είναι σε σχέση με την Εξεταστική των Πραγμάτων Επιτροπή; Το όλο λειτούργημα της Δικαιοσύνης και η απονομή του δικαίου και η γενικότερη και φιλοσοφικότερη αντίληψη για την απονομή του δικαίου, δεν μπαίνει, πολλές φορές, σε τύπους, όταν κρίνονται εθνικά προβλήματα και όταν κρίνεται το εθνικό συμφέρον. Μπαίνει σε τέτοια καλούπια που άπαντες εμείς εδώ πρέπει να το συναποφασίσουμε ότι πρέπει να γίνει.

Θέλω να πω προς τους συναδέλφους του ΠΑ.ΣΟ.Κ. ας αποτινάξουμε αυτό το "Εξεταστική των Πραγμάτων Επιτροπή" και ας πούμε όλοι ότι δεσμευόμαστε να γίνει προανάκριση, να ταχθείτε με την Αντιπολίτευση, να σταματήσετε, όχι για το χατίρι της Αντιπολίτευσης, να λέτε ότι υπάρχει διαφορετική άποψη. Γιατί, διερωτάται η κοινή γνωμη όχι προανάκριση και Εξεταστική των Πραγμάτων Επιτροπή; Τι συμβαίνει; Τι πάει να καλυφθεί; Γιατί το λένε οι μεν και οι δε; Εδώ σε τέτοια θέματα χρειάζεται εθνική ομοψυχία, εθνική απάντηση ομόφωνα, η οποία θα δημιουργήσει την πίστη στον Ελληνικό Λαό ότι όλοι απελευθερωμένοι είμαστε, σύμφωνοι για την προανάκριση, όχι για μας, αλλά και με την αποδοχή του Ελληνικού Λαού.

Τελειώνοντας, θέλω να πω ότι ο Ελευθέριος Βενιζέλος είχε συνεργάτες του τον Ρακτιβάν, το Ρέπουλη, το Δημητρακόπουλο, τον Καφαντάρη, τον Παπαναστασίου, το Μιχαλακόπουλο και το Γεώργιο Παπανδρέου, τις μεγάλες φωτεινές πολιτικές προσωπικότητες της εποχής. Και ο Γεώργιος Παπανδρέου, ο Πλαστήρας και άλλοι, όπως ο Παναγιώτης Κανελλόπουλος, ο Νίκος Μπακόπουλος από την Τρίπολη πέθαναν, όπως έγραψαν οι εφημερίδες, με τρύπια φανέλα. Αυτό έχει σημασία, να θυμόμαστε τους πολιτικούς αυτούς ηγέτες, οι οποίοι ήσαν προ ημών.

Και ο Παναγιώτης Κανελλόπουλος, έγραψε την ιστορία του ευρωπαϊκού πνεύματος και υπηρέτησε εδώ το Κοινοβούλιο, το 'Εθνος επί πολύ χρόνο, ανεξάρτητα αν αποδέχομαι ή όχι τις απόψεις του στην πολιτική ζωή. Εκείνο που έχει μεγάλη σημασία είναι ότι υπήρξε ένας μεγάλος πολιτικός ηγέτης και προσέφερε την ιστορία του ευρωπαϊκού πνεύματος και όλη του την πολιτική σταδιοδρομία στο 'Εθνος.

Και ο Λιβανός σήμερα προσφέρει αυτό που κάνουμε εδώ. Είναι λυπηρό το φαινόμενο. 'Ενα τέτοιο κράτος, με τέτοιους εκπροσώπους, αμαυρώνεται. 'Ενα κράτος τέτοιο, μια Βουλή, που παρουσιάζεται κάτι τέτοιο, δημιουργεί πτώση του μεγάλου πνευματικού παράγοντα, που πρέπει να επικρατεί στην ιεράρχηση των πνευματικών και πολιτικών αξιών του Τόπου. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος της Νέας Δημοκρατίας κα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θα ήθελα να υποβάλω ένα διαδικαστικό ερώτημα, να ξέρουμε πώς θα εξελιχθεί η συζήτηση. Αν δεν κάνω λάθος, άλλοι συνάδελφοι δεν πρόκειται πλέον να μιλήσουν. 

ΠΡΟΕΔΡΕΥΩΝ (Νικόλαος Κατσαρός): 'Εχει εξαντληθεί ο κατάλογος των εγγεγραμμένων ομιλητών. 

ΑΝΝΑ ΜΠΕΝΑΚΗ-ΨΑΡΟΥΔΑ: 'Αρα, απομένουν να μιλήσουν οι Υπουργοί, όσοι θελήσουν να μιλήσουν, και οι Κοινοβουλευτικοί Εκπρόσωποι. 'Ετσι δεν είναι κύριε Πρόεδρε;

ΠΡΟΕΔΡΕΥΩΝ (Νικόλαος Κατσαρός): Οι Υπουργοί έχουν δικαίωμα να επιλέξουν την ώρα που θα μιλήσουν εκείνοι. 

ΑΝΝΑ ΜΠΕΝΑΚΗ-ΨΑΡΟΥΔΑ: Ασφαλώς, δεν το αμφισβητώ.

ΠΡΟΕΔΡΕΥΩΝ (Νικόλαος Κατσαρός): Δε θα τους γίνει υπόδειξη από πλευράς Προεδρείου.

ΑΝΝΑ ΜΠΕΝΑΚΗ-ΨΑΡΟΥΔΑ: Δεν το αμφισβητώ. 

Για την οικονομία της συζητήσεως και για να υπάρξει πραγματικός διάλογος, αν οι κύριοι Υπουργοί επιλέξουν να μιλήσουν τελευταίοι, δε θα υπάρχει κανείς να τους απαντήσει. Γι' αυτό θα παρακαλούσα να έχω τις απόψεις τους. Δεν ξέρω τι γνώμη έχουν οι άλλοι Κοινοβουλευτικοί Εκπρόσωποι. Μήπως θα έπρεπε τουλάχιστον οι έχοντες σχέση με το θέμα Υπουργοί, οι οποίοι θα δώσουν σοβαρές διευκρινίσεις και θα εξαρτήσουν και τη στάση μας, να προηγηθούν, ώστε να έχουμε τη δυνατότητα οι Κοινοβουλευτικοί Εκπρόσωποι να πάρουμε κάποια θέση; Αλλιώς θα είναι περίπου μονόλογος οι θέσεις τους. Πώς θα αντιμετωπιστούν; Αυτό το ερώτημα κάνω για να δούμε αν μπορούμε να κάνουμε κάποια συνεννόηση.

ΠΡΟΕΔΡΕΥΩΝ(Νικόλαος Κατσαρός): Δώσατε η ιδία ίσως την απάντηση. Είπατε: Εάν θα ήθελαν. Σας άκουσαν οι κύριοι Υπουργοί, αν θέλουν ας σας απαντήσουν. 

Θα μιλήσετε εσείς, κύριε Λαλιώτη;

ΚΩΝΣΤΑΝΤΙΝΟΣ ΛΑΛΙΩΤΗΣ(Υπ.ΠΕ.ΧΩ.Δ.Ε.): Ναι, κύριε Πρόεδρε, θα απαντήσω εγώ.

ΠΡΟΕΔΡΕΥΩΝ(Νικόλαος Κατσαρός): Ο Υπουργός Περιβάλλοντος Χωροταξίας και Δημοσίων 'Εργων έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ(Υπ.ΠΕ.ΧΩ.Δ.Ε.): Κυρίες και κύριοι συνάδελφοι, στην εποχή μας έχει ζωτική σημασία για την κοινωνική και πολιτική ζωή, καθώς και για τους δημοκρατικούς μας θεσμούς, η διαφάνεια σε όλες τις πτυχές της νομοθετικής και εκτελεστικής εξουσίας. Επίσης, στις μέρες μας, όπως πάντοτε, έχει ζωτική σημασία και απόλυτη αξία το ήθος και το ύφος των πολιτικών και των δημοσίων προσώπων.

Η απόφαση και η πρωτοβουλία της Κυβέρνησης και της Κοινοβουλευτικής Ομάδας του ΠΑ.ΣΟ.Κ. για την πρόταση σύστασης Εξεταστικής των Πραγμάτων Επιτροπής για το θέμα του καζίνο στο Φλοίσβο, σύμφωνα με το άρθρο 68 παρ.2 και 3 του Συντάγματος, είναι μια πράξη ευθύνης και ευαισθησίας. Είναι μια πράξη συνέπειας με την προϋπόθεση ότι η Εξεταστική Επιτροπή θα έχει συγκεκριμένα πολύ σύντομο χρόνο ζωής, περίπου δύο μήνες, για να ολοκληρώσει το έργο της. Γιατί μόνο έτσι μπορεί και πρέπει να συμβάλει αποφασιστικά στην ανάδειξη της διαφάνειας ως κορυφαίας αρχής της δημόσιας ζωής. Γιατί μόνο έτσι μπορεί και πρέπει να συμβάλει στη δημιουργία κλίματος εμπιστοσύνης των πολιτών προς την πολιτική και τους πολιτικούς και πίστης στη λειτουργία των θεσμών ελέγχου της δημοκρατίας μας.

Με την εμπειρία και τα βιώματα, θετικά και αρνητικά, της πολύ πρόσφατης και νωπής πολιτικής μας ιστορίας, η Βουλή των Ελλήνων ως σύνολο, ως Σώμα, αλλά και κάθε Βουλευτής χωριστά, καλούνται να κρίνουν και να ελέγξουν τα πάντα και τους πάντες εις βάθος. Να κρίνουν και να ελέγξουν αντικειμενικά και ανεπηρέαστα από κάθε πολιτική, κομματική και προσωπική σκοπιμότητα.

Κύριοι συνάδελφοι, ο κάθε Βουλευτής μέσα σ'αυτήν την Αίθουσα, φέρει τη μεγάλη ή τη μικρή ιστορία του στη δημόσια ζωή. Μια ιστορία που αποτυπώνουν την κοινωνική και πολιτική του διαδρομή. Η δική μου κοινωνική και πολιτική διαδρομή, κύριοι συνάδελφοι, είναι κρυστάλλινη και διαυγής. Δεν έχει αμφισβητηθεί ποτέ και από κανέναν. Δεν υπάρχει σκιά σε καμία πράξη της ζωής μου, μιας ζωής που οι επιλογές της έγιναν όλες στο φως, στη διαφάνεια και με απόλυτη πίστη στην προάσπιση του δημοσίου συμφέροντος.

Μπορεί ο καθένας σας να αξιολογήσει το έργο μου, τις πολιτικές μου θέσεις, τις κυβερνητικές μου επιλογές, τις ιδέες ή τις πράξεις μου. 'Εχει κάθε δικαίωμα ο κάθε Βουλευτής όπως και ο κάθε πολίτης, να με κρίνει και να με επικρίνει και να διαφωνήσει μαζί μου, να θεωρήσει σωστές ή λάθος τις επιλογές μου. Υπάρχει, όμως, σε όλη τη δημόσια διαδρομή μου ένας κοινός παρονομαστής, η συνέπειά μου σε θέσεις και αρχές, η απόλυτη και ανυποχώρητη προάσπιση της δημόσιας πολιτικής ηθικής.

Σήμερα, θεωρώ πολιτικό και ηθικό μου χρέος προκαταρκτικά να τονίσω με τον πιό κατηγορηματικό τρόπο, ότι αυτή η υπόθεση που συζητά η Βουλή δε με αφορά και δε με αγγίζει προσωπικά. Δε με αφορά και δε με αγγίζει η μπίλια, δηλαδή η γενική πολιτική για τα καζίνο σε όλες τις εκφράσεις της. Πολύ περισσότερο δε με αφορούν και δε με αγγίζουν οι διάφορες "μπίλιες" και "καραμπόλες", ειδικότερα στις αναφορές, αντιπαραθέσεις και σκοπιμότητες, γύρω από το καζίνο του Φλοίσβου.

Αυτές οι θέσεις μου για τα καζίνο γενικά -για τα καζίνα ή καζίνο, όπως θέλει ο καθένας- και για το Φλοίσβο ειδικότερα είναι διατυπωμένες και προφορικά και γραπτά. 'Εχουν κατατεθεί εκ των προτέρων και όχι εκ των υστέρων στα συλλογικά όργανα της Κυβέρνησης του ΠΑ.ΣΟ.Κ.

Επίσης, αυτές μου οι θέσεις είναι γνωστές μέσα στην Κυβέρνηση και σε όλα τα όργανά της από το 1993 και μετά. Είναι δημοσιοποιημένες σε όλη την εξέλιξη και σε όλες τις φάσεις του θέματος για τα καζίνο γενικά και για το Φλοίσβο ειδικότερα.

Ακριβώς γι'αυτούς τους λόγους, νοιώθω την ανάγκη να μιλήσω, αν και κανένας δεν μπήκε στον εύκολο αντιπολιτευτικό πειρασμό να κάνει οποιαδήποτε νύξη και oποιαδήποτε ειδική αναφορά στο πρόσωπό μου.

Αυτό σημαίνει ότι υπάρχει μία εμπιστοσύνη, μία εκτίμηση και μία αναγνώριση στην καθαρότητα των θέσεων και πράξεών μου. 'Εχει σημαντική αξία αυτό το δεδομένο, γιατί δεν υπάρχει καμιά προσωπική αναφορά, τόσο στην πρόταση των Βουλευτών της Νέας Δημοκρατίας, όσο και στο πόρισμα του Εισαγγελέα, καθώς και στην απόφαση του Νομικού Συμβουλίου του Κράτους. Αυτό για μένα είναι μία ιδιαίτερη τιμή. 

Τα ερωτήματα που έθεσε ο κ. Ανδρεουλάκος, θα απαντηθούν ένα προς ένα, γιατί πρέπει να θυμηθεί ο συνάδελφος το ν.2160/1993, γιατί, αν δεν κάνω λάθος, τον έχει ψηφίσει και ο ίδιος. 

Νοιώθω σήμερα το υπέρτατο χρέος να καταθέσω τη μαρτυρία μου με τεκμηρίωση, για να συμβάλω ουσιαστικά και αποτελεσματικά στην αποκατάσταση και κατοχύρωση της αλήθειας, για να λάμψει η αλήθεια και μόνο η αλήθεια.

Κύριοι συνάδελφοι, η αντιπαράθεσή μου με τον κ. Λιβανό, τον πάλαι ποτέ Υπουργό Τουρισμού, που μετεξελίχθηκε σε ανοιχτή σύγκρουση, ήταν η φυσική απόρροια ορισμένων διαφορετικών αρχών και σταθερών αντιθέσεων γενικώς για την πολιτική και ιδιαίτερα γύρω από το θέμα των δυνατοτήτων και των επιθυμητών επιλογών για το παρόν και το μέλλον του ελληνικού τουρισμού.

Είναι σε όλους μας γνωστό, ότι στη Χώρα τα τελευταία έξι χρόνια, μετά το 1990, έχουν διατυπωθεί δύο ριζικές διαφορετικές προτάσεις για την ανάκαμψη και αναδιάρθρωση του ελληνικού τουρισμού. Μία πρόταση που κυριάρχησε και έγινε και κρατική πολιτική μέσα από νόμους του Κοινοβουλίου και κατά τη διακυβέρνηση της Χώρας από τη Νέα Δημοκρατία και μετέπειτα επί διακυβέρνησης ΠΑ.ΣΟ.Κ., ήταν, κατά τη γνώμη μου, λάθος, γιατί θεωρούσε τα καζίνο ή τα καζίνα, όπως διορθώνει ο κ. Γιαννόπουλος, σαν λοκομοτίβα, σαν ατμομηχανή για την ανάπτυξη και την προοπτική του ελληνικού τουρισμού. Αυτές οι αντιλήψεις αποτυπώθηκαν σε δύο βασικούς νόμους, που ψήφισε το Κοινοβούλιο, το ν.2160/1993 επί Νέας Δημοκρατίας και το ν.2206/1994 επί ΠΑ.ΣΟ.Κ. Παρά τις διαφορές τους, αυτοί οι δύο νόμοι διατήρησαν τις ίδιες βασικές παραδοχές και προτεραιότητες για την τουριστική πολιτική.

Η άλλη πρόταση για την τουριστική ανάπτυξη στηρίζεται σε εντελώς διαφορετική φιλοσοφία, σε διαφορετικές προτεραιότητες και σε διαφορετικά πρότυπα, που συνδέονται όμως με την ανάπτυξη της Χώρας. Συνδέεται με την ανάδειξη της Χώρας μας σε οικολογικό και πολιτιστικό απόθεμα και της Ευρώπης και όλου του κόσμου. Αυτούς τους στόχους υπηρετούσε και φιλοδοξεί να υπηρετεί ο χωροταξικός, οικιστικός και περιβαλλοντολογικός σχεδιασμός, που έχει επεξεργαστεί και προωθεί με συνέπεια το Υπουργείο ΠΕ.ΧΩ.Δ.Ε. μετά το 1993. Γι' αυτόν το λόγο το Υπουργείο θεωρούσε και θεωρεί ότι η αντίληψη που θέλει τα καζίνα σαν λοκομοτίβα, σαν ατμομηχανή της τουριστικής πολιτικής ήταν και είναι λαθεμένη. Αυτό πρέπει να απασχολήσει τη Βουλή, γιατί τα καζίνα ως υποδομή και πόλος αναφοράς του τουρισμού, σχετίζονται κυρίως με την εκμετάλλευση μιας υπαρκτής, αλλά και συστηματικά καλλιεργημένης τζογαδόρικης τάσης, ενός παροξυσμού των Ελλήνων και ελάχιστα έως καθόλου συνδέεται με την προσέλκυση ξένων τουριστών υψηλού εισοδήματος. Αυτό το παραμύθι έχει τελειώσει. Αυτό έχει αποδειχθεί στην πράξη με τεράστιες, αρνητικές, κοινωνικές, οικονομικές και οικογενειακές συνέπειες, κυρίως για τους πληθυσμούς των όμορων πόλεων, όπου λειτουργούν εδώ και ένα-δύο χρόνια τα καζίνα. Δεν είναι τυχαίο ότι ο ν.2160 του κ. Μάνου, όπως συνηθίζεται να λέγεται, που συνόψιζε την πολιτική της Νέας Δημοκρατίας για τον τουρισμό, αλλά και ο ν.2206/1994 του κ. Λιβανού, όπως συνηθίζεται να λέγεται, που συνόψιζε την πολιτική του ΠΑ.ΣΟ.Κ., ανεξάρτητα από τις διαφορές τους, έχουν έναν κοινό τόπο.

Ο ν. 2160/1993 μεταφέρει με ωμό και απροκάλυπτο τρόπο σημαντικές και κρίσιμες αποφάσεις και αρμοδιότητες για το χωροταξικό, τον πολεοδομικό και τον περιβαλλοντικό σχεδιασμό από το Υ.ΠΕ.ΧΩ.Δ.Ε. στο Υπουργείο Εθνικής Οικονομίας και το Υπουργείο Τουρισμού και στον Ε.Ο.Τ., έτσι ώστε να υπερφαλαγγιστούν και να ξεπεραστούν οι φραγμοί, οι αντιστάσεις και οι αρνήσεις του Υπουργείου ΠΕ.ΧΩ.Δ.Ε. που μέχρι το 1993 είχε ως Υπουργείο, ως δημόσια αρχή, την ευθύνη. Αυτή είναι η αλήθεια.

Ετσι σύμφωνα με το ν. 2160/1993, το νόμο της Νέας Δημοκρατίας, αγαπητοί συνάδελφοι, το Υπουργείο Εθνικής Οικονομίας και ο Ε.Ο.Τ. χωροθετεί και πολεοδομεί αυθαίρετα και ανεξέλεγκτα με εξαιρετικούς και επαχθείς όρους όλες τις σημαντικές εγκαταστάσεις του λεγόμενου "υψηλού τουρισμού" δηλαδή μαρίνες, καζίνο, ξενοδοχεία, και άλλες εγκαταστάσεις στις πιο κρίσιμες και στις πιο όμορφες περιοχές της Ελλάδας. Ας μην ξεχνάει κανείς ότι με το ν.2160/1993 ανάβει το πράσινο φως για την προκλητική και έξω από κάθε λογική και ευαισθησία νομιμοποίηση όλων των παράνομων και των αυθαίρετων τουριστικών κτισμάτων και εγκαταστάσεων σε όλη την Ελλάδα. Θα σας παρακαλέσω να τον ξαναδιαβάσετε αυτόν το νόμο, αγαπητοί συνάδελφοι. Ας μην ξεχνάει κανείς ότι με το ν.2160 του 1993, με το νόμο της Νέας Δημοκρατίας, νομοθετήθηκαν χωρίς καμιά προηγούμενη μελέτη και αξιολόγηση οι χρήσεις γης και οι όροι δόμησης σημαντικών και τεράστιας αξίας είκοσι περίπου παραλιακών και παράκτιων περιοχών ανά τη Χώρα.

Θα καταθέσω και τα σχεδιαγράμματα αλλά και που και πως προβλέπει ο νόμος αυτός την ανάπτυξη των περιοχών. Είναι τα "φιλέτα" των παράκτιων και παραλιακών περιοχών της Χώρας μας.

Τέλος, ας μην αγνοεί κανείς και ας μην αποσιωπά κανείς ότι ο ν. 2160/1993, ο νόμος της Νέας Δημοκρατίας, ανέτρεψε και διαφοροποίησε ριζικά το ν. 1515/1985, δηλαδή το νόμο που καθορίζει και προσδιορίζει το ρυθμιστικό σχέδιο της Αθήνας στο Φαληρικό όρμο και πιο συγκεκριμένα στο Φλοίσβο. Κανείς δεν έχει το δικαίωμα αγαπητοί συνάδελφοι, να ξεχνάει ότι ο ν. 2160/1993 αντικατέστησε το ν. 1515/1985, δηλαδή το νόμο για το ρυθμιστικό σχέδιο της Αθήνας και καθόρισε για το Φαληρικό Δέλτα, για το Φλοίσβο και την παραλιακή ζώνη του, συγκεκριμένες χρήσεις όπως κατασκευή ξενοδοχείου, κατασκευή καταστημάτων, κατασκευή κτιρίων για εμπορικές δραστηριότητες, κατασκευή πολυτελών κατοικιών, καθώς και άλλες πολλές δραστηριότητες.

Επίσης, ο ν. 2160/1993 θέσπισε για την περιοχή του Φλοίσβου υψηλούς όρους δόμησης, υψηλά ποσοστά κάλυψης και ύψος κτιρίων έως και δεκαέξι μέτρα δίπλα στον αιγιαλό. Δυστυχώς αυτός ο νόμος, ο 2160/1993, είναι εν ισχύ ακόμη και σήμερα και θα τον καταθέτω για να θυμηθούν ορισμένοι τι ψήφιζαν το 1993 με την κυβέρνηση της Νέας Δημοκρατίας, αλλά και να γνωρίζουν όλοι μέσα στο Κοινοβούλιο, αλλά και έξω από το Κοινοβούλιο, τι δυστυχώς ισχύει έως και σήμερα για την περιοχή του Φλοίσβου, έτσι ώστε να μην επικαλούνται λαθεμένα ότι από το 1993 έως σήμερα ισχύουν οι προβλέψεις του 1515/1985. Είναι λάθος και είναι πλάνη αν κάποιοι το ξέρουν και το ισχυρίζονται.

Καταθέτω, αγαπητοί συνάδελφοι, για μια ακόμη φορά το ν. 2160/1993.

(Στο σημείο αυτό ο κ. Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει στα Πρακτικά της Βουλής τον προαναφερθέντα νόμο ο οποίος βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Θεωρώ ότι ο αξιότιμος συνάδελφος κ. Ανδρεουλάκος, θα έχει το χρόνο να τον μελετήσει επαρκώς για να μην έχει επιλεκτική μνήμη. Θεωρώ, όμως, χρέος να πω ότι ο κ. Ανδρεουλάκος αναγκάστηκε ως όφειλε -και αυτό είναι προς τιμήν του- να κάνει μια σαφή διάκριση για το Υ.ΠΕ.ΧΩ.Δ.Ε. και να πει απερίφραστα ότι δεν υπάρχει καμιά ποινική ευθύνη, υπάρχουν μόνο πολιτικές ευθύνες, αν υπάρχουν.

Είναι σαφές και ηλίου φαεινότερο, αγαπητοί συνάδελφοι, ότι ισχύουν σήμερα για την περιοχή του Φλοίσβου αυτά που καθορίζει ο ν. 2160/1993, γιατί είναι μεταγενέστερος του ν. 1515, που προσδιορίζει τις αρχές, τις προτεραιότητες, τους όρους και τις χρήσεις για το ρυθμιστικό σχέδιο της Αθήνας.

Τώρα θα περάσω στον άλλο νόμο, τον 2206/1994. Για όσους δε θυμούνται, καταθέτω και πάλι το νόμο αυτό, που ψήφισε η Κυβέρνηση του ΠΑ.ΣΟ.Κ., γιατί απουσιάζει μία υπογραφή, που έχει σημασία. Απουσιάζει η υπογραφή του Υπουργού Περιβάλλοντος, Χωροταξίας και Δημοσίων 'Εργων, δηλαδή η δική μου υπογραφή και αυτό έχει μια αυτονόητη και αυταπόδεικτη πολιτική σημασία. Είναι ευνόητο ότι συνδέεται άρρηκτα και με τις δικές μου διαφωνίες, που όπως τόνισα στην αρχή της ομιλίας μου, εκ των προτέρων και εμπράκτως έχω διατυπώσει.

Δυστυχώς δεν είναι τυχαίο, επίσης, ότι και ο ν. 2206/1994, όχι μόνο δεν ανέτρεψε τον 2160/1993, αλλά κινείται στην ίδια λογική και τροχιά. Γι' αυτό δε φέρει και την υπογραφή μου.

Δυστυχώς, αυτή η πολιτική -είναι η στιγμή της αλήθειας, αγαπητοί συνάδελφοι, γι' αυτό τα λέω, έκαναν μία περιγραφή και οι συνάδελφοί μου, που μίλησαν, από το ΠΑ.ΣΟ.Κ., αλλά και ο κ. Κουβέλης και άλλοι συνάδελφοι από την αντιπολίτευση- είχε ως επίκληση και ως μόνιμη επωδό -ενώ ξέραμε ότι ήταν προγραμματική μας δέσμευση να καταργηθεί ο ν. 2160/1993- να μη χαλάσει το επενδυτικό κλίμα, να μη μειωθεί το ενδιαφέρον των ξένων επενδυτών και να μην τρωθεί η αξιοπιστία της Χώρας στους διεθνείς οικονομικούς κύκλους. Μπορεί να διαφωνεί κανείς, αλλά είναι μία άποψη σεβαστή.

Κυρίες και κύριοι συνάδελφοι, η υπόθεση του καζίνο στο Φλοίσβο έχει δύο όψεις, απολύτως διακριτές ανάμεσά τους. Η μία όψη αφορά το διαγωνισμό, τις διαδικασίες αξιολόγησης και ανάθεσης, καθώς και την απόφαση παραχώρησης της άδειας εγκατάστασης και λειτουργίας του καζίνο σε συγκεκριμένη κοινοπραξία.

Είναι γνωστό και πασίδηλο ότι σε όλες αυτές τις διαδικασίες του διαγωνισμού, αξιολόγησης, ανάθεσης και παραχώρησης, όπως φαίνεται και στα γραπτά μου, ούτε το Υ.ΠΕ.ΧΩ.Δ.Ε., ως Υπουργείο ούτε εγώ προσωπικά, ως Υπουργός, είχα ποτέ καμία ανάμειξη και καμία σχέση. Δεν υπήρξε ποτέ, είτε υπηρεσιακά είτε πολιτικά οποιαδήποτε γνώση ή συμμετοχή σε οποιαδήποτε πτυχή ή φάση όλων των σχετικών διαδικασιών και αποφάσεων. 'Αλλωστε, αυτό καταγράφεται με σαφήνεια και με αναμφισβήτητο τρόπο, σε κείμενα που θα καταθέσω.

'Αρα, σ'αυτά τα θέματα δεν μπορώ να αναφερθώ, ούτε να συμβάλω είτε στη σημερινή διαδικασία είτε στη διαδικασία της Εξεταστικής Επιτροπής, γιατί όλα αυτά ανήκαν στην αποκλειστική αρμοδιότητα και τη μοναδική ευθύνη του Υπουργείου Τουρισμού και του τότε Υπουργού Τουρισμού.

Θεωρώ, όμως, επιτακτική ανάγκη και πολύ χρήσιμο να ριχτεί άπλετο φως σε όλες τις πτυχές και σε όλες τις φάσεις αυτών των αυτοτελών διαδικασιών που, όπως προσδιόρισα, αφορούν το διαγωνισμό, τις διαδικασίες αξιολόγησης και ανάθεσης, καθώς και την απόφαση παραχώρησης άδειας εγκατάστασης και λειτουργίας. Να ριχτεί άπλετο φως σε όλους τους δαιδάλους και σε όλες τις οβιδιακές μεταμορφώσεις της αναδόχου κοινοπραξίας, που σήμερα έχει το θράσος να απαιτεί από το Ελληνικό Δημόσιο και να αξιώνει αποθετικές ζημιές.

Το Νομικό Συμβούλιο του Κράτους, με την ομόφωνη απόφασή του, και το πόρισμα του Εισαγγελέα, περιγράφουν και αναφέρονται αρκετά σε όλη αυτήν τη διαδικασία και την εξέλιξη του διαγωνισμού σε όλα αυτά τα στάδια. Θεωρώ ότι η Εξεταστική Επιτροπή μπορεί και πρέπει να εστιάσει σε όλα αυτά τα στάδια την προσπάθειά της και την έρευνά της, για να μπορεί να αποφανθεί οριστικά με την αξιοπιστία και το κύρος της και να αποδώσει ευθύνες.

Κυρίες και κύριοι συνάδελφοι, η άλλη όψη για το Καζίνο του Φλοίσβου συνδέεται αποκλειστικά και μόνο με τη χωρόθέτησή του. Σ' αυτό το σημείο υπάρχει κοινή αναφορά με το Υ.ΠΕ.ΧΩ.Δ.Ε. λόγω συναρμοδιότητας και μόνο με το Υπουργείο Τουρισμού. 'Αλλωστε, γι' αυτόν το λόγο και σε καμία διαδικασία παροχής αδειών Καζίνο δεν είχε καμία συμμετοχή και καμία σχέση το Υ.ΠΕ.ΧΩ.Δ.Ε..

Είναι γνωστό και τεκμηριώνεται με τις επιστολές που έχω δημοσιοποιήσει εδώ και πολλούς μήνες, κατά την αντιπαράθεσή μου και την σύγκρουσή μου με το Διονύσιο Λιβανό, που είχε ως επακόλουθο και την παραίτησή του, ότι ως Υπουργείο Περιβάλλοντος, Χωροταξίας και Δημοσίων 'Εργων και εγώ ως Υπουργός είχαμε εντελώς διαφορετικές προτεραιότητες, διαφορετικές επιλογές και διαφορετικές προτάσεις, τόσο για τη βιώσιμη ανάπτυξη της Αττικής, όσο και για την τουριστική ανάπτυξη της Αττικής.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Το Υ.ΠΕ.ΧΩ.Δ.Ε. με τις αποφάσεις του και τις επιλογές του είχε σχεδιάσει και προωθούσε τις χωροταξικά και περιβαλλοντικά βέλτιστες λύσεις για όλες τις τουριστικές εγκαταστάσεις στην Αττική. Αυτές οι βέλτιστες προτάσεις και αυτές οι λύσεις έχουν κατατεθεί σε διυπουργικές συναντήσεις και συνεδριάσεις και έχουν διατυπωθεί και αναλυθεί απολύτως συγκεκριμένα προφορικώς και γραπτώς.

Επίσης, αποτελεί αναμφισβήτητο γεγονός, λόγω των ριζικών διαφωνιών μου με το Υπουργείο Τουρισμού και τον κ. Λιβανό, ότι όλες οι σχετικές διυπουργικές συναντήσεις προκλήθηκαν μετά από δική μου πρωτοβουλία.

Κυρίες και κύριοι συνάδελφοι, σήμερα θα καταθέσω στη Βουλή τρία κείμενα, δύο με ημερομηνία Ιουνίου 1994 και ένα με ημερομηνία του Αυγούστου 1994, που άλλωστε έχουν δημοσιοποιηθεί. Αυτά τα τρία κείμενα συνοψίζουν με ακρίβεια τις θέσεις και τις διαφωνίες μου. Επαναλαμβάνω, για μια ακόμα φορά, ότι αυτές οι θέσεις και αυτές οι διαφωνίες μου έχουν εκφραστεί εκ των προτέρων και όχι εκ των υστέρων.

'Οπως και στο πρώτο κείμενο έτσι και στα δύο τελευταία κείμενα επαναλαμβάνονται οι θέσεις και οι διαφωνίες μου, για την εγκατάσταση και των τριών λειτουργιών στο Φλοίσβο, δηλαδή της μαρίνας, του Καζίνο και του συνεδριακού κέντρου.

Επίσης, στα δύο τελευταία κείμενα περιγράφονται με σαφήνεια οι όροι, οι προϋποθέσεις και τα προαπαιτούμενα που έθετε το Υ.ΠΕ.ΧΩ.Δ.Ε. και πριν και μετά την απόφαση της Κυβέρνησης, του οικονομικού επιτελείου και του Υπουργείου Τουρισμού, εάν επέλεγαν τελικά τη συγκέντρωση των τριών τουριστικών δραστηριοτήτων στο Φλοίσβο, ως την οικονομικά βέλτιστα λύση. Μια λύση, όμως, που σε καμιά περίπτωση δεν ταυτίζεται με τη χωροταξικά και περιβαλλοντικά βέλτιστη λύση. Οι όροι, οι προϋποθέσεις και τα προαπαιτούμενα που έθετε το Υ.ΠΕ.ΧΩ.Δ.Ε. ισοδυναμούσαν με τις αναγκαίες δεσμεύσεις και εγγυήσεις και της Κυβέρνησης και της Πολιτείας να μειωθούν αισθητά οι αρνητικές επιπτώσεις αυτής της επιλογής στην ευρύτερη περιοχή του Φλοίσβου και στο Φαληρικό Δέλτα.

Είναι σαφές, ότι αυτές οι ρυθμίσεις είχαν ως νομικό πλαίσιο αναφοράς και ως πλαίσιο σύγκρισης, όχι τον ν.1515/1985, αλλά τα δεδομένα που είχε θεσπίσει για την περιοχή ο μεταγενέστερος και σε ισχύ ν. 2160/1993, δηλαδή ο νόμος του κ. Μάνου και της Νέας Δημοκρατίας. Αυτά τα δεδομένα του ν.2160/1993 ίσχυαν και το 1994, αλλά ισχύουν και σήμερα, όπως προηγουμένως εξήγησα.

Καταθέτω το σχετικό νόμο.

(Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει στα Πρακτικά τον προαναφερθέντα νόμο, ο οποίος βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Το πρώτο κείμενο με ημερομηνία 16.6.1994, το οποίο θα καταθέσω, συμπληρώνει τις βασικές αρχές του Υ.ΠΕ.ΧΩ.Δ.Ε. για την προστασία και την ανάπλαση της παράκτιας ζώνης της Αττικής, καθώς και τις θέσεις για την ολοκληρωμένη αξιοποίησή της.

(Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει στα Πρακτικά το προαναφερθέν κείμενο, το οποίο έχει ως εξής:

"ΥΠΟΥΡΓΕΙΟ ΧΩΡ/ΞΙΑΣ - ΠΕΡΙΒ/ΝΤΟΣ

και ΔΗΜΟΣΙΩΝ ΕΡΓΩΝ

ΘΕΜΑ: Συνδυασμένη Ανάπτυξη Ξενοδοχείου - Καζίνου - Συνεδριακού Κέντρου στην Παραλιακή Ζώνη Αθήνας από Φάληρο - Βουλιαγμένη

ΣΧΕΤ: 520381/13-6-94 εγγρ. ΕΟΤ

Με δεδομένη την απόφαση του Υπ. Τουρισμού να προωθήσει άμεσα την συνδυασμένη ανάπτυξη Ξενοδοχείου - Καζίνου - Συνεδριακού Κέντρου σε χώρο της Παραλιακής Ζώνης της Αθήνας από Φάληρο - Βουλιαγμένη, το Υπουργείο Χωροταξίας - Περιβάλλοντος και Δημοσίων 'Εργων θέτει υπόψη σας τα παρακάτω:

Το Υ.ΠΕ.ΧΩ.Δ.Ε. έχει αναθέσει 'Ερευνα στο Ε.Μ.Π. σχετικά με τις ακτές του Αστικού Χώρου του Λεκανοπεδίου Αττικής (ακτές από Φάληρο - Βουλιαγμένη) με αντικείμενο την "Διερεύνηση μεθόδου διαχείρισης, προστασίας και ανάδειξης παράκτιων μητροπολιτικών περιοχών με εντατική χρήση".

Η έρευνα αυτή προβλέπεται να ολοκληρωθεί εντός του 1994.

Παράλληλα ο Οργανισμός της Αθήνας εκπονεί μελέτη με Γενικό Στόχο τον "Καθορισμό Χρήσεων Γης, όρων και περιορισμών δόμησης για τις ακτές του Ανατολικού Σαρωνικού".

Η μελέτη αυτή ολοκληρώνεται σε δύο χωρικές ενότητες με εξειδίκευση στόχων ανά ενότητα, σύμφωνα με τον ιδιαίτερο χαρακτήρα και τα προβλήματα της κάθε μιας:

α. Ενότητα Ακτών Αστικής Περιοχής Αθηνών (Ακτές από Φάληρο Βουλιαγμένη)

β. Ενότητα Ακτών Περιαστικής Ζώνης (Ακτές από Βάρκιζα Σούνιο).

Ειδικότεροι στόχοι της μελέτης του Οργανισμού Αθήνας είναι:

i. Η κατανομή των χρήσεων Γης έτσι ώστε να ικανοποιούνται ανάγκες των κατοίκων της αστικής περιοχής, των ημερίσιων επισκεπτών της παραλιακής Ζώνης και των Τουριστών για αναψυχή και επαφή με τη θάλασσα.

ii. Να επιτυγχάνεται η Maximum αξιοποίηση του παραλιακού χώρου με την απόδοσή του στον μεγαλύτερο δυνατόν αριθμό χρηστών.

iii. Να γίνεται ορθολογική κατανομή δραστηριοτήτων με συμπληρωματικό χαρακτήρα, στην παραλιακή Ζώνη, για να αποφευχθεί η κατασπατάληση πολύτιμου για την Αθήνα χώρου.

Στα πλαίσια των παραπάνω ειδικών στόχων η συνδυασμένη ανάπτυξη των τριών δραστηριοτήτων Ξενοδοχείο - Καζίνο - Συνεδριακό Κέντρο είναι ιδιαίτερα δυσχερής και κυρίως για το αστικό τμήμα της παραλιακής Ζώνης όπου και εκδηλώνονται έντονες πιέσεις από όλες τις κοινωνικές ομάδες και τους ενδιαφερόμενους φορείς για εγκαταστάσεις κοινοχρήστων δραστηριοτήτων αναψυχής. Για το λόγο αυτό εκτιμάται ότι μια τέτοιου είδους ανάπτυξη στην παραλιακή ζώνη θα προκαλέσει έντονες αντιδράσεις.

Πέραν των παραπάνω πρέπει να ληφθούν υπόψη και οι επιπτώσεις της αύξησης των κυκλοφοριακών φόρτων στους ήδη βεβαρημένους (σχεδόν κορεσμένους) κυκλοφοριακά οδικούς άξονες της παραλίας καθώς και στην κοινωνική δομή της περιοχής που η ανάπτυξη παρόμοιων δραστηριοτήτων επιφέρει.

Μέχρι σήμερα ο χώρος αυτός λειτούργησε ως το θαλάσσιο μέτωπο της αστικής Ζώνης της Αθήνας, με ζωτικής σημασίας για όλους τους κατοίκους της δραστηριότητες αναψυχής. Αυτός ο ιδιαίτερος χαρακτήρας του χώρου πρέπει να διαφυλαχθεί για να μην υποβαθμισθεί περαιτέρω η ποιότητα ζωής των κατοίκων της Αθήνας.

Ιδιαίτερα για την περιοχή του Φαληρικού 'Ορμου η πρόθεση του Ε.Ο.Τ. για συνδυασμένη ανάπτυξη των τριών αυτών δραστηριοτήτων στο χώρο του Φλοίσβου μας βρίσκει αντίθετους δεδομένου ότι:

1. Η συνδυασμένη ανάπτυξη Ξενοδοχείου - Καζίνου Συνεδριακού Κέντρου είναι αντίθετη προς τους στόχους τους ΡΣΑ 85 (ν. 1515/85 άρθρο 15 παρ. 2.3.δ. και Διάγραμμα 4) όπου προτείνεται για το Φαληρικό Δέλτα η δημιουργία ενός υπερτοπικής σημασίας πόλου αναψυχής που θα εξυπηρετήσει ολόκληρη την έκταση του πολεοδομικού Συγκροτήματος Αθήνας με τη δημιουργία ενός σύγχρονου Θαλάσσιου Μετώπου.

2. Ο χώρος του Φαληρικού Δέλτα αποτελεί τον "Ομφαλό Αναπνοής" της πρωτεύουσας. 

Η θέση του ως προς το Λεκανοπέδιο είναι τέτοια που η ανάπτυξη δραστηριοτήτων με απαιτήσεις κτιριακών εγκαταστάσεων θα ανακόψει την ελεύθερη κίνηση/μεταφορά προς το κέντρο της Αθήνας της θαλάσσιας Αύρας και θα επιδεινώσει σημαντικά τις συνθήκες ατμοσφαιρικής ρύπανσης.

3. Η θέση του Δέλτα ως προς την πραλιακή Ζώνη είναι τέτοια που ο χώρος έχει κριθεί από τους ειδικούς μελετητές της Αθήνας ως ιδιαίτερα σημαντικός για την "Οπτική Συνέχεια του Θαλάσσιου Μετώπου της Αθήνας" και ως τέτοιας σημασίας χώρος πρέπει να μείνει ελεύθερος από κτίσματα.

Με βάση τα παραπάνω κρίνομε σκόπιμο ο Παραλιακός χώρος του Φαληρικού 'Ορμου να διαμορφωθεί σ' ένα σύγχρονο χώρο θαλάσσιας αναψυχής, κοινόχρηστου πρασίνου και παραθαλάσσιου Τουρισμού (μαρίνες κ.λπ.) με κάποιες πολιτιστικές δραστηριότητες.

Σ'αυτήν τη μορφή ανάπτυξης επιμένομε δεδομένου ότι όπως προαναφέρθη, ο χώρος αυτός αποτελεί τον "Ομφαλό Αναπνοής και Αναψυχής" της Πρωτεύουσας και εξυπηρετεί άμεσα όχι μόνο τους κατοίκους των κοντινών Δήμων (Καλλιθέας, Πειραιά, Μοσχάτου, Παλ. Φαλήρου, Ν. Σμύρνης, Ταύρου) αλλά και ολοκλήρου του Δήμου της Αθήνας.

Από τις τρεις εγκαταστάσεις που επιθυμεί ο ΕΟΤ να αναπτυχθούν σ'αυτόν τον χώρο θα μπορούσε -πάντα με επιφύλαξη- ν'αντιμετωπισθεί μόνο το Συνεδριακό Κέντρο σε θέση παρακείμενη της Μαρίνας του Φλοίσβου, με Ξενοδοχειακή Υποστήριξη από όλο το Ξενοδοχειακό Δυναμικό της Αθήνας και ιδιαίτερα αυτό της Λεωφόρου Συγγρού.

(Σημ. Η πρόταση για ανάπτυξη των τριών αυτών δραστηριοτήτων στο χώρο του υπό απομάκρυνση Ιπποδρόμου δεν έχει δυνατότητα άμεσης εφαρμογής δεδομένου ότι μετά την ακύρωση της απόφαση για μεταφορά του Ιπποδρόμου στην Ανάβυσσο θα πρέπει να εξευρεθεί ο νέος χώρος όπου θα μεταφερθεί ο Ιππόδρομος κσι οι εργασίες μεταφοράς του παλαιού θα απαιτηθούν τουλάχιστον 5 χρόνια για να ολοκληρωθούν).

Εναλλακτικά ή συμπληρωματικά (για την περίπτωση του Συνεδριακού Κέντρου) το ΥΠΕΧΩΔΕ προτείνει να αντιμετωπισθούν οι ακόλουθες περιπτώσεις παραλιακών χώρων, κατά σειρά προτίμησης, χωρίς όμως και αυτές οι περιπτώσεις να είναι απαλλαγμένες προβλημάτων:

1. Ανάβυσσος - (Χώρος Ιπποδρόμου)

Σε συνεργασία με τον ΕΟΤ ο χώρος αυτός έχει ήδη αναφερθεί ως προσφερόμενος για την ανάπτυξη των χρήσεων Τουρισμού, Αναψυχής και Αθλητισμού (βλ. Σχετικό) όπου και θα μπορούν να χοροθετηθούν Ξενοδοχείο - Καζίνο και Συνεδριακό Κέντρο, σε συνδυασμό με τις άλλες δραστηριότητες αναψυχής που προτείνονται για το χερσαίο και θαλάσσιο χώρο.

2. Αμερικανική Βάση Ελληνικού

(Σημερινή Χρήση χώρου από το Υπ. Εθνικής 'Αμυνας)

Προτείνεται:

Ξενοδοχείο

Καζίνο

Συνεδριακό Κέντρο στον ίδιο χώρο ή

Συμπληρωματικά Συν. Κέντρο στο Δέλτα Φαλήρου

3. Αστέρια Γλυφάδας

Ξενοδοχείο και Καζίνο (στις υπάρχουσες εγκαταστάσεις) με Συνεδριακό Κέντρο στο Δέλτα.

4. Παραλιακός χώρος Αερολιμένα Ελληνικού

Ξενοδοχείο

Καζίνο

Συνεδριακό Κέντρο στον ίδιο χώρο ή στον χώρο του Δέλτα Φαλήρου

5. Βάρκιζα

(Παραλιακός χώρος δίπλα στην πλαζ του ΕΟΤ)

έκταση: 295 στρ.

Ξενοδοχείο

Καζίνο

Συνεδριακό Κέντρο στον ίδιο χώρο ή στο Δέλτα

(Παράλληλα στο χώρο αυτό θα γίνει επέκταση - συμπλήρωση των ήδη υπαρχόντων εγκαταστάσεων Θαλάσσιας Αναψυχής)

6. Λαγονήσι

Ξενοδοχείο και Καζίνο με Συνεδριακό Κέντρο στο χώρο του Δέλτα Φαλήρου.

Ο χώρος στο Λαγονήσι κρίνεται κορεσμένος από άποψη δόμησης και δεν θα πρέπει να επιβαρυνθεί με πρόσθετα κτίσματα. Υπάρχει όμως η δυνατότητα προσαρμογής των υπαρχόντων κτισμάτων στις νέες απαιτήσεις, διατηρώντας παράλληλα τη χρήση αναψυχής στις υπάρχουσες εγκαταστάσεις αναψυχής θαλάσσης.

Τέλος, όσον αφορά στον καθορισμό των κτήσεων γης στις λοιπές ιδιοκτησίες του Ε.Ο.Τ. στην Αττική, τον προσδιορισμό των ανά χρήση δραστηριοτήτων καθώς και τα πλαίσια ανάπτυξής των, ο Οργανισμός της Αθήνας θα συνεχίσει τη συνεργασία του με τον ΕΟΤ στο πλαίσιο της Ειδικής για το θέμα Επιτροπής και της μελέτης Ακτών Αν. Σαρωνικού για την οποία έχει ζητηθεί η άμεση συμμετοχή του ΕΟΤ με εκπρόσωπό της.").

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Σ' αυτό το κείμενο το οποίο κατατέθηκε από το Υ.ΠΕ.ΧΩ.Δ.Ε. και τον Οργανισμό Ρυθμιστικού της Αθήνας στις διαδοχικές συναντήσεις του Υ.ΠΕ.ΧΩ.Δ.Ε., του Υπουργείου Τουρισμού και του Ε.Ο.Τ. περιγράφονται συνοπτικά οι θέσεις, οι αρχές, οι διαφωνίες και οι εναλλακτικές προτάσεις του Υ.ΠΕ.ΧΩ.Δ.Ε. για τις χωροθετήσεις των υπερτοπικών πόλεων και δραστηριοτήτων υψηλού τουρισμού, μαρίνας, Καζίνο, και συνεδριακού κέντρου. Οι προτάσεις αυτές ταυτίζονται με συγκεκριμένες συνδυαστικές αναφορές για την Ανάβυσσο, το Λαγονήσι, τη Γλυφάδα, τη Βάρκιζα και το Ελληνικό, την αμερικάνικη βάση.

Καταθέτω στα πρακτικά δήλωσή μου.

(Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει στα Πρακτικά σχετική δήλωσή του, η οποία έχει ως εξής: "ΥΠΟΥΡΓΕΙΟ ΠΕΡΙΒΑΛΛΟΝΤΟΣ ΧΩΡΟΤΑΞΙΑΣ ΚΑΙ ΔΗΜΟΣΙΩΝ ΕΡΓΩΝ

Δήλωση

του Υπουργού Περιβάλλοντος, Χωροταξίας και Δημοσίων 'Εργων

ΚΩΣΤΑ ΛΑΛΙΩΤΗ

Αθήνα, 22 Ιουνίου 1995

Ι. Ο κ. Δ. Λιβανός στο κείμενο της παραίτησής του κάθε φορά που αναφέρει το όνομά μου παραποιεί την πραγματικότητα. Για να δημιουργήσει συγχύσεις και για να μεταθέσει τις δικές του προσωπικές ευθύνες, αλλού αποσιωπά κρίσιμες αλήθειες και αλλού με μεθοδικό και επιλεκτικό τρόπο υιοθετεί μισές αλήθειες. Είναι όμως γνωστό ότι οι μισές αλήθειες είναι χειρότερες και από τα ψέμματα.

ΙΙ. 'Ηταν και είναι γνωστές, μέσα στη Κυβέρνηση και παντού, οι διαφωνίες και οι αντιπαραθέσεις μου για ορισμένες κρίσιμες επιλογές στον Τομέα του Τουρισμού και πιο συγκεκριμένα για την υπόθεση του "Καζίνο στο Φλοίσβο".

Οι θέσεις και οι διαφωνίες μου είχαν και έχουν διατυπωθεί πάντα εκ των προτέρων και διαχρονικά. Αυτές έχουν καταγραφεί σε Διϋπουργικές συναντήσεις και συνεδριάσεις και έχουν αναλυθεί γραπτών και προφορικώς.

Επίσης αποτελεί αναμφισβήτητο γεγονός ότι όλες οι Διϋπουργικές συναντήσεις έγιναν μετά από προτάσεις και πρωτοβουλίες του ΥΠΕΧΩΔΕ. Οι θέσεις και οι διαφωνίες μου ήταν πάντα τεκμηριωμένες με στοιχεία και επιχειρήματα. Πρόβαλλα, σχετικά με τις εγκαταστάσεις των τριών δραστηριοτήτων (Μαρίνα, Καζίνο, Συνεδριακό Κέντρο στην Παράκτια Ζώνη) πάντα με επιμονή τις Βέλτιστες, Χωροταξικά και Περιβαλλοντικά, Λύσεις για μια Βιώσιμη Ανάπτυξη της Αττικής.

ΙΙΙ. Σήμερα δίδω στη δημοσιότητα τρία κείμενα, (δύο με ημερομηνία Ιουνίου και ένα ημερομηνία Αυγούστου 1994), που συνοψίζουν διαχρονικά τόσο τις θέσεις και τις διαφωνίες μου.

'Οπως και στο πρώτο κείμενο έτσι και στα δύο τελευταία κείμενα επαναλαμβάνονται οι θέσεις και οι διαφωνίες μου για την εγκατάσταση και των τριών λειτουργιών στο Φλοίσβο. 'Ομως επίσης στα δύο τελευταία κείμενα περιγράφονται επίσης με σαφήνεια οι όροι, οι προϋποθέσεις και τα προαπαιτούμενα που έθετε το ΥΠΕΧΩΔΕ και πριν και μετά την απόφαση του Οικονομικού Επιτελείου της Κυβέρνησης και του Υπουργείου Τουρισμού για την συγκέντρωση των τριών τουριστικών δραστηριοτήτων στο Φλοίσβο ως η Οικονομικά Βέλτιστη Λύση. Οι όροι, οι προϋποθέσεις και τα προαπαιτούμενα ισοδυναμούν με τις αναγκαίες δεσμεύσεις και εγγυήσεις της Πολιτείας για να μειωθούν αισθητά οι αρνητικές επιπτώσεις αυτής της επιλογής στην ευρύτερη περιοχή.

IV. Το πρώτο Κείμενο (βλέπε ΚΕΙΜΕΝΟ Ι) συμπυκνώνει τις βασικές αρχές του ΥΠΕΧΩΔΕ για την προστασία και την ανάπλαση της παράκτιας ζώνης της Αττικής καθώς και τις θέσεις του ΥΠΕΧΩΔΕ για την ολοκληρωμένη αξιοποίησή της.

Σε αυτό το κείμενο (το οποίο κατατέθηκε από το ΥΠΕΧΩΔΕ στις διαδοχικές συναντήσεις ΥΠΕΧΩΔΕ, Υπουργείο Τουρισμού και ΕΟΤ) περιγράφονται συνοπτικά οι θέσεις, οι αρχές, οι διαφωνίες και οι εναλλακτικές προτάσεις του ΥΠΕΧΩΔΕ για τις χωροθετήσεις των υπερτοπικών πόλων και δραστηριοτήτων υψηλού τουρισμού (Μαρίνες, Καζίνο, Συνεδριακό Κέντρο). Οι προτάσεις αυτές ταυτίζονται με συγκεκριμένες και συνδυαστικές αναφορές για την Ανάβυσσο, το Λαγονήσι, τη Γλυφάδα, τη Βάρκιζα και το Ελληνικό ("Αμερικάνικη Βάση").

Είναι γνωστό ότι οι θέσεις μου αυτές και οι προτάσεις του ΥΠΕΧΩΔΕ για τη μέγιστη δυνατή διασπορά των τουριστικών δραστηριοτήτων δεν έγιναν δεκτές και απερρίφθησαν μετά πολλών επαίνων κυρίως ως οικονομικά ατελέσφορες.

V. Στο Δεύτερο Κείμενο (Βλέπε ΚΕΙΜΕΝΟ ΙΙ) (στο πρώτο μέρος) επαναλαμβάνονται οι θέσεις και οι αρχές του ΥΠΕΧΩΔΕ και του Οργανισμού Ρυθμιστικού Σχεδίου της Αθήνας για τη Χωροταξική Ανασυγκρότηση και για την αξιοποίηση της Παράκτιας Ζώνης και τον Πειραιά μέχρι το Σούνιο.

Επίσης σε αυτό το κείμενο (στο δεύτερο μέρος) περιγράφονται εναλλακτικές και συνδυαστικές προτάσεις για τις τρεις τουριστικές εγκαταστάσεις (Μαρίνα, Καζίνο, Συνεδριακό Κέντρο) με τρεις χώρους βασικής αναφοράς Ελληνικό (πρώην "Αμερικάνικη Βάση"), Φλοίσβος, Στάδιο Ειρήνης και Φιλίας.

'Ηταν και είναι σαφές ότι οι βέλτιστες, Χωροταξικά και Περιβαλλοντικά Λύσεις ήταν και είναι εκείνες, που διασφαλίζουν τη διασπορά των δραστηριοτήτων σε διαφορετικούς χώρους.

Η συγκέντρωση των τριών δραστηριοτήτων στο Φλοίσβο δεν αποτελούσε και δεν αποτελεί σε καμία περίπτωση την βέλτιση, Χωροταξική και Περιβαλλοντική Λύση.

Το ΥΠΕΧΩΔΕ είχε καταστήσει σαφές ότι εάν το Οικονομικό Επιτελείο της Κυβέρνησης και του Υπουργείου Τουρισμού επέλεγε τελικά αυτήν τη Λύση ήταν αναγκαίο να συνοδευτεί με όρους, προϋποθέσεις και προαπαιτούμενα για να μειωθούν οι αρνητικές συνέπειες στην Περιοχή.

Για το ΥΠΕΧΩΔΕ οι όροι, οι προϋποθέσεις και τα προαπαιτούμενα ισοδυναμούσαν με συγκεκριμένες δεσμεύσεις της Κυβέρνησης. Ενδεικτικά αναφέρω ορισμένες δεσμεύσεις όπως:

- η αισθητή μείωση του Συντελεστή Δόμησης και των Οικοδομήσιμων Επιφανειών, η μείωση του ύψους καθώς και η άρνηση οικοδόμησης Εμπορικών Κέντρων και Κατοικιών όπως προέβλεπαν οι δεσμεύσεις του ν. 2160/1993 του Περιβαλλοντοκτόνου Νόμου της Νέας Δημοκρατίας.

- η απομάκρυνση του Ιπποδρόμου και μετατροπή των 250 στρεμμάτων σε ελεύθερη Ζώνη Πρασίνου και Αναψυχής.

- η διαμόρφωση του ενδιάμεσου χώρου (με έκταση εκατοντάδων στρεμμάτων) από το Φλοίσβο ως το Στάδιο Ειρήνης και Φιλίας, ως ελεύθερης Ζώνης Πράσινου και Ζώνης Αθλητισμού, Αναψυχής και Πολιτισμού.

VI. Στο Τρίτο Κείμενο (Βλέπε ΚΕΙΜΕΝΟ ΙΙΙ) υπάρχουν και πάλι επιγραμματικά οι αναφορές στις αρχικές θέσεις και τις διαφωνίες μου.

- Επισημαίνω για μια ακόμα φορά σύμφωνα "με Χωροταξικά, Περιβαλλοντικά και Πολεοδομικά κριτήρια η Βέλτιστη Λύση είναι εκείνη, που δε συγκεντρώνει και τις τρεις τουριστικές εγκαταστάσεις στην ίδια Ζώνη".

- 'Εχει ιδιαίτερη σημασία η επανάληψη των αρχικών θέσεων και διαφωνιών μου γιατί το κείμενο αυτό γράφτηκε στις 4/8/94 δηλαδή μια μέρα πριν από την υπογραφή της Κοινής Υπουργικής Απόφασης. Ουσιαστικά ήταν ένα κείμενο που συνόδευε την απάντηση του ΥΠΕΧΩΔΕ στην πρόταση του Υπουργείου Τουρισμού για την Κοινή Υπουργική Απόφαση.

- 'Ετσι παρά την εκφρασμένη αντίθεση και διαφωνία μου, συνυπέγραψα μια επιλογή, που από το Οικονομικό Επιτελείο της Κυβέρνησης και το Υπουργείο Τουρισμού, αποφασίστηκε "με οικονομικά κριτήρια ως πιο ελκυστική για να αναθερμανθεί και να αξιοποιηθεί το ενδιαφέρον των Επενδυτών".

- Πριν από μερικούς μήνες το Υπουργείο Τουρισμού έστειλε μια Τροπολογία για την κύρωση της από 5/8/94 Κοινής Υπουργικής Απόφασης. Η Αιτιολογική έκθεση της Τροπολογίας αυτής ήταν ένα ακατάληπτο και "δικολαβιστικό" κείμενο.

- Αυτό το απαράδεκτο κείμενο της Αιτιολογικής 'Εκθεσης, το ΥΠΕΧΩΔΕ θεώρησε απολύτως αναγκαίο να το αλλάξει ριζικά με ένα κείμενο, που περιλαμβάνει τους όρους, τις προϋποθέσεις και τα προαπαιτούμενα της δεσμεύσεις της Κυβέρνησης για να μειωθούν οι αρνητικές Περιβαλλοντικές Επιπτώσεις στην ευρύτερη περιοχή.

- Η συγγραφή και η συνυπογραφή αυτού του κειμένου της Αιτιολογικής 'Εκθεσης και Τροπολογίας σε καμία περίπτωση δε σήμαινε και δεν σημαίνει άρση της αρχικής ουσιαστικής διαφωνίας και αντίθεσής μου.

Εξέφρασα και θα εκφράζω, χωρίς καμία "άνωθεν εντολή" τις θέσεις και τις διαφωνίες μου γιατί οφείλω να έχω ως Υπουργός και ως Πολιτικός τεκμηριωμένη προσωπική γνώμη, στον τομέα της Κυβερνητικής μου ευθύνης.

Συνυπέγραψα, χωρίς πάλι καμία "άνωθεν εντολή" γιατί συμμετείχα και συμμετέχω σε ένα συλλογικό όργανο όπως είναι η Κυβέρνηση, που πάντα εκφράζεται με συλλογικές αποφάσεις.

Η αντίφαση ανάμεσα στην προσωπική γνώμη, προσωπική θέση και την προσωπική διαφωνία και σε μια συλλογική απόφαση (με την οποία διαφωνώ) είναι υπαρκτή. Είναι όμως εγγενής αντίφαση που ισχύει για όλους τους πολιτικούς, (σε όλες τις χώρες, σε όλες τις εποχές, σε όλα τα κόμματα και σε όλες τις Κυβερνήσεις) και αποτελεί αυτονόητο όρο της συμμετοχής ενός ατόμου σε ένα συλλογικό όργανο.

VII. Είναι ακόμα γεγονός ότι πριν από 3 περίπου εβδομάδες πάλι με πρότασή μου έγινε Διϋπουργική σύσκεψη στο Υπουργείο Εθνικής Οικονομίας με τη συμμετοχή του Οικονομικού Επιτελείου της Κυβέρνησης και τη συμμετοχή του Υπουργού Τουρισμού.

Σε αυτήν τη σύσκεψη και πάλι περιέγραψα τις γνωστές θέσεις και διαφωνίες μου. Επίσης σε αυτή τη σύσκεψη ανέπτυξα με επιχειρήματα την πρότασή μου για την απόσυρση της επίμαχης Τροπολογίας. Η πρόταση έγινε αποδεκτή και η τροπολογία, μετά από δύο μέρες, απεσύρθη από το Νομοσχέδιο του Υπουργείου Οικονομικών.

VIII. Μετά από όλες τις αναλυτικές και διαχρονικές αναφορές πιστεύω ότι κάθε καλόπιστος πολίτης, μπορεί να καταλάβει ποιες ήταν και είναι οι θέσεις και οι διαφωνίες μου. Κυρίως όμως μπορεί μέσα από στοιχεία και γραπτά κείμενα να καταλάβει ποια είναι η αλήθεια, ως προς τις χωροταξικές, περιβαλλοντικές και πολεοδομικές πτυχές, για την "υπόθεση του Φλοίσβου".

ΙΧ. Είναι σαφές, ότι τόσο μέσα στο ΠΑ.ΣΟ.Κ., όσο και στην ευρύτερη κοινή γνώμη, άλλο ύφος, ήθος και περιεχόμενο πολιτικής εκφράζει η δική μου πολιτική παρουσία και σε άλλο ύφος, ήθος και περιεχόμενο παραπέμπει η πολιτική διαδρομή του κ. Δ. Λιβανού.

Αντίο και καλή τύχη κ. Δ. Λιβανέ".)

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Είναι γνωστό ότι οι θέσεις μου και οι προτάσεις του Υ.ΠΕ.ΧΩ.Δ.Ε. για τη μέγιστη δυνατή διασπορά των τουριστικών δραστηριοτήτων δεν έγιναν δεκτές, απερρίφθησαν μετά πολλών επαίνων κυρίως ως οικονομικά ατελέσφορες και ως αρνητικές για το επενδυτικό κλίμα.

Στο δεύτερο κείμενο με ημερομηνία 25.6.94 το οποίο καταθέτω, στο πρώτο μέρος επαναλαμβάνονται οι θέσεις και οι αρχές του Υ.ΠΕ.ΧΩ.Δ.Ε. και του Οργανισμού Ρυθμιστικού Σχεδίου της Αθήνας, για τη χωροταξική ανασυγκρότηση και την αξιοποίηση της παράκτιας ζώνης από τον Πειραιά μέχρι το Σούνιο.

Επίσης σ' αυτό το κείμενο, στο δεύτερο μέρος, περιγράφονται εναλλακτικές και συνδυαστικές προτάσεις για τις τρεις τουριστικές εγκαταστάσεις μαρίνα, καζίνο, συνεδριακό κέντρο, με τρεις χώρους βασικής και εναλλακτικής αναφοράς, το Ελληνικό, την πρώην Αμερικάνικη Βάση, το Φαληρικό Δέλτα, το Φλοίσβο και το Στάδιο Ειρήνης και Φιλίας.

(Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει το προαναφερθέν κείμενο, το οποίο έχει ως εξής:

Αθήνα, 25 Ιουνίου 1994

Α.Π.

Προς τον

Υπουργό Τουρισμού

κ.Διον. Λιβανό

"Στις διαδοχικές συναντήσεις που έγιναν ανάμεσα στα Υπουργεία ΥΠΕΧΩΔΕ και Τουρισμού (σε όλα τα επίπεδα Υπουργών, Γενικών Γραμματέων Διευθυντών και Υπηρεσιών) έχει καταστεί σαφές από το ΥΠΕΧΩΔΕ ότι ολοκληρωμένο και συνολικό σχέδιο για την προστασία, αξιοποίηση και ανάπτυξη της Παράκτιας Ζώνης από τον Πειραιά μέχρι το Σούνιο συνδέεται με τον καθορισμό των χρήσεων γης όπως αυτές προβλέπονται από ΕΙΔΙΚΗ ΧΩΡΟΤΑΞΙΚΗ ΜΕΛΕΤΗ.

Α. ΕΙΔΙΚΕΣ ΧΩΡΟΤΑΞΙΚΕΣ ΜΕΛΕΤΕΣ ΚΑΙ ΣΤΟΧΟΙ ΓΙΑ ΤΗΝ ΠΑΡΑΚΤΙΑ ΖΩΝΗ

Α1. 'Εχουμε περιγράψει με σαφήνεια ότι το ΥΠΕΧΩΔΕ έχει αναθέσει έρευνα στο Ε.Μ.Π. σχετικά με τις ακτές του Αστικού Χώρου του Λεκανοπεδίου Αττικής (ακτές από Φάληρο - Βουλιαγμένη) με αντικείμενο τη "Διερεύνηση μεθόδου διαχείρισης, προστασίας και ανάδειξης παράκτιων μητροπολιτικών περιοχών με ενταντική χρήση". Αυτή η μελέτη θα ολοκληρωθεί στο τέλος του 1994.

Α2. Παράλληλα, ο ΟΡΓΑΝΙΣΜΟΣ ΤΗΣ ΑΘΗΝΑΣ εκπονεί μελέτη με Γενικό Στόχο τον "Καθορισμό Χρήσεων Γης, όρων και περιορισμών δόμησης για της ακτές του Ανατολικού Σαρωνικού".

Η μελέτη αυτή ολοκληρώνεται σε δύο χωρικές ενότητες:

α. Ενότητα Ακτών Αστικής Περιοχής Αθηνών (Ακτές από Φάληρο Βουλιαγμένη)

β. Ενότητα Ακτών Περιαστικής Ζώνης (Ακτές από Βάρκιζα - Σούνιο)

Για κάθε μια ενότητα εξειδικεύονται οι στόχοι σύμφωνα με τα ιδιαίτερα προβλήματα και τον ιδιαίτερο χαρακτήρα κάθε περιοχής.

Α3. Ειδικότεροι στόχοι αυτής της μελέτης είναι:

α. Η κατανομή των χρήσεων γης, και η ανάδειξη υπερτοπικών και τοπικών πόλων αναφοράς κατά μήκος της ακτής έτσι ώστε να ικανοποιούνται οι ανάγκες κατοίκων της αστικής περιοχής, των ημερήσιων επισκεπτών της παραλιακής ζώνης και των τουριστών για αναψυχή και επαφή με τη θάλασσα.

β. Να επιτυγχάνεται η maximum αξιοποίηση και ανάπτυξη του παραλιακού χώρου με την απόδοχη του στο μεγαλύτερο δυνατόν αριθμό χρηστών.

γ. Η κατοχύρωση ειδικών ζωνών για την δημιουργία υποδομής και της ανάδειξης πόλων και δραστηριοτήτων με αιχμή τον τουρισμό υψηλού επιπέδου.

δ. Να γίνεται ορθολογική κατανομή κοινωνικών και οικονομικών, αθλητικών πολιτισμικών δραστηριοτήτων με συμπληρωματικό χαρακτήρα, σε όλη τη παραλιακή ζώνη, χωρίς όμως να υπονομεύονται οι κρίσιμες ισορροπίες φυσικού περιβάλλοντος.

Α4. Στα πλαίσια των παραπάνω γενικών προσανατολισμών πρέπει να ενταχθούν όλες οι ποιοτικές και αυστηρές προδιαγραφές για Τουριστικές υποδομές και Δραστηριότητες, Δημοτικές παρεμβάσεις και Επιχειρηματικές Πρωτοβουλίες, που αποσκοπούν στη δημιουργία ΤΟΠΙΚΩΝ και ΥΠΕΡΤΟΠΙΚΩΝ ΠΟΛΩΝ, τουρισμού και αναψυχής πολιτισμού και άθλησης.

- Κρίνουμε αναγκαίο ότι όλες οι δραστηριότητες πρέπει να είναι συνδυασμένες και αλληλένδετες, να εναρμονίζονται απολύτως με συγκριτικά πλεονεκτήματα της παράκτιας ζώνης και να δημιουργούν τις προϋποθέσεις εκείνες για μια βιώσιμη ανάπτυξη, συμβατή με τις ανάγκες της περιοχής και γενικώτερα της Αττικής, και με αιχμή το υψηλού επιπέδου, τουρισμό.

- Για κάθε δράση ξεχωριστά και για όλες συνολικά κατά μήκος της παράκτιας ζώνης είναι υποχρεωτικό να προβλέπονται οι αντίστοιχες υποδομές, κυκλοφοριακοί φόρτοι καθώς και η επιβάρυνση και η όχληση που μπορούν να δημιουργήσουν οι δράσεις αυτές.

Β. Η ΘΕΣΗ ΤΟΥ ΠΑ.ΣΟ.Κ. ΓΙΑ ΤΟΝ 2160/93

ΟΙ ΚΑΤΕΥΘΥΝΣΕΙΣ ΚΑΙ ΟΙ ΘΕΣΕΙΣ ΤΟΥ ΥΠΕΧΩΔΕ ΓΙΑ ΤΗΝ ΠΑΡΑΚΤΙΑ ΖΩΝΗ ΤΟΥ ΦΑΛΗΡΟΥ

Β1. Είναι γνωστό ότι τόσο το ΠΑΣΟΚ όσο και Κοινωνικοί φορείς (ΤΕΔΚ και ΔΗΜΟΙ) και Επιστημονικοί φορείς (ΤΕΕ,ΣΑΔΑΣ, κ.λπ.) έχουν εκφράσει την ριζική αντίθεσή του στην προσπάθεια της Νέας Δημοκρατίας να ανατρέψει όλους αυτούς τους βασικούς προσανατολισμούς για τη βιώσιμη ανάπτυξη αυτής της παραλιακής ζώνης του Σαρωνικού. Αυτή η προσπάθεια της Ν.Δ. είχε συμπυκνώσει στο Νόμο 2160/93. Η ριζική αντίθεση του ΠΑ.ΣΟ.Κ. είχε εκφράσει τόσο μέσα στη Βουλή, όσο και έξω από τη Βουλή σε ανακοίνωση του Τύπου.

Β2. Σήμερα το ΥΠΕΧΩΔΕ θεωρεί ότι στην παράκτια ζώνη από το Στάδιο Ειρήνης και Φιλίας μέχρι το Φλοίσβο (Φαληρικό Δέλτα) μπορούν να χωροθετηθούν κάτω από ορισμένες προϋποθέσεις προδιαγραφές και όρους, υπερτοπικοί πόλοι αναφοράς τουρισμού υψηλού επιπέδου.

Β3. Προαπαιτούμενο για την χωροθέτηση αυτών των υπερτοπικών πόλεων αποτελεί η δέσμευση του ΥΠΕΧΩΔΕ και της Γ.Γ.Α. για την ΜΕΤΑΦΟΡΑ ΤΟΥ ΙΠΠΟΔΡΟΜΟΥ από το Φάληρο σε περιοχή της Β.Δ. ή Β.Α. Αττικής.

Είναι αυτονόητο ότι ο χώρος του Ιπποδρόμου περίπου 250 στρέμματα θα μετατραπεί σε ελεύθερο χώρο πρασίνου, αναψυχής και κοινόχρηστων (αθλητικού και πολιτιστικού) λειτουργίας με κυρίαρχη πρόσβαση και διαχειριστική ευθύνη του Δήμου Καλλιθέας.

Είναι σαφές ότι η ανάπλαση του χώρου του Ιπποδρόμου θα γίνει με κοινό σχεδιασμό του ΥΠΕΧΩΔΕ, του Οργανισμού Αθήνας, του Δήμου Καλλιθέας και του όμορου Δήμου.

Β4. Επίσης είναι αναγκαίο κατά τον σχεδιασμό των χρήσεων γης και των δραστηριοτήτων στην παράκτια ζώνη να συναρτηθούν και οι δυνατότητες αξιοποίησης όμορων Ελεύθερων Περιοχών όπως ο χώρος της "Αμερικάνικης Βάσης" στο Ελληνικό (έκταση 1.300 στρέμματα).

Γ. ΟΡΟΙ ΚΑΙ ΠΡΟΥΠΟΘΕΣΕΙΣ ΓΙΑ ΤΗ ΧΩΡΟΘΕΤΗΣΗ ΠΟΛΩΝ "ΥΨΗΛΟΥ ΤΟΥΡΙΣΜΟΥ"

Γ1. Τουριστικοί πόλοι που μπορούν να χωροθετηθούν στην ευρύτερη περιοχή μπορεί να είναι:

- ΜΑΡΙΝΕΣ μαζί με τις απαραίτητες υποστηριστικές για τη λειτουργία εγκαταστάσεις.

- ΣΥΝΕΔΡΙΑΚΟ ΚΕΝΤΡΟ, με υποστήριξη όλων των ξενοδοχείων κέντρου και της παραλίας.

- ΚΑΖΙΝΟ με την απαραίτητη συμπληρωματική και υποστηρικτική ξενοδοχειακή υποδομή για τη λειτουργία του.

- Επαρκείς ΥΠΑΙΘΡΙΟΙ ΧΩΡΟΙ ΣΤΑΘΜΕΥΣΗΣ.

Γ2. Για όλες αυτές τις κτιριακές εγκαταστάσεις πρέπει να ισχύσει ιδιαίτερος όρος η σχέση του ποσοστού κάλυψης με τη συνολική επιφένεια των οικοπέδων, στα οποία αναφέρεται κάθε εγκατάσταση.

Γ3. Είναι γνωστή η ΡΙΖΙΚΗ ΑΝΤΙΘΕΣΗ του ΥΠΕΧΩΔΕ κυρίως ως προς ποσοστά κάλυψης και δόμησης των κτιριακών εγκαταστάσεων Εμπορικών Δραστηριοτήτων, αλλά και για το ύψος τους όπως προέβλεπε ο Νόμος 2160/93.

Γ4. Είναι γνωστή η ΚΑΤΗΓΟΡΗΜΑΤΙΚΗ ΑΡΝΗΣΗ του ΥΠΕΧΩΔΕ για τη δημιουργία ΠΕΡΙΟΧΩΝ ΚΑΤΟΙΚΙΑΣ τόσο στην Παράκτια Ζώνη ανάμεσα στο Στάδιο Ειρήνης και Φιλίας και στο Φαληρικό Δέλτα, όσο και σ' όλα τα αστικά τμήματα της Παράκτιας Ζώνης.

Γ5. Θεωρούμε σκόπιμο ότι οι εγκαταστάσεις αυτές δεν πρέπει να δημιουργήσουν ένα συνεχές δομημένο τείχος προς τη θάλασσα, που θα αλλοιώσει τη φυσιογνωμία, το φυσικό τοπίο της παράκτιας αυτής περιοχής.

- Για να είναι συμβατές οι εγκαταστάσεις αυτές με τη βιώσιμη ανάπτυξη της παράκτιας ζώνης, αλλά και τις ζωτικές ανάγκες των όμορων Δήμων για αναψυχή και ελεύθερη πρόσβαση στην ακτή και τη θάλασσα είναι υποχρεωτικό να μειωθούν δραστικά το ποσοστό κάλυψης, συντελεστής δόμησης και το ύψος για κάθε μία εγκατάσταση.

Δ. ΕΝΑΛΛΑΚΤΙΚΕΣ ΠΡΟΤΑΣΕΙΣ - ΑΠΑΝΤΗΣΕΙΣ ΤΟΥ ΥΠΕΧΩΔΕ ΠΡΟΣ ΥΠΟΥΡΓΕΙΟ ΤΟΥΡΙΣΜΟΥ

Σύμφωνα με αυτές τις αρχές και τις προσεγγίσεις για το σχεδιασμό της Παράκτιας Ζώνης και των συναρτημένων με αυτήν ελεύθερων χώρων, διατυπώνουμε τρεις (3) Εναλλακτικές Προτάσεις προς το Υπουργείο Τουρισμού και τον ΕΟΤ.

Δ1. Πρώτη Εναλλακτική Πρόταση

- ΚΑΤΑΣΚΕΥΗ ΜΑΡΙΝΑΣ με σύγχρονη υποδομή και υποστηρικτικές εγκαταστάσεις (καταστήματα - Διοίκηση) στο ΦΛΟΙΣΒΟ.

- ΑΝΕΓΕΡΣΗ ΚΑΙ ΛΕΙΤΟΥΡΓΙΑ ΚΑΖΙΝΟ με συμπληρωματικά Ξενοδοχεία με υποστήριξη (Μονάδα 300 κλινών όπως προφορικά μας είχαν περιγράψει ή 500 κλινών όπως προσδιορίζεται στο γραπτό αυτό σημείωμα), είτε στο χώρο της "Αμερικανικής Βάσης" στο Ελληνικό είτε στον όμορο χώρο του Σταδίου Ειρήνης και Φιλίας.

- ΑΝΕΓΕΡΣΗ ΚΑΙ ΛΕΙΤΟΥΡΓΙΑ του ΣΥΝΕΔΡΙΑΚΟΥ ΚΕΝΤΡΟΥ (χωρητικότητας 4.000 θέσεων) είτε στο χώρο της "Αμερικάνικης Βάσης" στο Ελληνικό, είτε στον όμορο χώρο του Σταδίου Ειρήνης και Φιλίας (εναλλακτικά με την αντίστοιχη θέση του ΚΑΖΙΝΟ).

Δ2. Δεύτερη Εναλλακτική Πρόταση.

- Κατασκευή ΜΑΡΙΝΑΣ στο ΦΛΟΙΣΒΟ (σύμφωνα με τις προηγούμενες προδιαγραφές).

- Ανέγερση και λειτουργία ΚΑΖΙΝΟ με συμπληρωματική Ξενοδοχειακή υποστήριξη (Μονάδα 300 κλινών) στο ΦΑΛΗΡΙΚΟ ΔΕΛΤΑ (Ακτή ΦΛΟΙΣΒΟΥ - ΦΑΛΗΡΟΥ).

- Ανέγερση και λειτουργία του ΣΥΝΕΔΡΙΑΚΟΥ ΚΕΝΤΡΟΥ (χωρητικότητας 4.000 θέσεων) είτε στο χώρο της "Αμερικανικής Βάσης" στο Ελληνικό είτε στον όμορο χώρο του Σταδίου Ειρήνης και Φιλίας.

Σ' αυτή την πρόταση μπορεί να ισχύσει και η αντιμετάθεση των προτεινόμενων χώρων είτε για το ΚΑΖΙΝΟ είτε το ΣΥΝΕΔΡΙΑΚΟ ΚΕΝΤΡΟ.

Δ3. Τρίτη Εναλλακτική Πρόταση.

- Κατασκευή ΜΑΡΙΝΑΣ και ΦΛΟΙΣΒΟ (σύμφωνα με τις προηγούμενες προδιαγραφές).

- Ανέγερση και λειτουργία ΚΑΖΙΝΟ με συμπληρωματική Ξενοδοχειακή υποστήριξη (300 κλινών) στο ΦΑΛΗΡΙΚΟ ΔΕΛΤΑ.

- Ανέγερση και λειτουργία του ΣΥΝΕΔΡΙΑΚΟΥ ΚΕΝΤΡΟΥ (χωρητικότητας 4.000 θέσεων) στο ΦΑΛΗΡΙΚΟ ΔΕΛΤΑ (ακτή ΦΛΟΙΣΒΟΥ - ΦΑΛΗΡΟΥ).

Δ4. Με αυτή την ΠΡΟΤΑΣΗ (Δ3) ΣΩΡΕΥΟΝΤΑΙ και οι τρεις δραστηριότητες στο ΙΔΙΟ ΧΩΡΟ, στο ΦΛΟΙΣΒΟ.

Για τούτο:

- Είναι αυτονόητο ότι εκτός από αυτές τις τρεις δραστηριότητες δεν επιτρέπεται καμία άλλη ξεχωριστή Εμπορική δραστηριότητα καθώς και καμία διαφοροποίηση για χρήση Κατοικίας όπως προέβλεπε ο ν. 2160/93.

- Είναι αυτονόητο ότι θα πρέπει να υπάρχουν αισθητές διαφορές στο ΣΥΝΤΕΛΕΣΤΗ ΔΟΜΗΣΗΣ, στο ΠΟΣΟΣΤΟ ΚΑΛΥΨΗΣ Γηπέδων και στο ΥΨΟΣ των ΚΤΙΡΙΩΝ ανάμεσα στις προβλέψεις του 2190/93 και των προτάσεων του Υπουργείου Τουρισμού.

- Είναι αυτονόητο ότι πρέπει να προβλέπονται κατ' απόλυτη προτεραιότητα για όλες τις δραστηριότητες (αυτή η δέσμευση αφορά όλες τις εναλλακτικές προτάσεις) Υπαίθριοι Χώροι Στάθμευσης σύμφωνα με τις ισχύουσες, διεθνείς προδιαγραφές.

- Το ΥΠΕΧΩΔΕ θεωρεί ότι τόσο με την ολοκλήρωση των Ειδικών Χωροταξικών Μελετών για τον καθορισμό των χρήσεων γης στις παράκτιες Ζώνες της Αττικής όσο και με τις συγκεκριμένες Εναλλακτικές Προτάσεις - Απάντηση προς το Υπουργείο Τουρισμού διαμορφώνει τις απαραίτητες συνθήκες και προϋποθέσεις για να εκδηλωθεί επενδυτικό ενδιαφέρον αλλά και να διασφαλισθεί η βιώσιμη ανάπτυξη της Αττικής με αιχμή τον υψηλού επιπέδου Τουρισμό.

- ΟΙ ΕΝΑΛΛΑΚΤΙΚΕΣ ΠΡΟΤΑΣΕΙΣ - ΑΠΑΝΤΗΣΕΙΣ ΤΟΥ ΥΠΕΧΩΔΕ αποτελούν ένα πλαίσιο για εποικοδομητικό διάλογο για να ληφθούν αποφάσεις για τις Βέλτιστες Λύσεις.

- Είναι σαφές ότι το ΥΠΕΧΩΔΕ μπορεί και πρέπει να συμβάλλει ουσιαστικά ΜΟΝΟΝ ως προς τη ΧΩΡΟΘΕΤΗΣΗ των ΒΕΛΤΙΣΤΩΝ ΛΥΣΕΩΝ. Πέραν της ΧΩΡΟΘΕΤΗΣΗΣ αυτών των λύσεων, το ΥΠΕΧΩΔΕ δεν έχει καμία γνώση, καμία δυνατότητα και καμία ευθύνη για αξιολογήσεις, για τις συγκρίσεις των όποιων Σχεδίων και Προτάσεων Επενδύσεις στην Παράκτια Ζώνη της Αττικής.

Ο Υπουργός

Κ. Λαλιώτης".)

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): 'Ηταν και είναι σαφές, ότι οι βέλτιστες χωροταξικά και περιβαλλοντικά λύσεις ήταν και είναι εκείνες, που διασφαλίζουν τη μέγιστη δυνατή διασπορά των δραστηριοτήτων αυτών σε διαφορετικούς χώρους.

Η συγκέντρωση των τριών δραστηριοτήτων στο Φλοίσβο δεν αποτελούσε και δεν αποτελεί σε καμία περίπτωση τη βέλτιστη χωροταξική και περιβαλλοντική λύση.

Το Υ.ΠΕ.ΧΩ.Δ.Ε. είχε καταστήσει σαφές ότι, αν η Κυβέρνηση, το οικονομικό επιτελείο και το Υπουργείο Τουρισμού, επέλεγε τελικά αυτήν τη λύση ως οικονομικά βέλτιστη λύση, ήταν αναγκαίο να συνοδευτεί με όρους, προϋποθέσεις και προαπαιτούμενα, για να μειωθούν οι αρνητικές συνέπειες στην περιοχή.

Είχε επίσης τεθεί, ως προϋπόθεση πριν από κάθε συγκατάθεση του Υ.ΠΕ.ΧΩ.Δ.Ε. ως όρος, η σημαντική μείωση των όρων δόμησης που προέβλεπε ο εν ισχύ νόμος τότε και τώρα ο ν.2160/93.

Για το Υ.ΠΕ.ΧΩ.Δ.Ε. αυτοί οι όροι, αυτές οι προϋποθέσεις και αυτά τα προαπαιτούμενα, ισοδυναμούσαν με συγκεκριμένες δεσμεύσεις της Κυβέρνησης. Η επιμονή του Υ.ΠΕ.ΧΩ.Δ.Ε. ήταν αυτονόητη, γιατί έτσι μόνο μπορούσε να διασφαλιστεί το αναγκαίο και επιθυμητό θετικό ισοζύγιο για την προστασία του περιβάλλοντος και την αναβάθμιση της ποιότητος ζωής στην ευρύτερη περιοχή, όπως προβλέπει και επιτάσσει το άρθρο 24 του Συντάγματος.

'Ηδη, έχουν κάνει αρκετοί συνάδελφοι συγκεκριμένες αναφορές, ο κ.Τζαννής, ο κ.Γιαννάκης, ο κ.Ανωμερίτης και ο κ.Βούλγαρης. Για τούτο κανείς δεν μπορεί να αγνοεί και να αποσιωπά αυτές τις δεσμεύσεις, αυτές τις διασφαλίσεις και αυτά τα θετικά δεδομένα που υπάρχουν κατοχυρωμένα, για να δοθεί η τελική συγκατάθεση του Υ.ΠΕ.ΧΩ.Δ.Ε., και είναι ενσωματωμένα στην εισηγητική έκθεση για τη νομοθετική ρύθμιση της κοινής υπουργικής απόφασης.

Ενδεικτικά αναφέρω ορισμένες δεσμεύσεις, όπως έχουν διατυπωθεί με σαφήνεια στα κείμενα του Υ.ΠΕ.ΧΩ.Δ.Ε., τόσο στην εισηγητική έκθεση όσο και στην κοινή υπουργική απόφαση 1363/94. Πιο συγκεκριμένα οι δεσμεύσεις αυτές είναι οι εξής.

Πρώτον, η αισθητή μείωση του συντελεστή δόμησης των οικοδομήσιμων επιφανειών, η μεγάλη μείωση του ύψους, καθώς η άρνηση οικοδόμησης εμπορικών κέντρων και κατοικιών και καταστημάτων όπως προέβλεπαν οι ρυθμίσεις του ν. 2160/93, δηλαδή του νόμου της Νέας Δημοκρατίας, που είχε ανατρέψει και είχε διαφοροποιήσει ριζικά το ν.1515/85 για το ρυθμιστικό σχέδιο της Αθήνας. Το επαναλαμβάνω πολλές φορές, γιατί πρέπει να εμπεδωθεί αυτό.

Για να υπάρχει ένα μέτρο σύγκρισης, αναφέρω ορισμένα στοιχεία με αριθμούς που κανείς δεν μπορεί να αμφισβητήσει. Πιο συγκεκριμένα οι διαφορές είναι οι εξής: Ο ν.2160/93 είχε θεσπίσει συντελεστή δόμησης για το Φλοίσβο 0,40 ενώ η κοινή υπουργική απόφαση 1363/94 μειώνει το συντελεστή δόμησης στο 0,25. Ο ν.2160/93 είχε θεσπίσει ως ποσοστό κάλυψης οριοθετημένων εκτάσεων το 20% ενώ η κοινή υπουργική απόφαση 1363 μειώνει το ποσοστό κάλυψης σε 16%. Ο ν.2160/93 είχε θεσπίσει μέγιστο ύψος κτιρίων από δέκα έως δεκαέξι μέτρα, ενώ η κοινή υπουργική απόφαση 1363/94 έθετε ως όρο, ότι κανένα κτίριο δεν θα μπορούσε να υπερβεί τα εννέα μέτρα στο ύψος. 'Ολες αυτές οι διαφορές αντιστοιχούν με σημαντική μείωση αρκετών χιλιάδων τετραγωνικών κτισμάτων και τσιμέντου στην περιοχή.

Δεύτερον, η απομάκρυνση του Ιπποδρόμου και η μετατροπή των διακοσίων πενήντα περίπου στρεμμάτων σε ελεύθερη ζώνη πρασίνου και αναψυχής, που θα διαχειρίζονται οι δήμοι της περιοχής, με αιχμή το Δήμο της Καλλιθέας.

Τρίτον, η διαμόρφωση του ενδιάμεσου χώρου με έκταση εκατοντάδων στρεμμάτων, από το Φλοίσβο μέχρι το στάδιο Ειρήνης και Φιλίας, ως ελεύθερης ζώνης πρασίνου και ζώνης αθλητιμού, αναψυχής και πολιτισμού.

Τέταρτον, οι αναπλάσεις και η απελευθέρωση μαζί με την οριοθέτηση, χρήση γης, με όλη την παραλιακή και παράκτια ζώνη από τον Πειραιά, 'Αλιμο, Γλυφάδα, Βουλιαγμένη, μέχρι το Σούνιο, σύμφωνα με την ολοκληρωμένη μελέτη που έχει επεξεργασθεί το Υ.ΠΕ.ΧΩ.Δ.Ε. με το Ε.Μ.Π..

Πέμπτο, η ανάπλαση και η αξιοποίηση των όμορων ελεύθερων χώρων με την ευρύτερη περιοχή του Φαλήρου στην παράκτια ζώνη, όπως ο χώρος της Αμερικάνικης Βάσης με έκταση 1300 στρεμμάτων και η μετατροπή του χώρου του αεροδρομίου Ελληνικού με έκταση 5,5 χιλιάδων στρεμμάτων σε μητροπολιτική ζώνη πρασίνου μετά το 2000.

Στο τρίτο κείμενο με ημερομηνία 4.8.94, το οποίο και καταθέτω, υπάρχουν και πάλι επιγραμματικά οι αναφορές στις αρχικές θέσεις και διαφωνίες μου. 

(Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει στα Πρακτικά το προαναφερθέν κείμενο, που έχει ως εξής:

Ο ΥΠΟΥΡΓΟΣ ΠΕΡΙΒΛΛΟΝΤΟΣ ΧΩΡΟΤΑΞΙΑΣ ΚΑΙ ΔΗΜΟΣΙΩΝ ΕΡΓΩΝ

Αθήνα 4-8-94

Α.Π.: Υ264

Προς τον 

Υπουργό Τουρισμού

κ. Δ. Λιβανό

"'Ελαβα το σχέδιο για την κοινή απόφαση του Υπουργείου Τουρισμού και του ΥΠΕΧΩΔΕ "περί όρων επιτρεπόμενων χρήσεων και περιορισμών δόμησης στο Φλοίσβο Αττικής".

Θεωρών αναγκαίο και σκόπιμο να διατυπώσω τρεις γενικές επισημάνσεις και τρεις ειδικές - συγκεκριμένες παρατηρήσεις στο σχέδιο της Κοινής Απόφασης.

Α. ΓΕΝΙΚΕΣ ΕΠΙΣΗΜΑΝΣΕΙΣ

Οι γενικές επισημάνσεις μου αναφέρονται σε απόψεις και θέσεις του ΥΠΕΧΩΔΕ που είχα εκφράσει προφορικώς και γραπτώς (στις 25-6-94) τόσο σε εσένα όσο και στη πρόσφατη διυπουργική συνάντησή μας με τη συμμετοχή και των Γ. Παπαντωνίου, Α. Παπαδόπουλου, Α. Λιβάνη, Δ. Γεωργακόπουλου και Α. Βγόντζα.

Α1. Είναι γνωστό ότι τόσο στις προφορικές όσο και στις γραπτές εισηγήσεις μου, το ΥΠΕΧΩΔΕ είχε προτείνει για τη χωροθέτηση της Μαρίνας του Φλοίσβου, του Συνεδριακού Κέντρου και του ΚΑΖΙΝΟ, τρεις εναλλακτικές προτάσεις με συγκεκριμένους όρους και προϋποθέσεις.

Με χωροταξικά και Πολεοδομικά κριτήρια, Η ΒΕΛΤΙΣΤΗ ΛΥΣΗ από τις τρεις εναλλακτικές λύσεις είναι εκείνη που δε συγκεντρώνει και τις τρεις εγκαταστάσεις και δραστηριότητες στην ίδια ζώνη.

Είχα όμως καταστήσει σαφές, ότι το ΥΠΕΧΩΔΕ θα συμφωνούσε σε όποια από τις τρεις διατυπωμένες εναλλακτικές προτάσεις του το Οικονομικό Επιτελείο της Κυβέρνησης και το Υπουργείο Τουρισμού θα θεωρούσε, με οικονομικά κριτήρια, ως πιο ελκυστική για να αναθερμανθεί και να αξιοποιηθεί το ενδιαφέρον των Επενδυτών.

Α2. Η πρόταση του Υπουργείου Τουρισμού για το Σχέδιο της Κοινής Απόφασης είναι σαφές ότι δεν ταυτίζεται με τη βέλτιστη, (για το ΥΠΕΧΩΔΕ), Λύση αλλά συμπίπτει με την 3η εναλλακτική λύση της πρότασής του.

Είναι όμως αυτονόητο ότι αυτή η λύση μπορεί να προωθηθεί μόνο με την ενσωμάτωση σε αυτή ορισμένων προϋποθέσεων και αυστηρών όρων (όπως όχι χρήσεις για ξεχωριστές Εμπορικές δραστηριότητες, όχι σε χρήσεις για κατοικία, μεγάλη προσοχή και αυστηρότητα στο Συντελεστή Δόμησης, το ύψος των κτιρίων και στα ποσοστά κάλυψης κ.λπ.

Α3. Το ΥΠΕΧΩΔΕ επαναλαμβάνει για μια ακόμα φορά ότι συμβάλλει ουσιαστικά τόσο με την ολοκλήρωση των Ειδικών Χωροταξικών Μελετών για τον καθορισμό των χρήσεων γης στις παράκτιες Ζώνες της Αττικής όσο και με τις συγκεκριμένες Εναλλακτικές Προτάσεις - Απάντηση προς το Υπουργείο Τουρισμού για να διαμορφωθούν τις απαραίτητες συνθήκες και προϋποθέσεις για να εκδηλωθεί επενδυτικό ενδιαφέρον αλλά και να διασφαλιστεί η βιώσιμη ανάπτυξη της Αττικής με αιχμή του υψηλού επιπέδου Τουρισμό.

ΟΙ ΕΝΑΛΛΑΚΤΙΚΕΣ ΠΡΟΤΑΣΕΙΣ - ΑΠΑΝΤΗΣΕΙΣ ΤΟΥ ΥΠΕΧΩΔΕ αποτελούν ένα πλαίσιο για εποικοδομητικό διάλογο για να ληφθούν αποφάσεις για τις Βέλτιστες Λύσεις.

Είναι σαφές ότι το ΥΠΕΧΩΔΕ μπορεί και πρέπει να συμβάλλει ουσιαστικά ΜΟΝΟΝ ως προς τη ΧΩΡΟΘΕΤΗΣΗ των ΒΕΛΤΙΣΤΩΝ ΛΥΣΕΩΝ. Πέραν της ΧΩΡΟΘΕΤΗΣΗΣ αυτών των λύσεων, το ΥΠΕΧΩΔΕ δεν έχει καμιά γνώση, καμιά δυνατότητα και καμία ευθύνη για τις αξιολογήσεις, για τις συγκρίσεις των όποιων Σχεδίων και Προτάσεων για Επενδύσεις στην Παράκτια Ζώνη της Αττικής.

Β. ΕΙΔΙΚΕΣ ΠΑΡΑΤΗΡΗΣΕΙΣ ΓΙΑ ΤΟ ΣΧΕΔΙΟ ΚΟΙΝΗΣ ΑΠΟΦΑΣΕΙΣ

Β1. 'Εχω την εντύπωση ότι στη παραγραφή 3 (σελίδα 2) στην πρώτη γραμμή η λέξη "παραχωρείται" παραπέμπεται στο ιδιοκτησιακό καθεστώς της περιοχής. Και γι' αυτό θα πρέπει να υπάρξει απόλυτη συνεργασίας με την ΚΕΔ και το Υπουργείο Οικονομικών.

- Το ΥΠΕΧΩΔΕ έχει ευθύνη μόνο με τον καθορισμό των χρήσεων γης καθώς και με τους πόρους και περιορισμούς δόμησης και δεν έχει καμμία σχέση και ευθύνη για τους τίτλους ιδιοκτησίας.

Για τούτο ίσως να είναι αναγκαίο να συνυπογραφεί το Σχέδιο Απόφασης και το Υπουργείο Οικονομικών.

Αν δεν υπογραφεί το Υπουργείο Οικονομικών ή αν δεν έχει τελειώσει οριστικά τις διαδικασίες παραχωρεί όσων η ΚΕΔ προς το Υπουργείο Οικονομικών τότε αυτή η φράση της 3 παραγράφου να αναφέρεται μόνο στον καθορισμό των χρήσεων γης.

Επίσης είναι αναγκαίο να διατυπώνεται με ρητό και κατηγορηματικό τρόπο το όχι στις άλλες και ξεχωριστές εμπορικές δραστηριότητες και το όχι στις χρήσεις γης για κατοικία.

Β2. Για την παράγραφο 4 (σελίδα 2) το ΥΠΕΧΩΔΕ θεωρεί ότι είναι λάθος να συνδεθεί η αξιολόγηση των προτάσεων για το ΚΑΖΙΝΟ γενικά με την Πολεοδομική Νομοθεσία.

Θεωρούμε σωστό ότι στο κείμενο της Απόφασης πρέπει ρητά και κατηγορηματικά να περιγράφονται με αυστηρότητα οι όροι και οι προϋποθέσεις και οι περιορισμοί τόσο για τις χρήσεις όσο και για τη δόμηση της περιοχής.

Η συσχέτιση των προτάσεων - προσφορών για τις τουριστικές εγκαταστάσεις με τους Πολεοδομικούς όρους ίσως είναι χρήσιμο να μπει στους όρους διακύρηξης και αξιολόγησης.

'Αλλωστε σε κάθε περίπτωση το ΥΠΕΧΩΔΕ, όπως αναφέρουμε στην 3η γενική επισήμανση μας, δεν έχει καμιά συμμετοχή και ευθύνη και καμιά δυνατότητα για την αξιολόγηση των Επενδυτικών προτάσεων.

Β3. Το ΥΠΕΧΩΔΕ για τις δυο προηγούμενες παρατηρήσεις έχει συγκεκριμένες διατυπώσεις, που επισυνάπτονται μαζί με τις διορθώσεις μας στο αρχικό κείμενο του Υπουργείου Τουρισμού.

Ο Υπουργός

Κ. Λαλιώτης").

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Επισημαίνω για μια ακόμη αφορά τη διατυπωμένη θέση του Υ.ΠΕ.ΧΩ.Δ.Ε., ότι σύμφωνα με τα χωροταξικά περιβαντολογικά και πολεοδομικά κριτήρια, η βέλτιστη λύση είναι εκείνη, που δεν συγκεντρώνει και τις τρεις τουριστικές εγκαταστάσεις στην ίδια ζώνη.

'Εχει ιδιαίτερη σημασία η επανάληψη αυτών των αρχικών θέσεων και διαφωνιών μου, γιατί το κείμενο αυτό γράφηκε στις 4.8.94, δηλαδή μια ημέρα πριν από την υπογραφή της κοινής υπουργικής απόφασης. Ουσιαστικά, ήταν ένα κείμενο που συνόδευε την απάντηση του Υ.ΠΕ.ΧΩ.Δ.Ε. στην επιλογή για τη βέλτιστη οικονομικά λύση, αλλά και στην πρόταση του Υπουργείου Τουρισμού για την κοινή υπουργική απόφαση.

'Ετσι, παρά την εκφρασμένη αντίθεση και διαφωνία μου, συνυπέγραψα μια επιλογή, που από την Κυβέρνηση, το οικονομικό επιτελείο και το Υπουργείο Τουρισμού, αποφασίσθηκε με οικονομικά κριτήρια ως η πιο ελκυστική, για να αναθερμανθεί και αξιοποιηθεί το ενδιαφέρον των επενδυτών.

Κύριοι συνάδελφοι, επειδή ο κ. Λιβανός όταν παραιτήθηκε ισχυρίστηκε ψευδώς ότι εγώ διεμόρφωσα και έγραψα το κείμενο της κοινής υπουργικής απόφασης και την εισηγητική έκθεση της νομοθετικής ρύθμισης, θεωρώ χρέος μου μέσα στη Βουλή, να αποκαταστήσω την αλήθεια, γιατί στο δημόσιο λόγο μου την έχω αποκαταστήσει.

Είναι γεγονός ότι το Υπουργείο Τουρισμού έστειλε στο Υ.ΠΕ.ΧΩ.Δ.Ε. μια τροπολογία για την κύρωση της από τις 5.8.94 κοινής υπουργικής απόφασης. Η αιτιολογική έκθεση της τροπολογίας αυτής ήταν ένα ακατάληπτο και δικολαβίστικο κείμενο μιας σελίδος, όπως άλλωστε είχε συμβεί και σε προγενέστερο χρόνο με το κείμενο της ΚΙΑ, η οποία ρητώς αναφέρει, μετά από τις διορθώσεις του Υ.ΠΕ.ΧΩ.Δ.Ε., ως κατακλείδα την κύρωσή της με νόμο, κάτι που επεσήμανε με διαύγεια και επιμονή ο κ. Ζαφειρόπουλος.

Αυτά τα απαράδεκτα κείμενα της αιτιολογικής έκθεσης, ως και της αρχικής κοινής υπουργικής απόφασης, το Υ.ΠΕ.ΧΩ.Δ.Ε. θεώρησε απολύτως αναγκαίο να τα αλλάξει ριζικά με ένα κείμενο, που περιλαμβάνει τους όρους και τις προϋποθέσεις, τα προαπαιτούμενα και τις δεσμεύσεις της Κυβέρνησης, για να μειωθούν οι αρνητικές περιβαντολλογικές επιπτώσεις στην ευρύτερη περιοχή και για να υπάρξουν χειροπιαστές συγκρίσεις και διαφορές αυτής της κοινής υπουργικής απόφασης, με αυτά που είχε προβλέψει ο ν. 2160/93, δηλαδή το νόμο της Νέας Δημοκρατίας.

'Αρα, η διόρθωση και η συνυπογραφή αυτού του κειμένου από μένα σε καμία περίπτωση δεν σήμαινε και δεν σημαίνει, άρση της αρχικής ουσιαστικής διαφωνίας και αντίθεσής μου, αλλά αποκλειστικά και μόνο στην επίμονη προσπάθεια να μειωθούν σημαντικά οι αρνητικές επιπτώσεις από τη χωροθέτηση του καζίνο στο Φλοίσβο.

Είναι γνωστό, ότι το Μάιο του 1995, πάλι με δική μου επιμονή και πρόταση, έγινε διϋπουργική σύσκεψη στο Υπουργείο Εθνικής Οικονομίας με τη συμμετοχή του οικονομικού επιτελείου της Κυβέρνησης και του Υπουργού Τουρισμού. Σε αυτήν τη σύσκεψη και πάλι περιέγραψα τις γνωστές θέσεις και διαφωνίες μου. Επίσης σε αυτήν τη σύσκεψη ανέπτυξα με πρότασή μου τα επιχειρήματα για την απόσυρση αυτής της τροπολογίας. Η πρόταση έγινε αποδεκτή και από το οικονομικό επιτελείο της Κυβέρνησης και από τον τότε Πρωθυπουργό τον αείμνηστο Ανδρέα Παπανδρέου. 

'Ετσι αυτή η τροπολογία, μετά απο δύο ημέρες, απεσύρθη από το νομοσχέδιο του Υπουργείου Οικονομικών. 'Ετσι ανακλήθηκε η προηγούμενη και πάντα κατά τη γνώμη μου λαθεμένη, απόφαση της Κυβέρνησης. 'Ετσι διαμορφώθηκε η νέα θέση της Κυβέρνησης, που αρνείται και ακυρώνει τη χωροθέτηση του καζίνο στο Φλοίσβο και έρχεται σε πλήρη αρμονία και αντιστοιχία με το αίτημα και τους αγώνες των πολιτών της περιοχής αλλά και των κοινωνικών φορέων.

Κύριοι συνάδελφοι, όλα αυτά τα στοιχεία που παρέθεσα, αποκαλύπτουν και αποδεικνύουν ότι εξέφρασα και εκφράζω τις θέσεις και τις διαφωνίες μου, γιατί οφείλω να έχω ως Υπουργός αλλά και ως πολιτικός και ως πολίτης τεκμηριωμένη προσωπική γνώμη στον τομέα της κυβερνητικής μου ευθύνης.

Συνυπέγραψα χωρίς καμία άνωθεν, σε εισαγωγικά ή χωρίς εισαγωγικά, εντολή γιατί συμμετείχα και συμμετέχω σε ένα συλλογικό όργανο, όπως είναι η Κυβέρνηση και τα όργανά της, που πάντα εκφράζονται με συλλογικές αποφάσεις. Η αντίφαση, ανάμεσα στην προσωπική μου γνώμη, στην προσωπική μου θέση και την προσωπική μου διαφωνία σε σχέση με μια συλλογική απόφαση με την οποία διαφωνούσα και διαφωνώ, είναι υπαρκτή. Είναι όμως εγγενής αντίφαση, που ισχύει για όλους τους πολιτικούς σε όλες τις χώρες, σε όλες τις εποχές, σε όλα τα Κόμματα και σε όλες τις κυβερνήσεις και αποτελεί αυτονόητο όρο της συμμετοχής ενός προσώπου και ενός πολιτικού σε ένα συλλογικό πολιτικό θεσμικό όργανο, όπως η Κυβέρνηση της Χώρας.

Θα μπορούσε να αντιτείνει κάποιος: Κύριε Λαλιώτη, αφού είχατε αυτές τις διαφωνίες, γιατί δεν είχατε το σθένος να παραιτηθείτε; Ξέρετε ότι δεν μου λείπει το σθένος. 'Εχω παραιτηθεί αρκετές φορές, και το 1985 και το 1988 και άλλες φορές. Απλώς θέλω να σας πω, ότι για μένα το casus belli για μια παραίτηση, το καθορίζω σε σχέση με μείζονες εθνικής σημασίας πρωτοβουλίες. Το καθορίζω αν έχει σχέση η διαφωνία μου με το Εθνικό Κτηματολόγιο, με την Εγνατία, με τα έργα πνοής, με την κατοχύρωση των οικοτόπων και τα διαχειριστικά τους σχέδια, με την ολοκλήρωση της επιχείρησης πολεοδομικής και οικιστικής ανασυγκρότησης, με την ανάδειξη της ταυτότητας και της φυσιογνωμίας των πόλεων και οικισμών, την καθορίζω σε σχέση με τις παρεμβάσεις που κάνουμε για να αποκτήσουν οι πόλεις και οι οικισμοί μας βιώσιμη ανάπτυξη, κοινωνική και παραγωγική συνοχή, πολιτισμική και περιβαλλοντική ταυτότητα.

Αγαπητοί συνάδελφοι, μετά από όλες αυτές τις αναλυτικές και διαχρονικές αναφορές, πιστεύω ότι κάθε καλόπιστος Βουλευτής, όπως και κάθε καλόπιστος πολίτης, μπορεί να καταλάβει ποιες ήταν και είναι οι θέσεις και οι διαφωνίες μου. Κυρίως όμως κάθε Βουλευτής μέλος της Εθνικής Αντιπροσωπείας, μπορεί μέσα από αυτά τα στοιχεία και γραπτά κείμενα που κατέθεσα, να καταλάβει ποια είναι η αλήθεια ως προς τις χωροταξικές περιβαλλοντικές και πολεοδομικές πτυχές για την υπόθεση του Φλοίσβου αναδρομικά.

Επίσης, μπορεί να καταλάβει γιατί υπάρχουν δύο διαφορετικές πολιτικές και δύο διαφορετικές αντιλήψεις για το παρόν και το μέλλον του τουρισμού.

Κύριοι συνάδελφοι, και με την ομιλία μου και με τις επισημάνσεις μου, προσπάθησα να ρίξω άπλετο φως σε ορισμένες πτυχές της υπόθεσης, έτσι ώστε να λάμψει η αλήθεια. Απο δω και πέρα, η ευθύνη ανήκει στην Εθνική Αντιπροσωπεία και στους Βουλευτές. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος, Πρόεδρος του Συνασπισμού της Αριστεράς και της Προόδου, έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ελέχθησαν ορισμένα σοβαρά και, επιτρέψτε μου να πω, πρωτοφανή από τον κύριο Υπουργό ΠΕ.ΧΩ.Δ.Ε.. 'Ακουσα έκπληκτος να γίνεται επίκληση του γεγονότος, ότι στα επίμαχα νομοσχέδια στα επίμαχα Πρακτικά, λείπει η υπογραφή του. Και αυτό είναι δηλωτικό κάποιων πραγμάτων. Επομένως είναι δηλωτικό και κάποιων άλλων πραγμάτων για εκείνους που υπέγραψαν.

'Ακουσα επίσης έκπληκτος να αναφέρεται ότι υπήρχαν διαφωνίες και παρά τις διαφωνίες υπέγραψε πράξεις που δημιουργούσαν δεσμεύσεις και συνεπειες γιατί αυτό ήταν απόφαση της Κυβέρνησης ως συλλογικού οργάνου, όλων δηλαδή.

Εκείνο το οποίο με εκπλήσσει είναι, πέραν της αντίφασης, το πώς μπορεί να γίνεται επίκληση για την απόσβεση της ευθύνης ενός συλλογικού οργάνου που παίρνει τέτοιες αποφάσεις. Αυτό είναι το ένα θέμα.

Το άλλο θέμα, το οποίο εμένα με εντυπωσιάζει αφού μάλιστα όλα αυτά συντελούνται στους κόλπους της Κυβέρνησης και συζητούνται με την ειδική διαδικασία σήμερα για την παραπομπή ή όχι σε προανακριτική διαδικασία κυβερνητικού στελέχους, ως προς τις πράξεις που αποφασίστηκαν στα πλαίσια μιας και της αυτής κυβέρνησης, είναι εάν ο κύριος Πρωθυπουργός, που έχει την ευθύνη των πράξεων του Υπουργικού Συμβουλίου ως συλλογικού οργάνου, θα είναι εδώ κατά την παρούσα διαδικασία, προκειμένου να δώσει εξηγήσεις; Γιατί λόγου χάριν ο κ. Λαλιώτης τώρα αισθάνεται την ανάγκη να πει, ότι υπέγραψε χωρίς επιβολή και χωρίς υπόδειξη;

Πώς συμβαίνει, λοιπόν, να υπογράφονται πράξεις από διαφωνούντες μέσα στην ίδια την Κυβέρνηση; Ο κύριος Πρωθυπουργός σ'αυτήν τη διαδικασία θα έλθει να δώσει εξηγήσεις; Γιατί δεν ανακοινώθηκε, ότι εκπροσωπεί την Κυβέρνηση κανένας εκ των παρισταμένων Υπουργών...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Εγώ. Χρειάζεται να το πούμε; Εκεί καθόμουνα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Στην ειδική διαδικασία, νομίζω ναι, κύριε Υπουργέ. Εάν και κατά πόσον θα δώσει εξηγήσεις γι'αυτά τα πρωτοφανή και απαράδεκτα από πλευράς νομικής και λογικής τάξης γεγονότα που εξιστορούνται. Θα δώσει ο κ. Γιαννόπουλος; Να πει λοιπόν, γιατί η δική του υπογραφή υπάρχει και δεν υπάρχει του κ. Λαλιώτη, αφού ο κ. Λαλιώτης επικαλείται την ανυπαρξία της δικής του υπογραφής ως στοιχείο ενισχυτικό της ελλείψεως γνώσης και ευθύνης.

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, με συγχωρείτε για τη διακοπή.

Σας έδωσα το λόγο να μιλήσετε επί του θέματος. Βλέπω ότι βάζετε ένα άλλο θέμα, που μπορεί να αποτελέσει αντικείμενο μιας άλλης διαδικασίας ελέγχου της Κυβέρνησης. Ζητήσατε το λόγο, μιλάτε επί του θέματος που απασχολεί σήμερα το Κοινοβούλιο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):'Οχι, κύριε Πρόεδρε. Μιλώ για το θέμα το οποίο ανέκυψε. Ποιον ενδεχομένως εμείς από πλευράς ασκήσεως των καθηκόντων μας, θα ελέγξουμε ή από ποιον θα ζητήσουμε στοιχεία ευθύνης για τον τρόπο με τον οποίο υπεγράφησαν αυτά τα έγγραφα...

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, έχετε μια μεγάλη κοινοβουλευτική πείρα. Βέβαια είχατε διακόψει για ορισμένο χρόνο, εγώ χαίρομαι που σας ξαναβλέπω μέσα στην Αίθουσα αυτή και έχετε πράγματι μεγάλη πείρα. Με εκπλήσσει ειλικρινά, ότι ο Πρόεδρος ενός Κόμματος βάζει αυτήν τη στιγμή ένα θέμα ωσάν να μη γνωρίζει, ότι η Κυβέρνηση εκπροσωπείται πάντοτε ακόμη και από έναν Υφυπουργό, που μπορεί να είναι στα έδρανα. Εδώ λοιπόν εγώ μετρώ επτά Υπουργούς, που ασφαλώς εκπροσωπούν και τον Πρωθυπουργό και την Κυβέρνηση. Από τον Κανονισμό δε, δεν προβλέπεται καν αυτή η διαδικασία που βάζετε τώρα εσείς. Με ρωτήσατε. Και εγώ στην αρχή το θεώρησα πως ένα ρητορικό ερώτημα. Αλλά εάν πράγματι βάζετε ένα ερώτημα επί της ουσίας, σας πληροφορώ ότι ο Κανονισμός δεν προβλέπει καμιά τέτοια διαδικασία γι'αυτό και κανείς κάθε φορά δεν λέγει ποιος από τους Υπουργούς εκπροσωπεί ποιον, τον Πρωθυπουργό ή οποιονδήποτε άλλο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Καταγράφω την παρατήρησή σας, κύριε Πρόεδρε, αλλά επιτρέψτε μου να καταθέσω και τη δική μου παρατήρηση. Βλέπετε το φαινόμενο Υπουργών οι οποίοι ομιλούν και αποστασιοποιούνται από διαδικασίες.

ΠΡΟΕΔΡΟΣ (Απόστολος Κακλαμάνης):Αυτό είναι, με συγχωρείτε, στοιχείο που εσείς δικαιούσθε να το ελέγξετε. Δεν είναι στοιχείο που σας επιτρέπει να ζητήσετε αυτήν τη στιγμή να απαντήσει ο κύριος Πρωθυπουργός ή να ρωτάτε εμένα, στον οποίο απευθύνεσθε, εάν θα έλθει ή όχι ο Πρωθυπουργός ή ποιος τον εκπροσωπεί. Εγώ ξέρω ότι μιλάτε πάντοτε στην ουσία και όχι γύρω από την ουσία.

Λοιπόν, επιτρέψτε μου να πω, αλλά ας μην το πω εγώ, ας το πουν καλύτερα όσοι θα απαντήσουν από την κυβερνητική πλευρά. 

Ο Υπουργός Δικαιοσύνης κ. Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Κύριε Πρόεδρε, δεν θέλω να εκταθώ ή να επεκταθώ για όλους τους συναδέλφους. Τηρείται ο Κανονισμός ή δεν τηρείται; Τι γίνεται σήμερα εδώ; Με ποιο δικαίωμα σηκώνεται ο κ. Κωνσταντόπουλος αυθαιρέτως, να πάρει το λόγο για να ελέγξει ή να απαντήσει...

ΠΡΟΕΔΡΟΣ (Απόστολος Κακλαμάνης):Κύριε Υπουργέ, παρακαλώ. Σας έδωσα το λόγο για να απαντήσετε στον κ. Κωνσταντόπουλο. Αν έχετε αιτίαση για την τήρηση του Κανονισμού, παρακαλώ, κατά τον Κανονισμό να κάνετε το αίτημά σας.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Σας παρακαλώ πάρα πολύ. Θα απαντήσω στον κ. Κωνσταντόπουλο, απαντώ όμως και για τη λειτουργία της διαδικασίας. 

ΠΡΟΕΔΡΟΣ (Απόστολος Κακλαμάνης):Παρακαλώ, έχετε το λόγο για να απαντήσετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Σας παρακαλώ, κύριε Πρόεδρε, μου δώσατε το λόγο;

ΠΡΟΕΔΡΟΣ (Απόστολος Κακλαμάνης):Ναι για να απαντήσετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν θα μου πείτε εσείς τι θα πω εγώ. Εντάξει;

Θα απαντήσω στον κ. Κωνσταντόπουλο. Αλλά δεν έχω το δικαίωμα να παραπονεθώ;

Πότε παίρνει το λόγο ο κ. 'Εβερτ, πότε παίρνει το λόγο ο οιοσδήποτε. Και ο κ. Κωνσταντόπουλος νόμισα ότι πήρε το λόγο για να μιλήσει. 'Οχι για να κάνει παρατηρήσεις.

ΠΡΟΕΔΡΟΣ (Απόστολος Κακλαμάνης): 'Οπως νομίσατε εσείς, έτσι ενόμισα και εγώ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Θα απαντήσω στον κ. Κωνσταντόπουλο. Σας παρακαλώ, προχωρώ.

Κύριε Κωνσταντόπουλε, ποιoν Πρωθυπουργό θέλετε εδώ; Ζητήσατε κάποιον Πρωθυπουργό. Για ποιoν Πρωθυπουργό μιλάμε; 'Ηταν ο Σημίτης Πρωθυπουργός την εποχή εκείνη;

Δεύτερον, αφήστε τη διαδικασία να εξελιχθεί.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Ηταν Πρωθυπουργός τότε ο κ. Σημίτης.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Σας παρακαλώ. Μην πάτε στο 1989, γιατί μαζευτήκατε όλοι εκείνοι τώρα και θα νομίζετε ότι θα φέρετε το 1989. 'Οχι. Γι' αυτό είμαι εδώ.

ΠΡΟΕΔΡΟΣ (Απόστολος Κακλαμάνης): Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Οταν ανακλήθηκε, ήταν Πρωθυπουργός ο Σημίτης.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν τ' αφήνεις αυτά τα δικολαβικά; Αφήστε τα δικολαβικά.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Ποια δικολαβικά και άλλα τινά; Ο κ. Γιαννόπουλος έχει ειδική ασυλία σ' αυτήν την Αίθουσα;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Να απαντήσεις στον Ρίζο που είσαι εγκαλούμενος.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, καταντά δημόσιο όνειδος με τη συμπεριφορά του.

ΠΡΟΕΔΡΟΣ (Απόστολος Κακλαμάνης): Παρακαλώ, να μη γράφονται οι διακοπές του κ. Ανδρεουλάκου.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, μέχρι τώρα η διαδικασία κυλούσε με ομαλότητα.

Κύριε Πρόεδρε, προσπάθησα στην ομιλία μου να τεκμηριώσω με στοιχεία τη στάση και την πολιτική του Υπουργείου ΠΕ.ΧΩ.Δ.Ε., τόσο για τη γενική πολιτική της τουριστικής ανάπτυξης όσο και για το επίμαχο θέμα το καζίνο του Φλοίσβου, γιατί αυτό συζητάμε σήμερα.

Πιστεύω ότι αυτά που είπα δεν είναι πρωτόγνωρα, όπως τα χαρακτήρισε ο αξιότιμος Πρόεδρος του Συνασπισμού κ. Κωνσταντόπουλος. Είναι θέσεις που έχουν δημόσια εκφρασθεί και μέσα στη Βουλή, αλλά και έξω από τη Βουλή. 'Αλλωστε τα κείμενα τα οποία κατέθεσα, δεν είναι γραμμένα εκ των υστέρων. Είναι γραμμένα και διατυπωμένα εκ των προτέρων και δεν είναι μόνο εσωτερικά κείμενα στα πλαίσια μιας συλλογικής λειτουργίας των κυβερνητικών οργάνων. 'Εχουν και δημοσιοποιηθεί. 'Αρα δεν υπάρχει τίποτα το κρυφό.

Νομίζω ότι και εσείς είσαστε υπέρ του ελεύθερου διαλόγου και της διαφάνειας στην πολιτική ζωή, όχι μόνο μέσα στο Κοινοβούλιο αλλά και μέσα στα Κόμματα. Και ξέρετε πολύ καλά, ότι και στο δικό σας Κόμμα αλλά και στο δικό μας Κόμμα και στο Κόμμα της Νέας Δημοκρατίας και στα άλλα Κόμματα υπάρχουν διαφορετικές προσεγγίσεις, προτάσεις και στάσεις και αυτό είναι μια κατάκτηση της Δημοκρατίας.

Προσπάθησα να περιγράψω με ακρίβεια ποια είναι η σχέση ή η εγγενής αντίφαση ανάμεσα σε μια προσωπική γνώμη, άποψη και πρόταση που έχει και οφείλει να έχει ένας Υπουργός, για τον τομέα ευθύνης του σε σχέση με τη συλλογική απόφαση που διαμορφώνεται και λαμβάνεται από μια Κυβέρνηση ή από κυβερνητικά όργανα ή από τα όργανα ενός Κόμματος, αν δεν είναι στην Κυβέρνηση.

Αυτό προσπάθησα να περιγράψω, άρα ο κ. Κωνσταντόπουλος μη δημιουργεί εντυπώσεις, γιατί δεν είναι πρωτάκουστα και πρωτόγνωρα.'Εχουν ειπωθεί δημόσια και έχουν κατατεθεί ως θέσεις εδώ και αρκετό χρόνο.

Επίσης, για το ν. 2206/94 που καθορίζει την τουριστική πολιτική επί ΠΑ.ΣΟ.Κ. είπα ότι δεν υπογράφει ο Υπουργός Χωροταξίας και Δημοσίων 'Εργων, γιατί είναι λογικό παρακολούθημα του ν. 2160/93 και έχουν κοινή βάση.

Αυτό είπα και τίποτε άλλο. Δεν υποτιμώ ούτε διατυπώνω κανένα ερώτημα για τους άλλους αξιότιμους σεβαστούς συναδέλφους που υπέγραψαν.

Αυτό θέλω να πω.

Διαμορφώθηκε μια συλλογική απόφαση, κατετέθη η πρόταση και ψηφίστηκε ένας νόμος από το Ελληνικό Κοινοβούλιο. Είναι σεβαστός ο νόμος. Σεβαστή όμως είναι και η διαφωνία μας.

ΠΡΟΕΔΡΟΣ (Απόστολος Κακλαμάνης): Θα μιλήσετε, κυρία Μπενάκη;

ΑΝΝΑ ΜΠΕΝΑΚΗ-ΨΑΡΟΥΔΑ: Μία παρατήρηση, κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Εάν έχετε την καλοσύνη, ήθελα να πω πως εγώ νόμιζα ότι ή ο κ.Κωνσταντόπουλος ή εσείς, θα ακολουθούσατε στο Βήμα τον κ. Λαλιώτη.

ΑΝΝΑ ΜΠΕΝΑΚΗ-ΨΑΡΟΥΔΑ: Παρενέβη ο κ.Λαλιώτης και αυτό το οποίο έκανε είναι σημαντικό, να μιλήσει δηλαδή πρώτα η Κυβέρνηση, οι εμπλεκόμενοι Υπουργοί στο θέμα των καζίνο -του θέματος που συζητάμε- προκειμένου να ξέρουμε και εμείς οι Κοινοβουλευτικοι Εκπρόσωποι...

ΠΡΟΕΔΡΟΣ (Απόστολος Κακλαμάνης): Θέλετε μετά από άλλους Υπουργούς να μιλήσετε;

ΑΝΝΑ ΜΠΕΝΑΚΗ-ΨΑΡΟΥΔΑ: Νομίζω ότι τίθεται σοβαρό θέμα τώρα, εν όψει αυτών που είπε ο κ.Λαλιώτης, να δώσει μία απάντηση η κα Παπανδρέου...

ΠΡΟΕΔΡΟΣ (Απόστολος Κακλαμάνης): Κυρία Μπενάκη, αν μου επιτρέπετε, νομίζω το αν και ποιος θα πάρει το λόγο σ'αυτήν την Αίθουσα είναι θέμα Προεδρείου.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, εγώ δεν σας υπαγορεύω ποιος θα πάρει το λόγο.

ΠΡΟΕΔΡΟΣ (Απόστολος Κακλαμάνης): Κυρία Μπενάκη, εγώ σας ερωτώ εάν θέλετε να ομιλήσετε.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, αφήστε με να διατυπώσω μία πρόταση, την οποία μπορεί να υιοθετήσει η Κυβέρνηση. Γιατί παρεμβαίνετε σ'αυτό το σημείο;

ΠΡΟΕΔΡΟΣ (Απόστολος Κακλαμάνης): Ορίστε, κυρία Μπενάκη.

ΑΝΝΑ ΜΠΕΝΑΚΗ-ΨΑΡΟΥΔΑ: Νομίζω ότι η αγόρευση του κ. Λαλιώτη, η οποία ήταν πάρα πολύ αποκαλυπτική και χρήσιμη για τη συζήτησή μας, ανοίγει ένα θέμα το οποίο καθιστά αναγκαία την τοποθέτηση της κας Παπανδρέου. Η κα Παπανδρέου ανεκάλεσε όλες τις πράξεις σχετικά με τα καζίνο, μεταξύ των οποίων ως παράνομη και την κοινή απόφαση 1363 του κ. Λαλιώτη και του κ. Λιβανού, για την οποία μας είπε προ ολίγου ο κ. Λαλιώτης, ότι την υπέγραψε μόνο και μόνο για να περιστείλει τις επιβλαβείς συνέπειες του ν. 2160 της Νέας Δημοκρατίας για τα καζίνο. Αυτήν την απόφαση...

ΠΡΟΕΔΡΟΣ (Απόστολος Κακλαμάνης): Κυρία Μπενάκη, γιατί να παραβιάζουμε αυτόν τον Κανονισμό, που τον έχουμε...

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, σας αιτιολογώ το αίτημά μου προς την Κυβέρνηση, εάν θέλει η κα Παπανδρέου να δώσει τις εξηγήσεις της.

ΠΡΟΕΔΡΟΣ (Απόστολος Κακλαμάνης): Κυρία Μπενάκη, ξέρετε πολύ καλά ότι ο Κανονισμός δεν προβλέπει κανένα τέτοιο αίτημα. Δηλαδή να σηκώνεται ο Κοινοβουλευτικός Εκπρόσωπος ενός Κόμματος και να λέει, ότι ζητώ από τον Πρόεδρο ή από τον οποιονδήποτε άλλο να μιλήσει τώρα. Δεν το προβλέπει ο Κανονισμός.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, μπορώ να έχω το λόγο;

ΠΡΟΕΔΡΟΣ (Απόστολος Κακλαμάνης): Ορίστε, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, ρωτήσατε την κα Μπενάκη εάν θέλει να πάρει το λόγο. Σας απήντησε ότι με όσα είπε ο κ.Λαλιώτης -δεν ήμουνα στην Αίθουσα δυστυχώς να τον ακούσω, θα τον άκουγα με πολύ μεγάλο ενδιαφέρον- προκύπτει ένα θέμα, ότι καλύτερο θα ήταν να ακουστούν όσοι Υπουργοί έχουν αναμειχθεί, είτε εγκρίνοντες είτε απορρίπτοντες την υπόθεση των καζίνο, ούτως ώστε να μπορέσει να τοποθετηθεί στη συνέχεια. Αυτή είναι η τοποθέτηση, η οποία είναι απλή και λογική. Και δεν βλέπω πού υπαρχει ο προβληματισμός.

ΠΡΟΕΔΡΟΣ (Απόστολος Κακλαμάνης): Η κα Μπενάκη είχε ζητήσει πριν, εάν θα μιλήσουν οι Υπουργοί, να λάβει το λόγο. Και εγώ την ρώτησα εάν θέλει να λάβει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εγώ απ'ό,τι κατάλαβα, ευρισκόμενος έξω από την Αίθουσα, σας προσέθεσε "είχα ζητήσει το λόγο, άκουσα τον κ. Λαλιώτη. Καλό είναι να ακουστούν οι Υπουργοί και μετά να λάβει το λόγο. Νομίζω ότι είναι λογικό αυτό.

ΠΡΟΕΔΡΟΣ (Απόστολος Κακλαμάνης): Πάντως γνωρίζετε καλά, ότι εδώ υπάρχει λόγος και αντίλογος. Μίλησε ο Υπουργός, και τώρα θα ρωτήσω εάν θέλει κανείς να λάβει το λόγο από τα Κόμματα για να μιλήσει. Ασφαλώς, θα ακολουθήσει και άλλος Υπουργός.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το λόγο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Εφ'όσον θέλετε να μιλήσετε, κύριε Κωνσταντόπουλε, ελάτε στο Βήμα, διότι και πριν σας έδινα το λόγο, νομίζοντας ότι θα μιλήσετε από το Βήμα. Και για να διευκρινιστεί, ασκήσατε δικαίωμα κατά τον Κανονισμό, διότι οι Πρόεδροι των Κοινοβουλευτικών Ομάδων δικαιούνται να παρεμβαίνουν, όποτε το κρίνουν για πέντε λεπτά. Δικαίωμα, λοιπόν, ασκήσατε μόνο για αντικείμενο που νομίζω ότι δεν ήταν της στιγμής εκείνης.

Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, επιτρέψτε μου να εξηγήσω, ότι επεσήμανα ένα σοβαρό πολιτικό θέμα στον τρόπο λειτουργίας του Υπουργικού Συμβουλίου. Τα όσα επεκαλέσθη ο κ.Λαλιώτης για τη λειτουργία των Κομμάτων και την κατοχυρωμένη διαφωνία στον πολιτικό διάλογο, είναι άσχετα με τον τρόπο λειτουργίας του Υπουργικού Συμβουλίου.

Στο Υπουργικό Συμβούλιο όταν διαφωνείς παραιτείσαι και εξηγείς γιατί παραιτείσαι.

Για το συγκεκριμένο θέμα τώρα.

Κυρίες και κύριοι συνάδελφοι, με αυτήν τη συζήτηση πιστεύω, ότι στο σύνολό της η Βουλή δίνει εξετάσεις στην ελληνική κοινωνία και στον 'Ελληνα πολίτη. Θα πάρει επιτέλους την ευθύνη της η Εθνική Αντιπροσωπεία και θα δείξει την πολιτική θέληση να αντιμετωπίσει αποτελεσματικά το πρόβλημα της διαφάνειας και να προστατεύσει αποφασιστικά το δημόσιο συμφέρον;

'Εχει κουραστεί ο κόσμος να ακούει διαρκώς για τα ίδια προβλήματα να λέγονται τα ίδια πράγματα. Δυσπιστεί ο 'Ελληνας πολίτης, όταν βλέπει τη μία μετά την άλλη τις εξεταστικές επιτροπές να υποκύπτουν στις χρονοβόρες διαδικασίες και να μην εκδίδουν πορίσματα, καθώς συνθλίβονται στις συμπληγάδες των επι μέρους σκοπιμοτήτων.

Ενοχλούνται όλοι όταν βλέπουν τη μια μετά την άλλη τις προανακριτικές επιτροπές να οδηγούνται σε επιλογές οιονεί αμνηστίας και συγκάλυψης.

'Ετσι διαμορφώνεται, κυρίες και κύριοι συνάδελφοι, μία κοινή πεποίθηση: 'Οτι όλα περνάνε και από τη Βουλή και από τη Δικαιοσύνη, εκτός από την αλήθεια. Διαμορφώνεται έτσι μία δυσάρεστη κατάσταση σε βάρος του συνόλου της πολιτικής ζωής του Τόπου. 

Υπάρχει πολιτική ευθύνη, γιατί ο δημόσιος βίος της Χώρας βρίσκεται για μία ακόμα φορά μπροστά σε κατηγορίες για ευθύνες κυβερνητικών προσώπων. Η οδυνηρή πείρα της πολιτικής μας ζωής δεν αξιοποιήθηκε. Δεν εξασφαλίστηκαν οι αναγκαίες θεσμικές εγγυήσεις διαφάνειας και ελέγχου. Δεν άλλαξαν οι νομικοί και πολιτικοί όροι διαχείρισης στους κρίσιμους τομείς συμβάσεων προμηθειών και έργων.

Υπάρχει, κυρίες και κύριοι συνάδελφοι, πολιτική ευθύνη, γιατί στην τριετία που πέρασε, η μόνη, σχεδόν πολιτική της Κυβέρνησης του ΠΑ.ΣΟ.Κ. που προχώρησε αποφασιστικά, ήταν η πολιτική για τα καζίνο. Δεν υπήρξε πολιτική για την ανεργία, για την απασχόληση για την αποβιομηχάνιση. Δεν υπήρξε πολιτική για τους αγρότες, για τους μικρομεσαίους, για τους νέους, για την παιδεία, για την υγεία. Υπήρξε, όμως, πολιτική για τα καζίνο.

Τα αποτελέσματα αυτής της σπουδής τα αντιμετωπίζουμε σήμερα, τα αντιμετωπίζει η ελληνική κοινωνία.

Ευλόγως, λοιπόν, διερωτάται ο απλός πολίτης, ποια ιδεολογική αναζήτηση και ποια κοινωνική ευαισθησία εκφράζει στις μέρες μας αυτή η εσπευσμένη κυβερνητική πολιτική του ΠΑ.ΣΟ.Κ. για τα καζίνο. Ποια πρότυπα ζωής και ποιας ανάπτυξης, προωθεί και στηρίζει. Να φύγουμε από τις διαδικαστικές τριβές και να κοιτάξουμε το πρόβλημα εκεί που πράγματι δημιουργεί συνέπειες για το παρόν και το μέλλον του Τόπου, στους ανοιχτούς χώρους της κοινωνίας και στους χώρους που γίνεται η διαχείριση του δημοσίου χρήματος.

Υπάρχει πολιτική ευθύνη, κυρίες και κύριοι συνάδελφοι, γιατί η Κυβέρνηση του ΠΑ.ΣΟ.Κ. στην εφαρμογή αυτής της πολιτικής της για το καζίνο, δημιούργησε ένα πολιτικό τραγέλαφο. Και δείγμα του πολιτικού τραγέλαφου είναι όσα εξιστορήθηκαν προηγουμένως από τον κύριο Υπουργό, από τον κ. Λαλιώτη. Πολιτική ευθύνη όλων, γιατί συλλογικοί ήταν οι χειρισμοί και ομόφωνες οι αποφάσεις του Υπουργικού Συμβουλίου. 'Ηδη από αυτούς τους χειρισμούς έχουν προκύψει έντονα πολιτικά και κοινωνικά προβλήματα.

Επιβάλλεται, λοιπόν, ανεξαρτήτως αυτής της διαδικασίας, να διερευνηθεί το πρόβλημα των καζίνο ως προς όλες του τις πτυχές, από πλευράς πολιτικής διαφάνειας, από πλευράς κοινωνικών επιπτώσεων, από πλευράς διαδικασίας ανάθεσης των αδειών και όρων εκμετάλλευσης. Το πρόβλημα των καζίνο, έτσι όπως εξελίσσεται, είναι πρόβλημα ιδιαιτέρου δημοσίου ενδιαφέροντος, γιατί προκαλεί κοινωνικές επιπτώσεις, διάβρωση του δημόσιου βίου και ταυτόχρονα, κατηγορίες για ευθύνες σε ποινικό επίπεδο.

Υπάρχει πολιτική ευθύνη, κυρίες και κύριοι συνάδελφοι, γιατί από το 1974 και μετά, επί είκοσι δύο ολόκληρα χρόνια, μετά από εννέα εκλογικές αναμετρήσεις και ισάριθμες βουλευτικές συνόδους, δεν έχει αλλάξει ο νόμος περί ευθύνης Υπουργών. Η Βουλή, αλλά και η πολιτική ζωή της Χώρας, καλούνται να αντιμετωπίσουν για πολλοστή φορά τα προβλήματα που αυτός ο νόμος δημιουργεί, αλλά και τις παρενέργειες που προκαλεί στην ομαλή λειτουργία του πολιτικού συστήματος. Και μην πλειοδοτεί κανείς σε διαπιστώσεις. Είναι κοινή πείρα, ότι υπάρχουν παρενέργειες δυσάρεστες και σοβαρά προβλήματα.

Η αδυναμία, λοιπόν, παρά την κοινή πείρα και γνώση, να αλλάξει ένας απλός νόμος, όπως αυτός για την ευθύνη των Υπουργών, δείχνει την αναποτελεσματικότητα του πολιτικού μας συστήματος, του συστήματος διακυβέρνησης της Χώρας. Εκθέτει τα Κόμματα και τον πολιτικό βίο της Χώρας, τον πολιτικό κόσμο της Χώρας στην κοινωνία για υστεροβουλίες, για σκοπιμότητες, για απροθυμίες, για δίβουλες σκέψεις. Και ευλόγως διερωτάται ο πολίτης: 'Ολοι λένε πως πρέπει να αλλάξει αυτός ο νόμος, όλα τα Κόμματα έχουν καταθέσει σχετικές προτάσεις και σχέδια νόμων, και η Κυβέρνηση και η Αξιωματική Αντιπολίτευση και ο Συνασπισμός και το Κ.Κ.Ε. και το ΔΗ.Κ.ΚΙ. και η Πολιτική 'Ανοιξη, που συμμετείχε στην προηγούμενη Βουλή. 'Ολα τα Κόμματα έχουν καταθέσει σχετικές προτάσεις, όλοι συμφωνούν. Τότε γιατί δεν αλλάζει αυτός ο νόμος; Γιατί δεν αλλάζει κάτι, για το οποίο όλοι συμφωνούν, ότι πρέπει να αλλάξει;

Εγώ θα ήθελα από την πλευρά του Συνασπισμού της Αριστεράς και της Προόδου, με την ευκαιρία αυτή και για να αποκτήσει κι ένα ουσιαστικό πολιτικό αντίκρισμα αυτή η συζήτηση, να δεσμευτούν όλα τα Κόμματα σήμερα και να συμφωνήσουν, ώστε σε συνεννόηση και με τον Πρόεδρο της Βουλής, να έρθει κατά προτεραιότητα για ψήφιση ο νέος σύγχρονος νόμος για την ευθύνη των πολιτικών προσώπων, για την πολιτική διαφάνεια, για τις θεσμικές και πολιτικές ρυθμίσεις ελέγχου.

Επίσης να υπάρξει η ουσιαστική πολιτική συμφωνία για αλλαγές, που πρέπει να γίνονται στον τρόπο αντιμετώπισης του προβλήματος της βουλευτικής ασυλίας.

Κυρίες και κύριοι συνάδελφοι, το πρόβλημα της ευθύνης Υπουργών και κυβερνητικών στελεχών και το πρόβλημα της ασυλίας των Βουλευτών, έτσι όπως αντιμετωπίζονται, είναι δύο από τις αιτίες, που τροφοδοτούν και διευρύνουν την έλλειψη πολιτικής εμπιστοσύνης, τροφοδοτούν και διευρύνουν την πολιτική αναξιοπιστία.

Θα ήθελα να επισημάνω, κυρίες και κύριοι συνάδελφοι, ότι ο Συνασπισμός κατά τη σημερινή συζήτηση των συγκεκριμένων αιτήσεων, θέλει να μην υπάρξουν κίνδυνοι εκφυλισμού της ερευνητικής διαδικασίας. Γι' αυτό και η Βουλή, με τη σημερινή της απόφαση οφείλει να αποκλείσει τον υπαρκτό κίνδυνο αυτού του εκφυλισμού εξ αρχής, με διαδικαστικές εμπλοκές. Να μην αφήσει η Βουλή δρόμο στους υπαρκτούς κινδύνους παραγραφής. Οφείλει η Βουλή να αντιστοιχιθεί με το κοινό αίσθημα για πλήρη και ταχεία δικαστική και πολιτική διαλεύκανση. Οφείλει η Βουλή να σεβαστεί εμπράκτως και να μην παρακάμψει το πόρισμα της δικαστικής έρευνας.

Η κυβερνητική Πλειοψηφία οφείλει να συμβάλει ουσιαστικά προς αυτήν την κατεύθυνση. Οφείλει να μετακινηθεί από την αρχική της επιλογή.

Το κατηγορηματικό περιεχόμενο της ανακοίνωσης του κυρίου Εισαγγελέα Εφετών της Αθήνας για συνειδητή παραβίαση των νόμων και του Συντάγματος από τον τότε Υπουργό Τουρισμού, επιβάλλει την άμεση και πλήρη δικαστική διερεύνηση της υπόθεσης. 'Ηδη η πολιτική των καζίνο κατάφερε σε σύντομο χρονικό διάστημα να προκαλέσει ζητήματα πολιτικής διαφάνειας και έντονα προβλήματα κοινωνικής διάβρωσης σε διάφορες περιοχές της Χώρας.

Επιβάλλεται, επομένως, η συγκρότηση προανακριτικής επιτροπής, προκειμένου η Βουλή να δείξει άμεση ετοιμότητα και ευαισθησία, ώστε να μην εμπλακεί η υπόθεση σε διαδικαστικές μεθοδεύσεις και να μην υπάρξει κίνδυνος παραγραφής ή συγκάλυψης, εάν συντρέχουν τα απαιτούμενα, κατά το νόμο, στοιχεία. Και η προανακριτική επιτροπή μπορεί να αποφασίσει την έκδοση παραπεμπτικού ή και απαλλακτικού πορίσματος.

Η πρόταση για συγκρότηση εξεταστικής επιτροπής αφήνει ανοιχτά αυτά τα αρνητικά ενδεχόμενα και δείχνει πολιτική αμηχανία και πολιτική διστακτικότητα, κυρίες και κύριοι συνάδελφοι της Πλειοψηφίας. Κυρίως, όμως, αμφισβητεί ουσιαστικά τον ανεξάρτητο ρόλο της Δικαιοσύνης, ως παράλληλης εξουσίας, που ελέγχει, κατά το Σύνταγμα, την εφαρμογή των νόμων.

Οι Βουλευτές του ΠΑ.ΣΟ.Κ. πιστεύω ότι πρέπει να συμφωνήσουν στη συγκρότηση προανακριτικής επιτροπής, γιατί η λύση αυτή υπηρετεί την ουσία και δεν δημιουργεί δικονομικές εμπλοκές. 'Ολα τα άλλα, επιτρέψτε μου να πω ότι είναι προσχήματα και ασκήσεις λογικής.

Κυρίες και κύριοι συνάδελφοι, τον Αύγουστο του 1990 το ΠΑ.ΣΟ.Κ. κατέθεσε πρόταση νόμου με τίτλο "συνιστάται ανώνυμη εταιρεία δημοσίου συμφέροντος", που προέβλεπε στο άρθρο 3, ότι "ο ΕΟΤ καλύπτει όλο το μετοχικό κεφάλαιο, για το οποίο εκδίδεται μόνο μία μετοχή".

Κατά τη συζήτηση της πρότασης νόμου στις 3.12.90, Bουλευτές του ΠΑ.ΣΟ.Κ., ο κ. Σφυρίου, ο κ. Δρυς, ο κ. Ανθόπουλος, ο κ. Μπενετάτος, ο κ. Ιωαννίδης, ο κ. Μπένος, ο κ. Ποττάκης, ανέδειξαν την οδυνηρή εμπειρία για τα συμφέροντα του Δημοσίου και του κοινωνικού συνόλου, από την εκμετάλλευση στο παρελθόν των καζίνο της Χώρας από ιδιώτες.

Αλλά και κατά τη διάρκεια της συζήτησης στην Επιτροπή και στην Ολομέλεια της Βουλής το 1993 του σχεδίου τότε της Νέας Δημοκρατίας με τίτλο "ρυθμίσεις για τον τουρισμό" που έγινε ο ν. 2160/93, την ίδια θέση διακήρυξαν τότε ο Εισηγητής του ΠΑ.ΣΟ.Κ. κ. Σφυρίου, ο Κοινοβουλευτικός Εκπρόσωπος κ. Τσοχατζόπουλος και οι Βουλευτές κύριοι Δρυς, Ιωαννίδης, Μπενετάτος, Κατσανέβας και άλλοι.

'Ολα αυτά άλλαξαν όταν το 1993 το ΠΑ.ΣΟ.Κ. ήρθε στην Κυβέρνηση. Με το ν. 2206/94 αποδέχθηκε πλήρως την πολιτική θέση της Νέας Δημοκρατίας για παραχώρηση αδειών και εκμετάλλευση των καζίνο από ιδιώτες. Με το νόμο αυτόν το ΠΑ.ΣΟ.Κ. απλώς τροποποίησε το ν. 2160/93 σε επί μέρους θέματα και όχι σε ουσιαστικές και βασικές ρυθμίσεις.

Εκείνο που θα ήθελα να επισημάνω είναι ότι οι άδειες των καζίνο ξεκίνησαν από πέντε έγιναν δέκα, έφθασαν στις δεκατέσσερις, για να καταλήξουν σήμερα στις δώδεκα. Υπάρχουν δώδεκα καζίνο κατεσπαρμένα σε όλη τη Χώρα. Αυτό το δεδομένο αποτελεί αποθέωση του πολιτικού παραλογισμού. Σε μια χώρα σαν την Ελλάδα, με τα τόσα κρίσιμα και οριακά προβλήματα οικονομικής σταθερότητας και κοινωνικής στήριξης επιλέγεται ως υποκατάστατο της αναπτυξιακής πολιτικής η πολιτική των καζίνο; Ο ισχυρισμός ότι το καζίνο θα φέρει συνάλλαγμα, αποδείχθηκε αβάσιμος. Υπήρξε και αποδείχθηκε μύθος η άποψη ότι με το άνοιγμα των νέων καζίνο θα προσελκυστούν τουρίστες υψηλής εισοδηματικής επιφάνειας. Αποδείχθηκε ανακόλουθο και προσχηματικό το επιχείρημα για πρόβλεψη και λειτουργία αυστηρού ελέγχου.

Ο ν. 2206/94 προβλέπει ότι αρμόδια να ρυθμίσει όλα τα θέματα ελέγχου των καζίνο είναι η "Διεύθυνση Καζίνο του Υπουργείου Ανάπτυξης". Η διεύθυνση αυτή που έγινε με το προεδρικό διάταγμα 217/95 σήμερα έχει μόνο έναν υπάλληλο, με αποτέλεσμα αυτή η κατάσταση να οδηγεί στην απουσία εκείνου του οργάνου, που θα είχε όλη την επιτελική ευθύνη του συστήματος ελέγχου στη διεξαγωγή παιγνίων, στη διασφάλιση της διαφάνειας και την προστασία των οικονομικών συμφερόντων του Κράτους, του Δημοσίου, τον ΟΤΑ, αλλά και των παικτών.

Κυρίες και κύριοι συνάδελφοι, σήμερα ο έλεγχος γίνεται μόνο χάρη στον πατριωτισμό των εξήντα πέντε ελεγκτών της Πάρνηθας. Οι δεκαπέντε έχουν αποσπαστεί -από τους ογδόντα- που υπάρχουν σε άλλες υπηρεσίες, και από τους πενήντα συμβασιούχους ωρομίσθιους με οκτάμηνες συμβάσεις που αποσπώνται για περιοδικό έλεγχο στο καζίνο.

Εμφανίζεται σήμερα το εξής παράδοξο φαινόμενο. Με ένα καζίνο της Πάρνηθας είχαμε ογδόντα ελεγκτές και με οκτώ καζίνο εν λειτουργία υπάρχουν μόλις εκατόν δεκαπέντε ελεγκτές για να ελεγχθούν τα πάντα.

Τα αναφέρω αυτά γιατί είναι δεδομένο ότι οι αλληλεξαρτήσεις και οι ανταγωνισμοί συμφερόντων είναι προφανείς. Η καθυστέρηση και η ακύρωση του καζίνο Αθήνας-Φλοίσβου, οδήγησε σε υπερκέρδη άλλα καζίνο, τα οποία έφθασαν σε δυσανάλογο ύψος σε σχέση με το κόστος που κατέβαλαν για την απόκτηση της άδειας.

Επί ένα επτάμηνο εξαγγέλεται ότι θα ληφθούν μέτρα για να μειωθούν οι κοινωνικές επιπτώσεις και μέχρι σήμερα δεν έχει γίνει τίποτε. Επί ένα χρόνο το 1994 και το 1995 η Επιτροπή Καζίνο που είναι αρμόδια για να εξετάζει και να χορηγεί εγκρίσεις καταλληλότητας και να πιστοποιεί τις συγκεκριμένες μάρκες των μηχανημάτων, δεν εξέταζε καμιά αίτηση. Η μόνη άδεια που υπήρχε ήταν στα χέρια μιας εταιρείας, με αποτέλεσμα όλα τα καζίνο που λειτουργούν σήμερα να είναι εφοδιασμένα με μηχανήματα αυτής της εταιρείας. Και σήμερα που το θέμα της προμήθειας των μηχανημάτων έχει κλείσει, χορηγούνται πλέον και άλλες άδειες.

Κυρίες και κύριοι συνάδελφοι, αξίζει να σημειωθεί ότι μιλάμε για ιλιγγιώδη μεγέθη. Από 1.1.96 μέχρι 30.9.96, σε διάστημα εννέα μηνών, υπάρχουν τα παρακάτω διακριβομένα στοιχεία για τα κέρδη και τον τζίρο του καζίνο έναντι των ωφελημάτων του Δημοσίου. Το Δημόσιο εισέπραξε συνολικά 11,8 δισεκατομμύρια, την ίδια ώρα που ιδιωτικά καζίνο είχαν τζίρο και κέρδη από τα παιχνίδια των παρακάτω μεγεθών.

Σε διακόσιες εβδομήντα μία ημέρες λειτουργίας, το ένα καζίνο έκανε 91 δισ. τζίρο και είχε 18,5 δισ. κέρδη. Το άλλο έκανε 34 δισ. τζίρο και είχε 8 δισ. κέρδη και τα υπόλοιπα σε αντίστοιχα μεγάλα ποσά. Συνολικά τα καζίνο στις διακόσιες εβδομήντα μία ημέρες και λιγότερες που λειτουργούν ορισμένα, έχουν τζίρο 150 δισ. και 31 δισ. κέρδη. Το Δημόσιο έχει εισπράξει τα 11,8 δισ. Δεν είναι λοιπόν τυχαίο ότι υπάρχουν ενστάσεις για το εάν και κατά πόσον κατοχυρώνονται τα συμφέροντα του Δημοσίου με την πολιτική που ακολουθήθηκε στη χορήγηση των αδειών. Και δεν είναι τυχαίο που τα καζίνο γίνονται φορείς κρατούσας δύναμης. Είναι άλλωστε χαρακτηριστικό και έχει δημοσιευθεί, ότι η διεύθυνση ενός καζίνο αμέσως με την έναρξη της λειτουργίας του, επισκέφθηκε το τοπικό αστυνομικό τμήμα και έδωσε ως δωρεά δύο περιπολικά και τη νέα επίπλωση του τμήματος. Αντιλαμβάνεσθε τι σηματοδοτούν αυτά για την κοινωνία και πώς κατοχυρώνουν την ύπαρξη σοβαρού ελέγχου.

Κυρίες και κύριοι συνάδελφοι, η σημερινή συζήτηση δεν μπορεί να αγνοήσει το πραγματικό πλαίσιο της υπόθεσης των καζίνο. Απευθύνομαι στους Βουλευτές της κυβερνητικής Πλειοψηφίας, στους Βουλευτές και τα στελέχη του ΠΑ.ΣΟ.Κ.. Πιστεύω ότι πρέπει να ασχοληθούν συστηματικά με την υπόθεση του καζίνο, να προβληματιστούν έντονα και δραστικά. Είναι διαβλητή, διάτρυτη, επιζήμια, επικίνδυνη αυτή η πολιτική. Διαβρώνει και εξουθενώνει κάθε ιδεολογικό πρόσωπο, κάθε κοινωνικό πρόσωπο.

Κύριοι συνάδελφοι της κυβερνητικής πλειοψηφίας, που υποστηρίζετε την αίτηση για εξεταστική επιτροπή, προβληματιστείτε έντονα και δραστικά, γιατί η Κυβέρνηση δείχνει, ότι ακόμη και αν βοά γύρω της ο κόσμος, δεν είναι διατεθειμένη να απομακρυνθεί από ορισμένες ειλημμένες αποφάσεις. Δεν ιδρώνει καν το αυτί της. Τι κι αν φωνάζουν οι συνταξιούχοι, οι μισθωτοί, οι μικρομεσαίοι, οι αγρότες, οι φοιτητές, η υπεράσπιση της πολιτικής των καζίνο γίνεται μ'αυτόν το συγκεκριμένο κι επίμονο τρόπο που γίνεται.

Κατηγορείται ο τότε Υπουργός, ότι παραβίασε συνειδητά τις διατάξεις των νόμων 2294/94 και 2160/93. 'Ομως, κυρίες και κύριοι συνάδελφοι, και αυτό απεδείχθη προηγουμένως απ'όσα είπε ο κ.Λαλιώτης, αυτή η συνειδητά κατά την εισαγγελική ανακοίνωση παράνομη πράξη, έγινε κυβερνητική απόφαση όλων. Πώς και γιατί; Δημιούργησε δεσμεύσεις και συνέπειες. Είχε αποτελέσματα αρνητικά και θετικά. Αρμόδια και συναρμόδια Υπουργεία έδρασαν από κοινού για να δώσουν πολιτική δύναμη και νομική υπόσταση σ'αυτήν τη διαβλητή απόφαση.

'Οταν ο Συνασπισμός κατέθετε τη διαφωνία του και πραγματοποιούσε κινητοποιήσεις εναντίον της απόφασης για το καζίνο στο Φλοίσβο, εύρισκε απέναντί του σύσσωμη την Κυβέρνηση να τον λοιδορεί και να τον αποδοκιμάζει. Κανείς σήμερα δεν αισθάνεται την υποχρέωση να δώσει κάποιες εξηγήσεις; Ο τότε Υπουργός Λιβανός και υπηρεσιακοί παράγοντες των Υπουργείων Ανάπτυξης και ΠΕ.ΧΩ.Δ.Ε. ξοφλάνε τους λογαριασμούς της πολιτικής ευθύνης;

Το επιχείρημα ότι η ανάκληση της απόφασης από την κα Παπανδρέου σώζει την τιμή της Κυβέρνησης και το συμφέρον του Κράτους, είναι τραγικά αντιφατικό, δεν αποτελεί επιχείρημα. Η ίδια η Κυβέρνηση παίρνει δυο αντίθετες αποφάσεις για το ίδιο θέμα, κατηγορώντας τον εαυτό της ότι παρανόμησε. Μα τότε, τι νόημα έχει η πρόταση για συγκρότηση εξεταστικής επιτροπής;

Πέραν της ρητής ανακοινώσεως του κυρίου Εισαγγελέα Εφετών, το ίδιο το σκεπτικό της ανάκλησης, μιλάει για ύπαρξη παρανομιών και ατασθαλειών. Είναι φανερό, λοιπόν, ότι και η ανάκληση της άδειας δημιουργεί σοβαρά προβλήματα νομιμότητας και βλάβη του Δημοσίου. 'Ηδη έχουν αρχίσει αντιδικίες με το Δημόσιο, ενώ στο βάθος του ορίζοντα υπάρχει το Χρυσόμαλλο Δέρας του καζίνο της Πάρνηθας και της πώλησής του.

Κυρίες και κύριοι συνάδελφοι, αναφέρθηκε προηγουμένως ότι στις 6/12/95 ο τότε Βουλευτής Κέρκυρας της Νέας Δημοκρατίας κατέθεσε μια ερώτηση, με την οποία ζητούσε να πληροφορηθεί, βάσει ποίων νομίμων διαδικασιών γίνεται η διαπραγμάτευση με την Κοινοπραξία του Καζίνο. Στις 7/2/96 η κα Παπανδρέου απαντά, ότι η κυβερνητική οικονομική επιτροπή αποφασίζει τη μεταφορά της θέσης του καζίνο στο Λαγονήσι, ότι οι διαπραγματεύσεις διεξάγονται με τους ίδιους όρους, ότι η όλη διαδικασία βασίζεται στις αρχικές προκηρύξεις και ότι ανατέθηκε μετά από απόφαση της οικονομικής επιτροπής στο Νομικό Σύμβουλο του Πρωθυπουργού η κατάρτιση ειδικής νομοθετικής ρύθμισης, που θα προβλέπει την εγκατάσταση των καζίνο.

Στις 21.3.96 απευθύνεται το ερώτημα προς το Νομικό Συμβούλιο του Κράτους με τη διατύπωση: "ποιες οι δυνατότητες της ανάκλησης της αποφάσεως" και "ποιες οι δυσμενείς για το Δημόσιο συνέπειες σε κάθε περίπτωση ανάκλησης", το δεύτερο σκέλος του ερωτήματος. Το τρίτο, ποιες είναι οι δυνατότητες του δεύτερου πλειοδότη σε περίπτωση που το Δημόσιο προχωρήσει σε σύμβαση με τον πρώτο πλειοδότη"; Αυτές είναι οι επίσημες θέσεις της Κυβερνήσεως. Είναι φανερό, λοιπόν, ότι η σύγχιση, οι αντιφάσεις, οι παραπλανητικές διαβεβαιώσεις, ο πολιτικός τραγέλαφος, η στάθμιση συμφερόντων και η εμφάνιση αντίπαλων συμφερόντων, προκύπτουν με τρόπο έντονο και συγκροτούν την πολιτική ευθύνη. Στην υπόθεση των καζίνο υπάρχει πολιτική ευθύνη.

Μην περιμένετε, λοιπόν, κύριοι Υπουργοί να σας πει κανένας "μπράβο". Με τις δικές σας ενέργειες έχει εμπλακεί και εκτεθεί το Δημόσιο και με τις δικές σας αποφάσεις τροφοδοτήθηκαν ανταγωνισμοί συμφερόντων, προέκυψαν οικονομικές συνέπειες και διαμορφώθηκε σήμερα σε βάρος του Ελληνικού Δημοσίου ένα τραγικό αδιέξοδο.

Αλλά ας αφήσουμε το θέμα της πολιτικής ευθύνης, δεν είναι του παρόντος. Υπάρχει η συγκεκριμένη αίτηση του Εισαγγελέως Εφετών και νομίζουμε από την πλευρά του Συνασπισμού, ότι πρέπει να συγκροτηθεί προανακριτική επιτροπή. Η σοβαρότητα του θέματος επέβαλε να είναι παρών και ο κύριος Πρωθυπουργός, για να δώσει αυτές τις εξηγήσεις, γιατί σήμερα εμφανίζεται το ανορθόδοξο φαινόμενο, να παίρνονται και να ανακαλούνται συλλογικές κυβερνητικές αποφάσεις από το αυτό Υπουργικό Συμβούλιο, για το ίδιο θέμα που αξιολογούνται ως παράνομες.

Κυρίες και κύριοι συνάδελφοι, τελειώνοντας επισημαίνω, ότι η έννοια της πολιτικής ευθύνης δεν είναι υπόθεση πολιτικής φιλολογίας ή διακηρυκτικών διατυπώσεων. Αντί λοιπόν, κύριοι Βουλευτές, που υπογράφετε την αίτηση για τη συγκρότηση εξεταστικής επιτροπής, να επικαλείσθε τη διαφάνεια και τη συνέπεια, πιστεύω πως θα ήταν προτιμότερο να ανταποκριθείτε στις απαιτήσεις της λογικής και της πολιτικής ευαισθησίας, να ζητήσετε και σεις τη συγκρότηση προανακριτικής επιτροπής, έτσι ώστε η Βουλή με μια ομόφωνη απόφαση να ανταποκριθεί στον προβληματισμό και την ευαισθησία της κοινωνίας. Με μια ομόφωνη απόφαση να δείξει, ότι εμπιστεύεται το δικό της δικαστικό ρόλο κατά την ανάκριση τέτοιων κατηγοριών, που τις αναθέτουν το Σύνταγμα και οι νόμοι.

ΠΡΟΕΔΡΟΣ (Απόστολος Κακλαμάνης): Ο Υπουργός Δικαιοσύνης, ο κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ. Δικαιοσύνης): Κύριε Πρόεδρε, έχω να δηλώσω ενώπιον της Βουλής, ότι νομοσχέδιο περί ποινικής ευθύνης των Υπουργών είναι έτοιμο, έχει περάσει από το Υπουργικό Συμβούλιο και έχει εγκριθεί. Εν τω μεταξύ παρενεβλήθησαν οι εκλογές, όμως, το έχω έτοιμο και θα το καταθέσω εντός πέντε ή δέκα ημερών. Αυτά ήθελα να πω για πληροφόρηση της Βουλής, για το νέο νόμο περί ποινικής ευθύνης των Υπουργών.

ΠΡΟΕΔΡΟΣ(Απόστολος Κακλαμάνης): Η Υπουργός Ανάπτυξης κα Βασιλική Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κυρίες και κύριοι συνάδελφοι, για μας το ΠΑ.ΣΟ.Κ. η υπόθεση των καζίνο είναι ιδιαίτερα διδακτική μιας και δείχνει ξεκάθαρα, ότι ο δρόμος προς την κόλαση μπορεί να είναι στρωμένος με καλές προθέσεις.

Πράγματι, κάποια στιγμή, επεκράτησε στην ηγεσία του ΠΑ.ΣΟ.Κ. η άποψη που είχε ανακαλύψει, σε αντίθεση με τις διακηρυγμένες αρχές μας, σε προεκλογικές μας δεσμεύσεις, τη Λυδία λίθο της τουριστικής ανάπτυξης στη ρουλέτα.

Ενας εξωκοινοβουλευτικός Υπουργός, ανέλαβε να φέρει σε πέρας εκείνη την πλάνη. Αυτή η εξεταστική επιτροπή που θα δημιουργήσουμε σήμερα θα κρίνει και τις δικές του πράξεις.

Η σημερινή ηγεσία του ελληνικού τουρισμού έχει πάρει θέση νομική και πολιτική πάνω σ' αυτό το ζήτημα. Η θέση μας βασίστηκε νομικά στην ομόφωνη γνωμάτευση του Νομικού Συμβουλίου του Κράτους και περιγράφεται στην απόφαση ανάκλησης της άδειας και πολιτικά στις δεσμεύσεις του ΠΑ.ΣΟ.Κ. και τη θέληση της ελληνικής κοινωνίας.

'Ολες οι πράξεις του τότε Υπουργού θα αξιολογηθούν από την ελεύθερη κρίση της Εξεταστικής Επιτροπής. Προσωπικά θέλω να επισημάνω, ότι σχετικά πρόσφατες εμπειρίες πρέπει να μας έχουν καταστήσει όλους ιδιαίτερα προσεκτικούς σε κάθε ενδεχόμενο ποινικοποίησης της πολιτικής μας ζωής. Αυτό δεν σημαίνει ότι, αν διαπιστωθούν παρανομίες που επισύρουν ποινικές κυρώσεις, δεν θα πρέπει να προχωρήσουμε και σε ποινική εκκαθάριση της υπόθεσης. Αυτή η επισήμανση σημαίνει, ότι όλες οι πλευρές αυτής της Βουλής πρέπει, πριν εξετάσουν το ενδεχόμενο να επιζητήσουν τέτοιες διαδικασίες, να κάνουν τη δική τους αυτοκριτική για τη στάση που τήρησαν πριν και μετά την ανάκληση της άδειας του καζίνο του Φλοίσβου.

Θέλω συγκεκριμένα να απευθυνθώ προς την πλευρά της Νέας Δημοκρατίας και να ρωτήσω: Αν πιστεύετε, ότι η υπόθεση του Φλοίσβου είναι σκάνδαλο, γιατί πιέσατε με κάθε τρόπο την Κυβέρνησή μας να κυρώσει με σύμβαση αυτό το σκάνδαλο; Αν δεν πιστεύετε ότι είναι σκάνδαλο, τότε γιατί ζητάτε Προανακριτική Επιτροπή; Είναι γνωστό, ότι μετά την ανάκληση της άδειας...

(Θόρυβος από την Πτέρυγα της Νέας Δημοκρατίας)

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρία Υπουργέ, ένα λεπτό, δεν θα σας διακόψω. Μήπως μπορείτε να επαναλάβετε τα ερωτήματα;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Λέω, κύριε 'Εβερτ ότι, αν πιστεύετε, ότι η υπόθεση του Φλοίσβου είναι σκάνδαλο, γιατί πιέσατε με κάθε τρόπο την Κυβέρνησή μας, να κυρώσει με σύμβαση αυτό το σκάνδαλο; Είναι γνωστές οι δηλώσεις των μελών της Νέας Δημοκρατίας και του φιλικού σας Τύπου...

(Θόρυβος από την Πτέρυγα της Νέας Δημοκρατίας)

ΘΕΟΔΩΡΟΣ ΚΑΣΣΙΜΗΣ: Για πείτε μας για τις δηλώσεις.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Εγώ μιλάω για δηλώσεις μελών της Νέας Δημοκρατίας, για το τεράστιο πρόβλημα από την ανάκληση της άδειας, τόσο στο επενδυτικό κλίμα και ότι θα έπρεπε να προχωρήσουμε στην κύρωση αυτής της σύμβασης, διότι αλλιώς υπήρχαν άλλες σκοπιμότητες.

Εάν δεν πιστεύετε ότι είναι σκάνδαλο, τότε γιατί ζητάτε Προανακριτική Επιτροπή; 

Σ' αυτήν την Αίθουσα πρέπει όλοι να λειτουργούμε, λαμβάνοντας υπόψη ότι ο Λαός μας κρίνει καθημερινά, ότι αυτά που λέμε σήμερα πρέπει να είναι φυσική συνέχεια των όσων λέγαμε χθες. 

Η σημερινή Κυβέρνηση του ΠΑ.ΣΟ.Κ., η Κυβέρνηση Σημίτη, είχε την τόλμη να παραδεχθεί την παρέκκλιση και όπου υπήρχε νομικό πρόβλημα ή νομική δυνατότητα, αν θέλετε, να αλλάξει τις προηγούμενες αποφάσεις.

Αναρωτιέμαι, όμως, η πλευρά της Νέας Δημοκρατίας νιώθει άραγε ότι έχει ήσυχη τη συνείδησή της, όταν επίμονα ζητούσε την κύρωση με σύμβαση της άδειας, που κατά τα άλλα η ίδια θεωρούσε αμαρτωλή.

ΘΕΟΔΩΡΟΣ ΚΑΣΣΙΜΗΣ: Ποιός τη ζητούσε;

(Θόρυβος - Διαμαρτυρίες από την Πτέρυγα της Νέας Δημοκρατίας - Κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ, καθίστε κάτω!

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Κασσίμη, έχετε κάνει επανειλημμένως δηλώσεις στον Τύπο και όλες οι δηλώσεις έχουν καταχωρηθεί...

ΘΕΟΔΩΡΟΣ ΚΑΣΣΙΜΗΣ: Να τις διαβάσετε.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): ... και στη Βουλή και στον Τύπο και εσείς και ο κ. Μάνος και πολλά άλλα στελέχη της Νέας Δημοκρατίας.

ΘΕΟΔΩΡΟΣ ΚΑΣΣΙΜΗΣ: 'Αλλου εντολές μεταφέρετε εδώ!

(Θόρυβος - Διαμαρτυρίες από την Πτέρυγα της Νέας Δημοκρατίας - Κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ, καθίστε!

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Δεν μπορείτε, κυρίες και κύριοι συνάδελφοι της Νέας Δημοκρατίας, να έχετε και την πίτα ολόκληρη και το σκύλο χορτάτο. Δεν μπορείτε να κατηγορείτε εμάς, που ακυρώσαμε την άδεια και επειδή δεν παραβλέψαμε τα νομικά προβλήματα και επειδή υπήρχαν τα νομικά ή άλλα προβλήματα, ότι δεν συμφωνήσαμε για τη συγκεκριμένη άδεια και ταυτόχρονα να υποστηρίζετε, ότι αυτή η άδεια είναι προϊόν σκανδάλου.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Εμείς δώσαμε την άδεια;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Επιτέλους, αποφασίστε, δεν μπορείτε να λέτε δύο διαφορετικά ψέματα στον Ελληνικό Λαό. Δεν μπορείτε να κατηγορείτε τη σημερινή ηγεσία του Τουρισμού ότι δήθεν γεμίζει την Ελλάδα με καζίνο, όταν εσείς οι ίδιοι πρωτοστατείτε στην προστασία των κάθε λογής δήθεν επενδυτών του τζόγου. Και νομίζω ότι ο κ. Μάνος και ο κ. Κασσίμης και ορισμένοι άλλοι γνωρίζουν πολύ καλά τι λέω.

ΘΕΟΔΩΡΟΣ ΚΑΣΣΙΜΗΣ: Τι λέει, κύριε Πρόεδρε; Για όνομα του Θεού!

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Κασσίμη, έχετε κάνει επανειλημμένως δηλώσεις.

Η Κυβέρνηση του ΠΑ.ΣΟ.Κ., η Κυβέρνηση του Κώστα Σημίτη, δεν νιώθει υπερήφανη για ό,τι παρέλαβε στο ζήτημα των καζίνο. Εξαντλούμε κάθε νομική δυνατότητα για την προστασία της ελληνικής κοινωνίας, αλλά δυστυχώς έχουν προκύψει και υποχρεώσεις που θα ήταν επώδυνο για το Δημόσιο να παραγνωρίσουμε.

Και να είσθε βεβαιοι, κυρίες και κύριοι συνάδελφοι, ότι θα κάνουμε ό,τι είναι δυνατόν για να βελτιώσουμε μία κατάσταση που παραδεχόμαστε ότι δεν είναι σωστή.

'Εχω χειριστεί την υπόθεση των καζίνο από τα τέλη του Ιανουαρίου 1996. Δεν γνωρίζω εάν υπάρχουν στοιχεία, που στοιχειοθετούν ποινικές ευθύνες για τα πολιτικά πρόσωπα που χειρίστηκαν αρχικά την υπόθεση. Πιστεύω, όμως, ότι η εξεταστική επιτροπή θα ερευνήσει το ζήτημα με τέτοιο τρόπο που τον Ιανουάριο το αργότερο να ξέρουμε και τότε ο καθένας μας θα αναλάβει τις δικές του ευθύνες.

Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΘΕΟΔΩΡΟΣ ΚΑΣΣΙΜΗΣ: Παρακαλώ το λόγο, κύριε Πρόεδρε, επί προσωπικού.

ΠΡΟΕΔΡΟΣ (Απόστολος Κακλαμάνης): Κύριε Κασσίμη, ζήτησε το λόγο πρώτα ο κ. 'Εβερτ.

ΘΕΟΔΩΡΟΣ ΚΑΣΣΙΜΗΣ: Εντάξει, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, ο τρόπος με τον οποίο μίλησε η κυρία Υπουργός απέδειξε από την πρώτη στιγμή ότι δεν θέλησε να διαφωτίσει το Σώμα για το τι ακριβώς συνέβη στην υπόθεση των καζίνο, έτσι ώστε το Σώμα, ανεξάρτητα σε ποια θέση βρίσκεται και σε ποιο Κόμμα, κάθε συνάδελφος, να πάρει ελεύθερα μια απόφαση για την προανακριτική ή την εξεταστική επιτροπή. 'Ηταν φανερό με μία φράση την οποία χρησιμοποίησε ότι η σημερινή Κυβέρνηση του κ. Σημίτη δεν είναι υπερήφανη γι' αυτό το οποίο παρέλαβε. Δηλαδή, δεν είναι υπερήφανη για τις πράξεις του κ. Λαλιώτη.

Η επίθεση και τα ερωτήματα τα οποία ετέθησαν εναντίον της Νέας Δημοκρατίας είναι ερωτήματα τα οποία θα έπρεπε η ίδια να θέσει στον κ. Λαλιώτη και στον κ. Λιβανό. Δεν αγγίζουν σε καμία περίπτωση τα στελέχη και τη Νέα Δημοκρατία.

(Χειροκροτήματα από την Πτέρυγα της Νέας Δημοκρατίας)

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Παρακαλώ το λόγο, κύριε Πρόεδρε, για ένα λεπτό.

ΠΡΟΕΔΡΟΣ (Απόστολος Κακλαμάνης): Κυρία Υπουργέ, θα μιλήσετε, αλλά επειδή ζήτησε το λόγο ο κ. Κασσίμης επί προσωπικού θέματος να τον ακούσετε πρώτα και μετά να απαντήσετε συνολικά.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Εντάξει, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Κασσίμης παρακαλώ να μας πει σε τι συνίσταται το προσωπικό θέμα.

ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, η κυρία Υπουργός Ανάπτυξης άφησε αιχμές, ότι με δηλώσεις ο κ. Μάνος και εγώ -ο κ. Μάνος απουσιάζει από την Αίθουσα αυτή- αλλάξαμε τη θέση μας και τι συμφέροντα εξυπηρετούσαμε. Νομίζω, ότι στερούνται αληθείας αυτά που είπε, είναι προσβλητικά και ζητώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κασσίμη, έχετε το λόγο.

ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, θυμάστε όλοι καλά σ' αυτήν την Αίθουσα, ποιός είναι αυτός ο οποίος ασχολήθηκε με τις παράνομες διαδικασίες στην εκχώρηση των αδειών των καζίνο. Και θυμάστε πάρα πολύ καλά αρχές Φεβρουαρίου του 1995 ποιος κατέθεσε και συζήτησε επερώτηση σ' αυτήν εδώ την Αίθουσα, όσον αφορά την παραχώρηση αυτής της αδείας. Αλλά θυμάστε, επίσης, πάρα πολύ καλά ποιοι βρίσκονται σήμερα στα κυβερνητικά έδρανα και είχαν καλύψει με την ανοχή τους όλη τη διαδικασία του κ. Λιβανού. Τότε είχαν κρυφτεί, αποχωρώντας από την Αίθουσα, για να μην υποχρεωθούν να αναλάβουν την πολιτική τους ευθύνη, επειδή από τη μία γυρνούσαν στην εκλογική τους περιφέρεια και έλεγαν, ότι δεν πρέπει να γίνει στο Φλοίσβο και από την άλλη περέμεναν σιωπηλοί ή υποστήριζαν τη διαδικασία αυτή.

Από εκεί και πέρα να ξεκαθαρίζουμε τα πράγματα. Εγώ σταθερά επέμενα, ότι δεν έπρεπε να γίνει στο Φλοίσβο και συμμετείχα μάλιστα στη συνεδρίαση του δημοτικού συμβουλίου που τότε προσπαθούσε ο κ. Λιβανός να παραπλανήσει το Δήμο Παλαιού Φαλήρου.

Και μιλώντας εκεί πείστηκε το Δημοτικό Συμβούλιο γι' αυτό που θα γινόταν σε βάρος της περιοχής, όπως πολύ σωστά είπε ο κ. Λαλιώτης. 

Αλλά εδώ ερχόμαστε σε κάτι άλλο. 'Αλλαξε ο κ. Λιβανός και ανέλαβε άλλος Υπουργός Τουρισμού. Τα μέλη του Υπουργικού Συμβουλίου και της Κυβερνητικής Επιτροπής, συμπεριλαμβανομένου και του σημερινού Πρωθυπουργού, ήταν και τότε. Και τότε συζητούσαν για μετακίνηση της έδρας, επειδή στον Φλοίσβο υπήρξε η αντίδραση του λαού της περιοχής και επειδή έγιναν και κάποιες προσφυγές στο Συμβούλιο της Επικρατείας.

Και ο κ. Κωνσταντόπουλος, Πρόεδρος του Συνασπισμού, το είπε πάρα πολύ καλά. Αλλάζει τον κ. Παπανδρέου, έρχεται ο κ. Σημίτης και γίνεται Υπουργός Ανάπτυξης και δηλώνει η κα Παπανδρέου, ότι από το ρυθμιστικό της Αθήνας και την κοινοπραξία συζητούν για τη μεταφορά της έδρας. Και μετά από τέσσερις μήνες δεν ξέρω ποιος καθοδηγεί ποιον. Ακούμε τον κ. Ρέππα, τότε κυβερνητικό εκπρόσωπο, να αναγγέλει ότι θα ανακληθεί η άδεια του Φλοίσβου. Και δεν είναι τυχαίο αν δείτε ημερομηνίες, κύριοι συνάδελφοι, ότι λίγες ημέρες μετά πηγαίνει η ανώνυμη καταγγελία στον Εισαγγελέα του Αρείου Πάγου...

ΠΡΟΕΔΡΟΣ (Απόστολος Κακλαμάνης): Κύριε Κασσίμη, σας παρακαλώ. Μιλήστε γι' αυτό που είπατε, ότι είναι το προσωπικό θέμα.

ΘΕΟΔΩΡΟΣ ΚΑΣΣΙΜΗΣ: Θέλω να φθάσω στη δευτέρα δήλωση.

ΠΡΟΕΔΡΟΣ (Απόστολος Κακλαμάνης): Μα, αγορεύετε επί του θέματος που συζητούμε σήμερα. Παρακαλώ...

ΘΕΟΔΩΡΟΣ ΚΑΣΣΙΜΗΣ:'Οχι, επί των συγκεκριμένων δηλώσεων που έχω κάνει και στοιχειοθετώ γιατί τις έχω κάνει.

Και στις 21 Μαϊου, ένα μήνα μετά και αφού έχει προαναγγελθεί ανάκληση, ανακαλείται η άδεια. Και στην άδεια αυτή αναφέρεται ως μη νόμιμη η κοινή υπουργική απόφαση της 5ης Αυγούστου και βγαίνω δημόσια και καλώ την Υπουργό Ανάπτυξης να απαντήσει σε δύο ερωτήματα:

Εάν πράγματι υπήρξε παράνομος η κοινή υπουργική απόφαση των κυρίων Λαλιώτη και Λιβανού, που κατ' εμέ δεν υπήρξε αυτή η απόφαση παράνομη, όπως ο Υπουργός ΠΕ.ΧΩ.Δ.Ε. μας είπε σήμερα, άρα δεν μπορεί εκεί να στηριχθεί και είναι έωλη η ανάκληση. Και κάτι άλλο. Εάν στοιχειοθετεί δικαίωμα στην κοινοπραξία για αποζημίωση.

Και να μην ξεχνάτε, κυρία Παπανδρέου, ότι από τα τέλη Ιανουαρίου του 1995 τόσο μέσα στη Βουλή, όσο και δημόσια έλεγα στην Κυβέρνηση: "Ξεκαθαρίστε το θέμα, γιατί κάθε μήνας που περνάει στοιχειοθετεί τυχόν δικαίωμα αποζημιώσεως και αν έχετε κάνει παρανομία θα κληθεί ο Ελληνικός Λαός να πληρώσει".

Τα δικαιώματα του Ελληνικού Λαού προασπίζω, κυρία Παπανδρέου, και αν θέλετε και τη νομιμότητα. Και εγώ δεν ακολουθώ εντολές πότε μας βολεύει το καζίνο στον Φλοίσβο και πότε κάποιοι άλλοι το θέλουν αλλού ή πότε κάποιοι άλλοι δεν το θέλουν καθόλου για να πουλήσουμε την Πάρνηθα με τους όρους που είναι γνωστοί και που θα δοθούν και πως θα δοθούν.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Η Υπουργός Ανάπτυξης, κα Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, κύριε 'Εβερτ, είπα ότι η Κυβέρνηση Κώστα Σημίτη δεν αισθάνεται υπερήφανη για την κατάσταση που παρέλαβε στο θέμα των καζίνο, εννοώ για την πολιτική, την οποία ασκήσαμε ως ΠΑ.ΣΟ.Κ. τα τελευταία χρόνια.

Αυτό είπα και το έχω πει ευθέως και προς τον Ελληνικό Λαό και στη Βουλή και πραγματικά στο θέμα αυτό έχουμε πει ως Κυβέρνηση ...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Δεν αφορά τον Υπουργό Εθνικής Οικονομίας που είναι εδώ;

ΒΑΣΩ ΠΑΠΑΝΔΡΕΟΥ (Υπ. Ανάπτυξης):'Εχουμε πει ως Κυβέρνηση, κύριε 'Εβερτ, ότι πράγματι κάναμε λάθος, ότι η πολιτική που ακολουθήσαμε δεν ήταν σύμφωνη με τις προεκλογικές μας διακηρύξεις και η Κυβέρνηση Κώστα Σημίτη προσπαθεί να διορθώσει...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Συμφωνώ απόλυτα, ότι είπατε αυτά και σας είπα ότι, αυτά που αναφέρετε θίγουν και τον κ. Λαλιώτη και τον Υπουργό Εθνικής Οικονομίας.

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Πρόεδρε.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):'Οχι, κύριε 'Εβερτ, δεν θίγουν προσωπικά ούτε τον κ. Λαλιώτη, ούτε τον Υπουργό Εθνικής Οικονομίας. Υπάρχει μια συλλογική ευθύνη και συλλογικά η Κυβέρνηση έχει δεχθεί αυτή την ευθύνη και έχουμε πει ανοικτά, ότι στο θέμα των καζίνο υπήρξε απόκλιση από τις προεκλογικές μας δηλώσεις.

ΑΘΑΝΑΣΙΟΣ ΤΣΑΛΔΑΡΗΣ: Μea culpa.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):'Οσο για τον κ. Κασσίμη: Δεν ξέρω, κύριε Κασσίμη, αν είσαστε ή όχι εναντίον της τοποθέτησης του καζίνο στο Φλοίσβο ή να γίνει κάπου αλλού ή αν συμμετείχατε σε κάποιες συνεδριάσεις του Δημοτικού Συμβουλίου.

Εγώ προσωπικά συμμετείχα και σε κάποιες διαδηλώσεις, ενάντια τότε στην πολιτική της ίδιας μου της Κυβέρνησης. Αλλά αυτό δεν έχει σημασία. 

ΘΕΟΔΩΡΟΣ ΚΑΣΣΙΜΗΣ: Δεν ήρθατε, όμως, στην επερώτηση.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Δεν αναφέρθηκα στο αν θα γίνει ή όχι στο Φλοίσβο, αλλά είπα τις δηλώσεις σας πριν και μετά την ανάκληση από μένα της άδειας του καζίνο. Διότι, κατά την ομόφωνη γνωμοδότηση του Νομικού Συμβουλίου, είναι παράνομη και έπρεπε να ανακληθεί. Δεν μπορούσε να υλοποιηθεί εκεί η άδεια.

'Οσο για τα δικαιώματα του Ελληνικού Λαού, να είσθε σίγουρος, ότι τα προασπίζουμε καλύτερα, γι' αυτό πήραμε και την εντολή στις πρόσφατες εκλογές, να συνεχίσουμε να τα υπερασπίζουμε. 

Εντολές, κύριε Κασσίμη, δεν ξέρω αν εσείς ή κάποιοι άλλοι -δεν ξέρω ποιους εννοείτε- μπορούν να παίρνουν. Εσείς πιθανόν να γνωρίζετε τους όρους του Καζίνο της Πάρνηθας. Εγώ προσωπικά δεν τους γνωρίζω. 'Εχω δεσμευθεί, όμως, δημόσια, το Καζίνο της Πάρνηθας να μείνει υπό δημόσιο έλεγχο. Εάν αυτό δεν σας αρέσει, είναι δικό σας θέμα. Δεν θα γίνει δεύτερο καζίνο στην Αθήνα και το Καζίνο της Πάρνηθας θα μείνει υπό δημόσιο έλεγχο.

Δεν γνωρίζω ούτε τι όρους ξέρετε, ούτε σε ποιούς θα δοθούν, διότι εγώ -η Κυβέρνηση του Κώστα Σημίτη- δεν πρόκειται εκ των προτέρων να γνωρίζουμε σε ποιον θα το δώσουμε. 'Ισως εσείς ή η Κυβέρνηση της Νέας Δημοκρατίας κάποτε να γνωρίζατε.

ΑΘΑΝΑΣΙΟΣ ΤΣΑΛΔΑΡΗΣ: Μπορώ να κάνω μία ερώτηση, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Στην κυρία Υπουργό;

ΑΘΑΝΑΣΙΟΣ ΤΣΑΛΔΑΡΗΣ: Ναι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κυρία Υπουργέ, θα θέλατε να σας κάνει μία ερώτηση ο κ. Τσαλδάρης;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Από τον κύριο Πρόεδρο βεβαίως.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.

ΑΘΑΝΑΣΙΟΣ ΤΣΑΛΔΑΡΗΣ:Κυρία Παπανδρέου, μας είπατε ότι λυπάσθε και ακόμα μας είπατε "αφήστε το παρελθόν". Ακυρώσατε την άδεια, διότι την θεωρείτε παράνομη. Αυτό δεν είπατε ή κάνω λάθος;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Μάλιστα.

ΑΘΑΝΑΣΙΟΣ ΤΣΑΛΔΑΡΗΣ: Αφού την θεωρείτε παράνομη την άδεια, γιατί αρνείσθε την Προανακριτική Επιτροπή; Αυτό δεν καταλαβαίνω. Αν μπορείτε, να μας το εξηγήσετε.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Τσαλδάρη, είπα, ότι η άδεια νομικά δεν μπορεί να υλοποιηθεί. Υπάρχουν νομικά προβλήματα και γι' αυτό ανακαλείται.

ΑΘΑΝΑΣΙΟΣ ΤΣΑΛΔΑΡΗΣ: Είπατε παράνομη.

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Από κει και πέρα, αν υπάρχουν θέματα που επισύρουν ποινική ευθύνη, είναι θέμα προς εξέταση. Γι' αυτό θέλουμε πραγματικά να γίνει Εξεταστική Επιτροπή, να λήξει όσο το δυνατόν νωρίτερα, ώστε αρχές του χρόνου, τον Ιανουάριο, να έχουμε το πόρισμα της Εξεταστικής Επιτροπής και από κει και πέρα, να τοποθετηθεί η Βουλή και αν βρεθούν ποινικές ευθύνες, έστω και ενδείξεις, να πάμε για Προανακριτική Επιτροπή.

ΑΘΑΝΑΣΙΟΣ ΤΣΑΛΔΑΡΗΣ: Σας συνιστώ να διορθώσετε τα Πρακτικά. Το "παράνομη" δεν είναι σωστό.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μα, στην απόφαση ...

ΠΡΟΕΔΡΟΣ (Απόστολος Κακλαμάνης): Παρακαλώ όλους να μην παίρνουν το λόγο, εάν δεν τους τον δώσει ο Πρόεδρος. Παρακαλώ, μη διακόπτετε αυτόν, στον οποίο έχω δώσει το λόγο.

Συνεχίστε, κυρία Παπανδρέου, έχετε το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Τσαλδάρη, δεν μιλάω για ποινικές ευθύνες, γιατί δεν μπορώ εγώ να κρίνω. Εγώ λέω, ότι υπάρχουν νομικά προβλήματα, υπάρχουν παρανομίες και ότι ανακλήθηκε. Αν, όμως, υπάρχουν ποινικές ευθύνες, αυτό εγώ δεν μπορώ να το γνωρίζω.

ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Κασσίμη, δεν θα σας δώσω το λόγο. 'Εδωσα σε σας το λόγο να αναπτύξετε το προσωπικό θέμα, τον έδωσα στην κα Παπανδρέου για να απαντήσει πάνω στο προσωπικό σας θέμα, όπως λέει ο Κανονισμός. Νομίζω, ότι μετά τις τοποθετήσεις...

ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, για μισό λεπτό θα ήθελα να κάνω μία διευκρίνιση παρακαλώ, για την δήλωσή μου.

ΠΡΟΕΔΡΟΣ (Απόστολος Κακλαμάνης): Ειλικρινώς θα προτείνω στο Σώμα, εναλλάξ να έρχονται οι συνάδελφοι να προεδρεύουν, για να δουν εν πάση περιπτώσει, ποιά είνα η πείρα αυτής της 'Εδρας.

Σας παρακαλώ, δεν έχετε το λόγο, γιατί δεν το προβλέπει ο Κανονισμός.

Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, είναι αυτονόητο ότι προσωπικά εγώ σήμερα μ'αυτήν τη συζήτηση έφερα στο μυαλό μου άλλες παλιότερες καταστάσεις. Και αυτό είναι φυσικό να έχει δημιουργήσει έντονα συναισθήματα προσωπικά σε μένα. Επειδή, όμως, στην πολιτική πρέπει να βάζει ο πολιτικός πάνω από το συναίσθημα το καθήκον απέναντι στη χώρα, απέναντι στους δημοκρατικούς θεσμούς, απέναντι στον Ελληνικό Λαό, δεν θα επηρεαστώ καθόλου στην τοποθέτησή μου ως Πρόεδρος του Δημοκρατικού Κοινωνικού Κινήματος απ' αυτό το εύλογο συναίσθημα.

Παρακολουθώ από την αρχή ανελλειπώς τη σημερινή συνεδρίαση, γιατί θεωρώ, ότι η Ολομέλεια της Βουλής σε τέτοιου είδους θέματα έχοντας θέση εισαγγελικού οργάνου όταν διατάξεις, όταν αποφασίσεις την παραπομπή σε Προανακριτική Επιτροπή πρέπει με μεγάλη σοβαρότητα και υπευθυνότητα και κυρίως με αντικειμενικότητα και κατά συνείδηση δικαστική και μόνο να διαμορφώνει άποψη λαμβάνοντας υπόψη και όλο το υλικό που στέλνεται, ανακοινώνεται από τις αρμόδιες δικαστικές εισαγγελικές αρχές προς τον Πρόεδρο της Βουλής και τίθεται υπόψη όλων των Κομμάτων και όλων των Βουλευτών.

Παρακολούθησα πράγματι με ιδιαίτερη προσοχή, γιατί θέλω η τοποθέτηση του Δημοκρατικού Κοινωνικού Κινήματος, αλλά και εμένα ως Προέδρου του να έχει αυτά τα χαρακτηριστικά που επιβάλλονται από το Σύνταγμα σε όποιον θέλει πράγματι να περιφρουρήσει τους θεσμούς, αλλά και παράλληλα να προστατεύσει την πολιτική ζωή της Χώρας και εκείνους εναντίον των οποίων επισημαίνονται από την προηγούμενη δικαστική διαδικασία, έστω και υπαινιγμοί, γιατί πρέπει και αυτός να προστατευθεί, αν οι υπαινιγμοί δεν ανταποκρίνονται στην πραγματικότητα.

Προσέφερε όμως άπλετο φως η τοποθέτηση επί της ουσίας των δύο Υπουργών, του Υ.ΠΕ.ΧΩ.Δ.Ε. δηλαδή του Υπουργού Περιβάλλοντος, Χωροταξίας και Δημοσίων 'Εργων, αλλά επίσης και της Υπουργού Ανάπτυξης κας Παπανδρέου.

Κατ' αρχήν χαίρομαι γιατί η κα Παπανδρέου πολιτικά δικαιώνει αυτά που εγώ από τις 11 Οκτώβρη του 1995, αλλά και από τον Γενάρη του 1994 στα αρμόδια συλλογικά όργανα του ΠΑ.ΣΟ.Κ. στα οποία συμμετείχα έλεγα και πάλευα και που τόλμησα στη συνέχεια, γιατί αυτό μου υπαγόρευε η πολιτική συνείδηση και η ευθύνη όπως εγώ την αντιλαμβάνομαι, απέναντι σε ιδέες σε πολιτικές αρχές, απέναντι στον Ελληνικό Λαό να λέω στο μέτρο που μου παρείχετο αυτή η δυνατότητα.

Είπε σήμερα, ότι μετά τις εκλογές του 1993 η Κυβέρνηση του ΠΑ.ΣΟ.Κ. παρεξέκλινε από το προεκλογικό κυβερνητικό πρόγραμμα που είχε εγκρίνει τότε το 47% του Ελληνικού Λαού. Αυτό δίνει τη δυνατότητα στον καθένα να βγάλει τα συμπεράσματά του, έστω τώρα κατόπιν εκλογών, γιατί θα βγαίνουν πολλά τέτοια ως ορθά που ειπώθηκαν από άλλους, παρ' ότι κατηγορήθηκαν άδικα στην προεκλογική περίοδο και λίγο πριν με τρόπο όχι κόσμιο πολιτικά που δεν τιμούσαν αγώνες εκείνων που δεν έσκυψαν το κεφάλι και δεν παρουσίασαν την εικόνα που παρουσίασαν σήμερα οι παρεμβαίνοντες Υπουργοί αν δούμε και το κλίμα που υπήρχε το καλοκαίρι του 1989, όταν ο υποφαινόμενος έβαζε τα στήθη μπροστά και δεν προσπαθούσε να πάρει τις αποστάσεις, όπως το παρετήρησε όλη η Βουλή και όλος ο Ελληνικός Λαός σήμερα για προσωπικούς πολιτικούς λόγους. Το κλείνω απλά σαν παρένθεση.

Κυρίες και κύριοι συνάδελφοι, δεν είναι το θέμα μόνο να αλλάξει ο νόμος περί ευθύνης Υπουργών, το νομοθετικό διάταγμα 802 που είχε εκδοθεί επί δικτατορίας. Αν θέλετε να λέμε τα πράγματα με το ονομά τους, το πρόβλημα, είναι πρόβλημα που εξαρτάται από τους Βουλευτές, από τα Κόμματα που συμμετέχουν στις επιτροπές, είτε εξεταστικές, είτε προανακριτικές. Κατά πόσο, δηλαδή, λειτουργούν όταν συμμετέχουν κατά συνείδηση αγαθού ανδρός, αντικειμενικά, εκπληρώνοντας το δικαστικό χρέος που έχουν ή το πολιτικό βάζοντας στο περιθώριο οποιεσδήποτε πολιτικές σκοπιμότητες. Γιατί δεν είναι θέμα διατάξεων νόμου και η ιστορία η πολιτική, η πρόσφατη, αλλά και η απώτερη το έχει αποδείξει. Και ξέρει πολύ καλά ο Ελληνικός Λαός, ότι οι νόμοι περί ευθύνης Υπουργών δεν χρησιμοποιήθηκαν για να γίνει πραγματική κάθαρση από υπεύθυνους όταν υπάρχουν στοιχεία, αλλά χρησιμοποιήθηκαν μόνο για να εξοντωθούν καθαροί πολιτικοί. Οι ίδιοι εκείνοι που παρέπεμψαν τέτοια πρόσωπα -αφού πέτυχαν πρώτα τον πολιτικό τους στόχο- και ασφαλώς εκείνοι που βρίσκονταν πίσω τους, τα διαπλεκόμενα συμφέροντα, πέτυχαν τον οικονομικό και όχι μόνο στόχο τους.

Επομένως, ας μην προσπαθούμε να εμφανίσουμε στον Ελληνικό Λαό, ότι είναι θέμα καλύτερου ή χειρότερου νόμου περί ευθύνης Υπουργών. Είναι θέμα πως αξιοποιούμε τους νόμους. Γιατί και μετά το 1993, όταν ήρθε η Κυβέρνηση του ΠΑ.ΣΟ.Κ., εγώ ήμουν εκτός Βουλής, από αυτές τις λογικές και πρακτικές, παρότι ψήφισε η πλειοψηφία για παραπομπή, καλώς ή κακώς δεν το εξετάζω, είχα την παλικαριά τότε γιατί ήθελα να είμαι συνεπής, όπως και σήμερα, στη θέση που είχα διατυπώσει από το 1989 και είχα πει ανεξάρτητα εάν τότε, μετά τις εκλογές του 1993, έκανε λόγο το ΠΑ.ΣΟ.Κ. για παραπομπή εκείνου που είχε στήσει εναντίον μου και εναντίον του ΠΑΣΟΚ τη σκευωρία, είχα βγει ευθαρσώς, δημόσια, εκτός Βουλής, γιατί δεν ήμουν στη Βουλή και είχα πει, ότι δεν πρέπει να γίνει παραπομπή στο Ειδικό Δικαστήριο, παρά μόνο αν υπάρχουν αδιάσειστα στοιχεία. Και ψήψισαν όσοι ήταν τότε στο κυβερνητικό κόμμα του ΠΑΣΟΚ, παραπομπή, αλλά όμως ήρθαν πάλι και είπαν αναστέλλεται η ποινική δίωξη.

Κατά συνέπεια, κύριε Πρόεδρε του Συνασπισμού δεν είναι θέμα κακού ή καλού νόμου. Και η αναξιοπιστία στο Λαό περνάει γιατί ακριβώς χρησιμοποιούνται οι όποιοι νόμοι και οι διατάξεις του Συντάγματος, για να υπηρετηθούν κατά περίπτωση οι πολιτικές σκοπιμότητες και όταν υπηρετηθούν μετά αναστέλλονται οι διώξεις, ενώ ολοκληρώνονται μόνο για εκείνους που είναι αγκάθι στο πολιτικό σύστημα.

Είναι αγκάθι στα διαπλεκόμενα συμφέροντα, γιατί δεν συμβιβάζονται με λογικές που υπηρετούν συμφέροντα, που είναι αντίθετα προς αυτά του απλού, καθημερινού 'Ελληνα πολίτη.

Εμείς δεν έχουμε καμιά αντίρρηση να αλλάξει ο νόμος περί ευθύνης Υπουργών και θα έπρεπε να είχε αλλάξει. Αλλά ο όποιος αυτός καλός νόμος που θα έρθει θα αποτρέψει από αυτήν την πολιτική λειτουργία και χρήση μελλοντικά, τα Κόμματα, που θα θέλουν να λειτουργήσουν πάλι σ' αυτήν τη λογική της πολιτικής σκοπιμότητας και να κάνουν κάθαρση από έντιμους πολιτικούς για να μπορούν ελεύθερα να λειτουργούν οι λογικές που τις ξέρει πολύ καλά ο Ελληνικός Λαός;

Κύριοι συνάδελφοι, βρισκόμαστε σε μία περίοδο πολύπλευρης παρακμής, πολιτικής, κοινωνικής, οικονομικής και εθνικής. Βρισκόμαστε κατά συνέπεια σε μία περίοδο παρακμής πολιτικής. Ο Ελληνικός Λαός έχει φέρει στο ναδίρ τις αξιοπιστίες του, τον πολιτικό κόσμο, τα πολιτικά κόμματα. Αυτό είναι έγκλημα για τη Δημοκρατία, για την ουσία της Δημοκρατίας, για τους δημοκρατικούς θεσμούς.

'Εχουμε όλοι υποχρέωση σ' όποιο Κόμμα και αν ανήκουμε αυτήν την αναξιοπιστία να την μετατρέψουμε, όχι με λόγια κούφια περιεχομένου περί διαφάνειας, αλλά με έργα και τα έργα τα παρακολουθεί ο Ελληνικός Λαός, όπως παρακολουθεί και τη σημερινή συζήτηση. Θυμάται στις προγραμματικές δηλώσεις τον κύριο Πρωθυπουργό να μιλά για διαφάνεια. Μίλησαν για διαφάνεια και οι αγαπητοί συνάδελφοι του ΠΑΣΟΚ -και το εννοώ αυτό- στην αίτηση που έκαναν για εξεταστική επιτροπή. Αλλά μετά από αυτά που εξελίχθηκαν σήμερα εδώ, μετά τις παρεμβάσεις των δύο Υπουργών είναι δυνατόν να πιστεύετε, ότι πείθετε τον απλό 'Ελληνα πολίτη σ' όποιο κόμμα και αν ανήκει, περί διαφάνειας, όταν έρχονται οι ίδιοι Υπουργοί και ο κ. Λαλιώτης και η κα Παπανδρέου και σας λένε σήμερα, στην κρίσιμη αυτή ώρα, ότι ήταν παράνομη η πράξη και γ' αυτό την ανεκάλεσαν;

Για να υπάρξει ένα ποινικό αδίκημα χρειάζονται δύο πράγματα. Η ύπαρξη των αντικειμενικών στοιχείων, θεμελίωσης ενός αδικήματος και δεύτερο του υποκειμενικού στοιχείου. Το αντικειμενικό στοιχείο δεν ερχόμαστε εμείς που είμαστε στην Αντιπολίτευση να το επιβεβαιώσουμε ή να το επικαλεσθούμε. Καταλάβατε τι έγινε εδώ σήμερα; 'Ερχεται η ίδια η Κυβέρνηση και το επιβεβαιώνει πανηγυρικά και με χαρτιά στην προσπάθεια προφανώς να αποσείσει ο καθένας πολιτικές ευθύνες. Εγώ δεν μπαίνω στη λογική των ποινικών ευθυνών. Αλλά όμως το βεβαίωσαν σήμερα εδώ και από εκεί και πέρα όταν ομολογούν οι ίδιοι ενώπιον της Ολομέλειας, που είναι να αποφασίσει τελικά τί θα κάνει, το υποκειμενικό στοιχείο που σημαίνει δόλος, είναι εκείνο που θα πρέπει να ερευνήσει όχι το πολιτικό όργανο, που είναι η Εξεταστική των Πραγμάτων Επιτροπή, αλλά το δικαστικό όργανο που είναι μόνο η Προανακριτική Επιτροπή της Βουλής.

Δηλαδή, είναι αντιφατικά αυτά τα πράγματα. Από τη μια μεριά έρχονται εδώ οι Υπουργοί και λένε, ότι πράγματι είναι παράνομη η πράξη και το χαρακτηρίζει ο κ. Λαλιώτης λάθος. Το λάθος ανάγεται στο αν υπάρχει δόλος ή όχι. Αλλά αυτό είναι θέμα όχι της Εξεταστικής Επιτροπής, αλλά της Προανακριτικής Επιτροπής της Βουλής. Δεν χρειάζεται λοιπόν εμείς να προσθέσουμε τίποτε άλλο.

Και δεύτερον, όταν η Υπουργός Ανάπτυξης λέγει, στο κείμενο της ανακλητικής απόφασης, ότι την ανακαλεί γιατί είναι παράνομη, χρειάζεται άλλη απόδειξη; Πρόκειται για γραπτό πλέον στοιχείο πέρα από την ομολογία που προσφέρθηκε σήμερα με τις αγορεύσεις.

Και για όσους δεν είναι δικηγόροι θέλω να πω το εξής: Ακριβώς, διότι η Κυβέρνηση δια της κυρίας Υπουργού Ανάπτυξης και το όποιο διοικητικό όργανο, είτε Υπουργός, είτε διοικητικό όργανο, ανακάλεσε αυτή την απόφαση, τα πράγματα είναι ξεκάθαρα. Πότε και μόνο λέγει ο νόμος, το διοικητικό δίκαιο και το ν.δ. 61/68, μπορεί να ανακληθεί μία διοικητική πράξη, όπως είναι και η κοινή υπουργική απόφαση; Μόνο σε μία περίπτωση. 'Οταν είναι παράνομη η πράξη. Μόνο τότε ανακαλείται και μάλιστα από το ίδιο εκδόν διοικητικό όργανο.

Κατά συνέπεια, το να κρυβόσαστε πίσω από το δάχτυλο και να νομίζετε ότι πείθετε τον Ελληνικό Λαό, ότι εννοείτε τη διαφάνεια, κάνετε ζημιά και στην Κυβέρνηση και στο Κόμμα σας, αλλά και σε εκείνον που αναφέρεται στο πόρισμα του Εισαγγελέα Εφετών, γιατί ακριβώς με το να γίνει μόνο Εξεταστική των Πραγμάτων Επιτροπή, που είναι πολιτική επιτροπή και δεν είναι δικαστική, εκθέτετε και τον ίδιο το συνάδελφό σας που ήσασταν και είστε στον ίδιο χώρο, γιατί δεν του δίνετε την ευκαιρία δικαστικά, μέσα από την Προανακριτική Επιτροπή της Βουλής, να απολογηθεί, που είναι βασικός κανόνας της Δημοκρατίας σε μία χώρα που θέλει να λέγει, ότι λειτουργεί δημοκρατικά.

Δεν θα τεκμηριώσω άλλο, γιατί επιβάλλεται όλοι οι αγαπητοί συνάδελφοι του ΠΑ.ΣΟ.Κ., να αποσύρουν αυτήν την αίτηση για σύσταση Εξεταστικής Επιτροπής και να αποφασίσουμε ομόφωνα την παραπομπή σε Προανακριτική Επιτροπή, όχι γιατί αποδεχόμαστε -δεν θα το έλεγα ποτέ εγώ, θα ήμουν ο τελευταίος που θα το έλεγα- ότι, είτε ο κ. Λιβανός, είτε οποιοσδήποτε άλλος έχει ποινικές ευθύνες, αλλά για να μας δοθεί η ευκαιρία να διερευνήσουμε δικαστικά, αφού προηγήθηκε, όχι πολιτική πράξη, αλλά προηγήθηκε, όπως λέει το πόρισμα και όπως το ξέρουμε όσοι ασχολούμαστε με τα νομικά, δικαστική, ποινική προκαταρκτική εξέταση. Να γίνει, λοιπόν, έρευνα. Και μετά πράγματι και να είστε απόλυτα βέβαιοι και εγώ προσωπικά και οι συνεργάτες μου Βουλευτές του ΔΗ.Κ.ΚΙ., δεν πρόκειται σε καμία περίπτωση, μετά την Προανακριτική Επιτροπή, αν δεν υπάρξουν, όχι αποχρώσεις ενδείξεις, αλλά αδιάσειστα στοιχεία, δεν πρόκειται να ψηφίσουμε παραπομπή σε Ειδικό Δικαστήριο.

'Αρα επιβάλλεται και για το κύρος της πολιτικής, και για το κύρος των πολιτικών, αλλά και για να εμπεδώσουμε, ότι είναι στην πολιτική μας βούληση η πραγματική διαφάνεια στα έργα και όχι στα λόγια, να παραπέμψουμε την υπόθεση. Και εκεί εξαρτάται από όλους, αυτοί που θα συμμετάσχουν στην επιτροπή να λειτουργήσουν αντικειμενικά, έξω από πολιτικές σκοπιμότητες. Και εγώ το πιστεύω αυτό, ότι τώρα που είναι ήρεμα τα πράγματα θα επικρατήσει η αντικειμενικότητα και όχι, όπως ήταν τότε εκείνη η όξυνση που εξυπηρετούσε άλλες πολιτικές σκοπιμότητες που τις πληρώνει έκτοτε και η Ελλάδα και ο Ελληνικός Λαός.

Τελειώνω κύριε Πρόεδρε, λέγοντας το εξής. Ειπώθηκαν κατά λάθος, όχι σκόπιμα, ορισμένα πράγματα που δεν ανταποκρίνονται στο νόμο και στο Σύνταγμα. Η παραγραφή, θα ήθελα να πω σε συνάδελφο του ΠΑΣΟΚ που μίλησε, ολοκληρώνεται τον Ιούνιο με τη λήξη αυτής της περιόδου, γιατί αν υπάρχει αδίκημα -αυτό θα αποδειχθεί στην πορεία- αυτό ανάγεται σε χρόνο της προηγουμένης περιόδου. 'Αρα κάνατε λάθος -δεν το κάνατε σκόπιμα- που είπατε, ότι δεν υπάρχει παραγραφή τόσο σύντομη.

Δεύτερον, τα προβλήματα αυτά της διαφάνειας και της προστασίας του δημόσιου χρήματος διασφαλίζονται με θεσμικές αλλαγές, διασφαλίζονται με τον κοινωνικό έλεγχο, αλλά και με τρόπους που ο ομιλών για λογαριασμό του ΔΗ.Κ.ΚΙ. κατά τη διάρκεια της συζήτησης των προγραμματικών δηλώσεων υπέδειξε με συγκεκριμένες προτάσεις, για προμήθειες, αλλά και για την ανάθεση μεγάλων έργων, ενώ αντίθετα στο ΠΑΣΟΚ στην προηγούμενη Βουλή, παρότι βασικό θέμα στις προγραμματικές δηλώσεις, μετά τις εκλογές του 1993, ήταν να συσταθεί αντικειμενικό αδιάβλητο όργανο για τις μεγάλες προμήθειες και τα μεγάλα έργα, κατατέθηκε το νομοσχέδιο και δυστυχώς, χωρίς αντίδραση κανενός κόμματος, αδρανοποιήθηκε.

Και είχα βγει τότε, γιατί ήμουν ακόμη στο ΠΑΣΟΚ, έξω από τη Βουλή και εσπευσμένα έτρεξα να κάνω δηλώσεις, Σάββατο μεσημέρι θυμάμαι, για να καταγγείλω όλα τα Κόμματα, γιατί μιλάνε για διαφάνεια στη διαχείριση του δημόσιου χρήματος, αλλά δεν εννοούν να θεσπίσουν διαδικασίες αντικειμενικές, που να περιέχουν και τον κοινωνικό έλεγχο, ώστε πράγματι να μην παρουσιάζονται τέτοια φαινόμενα, που δηλητηριάζουν τον πολιτικό βίο της Χώρας, αλλά και να οδηγούν σε μεγαλύτερη αναξιοπιστία τα πολιτικά κόμματα και την πολιτική.

Εμείς ευχόμαστε, οι συνάδελφοι του ΠΑΣΟΚ, που διακρίνονται για το ήθος -προς Θεού δεν βάζω τέτοιο θέμα- να δουν πολύ καλά μέχρι το τέλος την απόσυρση. Γιατί διαφορετικά δεν είναι μόνο, ότι θα πάθει ζημιά το ΠΑΣΟΚ, αυτό είναι θέμα δικό τους και δεν μας αφορά, θα πάθει ζημιά όλος ο πολιτικός κόσμος της Χώρας, γιατί θα φαίνεται, χωρίς να ανταποκρίνεται ενδεχομένως στην πραγματικότητα, ότι πάτε να κουκουλώσετε πράγματα.

Αυτή ήταν και η έννοια, που αναγκάστηκα στην αρχή και έκανα παρέμβαση, όπως και προς τον αγαπητό Πρόεδρο της Βουλής, που έκανε κάθε δυνατή προσπάθεια κι εγώ θα λέω ό,τι βλέπω ή θεωρώ, κατά την άποψή μου, ότι είναι σωστό, σε όποιο κόμμα και αν ανήκει ο καθένας, γιατί είναι Πρόεδρος της Βουλής εδώ, ακριβώς για να προλάβω και εμπλοκές.

Στη Διάσκεψη των Προέδρων πήγα μόνος μου και έβαλα αυτό το θέμα, το οποίο μετά το είδαν και τα άλλα Κόμματα και το στήριξαν, ότι πρέπει ταυτοχρόνως να γίνει η ψηφοφορία. Ευχαριστώ, κύριε Πρόεδρε.

(Χειροκροτήματα από την Πλευρά του ΔΗ.Κ.ΚΙ.)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα Δυτικά Θεωρεία, αφού προηγουμένως ξεναγήθηκαν στην έκθεση της Αίθουσας Ελευθέριος Βενιζέλος, σαράντα πέντε μαθητές και τρεις συνοδοί καθηγητές τους, από το 1ο Τεχνικό Λύκειο της Νέας Σμύρνης.

(Χειροκροτήματα)

Ο Κοινοβουλευτικός Εκπρόσωπος του ΠΑΣΟΚ κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, κυρίες και κύριοι Βουλευτές, η πολιτική είναι ηθική; Είναι ή πάντως πρέπει να είναι και πρέπει να ταυτίζεται απόλυτα με την ηθική. Γιατί ο βαθύτερος χαρακτήρας της πολιτικής είναι και πρέπει να είναι παιδαγωγικός. Δεν υπάρχει αμφιβολία, ότι τα τελευταία χρόνια σε παγκόσμια κλίμακα, αλλά ιδιαίτερα και στη Χώρα μας, αμφισβητείται η ηθική της πολιτικής και η ηθική των πολιτικών. Δεν ξέρω πόσο ηθικοί είναι οι αμφισβητούντες! Δεν ξέρω επίσης πόσο φταίμε εμείς οι ίδιοι, οσοδήποτε ηθικοί και αν είμαστε -μιλώ γενικά- γι' αυτό το διασυρμό της πολιτικής και των πολιτικών. Γιατί αν η ηθική είναι η υψίστη αρετή για τον πολιτικό, ο μεγαλύτερος εχθρός της ηθικής είναι η ηθικολογία. 'Οπως ο μεγαλύτερος εχθρός της σεμνότητας είναι η σεμνοτυφία και της σοβαρότητας η σοβαροφάνεια. 'Αλλο ηθική, άλλο ηθικολογία. Συνήθως μάλιστα περί ηθικής λένε, ότι ομιλούν περισσότερο, εκείνοι που τη διαθέτουν λιγότερο.

Εδώ, αγαπητοί συνάδελφοι, πρέπει να πούμε και μερικά πράγματα, γιατί φοβάμαι, ότι έχει αποπροσανατολιστεί τελείως η συζήτηση, με όσα άκουσα μέχρις αυτής της στιγμής.

Και πρέπει να θυμηθούμε πως φθάνει η υπόθεση ενώπιον του Σώματος. Μια ανώνυμος αναφορά στέλνεται στον Εισαγγελέα του Αρείου Πάγου κ. Σιούλα. Ο κ. Σιούλας τη διαβιβάζει στον προϊστάμενο της Εισαγγελίας Εφετών που αναθέτει στον Αντεισαγγελέα σίγουρα να διενεργήσει προκαταρκτική εξέταση. Η αναφορά σαφέστατα ομιλεί για ευθύνες Υπουργών. Ερώτημα πρώτον, επιτρέπεται η διενέργεια προκαταρκτικής εξέτασης εν όψει του άρθρου 86 του Συντάγματος το οποίο ναι μεν αποκλείει την ανάκριση και την προανάκριση, αναφέρεται στη διοικητική εξέταση και λέει ότι στη περίπτωση που προκύψουν στοιχεία διαβιβάζεται στη Βουλή ο φάκελος, αλλά όπως υποστηρίζουν συνταγματολόγοι και είναι και η προσωπική μου άποψη, ούτε προκαταρκτική εξέταση επιτρέπεται κατά Υπουργού για πράξεις τελεσθείσες κατά την άσκηση των καθηκόντων του.

Πέρα όμως απ' αυτό διενεργείται η προκαταρκτική εξέταση και καταλήγει σε ένα πόρισμα. Παρακαλώ τους συναδέλφους νομικούς να ψάξουν την Ποινική Δικονομία και απευθύνομαι ιδιαίτερα στην κα Μπενάκη, να μου πει σε ποιό άρθρο η Ποινική Δικονομία προβλέπει την έκδοση πορίσματος, μετά από την προκαταρκτική εξέταση. Διότι δεν υπάρχει στην Ποινική Δικονομία τέτοια διάταξη. Η πρόβλεψη στη Ποινική Δικονομία είναι, ότι ο εισαγγελεύς μετά τη διενέργεια της προκαταρκτικής εξετάσεως ή βάζει την υπόθεση στο αρχείο ή ασκεί δίωξη. Θα μου πείτε εδώ δεν μπορούσε να ασκήσει δίωξη, ορθώς βεβαίως, διότι είχε να κάνει με ευθύνες κατά την εκτίμησή του Υπουργού, εν τη ασκήσει των καθηκόντων του. Ναι, αλλά διαβιβάζει στη Βουλή το φάκελο και μόνο, όχι πόρισμα, διότι το πόρισμα είναι απόφανση. Το πόρισμα περιέχει την έννοια, ότι αποφαίνεται ενώ δεν έχει δικαίωμα να αποφανθεί και αλοίμονο αν το δεχθούμε ότι έχει, διότι τότε έχουμε και μια ειδική περίπτωση ανελέγκτου εισαγγελικής κρίσεως που δεν υπόκειται σε κανένα ένδικο μέσο. 'Ομως, η εντύπωση η γενική είναι ότι όπου υπάρχει πόρισμα, υπάρχουν αποδείξεις. Και γι' αυτό θα πρέπει να προσέξει πάρα πολύ ο πολιτικός κόσμος. Το θέμα άλλωστε δεν αφορά μόνο τον πολιτικό κόσμο, αλλά έχει ιδιαίτερη σημασία όταν αφορά στον πολιτικό κόσμο, η ύπαρξη πορίσματος ενώ "πόρισμα" ούτε ως λέξη δεν υπάρχει στο Κώδικα Ποινικής Δικονομίας, μετά την προκαταρκτική εξέταση.

Γιατί υποστηρίζω, ότι η συζήτηση ξέφυγε από τα πλαίσιά της; Η Κυβέρνηση Σημίτη, οι Βουλευτές του ΠΑΣΟΚ, έχουν κάθε λόγο να θέλουν τη πλήρη διαλεύκανση της υποθέσεως και έχουν κάθε λόγο, έχουμε όλοι κύριοι συνάδελφοι, να αγωνιζόμαστε για την ηθική και τη καθαρότητα του δημοσίου βίου. Λαμβάνουν γνώση ενός φακέλου που διαβιβάζει ο εισαγγελεύς και σκέφτονται τι να κάνουν. Και λένε να συσταθεί -και αυτήν τη πρόταση καταθέτουν- Εξεταστική των Πραγμάτων Επιτροπή, που δεν είναι, αγαπητέ κύριε Τσοβόλα, πολιτικές οι αρμοδιότητές της αλλά καθαρώς ανακριτικές, το λέει ρητά ο Κανονισμός της Βουλής και ο Πρόεδρος της Εξεταστικής Επιτροπής έχει όλα τα δικαιώματα ανακριτή και εισαγγελέως. Να συσταθεί λοιπόν Εξεταστική Επιτροπή για να ερευνήσει αν υπάρχουν ποινικές ευθύνες ή αν υπάρχουν ενδείξεις, αποχρώσεις όμως, οπότε σ' αυτήν την περίπτωση θα έρθει και έγινε γνωστό ότι θα έρθει σε συντομότατο χρόνο ώστε να μην υπάρχει ο θεωρητικός κίνδυνος της παραγραφής, θα έρθει στη Βουλή το πόρισμα πλέον της Εξεταστικής Επιτροπής και τότε κατά συνείδηση όλοι θα κρίνουν.

Να προσθέσω και κάτι άλλο. Φοβάμαι, ότι και σήμερα επανελήφθη το λάθος που έγινε το 1989 να λένε τα Κόμματα ότι υποστηρίζουν την άλφα ή τη βήτα λύση. Δεν έχουν δικαίωμα τα κόμματα, αυτή η διαδικασία είναι διαδικασία της Βουλής και των Βουλευτών. Δεν μπορεί με γραμμή ούτε να παρεπέμπονται Υπουργοί, ούτε να συνιστώνται ανακριτικές επιτροπές. Και προσέξτε τη μεγάλη διαφορά γιατί εμφανίζεται, να μη θέλει το ΠΑ.ΣΟ.Κ, αμέσως τη σύσταση Προανακριτικής Επιτροπής. Εμφανίζεται ως εύλογο ερώτημα.

Μα, εδώ μας λέτε εσείς ότι έβγαλε απόφαση η κα Παπανδρέου που λέει ότι είναι παράνομη η προηγούμενη και την ανακαλεί. Και ποιό είναι το περίεργο, κύριοι συνάδελφοι; Δεν είναι καθημερινή πρακτική των δικαστηρίων να ακυρώνει υπουργικές αποφάσεις ως αντίθετες στο Σύνταγμα ή σε άλλους νόμους, ή ως εκδοθείσες χωρίς εξουσιοδότηση; Σε κάθε περίπτωση δηλαδή που ακυρώνεται ή ανακαλείται μια υπουργική απόφαση, αυτό αυτομάτως αποτελεί ποινικό αδίκημα; 'Οχι βεβαίως. Ανεκλήθη η απόφαση, πολύ ορθά ανεκλήθη, έτσι έκρινε η Κυβέρνηση, τα είπε η Υπουργός Ανάπτυξης, εξήγησε ο Υπουργός ΠΕΧΩΔΕ την προϊστορία του θέματος και πολιτικά δικαιούμαστε να είμαστε υπερήφανοι γιατί αναλαμβάνουμε τις πολιτικές ευθύνες μας, οι οποίες είναι συλλογικές για όλη την Κυβέρνηση. Αλλά εδώ, εσείς δεν προτείνετε τη διερεύνηση του θέματος για να δούμε εάν υπάρχουν αποχρώσες ενδείξεις για να παραπέμψουμε, παραπέμπετε! Διότι είναι πρόταση κατηγορίας η πρόταση για συγκρότηση ανακριτικής επιτροπής. 'Εχετε κατονομάσει κατηγορούμενο και αυτό είναι το επικίνδυνο. Και το επικίνδυνο συνίσταται στην αποδοχή a priori από τη Βουλή που είναι πολιτικό Σώμα οποιασδήποτε εισαγγελικής παραγγελίας ή οποιασδήποτε εισαγγελικής αναφοράς.

'Ερχεται λοιπόν μια αναφορά στη Βουλή. Το άρθρο 86 του Συντάγματος, ο θεσμός της ευθύνης των μελών της Κυβέρνησης δεν είναι τυχαίος. Αρχίζει από το περίφημο impeachment στην Αγγλία και εξελίσσεται σε προνόμιο των αντιπροσώπων ή του λαού, να μπορούν να διώκουν τους Υπουργούς του Βασιλέως κ.λπ. Και στις μέρες μας, έχει διαμορφωθεί διεθνώς σε όλες τις Ευρωπαϊκές χώρες -δεν είναι μόνο στη Χώρα μας- κατά τέτοιο τρόπο ώστε η Βουλή ως πολιτικό όργανο που είναι και όχι ως δικαστικό όργανο, να αποφασίζει και με πολιτικά κριτήρια εάν πρέπει ή όχι να παραπέμψει ακόμη και στις περιπτώσεις που υπάρχουν αναντίρρητες ποινικές ευθύνες. Πολύ δε περισσότερο οφείλει να διερευνήσει, εάν υπάρχουν αποχρώσες μάλιστα ενδείξεις για να συζητήσει και να ζητήσει τη συγκρότηση ανακριτικής επιτροπής. Θα αυτοχειριαστούμε, κύριοι συνάδελφοι; Θα δεχθούμε ότι σε κάθε περίπτωση που έρχεται μια εισαγγελική αναφορά άνευ ετέρου, χωρίς να κρίνουμε εμείς οι ίδιοι θα προτείνουμε τη συγκρότηση ανακριτικής επιτροπής. Θα αποψιλωθούμε δικαιώματος που μας δίνει το Σύνταγμα όχι τυχαία; Και γνωρίζετε, ότι οι πολιτικοί είναι κράχτες μηνύσεων και διώξεων και γνωρίζετε τη νοοτροπία πολλών δικαστών πόσο αισθάνονται ευτυχείς όταν έχουν κάποιον επώνυμο μπροστά τους. 'Οταν τα ξέρουμε αυτά και έχουμε και τις εμπειρίες του παρελθόντος, κακίζετε το ΠΑΣΟΚ; Γιατί; Τί ζητά; Ζητά έρευνα βραχυπρόθεσμη για να δούμε, εάν υπάρχουν στοιχεία για ποινικές ευθύνες. Ναι, εάν υπάρχουν να παραπέμψουμε. Θα παραπέμψουμε και εμείς.

Κυρίες και κύριοι συνάδελφοι, μπορεί να μην ηχούν ευχάριστα στα αυτιά πολλών που ανεύθυνα ανά την Ελλάδα πολιτικολογούν και μας διασύρουν, αυτά που είπα. Αλλά, θυμούμαι, ότι ο Τζων Φιτζέραλντ Κέννεντυ στο βιβλίο του "Σκιαγραφία των γενναίων" αναφέρεται στον Γερουσιαστή Ρόμπερτ Τάφτ που ενώ διεκδικούσε με πολλές πιθανότητες την υποψηφιότητα για το Προεδρικό αξίωμα, δεν εδίστασε να πάρει την πιο αντιδημοτική θέση που μπορούσε να πάρει κανείς την εποχή εκείνη, υπερασπιζόμενος προαιώνιο νομικό αξίωμα. Εγώ, δεν συμφωνώ μ'αυτό.

( Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ )

Πήρε τη θέση, ότι δεν θα μπορούσαν να δικαστούν ούτε οι εγκληματίες ναζί με βάση την αρχή του mullum crimennula poemae sine lege, διότι δεν υπήρχε προγενέστερος νόμος. Βεβαίως αυτό είναι μια άκρατη, αν θέλετε για την περίπτωση, αφοσίωση στη νομική επιστήμη και σε έννοιες για τις οποίες όμως έχουν χυθεί ποταμοί αίματος, όπως είναι αυτή η βασική αρχή του Ποινικού Δικαίου.

Πρέπει όμως να λέμε κάποτε μέσα σε αυτήν την Αίθουσα μερικά πράγματα έστω και αν ηχούν δυσάρεστα σε κάποιους. Διότι επιτέλους δεν έχουμε ανάγκη πιστοποιητικών ηθικής για να μην πω όλοι, οι περισσότεροι από εμάς. Και γιατί όχι όλοι; Από ποιούς και γιατί κατάντησε να ζητάει ο πολιτικός κόσμος πιστοποιητικά διαγωγής ηθικής; Αν υπάρχει κάτι συγκεκριμένο δεν είναι οι πολιτικοί. Να κατονομάζεται όποιος είναι. 

Κυρίες και κύριοι συνάδελφοι, η φύση του θεσμού της ευθύνης Υπουργών μελών της κυβέρνησης είναι πολιτική. Βεβαίως είναι μια από εκείνες τις περιπτώσεις που εμπλέκονται οι εξουσίες, η νομοθετική και η δικαστική. Εμπλέκονται όμως κατά ένα τρόπο καταστρωμένο στο Σύνταγμα και δυστυχώς και σε ένα νόμο που ισχύει ακόμη και που βεβαίως όλοι θα ευχόμαστε να είχε καταργηθεί. Ο Υπουργός Δικαιοσύνης, ο Ευάγγελος Γιαννόπουλος, είπε ότι πολύ σύντομα θα κατατεθεί το σχετικό σχέδιο νόμου.

Επειδή όμως υπήρξε και ψόγος γιατί μέχρι τώρα δεν κατετέθη, να θυμίσω ότι και είχε κατατεθεί και είχαν υπάρξει σχέδια, αλλά είχε υπάρξει και η αναταραχή με τις προηγούμενες διώξεις που εμπόδιζε την ψήφιση νέου νόμου διότι θα εθεωρείτο, ότι ο νέος νόμος οδηγεί σε ατιμωρησία αφού όλοι οι ποινικολόγοι, όλοι οι σοβαροί νομικοί αυτού του Τόπου και οι περισσότεροι πολιτικοί έχουμε διακηρύξει, ότι το άρθρο 1 του ν. 802/71 βάσει του οποίου, σύμφωνα με την πρόταση κατηγορίας, παραπέμπεται ο κ. Λιβανός, είναι αντισυνταγματική διάταξη και θα έπρεπε να θεωρηθεί ανίσχυρη διότι παραβιάζει βασική αρχή του Συντάγματος του άρθρου 7 περί σαφούς προσδιορισμού των στοιχείων της πράξεως.Και εδώ δεν υπάρχει κανείς προσδιορισμός των στοιχείων της πράξεως.

Επιτρέψτε μου στο σημείο αυτό να σας διαβάσω mot a mot τι λέει ο διακεκριμένος καθηγητής του Ποινικού Δικαίου κ. Μανωλεδάκης που έχει γράψει ειδικά πάνω σ' αυτό το θέμα, γιατί, ξέρετε, αυτή η διάταξη προβλέπει ένα ιδιώνυμο αδίκημα dellictum proprium μόνο για τους Υπουργούς. Δεν υπάρχει για κάνεναν άλλο Ελληνα πολίτη.

Λέει λοιπόν ο Μανωλεδάκης: "Με τη διάταξη αυτή, τιμωρείται μέλος της κυβερνήσεως, ή Υφυπουργός, που με πρόθεση, κατά την εκτέλεση των καθηκόντων του, παραβιάζει οποιαδήποτε διάταξη της νομοθεσίας, συνταγματικού νόμου, διατάγματος, κανονιστικής πράξεως. Πρόκειται για κλασικό παράδειγμα αντισυνταγματικής κατά το άρθρο 7 του Συντάγματος διάταξης, αφού δεν ορίζονται τα στοιχεία της πράξης που τυποποιείται ως έγκλημα. Εδώ ανάγεται σε έγκλημα η παραβίαση και όχι μόνο η παράβαση, με πρόθεση, κάθε υπάρχοντος ή και μέλλοντος να θεσπισθεί κανόνα δικαίου και αν ακόμα δεν προβλέπεται σε αυτόν ποινική κύρωση για την παραβίασή του αυτή. Αν βέβαια πρόκειται για ειδικό ποινικό νόμο ... κ.λπ.". Και λέει παρακάτω: "Κατά συνέπεια το άρθρο 1 αποκτά σημασία μόνο αναφορικά με όλες εκείνες τις νομικές διατάξεις οιουδήποτε τύπου, οι οποίες δεν προβλέπουν ποινικές κυρώσεις για την παραβίασή τους".

'Ερχεται δηλαδή το άρθρο 1 να καταστήσει αξιόποινες μόνο για τους Υπουργούς, πράξεις ή παραλείψεις που συνιστούν απλώς παραβίαση νόμων ή διαταγμάτων οι οποίοι για κανέναν άλλο πολίτη δεν αποτελεί έγκλημα. Παράλληλα τίθενται στην ίδια μοίρα με όμοια ποινική αντιμετώπιση παραβιάσεις του Συντάγματος και παραβιάσεις απλώς προεδρικών διαταγμάτων έτσι ώστε η ποινή να μην εμφανίζει την αναγκαία προς το έγκλημα αναλογία και να είναι εξ' αυτού αντισυνταγματική.

Κυρίες και κύριοι συνάδελφοι, θα λέγατε, ότι ίσως λέω περίεργα πράγματα, τώρα όμως πρέπει να σας πω κάτι που θα σας φανεί ακόμη πιο περίεργο. Ο κ. Εβερτ έχει καταθέσει πρόταση νόμου περί ευθύνης Υπουργών. Και στην πρόταση αυτή ο ίδιος ο κ.'Εβερτ προβλέπει ακριβώς αυτό που ζητούμε εμείς. Δηλαδή μια έρευνα πριν ή φθάσουμε στη συγκρότηση ανακριτικής επιτροπής. Ακούστε τι λέει ο κ. Εβερτ στην εισηγητική του έκθεση: "Η αναζήτηση των ποινικών ευθυνών πρέπει να γίνεται με αυξημένες εγγυήσεις, διότι τα πρόσωπα αυτά, οι Υπουργοί, είναι εκτεθειμένα σε πιθανές αυθαίρετες κατηγορίες."

Προτείνει ο κ. 'Εβερτ μια διαδικασία, στην οποία θα αναφερθώ ευθύς αμέσως. Προτείνει λοιπόν "η Βουλή με τους ειδικούς εισηγητές περιορίζεται στη διενέργεια απλής προκαταρκτικής εξέτασης και στη συνέχεια εφ' όσον προκύψουν αποχρώσες ενδείξεις, αποφασίζει για την άσκηση διώξης του καταγγελομένου."

Αυτό που προτείνουμε εμείς είναι σύσταση Εξεταστικής Επιτροπής -ο κ. 'Εβερτ ορθώς το προτείνει να θεσμοθετηθεί- να διενεργεί η Βουλή, με τους εισηγητές που ορίζουν τα Κόμματα, την προκαταρκτική εξέταση που είναι απαραίτητη, πριν οδηγηθούμε στο να καθιστούμε κάποιον κατηγορούμενο, όπως συμβαίνει στη συγκεκριμένη περίπτωση.

Και πρέπει να σας πω, ότι δεν έχω καμία διάθεση να υπερασπιστώ ούτε τον κ. Λιβανό, ούτε κανέναν κ. Λιβανό. 'Οταν έζησα εκείνο το απαισίας μνήμης '89 και μίλησα απ' αυτό το Βήμα, είπα, ότι όταν με ρώτησε ο γιός μου, που τότε τελείωνε τη Νομική, "τί θα κάνεις πατέρα, αν βρεθεί ένα ατράνταχτο στοιχείο εις βάρος του Ανδρέα Παπανδρέου", του είπα ότι θα παραπέμψω και θα παραιτηθώ. Το είπα απ' αυτό το Βήμα τότε. Βεβαίως, δεν υπήρχε κανένα στοιχείο τότε.

Δεν έχω καμία διάθεση, ούτε εγώ, ούτε κανείς από τους Βουλευτές του ΠΑΣΟΚ, να καλύψουμε κανέναν. Δεν έχουμε κανένα όφελος και κανένα συμφέρον. Πρέπει να προστατεύσουμε το δημόσιο βίο.

Είναι περίεργο, γιατί έχετε αυτή την ανησυχία -εάν δεν είναι υποκριτική- όταν υπάρχει η διαβεβαίωση, πως υπάρχουν τα χρονικά πλαίσια μέσα στα οποία μπορεί και η Εξεταστική Επιτροπή να τελειώσει το έργο της όπως και η Προανακριτική, αφού μέχρι τον Ιούνιο είναι δυνατόν να γίνουν όλα αυτά.

Κυρίες και κύριοι συνάδελφοι, ο κ. 'Εβερτ στην πρότασή του προβλέπει την κατάργηση του άρθρου 1 του ν. 802/71, με βάση το οποίο ζητείται η παραπομπή του κ. Λιβανού, συν τις διατάξεις, βεβαίως, περί παραβάσεως καθήκοντος του ν. 259 του Ποινικού Κώδικα.

Τι λέει ο κ. 'Εβερτ στην πρότασή του: "Μέλος του Υπουργικού Συμβουλίου, ή Υφυπουργός, ο οποίος εν γνώσει του -προσέξτε, εξειδικευμένος δόλος- και προς ίδιο όφελος, ή προς όφελος τρίτου, παραβιάζει κατά την εκτέλεση των καθηκόντων του διατάξεις του Συντάγματος, νόμων κ.λπ., διώκεται."

Ξέρετε τι λέει ο ν. 802/71; 'Οστις εκ προθέσεως παραβιάζει διατάξεις του Συντάγματος, νόμων, διαταγμάτων" κ.λπ. Δεν απαιτεί ούτε τον εξειδικευμένο δόλο του "εν γνώσει", που ζητά ο κ. 'Εβερτ, ούτε πολύ περισσότερο σκοπό "ιδίου οφέλους" ή "οφέλους τρίτου". Και ορθώς τα προσθέτει, αν δεχθεί κανείς την ειδικότερη διάκριση που κάνει ο κ. 'Εβερτ στην πρόταση νόμου του.

Εδώ, όμως, τα ξέχασε η Νέα Δημοκρατία και θέλει άρον άρον κατ' ευθείαν Προανακριτική Επιτροπή.

'Εχω την εντύπωση, κυρίες και κύριοι συνάδελφοι, ότι υπηρετούμε και την ηθική του πολιτικού κόσμου και την ηθική του ακτινοβολία, αλλά ταυτόχρονα προστατεύουμε τα δικαιώματα της Βουλής. Η Βουλή είναι πολιτικό Σώμα. Δεν είναι και δεν επιτρέπεται να μεταβάλλεται σε δικαστήριο.

'Ακουσα τον κ. Κωνσταντόπουλο να αναφέρεται και πάλι στην αλήθεια. Καλύτερα είναι να μη μονοπωλεί κανείς την αλήθεια. Είπε, ότι όλα περνούν από τα δικαστήρια και απ' αυτή την Αίθουσα εκτός από την αλήθεια. Ποιός μονοπωλεί την αλήθεια; Και τον Χριστό, όταν τον ρώτησε ο Πιλάτος, τί εστί αλήθεια, δεν απάντησε. Είναι η δική μου αλήθεια, η δική σου αλήθεια, η δική του αλήθεια. Βεβαίως, του καθενός η αλήθεια αναπόφευκτα επηρεάζεται και από τον ανθρώπινο υποκειμενισμό.

Είπε και κάτι άλλο το οποίο δεν μπορώ να παρασιωπήσω. Είπε, ότι τυχόν μη άμεση αποδοχή του εισαγγελικού πορίσματος -να μου πει ο κ. Κωνσταντόπουλος τι γνώμη έχει περί της λέξεως "πορίσματος" και αν υπάρχει στη Δικονομία- θα αποτελούσε αμφισβήτηση της δικαστικής εξουσίας. Αυτό είναι μέγα ολίσθημα. Αυτό είναι απαράδεκτο συνταγματικά και πολιτικά, διότι αυτό σημαίνει άνευ ετέρου, ότι έπρεπε η Βουλή να αποδέχεται κάθε αναφορά που έρχεται και να κινεί αμέσως τη σχετική διαδικασία.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, τελειώνετε, κύριε συνάδελφε.

ΦΟΙΒΟΣ ΙΩΑΝΝΙΔΗΣ: Τελειώνω, κύριε Πρόεδρε.

Το ότι ετελείωσα είναι βέβαιο. Το αν έπεισα είναι αβέβαιο. Γιατί πολλές φορές σ' αυτήν την Αίθουσα συμβαίνει να είμαστε όλοι κατά καιρούς "ου με πείσεις, καν με πείσεις" και να μην ακούμε τα επιχειρήματα, αλλά να είμαστε έτοιμοι, να έχουμε πάρει τις αποφάσεις μας, ως μη έδει.

Και σ' αυτό θα συμφωνούσα με τον κ.Τσοβόλα όπως το διατύπωσε στον λόγο του προηγουμένως.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Αυτό θα το δείξει η κάλπη.

Η κα Μπενάκη έχει το λόγο.

ΑΝΝΑ ΜΠΕΝΑΚΗ ΨΑΡΟΥΔΑ: Κυρίες και κύριοι συνάδελφοι πρέπει να πω κυρίες και κύριοι συνάδελφοι του ΠΑ.ΣΟ.Κ., -διότι είστε οι μόνοι που επιμένετε στην Εξεταστική Επιτροπή- εάν είχατε κάποιες αμφιβολίες για το κατά πόσο θα έπρεπε να προχωρήσουμε σε Προανακριτική Επιτροπή ή όχι, οι αμφιβολίες αυτές θα έπρεπε να είχαν πλήρως παραμεριστεί στη συνείδησή σας μετά την παρουσία σ' αυτό το Βήμα αφ' ενός μεν του κ. Λαλιώτη, με την πραγματικά αποκαλυπτική αγόρευσή του, και αφ'ετέρου με την παρουσία της κας Παπανδρέου. Και οι δύο αποστασιοποιήθηκαν έντονα, όχι μόνο από την πολιτική των καζίνο που ακολούθησε το ΠΑ.ΣΟ.Κ., αλλά και από τη συγκεκριμένη συμπεριφορά του κατηγορουμένου από εμάς Υπουργού. Απεδοκίμασαν με τόσο έντονο τρόπο όποια διαδικασία ακολουθήθηκε μέχρι τη στιγμή που ανεκάλεσε η κα Παπανδρέου την παραχώρηση του Φλοίσβου, ώστε αν αυτές οι δύο αγορεύσεις προστεθούν στα αδιάσειστα στοιχεία που μας έχουν διαβιβαστεί και κυρίως, στο πάρα πολύ σαφές και κατηγορηματικό πόρισμα του Αντεισαγγελέως του κ.Σίγουρα, δεν θα έπρεπε να σας είχε μείνει καμία αμφιβολία για το ότι αν υπάρχει μία υπόθεση, απ' όσες παρήλασαν δυστυχώς τα τελευταία χρόνια στη Βουλή για την εφαρμογή του νόμου περί Υπουργών, η πλέον αναμφισβήτητη και η πλέον αυταπόδεικτη θα ήταν αυτή ακριβώς εδώ η κατηγορία, την οποία έχουμε καταθέσει.

Κύριοι συνάδελφοι, δεν μας είναι ευχάριστη αυτή η συζήτηση, αντίθετα μας είναι πάρα πολύ δυσάρεστη. Και οι εμπειρίες του παρελθόντος που υπάρχουν και από τις δύο πλευρές δεν ενισχύουν αυτού του είδους τα διαβήματα. Ακόμη, δεν μας είναι ευχάριστη μία πράξη η οποία είναι αρνητική, σχεδόν εχθρική, εναντίον ενός πρώην Υπουργού. Αλλά είναι δυνατόν, κύριοι συνάδελφοι, έστω αναλογιζόμενοι τις παλιές εμπειρίες, αλλά και από συναδελφική αλληλεγγύη, να κλείσουμε τα μάτια μπροστά σε κραυγαλέες παρανομίες και σκόπιμες παραβιάσεις του νόμου; Τί θα πούμε στον Ελληνικό Λαό που μας παρακολουθεί, όταν ένα τέτοιο σκάνδαλο χαρακτηρίζεται πλέον ως σκάνδαλο όχι μόνο από την αντιπολίτευση -που έχει χρέος να στηλιτεύει αυτές τις περιπτώσεις- αλλά και από την ίδια την Κυβέρνηση, από μέλη αυτής της Κυβέρνησης, και από υπουργικές αποφάσεις, που απαριθμούν με θαυμαστή λεπτομέρεια τις παρανομίες που έγιναν κατά την ανάθεση αυτής της συγκεκριμένης υπόθεσης του καζίνο στο Φλοίσβο;

Κύριοι συνάδελφοι, διερωτώμαι: Πώς αντιλαμβάνεσθε το έργο αυτής της Εξεταστικής Επιτροπής, την οποία προτείνετε και με μία, όπως άκουσα με ευχαρίστηση μπορώ να πω, σύντομη προθεσμία; Πώς θα χρησιμοποιηθεί; 'Εχουμε μία πρόταση, ένα πόρισμα του Εισαγγελέως. Και θα σας απαντήσω κύριε Ιωαννίδη, ότι ναι μεν δεν προβλέπεται η έκδοση πορίσματος από τη Δικονομία μετά από προκαταρκτική εξέταση, αλλά ούτε και απαγορεύεται. Η πρακτική που ακολουθήθηκε όλα τα τελευταία χρόνια στις πολύ μεγάλες υποθέσεις που ξεκίνησαν με προκαταρκτική εξέταση, ήταν η έκδοση πορίσματος του Εισαγγελέως.

'Εχουμε, λοιπόν, ένα πόρισμα του Εισαγγελέως Εφετών...

ΦΟΙΒΟΣ ΙΩΑΝΝΙΔΗΣ:Μου επιτρέπετε μία διακοπή;

ΑΝΝΑ ΜΠΕΝΑΚΗ ΨΑΡΟΥΔΑ : Αν μου κρατηθεί ο χρόνος, ευχαρίστως.

ΠΡΟΕΔΡΕΥΩΝ (Παναγιώτης Σγουρίδης): Δέχεστε διακοπή, κυρία Μπενάκη;

ΑΝΝΑ ΜΠΕΝΑΚΗ ΨΑΡΟΥΔΑ : Αρκεί να μην μου καταναλώσει το χρόνο.

ΠΡΟΕΔΡΕΥΩΝ (Παναγιώτης Σγουρίδης): Σας κρατάω το χρόνο. Ορίστε, κύριε Ιωαννίδη.

ΦΟΙΒΟΣ ΙΩΑΝΝΙΔΗΣ: Είναι έτσι όπως τα είπατε για την πρακτική των τελευταίων χρόνων, αρχής γενομένης από τον Κουβέλη, από το πόρισμα Κουβέλη.

ΑΝΝΑ ΜΠΕΝΑΚΗ ΨΑΡΟΥΔΑ: Σε ποιά υπόθεση;

ΦΟΙΒΟΣ ΙΩΑΝΝΙΔΗΣ: Στην υπόθεση Κοσκωτά. Αλλά η πρακτική αυτή ενέχει πολύ μεγάλους κινδύνους και δεν μιλάω μόνο για τους πολιτικούς. Και δεν στηρίζεται σε διάταξη της Δικονομίας. Το γεγονός, ότι δεν υπάρχει διάταξη που την απαγορεύει, δεν σημαίνει τίποτα, διότι, προφανώς, η Δικονομία ορίζει τι επιτρέπεται. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ιωαννίδη.

Συνεχίστε, κυρία Μπενάκη.

ΑΝΝΑ ΜΠΕΝΑΚΗ ΨΑΡΟΥΔΑ: Κύριε Ιωαννίδη, συμφωνούμε στο ότι δεν υπάρχει διάταξη που να το επιτρέπει, ούτε και να το απαγορεύει. Αλλά είναι ποτέ δυνατόν μία υπόθεση πολύπλοκη με πάρα πολλές διασυνδέσεις και προεκτάσεις που διερευνάται από τον εισαγγελέα, να μην λήξει με ένα πόρισμα, ώστε εκείνος που θα ασκήσει την ποινική δίωξη να ξέρει τι θα κάνει; Αυτά μπορούν να συμβούν στις κοινές προκαταρκτικές εξετάσεις για απλά αδικήματα που οφθαλμοφανώς οδηγούνται στο αρχείο. Αλλά σε περίπλοκες υποθέσεις που συνταράσουν άλλωστε και την κοινή γνώμη είναι δυνατόν να μην συνταχθεί πόρισμα;

Καλώς ή κακώς, λοιπόν -εγώ δεν θέλω να το καταστήσουμε θέμα αντιδικίας- έχουμε ένα πόρισμα του εισαγγελέα, το οποίο είναι σαφέστατο ως προς τις ποινικές ευθύνες. Πέρα όμως από το πόρισμα του εισαγγελέα, έχουμε έγγραφα αδιάσειστα που τεκμηριώνουν τα στοιχεία αυτής της υποθέσεως. Διερωτώμαι: Θα συγκροτηθεί Εξεταστική Επιτροπή, κύριοι συνάδελφοι, για να πάρουν όσοι θα μετέχουν σε αυτήν την επιτροπή τα έγγραφα για να τα διαβάσουν; Θα γίνει επιτροπή αναγνώσεως εγγράφων; Είναι αυταπόδεικτα τα αδικήματα από τα έγγραφα, τα οποία συγκροτούν την κατηγορία. Πέρα όμως από το πόρισμα και τα έγγραφα στα οποία θα αναφερθώ, αν έχω χρόνο, έχουμε και την απόφαση της κας Βάσως Παπανδρέου, η οποία απαριθμεί καταλεπτώς όλες τις παρανομίες που ενσυνείδητα διέπραξε ο κ. Λιβανός. Τέλος, έχουμε την πραγματικά αποκαλυπτική αγόρευση του κ. Λαλιώτη, ο οποίος αποστασιοποιήθηκε πλήρως από την τακτική του κ. Λιβανού και μας αποκάλυψε ότι διεφώνησε και κατά το χρόνο ακόμη κατά τον οποίο λαμβάνονταν αυτές οι αποφάσεις. Πέραν αυτών, έχουμε τη διαπίστωση του εισαγγελέα, ότι όλες αυτές οι παρανομίες, οι αυταπόδεικτες από τα έγγραφα, είναι συνειδητές πράξεις του κ. Λιβανού. Δηλαδή έχουμε δεδομένο το δόλο.

Σας ερωτώ, λοιπόν: Τί να εξετάσει αυτή η Εξεταστική Επιτροπή και τί να ξαναέρθουμε να λέμε έπειτα από 2 ή 3 μήνες σε αυτή την Αίθουσα, πέραν του να ξαναδιαβάσουμε τα ίδια έγγραφα, τα οποία έχουμε αυτή τη στιγμή στα χέρια μας;

Κύριοι συνάδελφοι, όταν ένας Υπουργός πρόκειται να πάρει μία πάρα πολύ σημαντική απόφαση, με την οποία παραχωρεί δικαιώματα του Δημοσίου, με την οποία παραχωρεί την εκμετάλλευση χώρων πολύ σημαντικών για τη διαβίωση των κατοίκων αυτής της πόλης και όταν παραχωρεί την άδεια εκμετάλλευσης χώρων και δραστηριοτήτων που αποφέρουν δισεκατομμύρια, δύο πράγματα πρέπει κυρίως να προσέξει.

Πρώτον, να τηρήσει ευλαβικά τους τύπους που επιβάλλονται, προκειμένου να διασφαλιστούν τα συμφέροντα του Δημοσίου και δεύτερον να λάβει την απόφαση και στη συνέχεια να κάνει παραχώρηση των δικαιωμάτων, έπειτα από ουσιαστική εκτίμηση των προσφορών, τέτοια εκτίμηση που να καθιστά βεβαία την παραχώρηση σε έντιμους και αξιόπιστους αντισυμβαλλομένους.

Τί έγινε σε αυτήν την περίπτωση; Τι βλέπουμε από τα στοιχεία; 'Οσον αφορά την ουσία, την αξιοπιστία των αντισυμβαλλομένων, το καζίνο παραχωρήθηκε σε μία κοινοπραξία "φάντασμα", η οποία ξεκίνησε με μία Α σύνθεση, όταν άρχισε η διαδικασία, και τελείωσε με μία τελείως διαφορετική σύνθεση, αφού εν τω μεταξύ μπήκαν και βγήκαν διάφορα νομικά πρόσωπα και εταιρίες.

Ποιό ήταν όμως το αποτέλεσμα των μεταμορφώσεων αυτής της κοινοπραξίας που την παρακολουθούσε, βέβαια, από κοντά ο κ. Λιβανός, όπως όφειλε να την παρακολουθεί κάθε Υπουργός; 'Ηταν να εμπλακεί σε ένα αδιέξοδο η επιτροπή καζίνο υπό τον αντιπρόεδρο κ. Ρίκο και να μην μπορεί να αξιολόγησε στην πραγματικότητα την αξιοπιστία και τη φερεγγυότητα εκείνων στους οποίους τελικά ανετέθη το καζίνο.

Δεν επιτρέπει ο χρόνος και δεν χρειάζεται άλλωστε να σας διαβάσω το πρακτικό της Επιτροπής. Η τοποθέτηση του κάθε μέλους -και όλα αυτά ήταν μέλη που επελέγησαν από την Κυβέρνηση του ΠΑ.ΣΟ.Κ.- είναι αρνητική, γεμάτη επιφυλάξεις και με υπόδειξη, ότι πρέπει να κηρυχθεί άγονος ο διαγωνισμός.

Συνεπώς από άποψη ουσίας τι άλλο θα εξετάσει η Εξεταστική Επιτροπή πέραν του, ότι θα διαβάσει μετά προσοχής αυτό το πρακτικό και τις καταθέσεις των ιδίων προσώπων που βρίσκονται στη δικογραφία;

Αλλά περνάω και στο δεύτερο σκέλος που πρέπει να τηρήσει ο Υπουργός, την τυπική νομιμότητα. Τηρήθηκαν οι τύποι οι οποίοι επιβάλλονται σ' αυτήν την περίπτωση; Μια θεμελιώδης τυπική διάταξη που δεσμεύει τον Υπουργό είναι, όταν παραχωρεί την εκμετάλλευση τουριστικού λιμένος, δηλαδή μαρίνας, να έχει τη γνωμοδότηση των αρμοδίων υπηρεσιών του ΕΟΤ και συγκεκριμένα μιας ορισμένης επιτροπής, ώστε να μπορεί να εκτιμήσει αν πρέπει ή δεν πρέπει να ανατεθεί η μαρίνα.

Εδώ έγιναν αυτά που σας περιέγραψαν οι συνάδελφοι πάρα πολύ παραστατικά: 'Οχι μόνο δεν εδόθη η γνωμοδότηση της Επιτροπής του άρθρ. 30 εγκαίρως και πριν αποφασίσει η Επιτροπή των Καζίνο, αλλά και αργότερα, όταν εδόθη αρνητική γνωμοδότηση της επιτροπής και όταν ο Πρόεδρος της επιτροπής παρουσιάστηκε με το πρακτικό στα χέρια στον Υπουργό Τουρισμού και του επέστησε την προσοχή, ότι η γνωμοδότηση της επιτροπής είναι αρνητική και ότι πρέπει πάση θυσία να αποτραπεί η ανάθεση της εκμετάλλευση της μαρίνας στην κοινοπραξία, ο κ. Λιβανός του απάντησε "ναι, έχει δίκιο, δε θα προχωρήσω", τη μια ημέρα, την επομένη, όμως, μόνος του, χωρίς να ενημερώσει άλλους Υπουργούς -και εδώ δέχομαι την αγανάκτηση του κ. Λαλιώτη- υπέγραψε την παραχώρηση.

Θέλουμε άλλη, λοιπόν, απόδειξη; Η Εξεταστική Επιτροπή πέραν του να διαβάσει το πρακτικό της Επιτροπής και την αρνητική της γνώμη, πέραν του να διαβάσει τις καταθέσεις του κ. Ρουχωτά, ο οποίος και προφορικά εκφράζει την αγανάκτησή του απ' αυτήν τη μεταχείριση, πέραν της αποφάσεως της κας Παπανδρέου, τί άλλο θα κάνει;

Αυτά θα κάνει η Εξεταστική Επιτροπή. 'Ομως, δε μας φθάνει ότι τα έχουμε όλα εδώ, ώστε να προχωρήσουμε αμέσως στην προανακριτική;

Και τέλος, κύριοι συνάδελφοι, είναι και η χωροθέτηση του όλου συγκροτήματος στο Φλοίσβο, που έπειτα και από την ομιλία του κ. Λαλιώτη μας άφησε ακόμη πιο πολλά ερωτηματικά. Κατάλαβα ότι ο κύριος Υπουργός ΠΕ.ΧΩ.Δ.Ε. την κρίσιμη υπουργική απόφαση, που απετέλεσε και την αφετηρία της διαδικασίας -αν δεν υπήρχε αυτή η μοιραία απόφασή σας, κύριε Λαλιώτη, τίποτα δε θα γινόταν- μας είπε ότι την υπέγραψε για να περιστείλει τους όρους δόμησης που προβλέπονταν στον ν.2160. Πάντως το περίεργο είναι ότι και αυτή η απόφαση ήταν παράνομη, δεν είχε νομοθετική εξουσιοδότηση ούτε είχε κυρωθεί από τη Βουλή. Είδαμε το παρασκήνιο της μη κύρωσης. Και κυρίως ήταν αντίθετη με το Σύνταγμα.

Επομένως πως παραχωρείται μια έκταση για τη χωροθέτηση αυτών των δραστηριοτήτων, όταν εκ προοιμίου είναι δεδομένες αυτές οι παρανομίες; 

Κύριοι συνάδελφοι, δε θα επεκταθώ άλλο στην ουσία της υπόθεσης και στο περιεχόμενο της κατηγορίας. Είναι όλα τόσο σαφή, ώστε δε χρειάζεται να παρουσιαστούν ακόμα αναλυτικότερα. 'Εγινε άλλωστε. 'Ομως εκείνο το οποίο μας προβληματίζει τώρα, είναι ποια εικόνα δίνουμε στον Ελληνικό Λαό, όταν έχουμε στα χέρια μας μια δικαστική αναφορά και μια δικογραφία που μιλάει από μόνη της. Ερχόσαστε, λοιπόν, εσείς οι Βουλευτές του ΠΑ.ΣΟ.Κ. να πείτε στον Ελληνικό Λαό, ότι δεν είσαστε βέβαιοι ότι πρέπει να προχωρήσουμε στην εφαρμογή του νόμου περί ευθύνης Υπουργών, δηλαδή στην προανακριτική επιτροπή;

Αλλά ας ψάξουμε και από άλλη πλευρά λίγο το θέμα. Εδώ εμφυλλοχωρεί ένας πάρα πολύ σοβαρός κίνδυνος. Μας διαβεβαιώνετε, κύριοι συνάδελφοι και κύριοι Υπουργοί, ότι η προθεσμία αυτή θα είναι πολύ σύντομη. Μιλήσατε για δύο μήνες. Δεν ξέρω πότε αρχίζουν και πότε τελειώνουν αυτοί οι δύο μήνες. Δεν αποτελεί αυτό δέσμευση βεβαίως της Εξεταστικής Επιτροπής, διότι μπορεί με την πλειοψηφία της να διαπιστώσει ότι τα στοιχεία δεν έχουν συλλεγεί και να έρθει με μία νέα αίτηση παράτασης. 'Ετσι φθάνουμε χωρίς να το καταλάβουμε, συμπεριλαμβανομένων των αργιών των Χριστουγέννων, του Πάσχα και διαφόρων άλλων ενδιαμέσων αργιών, στον Ιούνιο και ένα από τα πλέον αυταπόδεικτα σκάνδαλα οδηγείται στην παραγραφή. Πώς θα αντιμετωπίσουμε τον Ελληνικό Λαό, κύριοι συνάδελφοι, και πρώτοι εσείς, κύριοι συνάδελφοι του ΠΑ.ΣΟ.Κ.;

Θα ήθελα ακόμη να πω -και μ' αυτο θα τελειώσω- ότι αν αυτή τη στιγμή είμαστε πνιγμένοι με τις προθεσμίες του νόμου περί ευθύνης υπουργών, αν υφιστάμεθα όλες τις αρνητικές συνέπειες του νόμου αυτού που περιέγραψε και ο κ. Ιωαννίδης, ποιος φταίει; Ποιος ήταν στην εξουσία; Ποιος μπορούσε να φέρει νόμο για την τροποποίηση του νόμου περί ευθύνης υπουργών;

Τι θέλετε, κύριοι συνάδελφοι; Να θυμηθώ τί εμπνεύσεις είχε ο κύριος Βενιζέλος, που προκάλεσαν και την αναστάτωσή σας, για το νόμο περί ευθύνης υπουργών και πού σταμάτησαν οι δικές σας πρωτοβουλίες για την αναμόρφωση του νόμου;

Η Νέα Δημοκρατία κατέθεσε νόμο περί ευθύνης υπουργών, τον οποίο έχει στα χέρια του ο κ. Ιωαννίδης και έκανε και τη δέουσα αξιολόγηση. Ναι, κύριε Ιωαννίδη, λέμε ότι αυτή η Προανακριτική Επιτροπή, που προβλέπεται τώρα, να είναι προκαταρκτική. Δεν έχουμε καμία αντίρρηση και συμφωνούμε σ' αυτό. Αλλά αυτήν τη στιγμή έχουμε δεδομένο τον ισχύοντα νόμο και εξάλλου εκείνο που έχουμε δεδομένο είναι ότι σε καμία περίπτωση δεν εξισούται η διαδικασία της Εξεταστικής Επιτροπής, που είναι γενικής φύσεως εξέταση, με μία καθαρά δικαστική ανάκριση, που είναι η προανάκριση του ισχύοντος νόμου, αυτή που εμείς βαπτίζουμε Προκαταρκτική Εξέταση στο δικό μας νόμο περί ευθύνης υπουργών. Επομένως, είναι διαφορετικά τα πράγματα. Και αυτό που λέμε εμείς, είναι περίπου αυτό που ισχύει σήμερα.

'Οσον αφορά την αποσβεστική προθεσμία: Παρ' όλο που ο κ. Κουβελάκης επεχείρησε να κάνει κάποιες τροποποιήσεις, τελικά, πιεζόμενος προφανώς από εκείνους που είχαν την κυβερνητική εξουσία, έμεινε στην ασφυκτική προθεσμία του ν. 802. 'Ομως το επιστέγασμα της ματαίωσης κάθε αναμόρφωσης, αναθεώρησης και εκσυγχρονισμού του νόμου περί ευθύνης υπουργών, αλλά και γενικά του συστήματος της ευθύνης των υπουργών, ήταν η απόφασή σας να ματαιώσετε τη συνταγματική μεταρρύθμιση. Γιατί αν είχαμε προχωρήσει σε πραγματική μεταρρύθμιση του άρθρου 86 του Συντάγματος, τότε δε θα είχαμε να υποφέρουμε από αυτές τις δυσμενείς πράγματι συνέπειες ενός νόμου παρωχημένου και ακατάλληλου. Ποιος πρέπει να αιτιάται εαυτόν για τα δεινά αυτής της στιγμής; Εσείς, κύριοι συνάδελφοι, που δεν προχωρήσατε τη μεταρρύθμιση.

Κύριοι συνάδελφοι, τελειώνοντας, θα ήθελα να πω τούτο. Είναι πάρα πολύ υπεύθυνη η πρόταση την οποία έχουμε καταθέσει, όχι μόνο κατά το περιεχόμενό της, το οποίο όλοι έχετε διαβάσει και είμαι βέβαιη ότι το συμμερίζεσθε, αλλά είναι υπεύθυνη και ως κίνηση πολιτική και δικαστική. Και αποδεικνύεται από το γεγονός ότι συγκεντρώνει την επιδοκιμασία και των άλλων Κομμάτων της Αντιπολίτευσης.

Είναι -και πραγματικά κάνω έκκληση σ'αυτό το σημείο- μια μεγάλη ευκαιρία να δείξουμε στον Ελληνικό Λαό την ευαισθησία μας και να απαντήσουμε στις κατηγορίες που απευθύνονται κατά του πολιτικού κόσμου, ότι όλοι μαζί προσπαθούμε να συγκαλύψουμε ευθύνες μας, και ότι όλα τα περί διαφάνειας και εντιμότητας που λέμε είναι μόνο για προεκλογική κατανάλωση.

Αυτά που λέγατε, που λέτε και που πιστεύω ότι τα πιστεύετε, κύριοι συνάδελφοι, εδώ είναι η ώρα να αποδείξετε ότι θα τα κάνετε και πράξη.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης):Η κα Μαριέτα Γιαννάκου Κουτσίκου ζητεί σε άπταιστη καθαρεύουσα ολιγοήμερη άδεια απουσίας της στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης):Η Βουλή ενέκρινε.

Ο κ. Κολοζώφ, Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Σας φάγανε ήδη οκτώ δευτερόλεπτα, κύριε Κολοζώφ.

ΟΡΕΣΤΗΣ ΚΟΛΟΖΩΦ:Αν σωζόταν η υπόθεση με τα οκτώ δευτερόλεπτα, κύριε Πρόεδρε, θα ήμασταν ευτυχείς.

Κυρίες και κύριοι συνάδελφοι, ο Εισηγητής του κόμματός μας ανέπτυξε τη νομική πλευρά του ζητήματος με την οποία ασχολείται σήμερα η Βουλή και νομίζω ότι διεξοδικά ανέδειξε τα προβλήματα που υπάρχουν από νομική πλευρά. 'Ημουν έτοιμος να αρχίσω την ομιλία μου με ένα ζήτημα και θα την αρχίσω έτσι, όμως, με την παρέμβαση του ο κύριος Υπουργός κ. Λαλιώτης, αλλά πρέπει να πω και η κα Παπανδρέου, διατύπωσαν πολύ καλύτερα απ' ό,τι θα το κάνω εγώ, ορισμένες σκέψεις γύρω από την υπόθεση αυτή.

Θα άρχιζα την ομιλία μου λέγοντας ότι αυτή η υπόθεση που εξετάζουμε και η όποια παράλειψη ή παρανομία έγιναν στο έδαφος της ιδιωτικοποίησης που άρχισε η Νέα Δημοκρατία και συνέχισε το ΠΑ.ΣΟ.Κ. στον τομέα του τουρισμού, στο όνομα της τόνωσής του και της είσπραξης μεγάλων χρηματικών ποσών στο Δημόσιο. Πρόκειται για την ταμειακή αντίληψη ότι τα ελλείμματα θα καλυφθούν από τα χρήματα που θα εισπράξει το Κράτος ξεπουλώντας τις δημόσιες επιχειρήσεις καθώς και την ακίνητη περιουσία του.

Υπενθυμίζω ότι τότε εμείς είχαμε αντιταχθεί στην πολιτική αυτή των ιδιωτικοποιήσεων και την πολιτική που πολλαπλασιάζει τα καζίνο στη Χώρα μας, μετατρέποντάς την σε χώρα του τζόγου με τα γνωστά κοινωνικά προβλήματα που η λειτουργία τους δημιουργεί στις περιοχές όπου αυτά χτίζονται. Βλέπετε πως οι δικές μου διατυπώσεις είναι πολύ πιο φτωχές από τις διατυπώσεις του κ. Λαλιώτη γύρω απ'αυτό το ζήτημα και θα επανέλθω αργότερα.

Υπενθυμίζω επίσης ότι εμείς κάναμε μία προσπάθεια ακόμα, το Νοέμβριο του 1993, αμέσως μετά τις εκλογές, και καταθέσαμε μία πρόταση νόμου όπου προβλεπόταν πως την ευθύνη για τα λειτουργούντα τότε καζίνο θα έπρεπε να έχει ένας δημόσιος φορέας. Αυτή η πρόταση νόμου του κόμματός μας ποτέ δεν ήλθε για συζήτηση σ'αυτήν την Αίθουσα. Η Κυβέρνηση του ΠΑ.ΣΟ.Κ. που προήλθε τότε από τις εκλογές, διατήρησε ουσιαστικά το θεσμικό πλαίσιο που επεξεργάστηκε η Νέα Δημοκρατία -και αυτό μας το εξήγησε καλά ο κ. Λαλιώτης- για την ιδιωτικοποίηση των καζίνο και τη λειτουργία καινούριων.

'Επρεπε, λοιπόν, να ήταν αναμενόμενη η προσπάθεια των κυκλωμάτων να παρέμβουν με κάθε τρόπο νόμιμο ή μη στο χώρο των καζίνο, ώστε να τα βάλουν κάτω από το δικό τους έλεγχο για να εξασφαλίσουν τα τεράστια κέρδη που αυτά παράγουν.

'Αλλωστε είναι γνωστές οι παράνομες δραστηριότητες που συχνά αποκαλύπτονται κατά καιρούς γύρω από τη λειτουργία των καζίνο: Ξέπλυμα βρώμικου χρήματος, παράλληλες βρώμικες δραστηριότητες, εκμετάλλευση γυναικών, εμπόριο λευκής σαρκός μέσα σ' αυτό το κύκλωμα, προκειμένου να δημιουργήσουν το κατάλληλο ευχάριστο περιβάλλον για τους πελάτες τους, και άλλα.

Πρέπει ακόμα να πω πόσο δίκαιο είχαμε, όταν ψηφιζόταν τότε ο νόμος για τα καζίνο, που επιμέναμε πως η όποια επιτροπή διαγωνισμού δεν αποτελούσε εγγύηση για τη προστασία των συμφερόντων του Δημοσίου, έτσι όπως λειτουργεί αυτό το σύστημα. Και ήταν ακριβώς ο νόμος που κατέκρινε ο κ. Λαλιώτης και στον οποίο δεν έβαλε την υπογραφή του.

Γνωρίζοντας όλα αυτά οι αρμόδιοι θα έπρεπε να είναι πολύ πιο προσεκτικοί στις διαδικασίες ανάθεσης του καζίνο σε ιδιώτες από τη στιγμή που αυτή ήταν η επιλογή τους -να πάνε στους ιδιώτες- επιμένοντας στη διαφάνεια και στην εφαρμογή όσων προβλέπουν οι νόμιμες διαδικασίες και να τις τηρήσουν αυτές τις διαδικασίες. Αν έτσι ενεργούσαν οι διάφοροι υπεύθυνοι για την εξέταση όλων των δεδομένων, πριν προχωρήσουν στην έκδοση της άδειας, ίσως -λέω, ίσως- να μην υπήρχε σήμερα ανάγκη να συζητάμε το ζήτημα.

Αναρωτιέται κανείς, αν μέσα σ' αυτά τα ασφυκτικά πλαίσια, που οι διάφοροι ισχυροί οικονομικοί παράγοντες δημιουργούν, αναρωτιέται κανείς αν μέσα από ένα τέτοιο δίκτυο διαπλεκόμενων συμφερόντων είναι δυνατόν μία οποιαδήποτε επιτροπή να λειτουργήσει αποτελεσματικά, εάν δεν έχει την πολιτική στήριξη της Κυβέρνησης.

Στην περίπτωση που εξετάζουμε, είναι φανερό ότι όντως υπάρχουν προβλήματα. Είναι χαρακτηριστικό ότι στη παρούσα υπόθεση, ενώ η επιτροπή καζίνο διαπίστωσε το εκπρόθεσμο της προσφοράς της πλειοδότριας κοινοπραξίας και την ύπαρξη εγγύησης από την ανταγωνίστρια κοινοπραξία, που περιείχε όρους αντίθετους με την προκήρυξη, δεν πρότεινε να κηρυχθεί άκαρπος ο διαγωνισμός, αλλά παρέσχε παράταση της προθεσμίας της διακήρυξης για την κατάθεση εγγυητικών επιστολών για να ικανοποιήσει την πολιτική της Κυβέρνησης, που ήθελε να παραχωρήσει όπως-όπως άδειες καζίνο. Και αυτό πανηγυρικά μας το επιβεβαίωσε ο κ. Λαλιώτης, ότι αυτή η πολιτική έπρεπε να εφαρμοσθεί εκείνη την εποχή. Ο ίδιος ήταν αντίθετος, λέει.

'Ηταν η ίδια επιτροπή που, ενώ διαπίστωνε τις παραπλανητικές ενέργειες της πλειοψηφούσας κοινοπραξίας, που άλλαξε στη πορεία του διαγωνισμού της εταιρείας μέλη της, καταστρατηγώντας το νόμο, αρκέστηκε, πλην ενός μέλους της, να επισημάνει απλώς τον κίνδυνο στη μελλοντική λειτουργία του καζίνο. Ακόμα η ίδια επιτροπή προχώρησε στην αξιολόγηση των προσφορών στο δεύτερο στάδιο του διαγωνισμού χωρίς να έχει προηγούμενο, όπως προέβλεπε ο νόμος, τη γνωμοδότηση της επιτροπής του άρθρου 30 του ν. 2160/93 σχετικά με τους όρους της παραχώρησης, χρήσης και εκμετάλλευσης του λιμένα του Φλοίσβου και της γύρω χερσαίας περιοχής.

Από το ιστορικό αυτής της υπόθεσης αναδείχνεται η ευχέρεια με την οποία οι κυβερνήσεις, προκειμένου να εξυπηρετηθούν τα συμφέροντα των οικονομικά ισχυρών, παρακάμπτουν και αυτούς ακόμα τους ισχνούς κανόνες για την προστασία του περιβάλλοντος. Εύκολα παρακάμπτονται ακόμα και συνταγματικές διατάξεις.

Στο δίλημμα "περιβάλλον ή καζίνο" είναι φανερό πως η απληστία του κέρδους των ιδιωτών απαντάει, χωρίς ταλαντεύσεις, "καζίνα", αδιαφορώντας για τις συνέπειες που αυτή η επιλογή μπορεί να έχει στη ποιότητα ζωής των πολιτών και τη καταστροφή ή επιβάρυνση του περιβάλλοντος.

Και για μεν τους ιδιώτες, τους κεφαλαιοκράτες μπορεί κανείς να το καταλάβει. Οι άνθρωποι δε βλέπουν τίποτα παρά το κέρδος και στο βωμό του θυσιάζουν τα πάντα, περιβάλλον, συμφέροντα των εργαζομένων, τα πάντα. 'Ομως, η Πολιτεία, το Κράτος, η Κυβέρνηση που υποτίθεται πως είναι θεματοφύλακας των συμφερόντων του συνόλου των πολιτών, της κοινωνίας, δεν δικαιολογείται με τίποτα να προχωράει με τόση ευκολία σε τέτοιες αποφάσεις, προκειμένου να διευκολύνει τη δραστηριότητα του κεφαλαίου, προκειμένου να συντηρήσει αυτό το κλίμα που τόσο όμορφα μας περιέγραψε ο κ. Λαλιώτης και δε μας καθησυχάζει το γεγονός ότι τότε κάποιος Υπουργός του ΠΕ.ΧΩ.Δ.Ε. διαφώνησε με αυτά τα πράγματα.

Σε τελευταία ανάλυση, επιλογές σαν αυτές, κατά τη γνώμη μας, αναδείχνουν και τον ταξικό χαρακτήρα που έχουν αυτές οι αστικές κυβερνήσεις. Τέτοιου είδους επιλογές δείχνουν πως ο ρόλος τους είναι, πώς θα εξυπηρετηθούν καλύτερα τα συμφέροντα του κεφαλαίου. 'Οσο για τους πιθανούς διαφωνούντες, είτε είναι Υπουργοί είτε είναι Υπουργεία στο σύνολό τους, εύκολα παρακάμπτονται οι αντιρρήσεις τους. Αφαιρούνται οι αρμοδιότητες, π.χ. από το Υ.ΠΕ.ΧΩ.Δ.Ε., δίνουμε αυτές τις αρμοδιότητες κάπου αλλού, στο Υπουργείο Τουρισμού ή στο Υπουργείο της Εθνικής Οικονομίας. 'Ετσι, ο μεν διαφωνών δεν εμπλέκεται στην υπόθεση, αλλά και η δουλειά μας γίνεται.

Το πόρισμα του Αντεισαγγελέα Εφετών κ. Σίγουρα είναι συγκεκριμένο, κύριοι συνάδελφοι, και αναδείχνει μια σειρά από στοιχεία, που κατά την εκτίμηση του κόμματός μας, δείχνουν το παράνομο της υπ'αριθμ. 37/95 απόφασης του τότε Υπουργού Τουρισμού, όσον αφορά το σκέλος της παραχώρησης άδειας λειτουργίας καζίνο και ιδιαίτερα, όσον αφορά το σκέλος της παραχώρησης της χρήσης και εκμετάλλευσης του λιμένα Φλοίσβος και της γύρω χερσαίας περιοχής.

Είναι δύσκολο, κύριοι Βουλευτές, να πιστέψουμε πως όλα αυτά μπόρεσαν και έγιναν, χωρίς να συμμετέχει ο Υπουργός Τουρισμού.

Τέτοιες υποθέσεις, κυρίες και κύριοι συνάδελφοι, θα έπρεπε να διαλευκάνονται από το Κοινοβούλιο με τον πιο γρήγορο, διαφανή και αποτελεσματικό τρόπο, έτσι ώστε να αποκλείουν κάθε υποψία προσπάθειας συγκάλυψης ευθυνών, που ενδεχόμενα υπάρχουν για Υπουργούς, Βουλευτές ή άλλους. Πολύ περισσότερο που η ιστορία ανάλογων υποθέσεων στο παρελθόν έχει δημιουργήσει την πεποίθηση στο λαό μας, πως τα πάντα κουκουλώνονται και πως σε τελευταία ανάλυση "κόρακας κοράκου μάτι δε βγάζει".

ΣΤΡΑΤΗΣ ΚΟΡΑΚΑΣ: ...

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, δεν αναφέρεται σε σας.

ΟΡΕΣΤΗΣ ΚΟΛΟΖΩΦ: Ζητάω συγγνώμη. Δεν αναφέρομαι σε σας κύριε συνάδελφε.

Πολύ περισσότερο, που σε περιπτώσεις όπως αυτή που εξετάζουμε, έγκαιρα οι πολίτες της περιοχής, όπου αποφασίστηκε να γίνει το καζίνο, είχαν επισημάνει τις παρανομίες και τις αυθαιρεσίες της εκτελεστικής εξουσίας στις μεγάλες και παλλαϊκές κινητοποιήσεις των διαφόρων φορέων της περιοχής, της Τοπικής Αυτοδιοίκησης, των διαφόρων Κομμάτων που συμπαραστάθηκαν σ'αυτές τις κινητοποιήσεις. Η κυβέρνηση τότε απαντούσε με το συνηθισμένο αλαζονικό τρόπο, αγνοώντας όλες τις προσπάθειες των ενδιαφερομένων φορέων και των πολιτών και προχωρώντας προκλητικά στην απόφασή της να γίνει το καζίνο του Φλοίσβου.

(Θόρυβος στην Αίθουσα).

ΠΡΟΕΔΡΕΥΩΝ (Παναγιώτης Σγουρίδης): Συγγνώμη, κύριε Κολοζώφ.

Οι συνάδελφοι στα ορεινά παρακαλώ να μη θορυβούν.

Συνεχίστε, κύριε Κολοζώφ.

ΟΡΕΣΤΗΣ ΚΟΛΟΖΩΦ: Τι σημασία είχε γι'αυτούς, αν βοούσε ο Τόπος για την αυθαιρεσία; Ο Υπουργός ή οι υπηρεσίες του αποφάσισαν και προχώρησαν.

Αυτή η αλαζονική συμπεριφορά της Κυβέρνησης έχει πια αποκτήσει, κύριοι συνάδελφοι, χρόνιο χαρακτήρα. Παρά τις προσπάθειες που κάνει σήμερα για να αποκτήσει μια νέα εικόνα, σε αντίθεση με την παλιά, ότι τάχα αλλάζουν τώρα τα πράγματα, ότι τώρα θα υπάρξει και ήθος και ύφος, παρά τις φιλότιμες προσπάθειες των μηχανισμών προβολής και προπαγάνδας αυτής της Κυβέρνησης, δυστυχώς έρχεται η πράξη να μας προσγειώσει και να μας θυμίσει ότι οι παλιές συνήθειες ζουν και βασιλεύουν.

'Ετσι, προχθές ακούσαμε σ'αυτήν την Αίθουσα τις δικαιολογίες του κυρίου Υπουργού των Εξωτερικών για το διορισμό του κ. Ψυχάρη σαν διοικητή στο 'Αγιο 'Ορος. Τι και αν έχουν ξεσηκωθεί και οι πέτρες, τι και αν προβλήθηκαν συγκεκριμένες και θεμελιωμένες αιτιάσεις για το αυθαίρετο του διορισμού; Η κυβέρνηση αποφάσισε.

Να θυμίσω ακόμα την περίπτωση του πάρκου Ελευθερίας, που δεκάδες φορείς παλεύουν για να το σώσουν και δυστυχώς, προσκρούουν στην επίμονη και αλαζονική στάση της Κυβέρνησης να αγνοεί το θέμα; Και σήμερα ακόμα, μπροστά στην υπόθεση που συζητάμε, το Κόμμα της Πλειοψηφίας, το ΠΑ.ΣΟ.Κ., έρχεται με την πρόταση της διερεύνησης της υπόθεσης από Εξεταστική Επιτροπή, σύμφωνα με το άρθρο 68 του Συντάγματος και τα άρθρα 144, 148 του Κανονισμού της Βουλής, αντί οι συνάδελφοι του ΠΑ.ΣΟ.Κ. να ακολουθήσουν τη διαδικασία του άρθρου 26 του Συντάγματος και των άρθρων 153 και 158 του Κανονισμού της Βουλής.

Η επιλογή αυτής της διαδικασίας δεν είναι άλλο από την αλαζονική στάση του κόμματος αυτού να επιμείνει μέχρι τέλος στην άποψη, ότι δεν έγινε τίποτα. Απλώς κάθε πιθανή παρατυπία που, όμως, όπως δηλώνουν με απόλυτο τρόπο στην πρόταση που κατέθεσαν στον Πρόεδρο της Βουλής για εξεταστική επιτροπή οι συνάδελφοι του ΠΑ.ΣΟ.Κ. αναφέρουν, ότι δεν περιέχει κανένα στοιχείο που θα μπορούσε να δώσει λαβή για ποινική δίωξη. 'Ετσι με απόλυτο τρόπο απορρίπτοντας appriori το πόρισμα του Αντεισαγγελέα Εφετών κ.Σίγουρα, η πρόταση των συναδέλφων του ΠΑ.ΣΟ.Κ. μας υπενθυμίζει ότι η Κυβέρνηση αποκατέστησε τη νομιμότητα με την ανάκληση της χωροθέτησης των εγκαταστάσεων του Φλοίσβου και την ανάκληση της άδειας του καζίνο στην Αθήνα.

Επομένως, αφού η Κυβέρνηση ανακάλεσε την άδεια, σύμφωνα με τους συναδέλφους, ούτε γάτα ούτε ζημιά. Αυτό θα μπορούσε να το πει κάποιος για την πολιτική πλευρά της υπόθεσης. 'Ερχεται να διορθώσει ένα πολιτικό λάθος που έκανε η Κυβέρνηση, παρά το γεγονός ότι είναι σε ισχύ ο νόμος ο οποίος δεν στέκει σύμφωνα με αυτά που ακούσαμε προηγουμένως από τον κ. Λαλιώτη και από την κα Βάσω Παπανδρέου. Ελπίζω και πιστεύω ότι θα τον αλλάξουν αυτόν το νόμο.

Κύριοι συνάδελφοι του ΠΑ.ΣΟ.Κ., αφού αποκαταστάθηκε η νομιμότητα, με την ανάκληση της προηγούμενης Υπουργικής απόφασης από την Κυβέρνηση και αφού απορρίπτετε το πόρισμα του Αντεισαγγελέα Εφετών, γιατί δεν περιέχει όπως λέτε κανένα στοιχείο που θα μπορούσε να δώσει λαβή για ποινική δίωξη, μας εξηγείτε τότε τι θα εξετάσει η Εξεταστική Επιτροπή;

Πρέπει να πω ότι ο Εισηγητής της Πλειοψηφίας προσπάθησε εδώ λιγάκι να στρογγυλέψει τα πράγματα. Ουσιαστικά το ίδιο έκαναν με τις καταθέσεις τους οι Υπουργοί κ. Λαλιώτης και η κα Βάσω Παπανδρέου. Αφήσαν ανοιχτή την υπόθεση για ποινικές ευθύνες και δεν ήταν έτσι απόλυτοι όπως η πρόταση για Εξεταστική των Πραγμάτων Επιτροπή. Πολύ φοβάμαι πως η πρόταση αυτή στοχεύει μέσω μεθοδεύσεων στο κουκούλωμα αυτής της υποθέσεως.

Κύριοι συνάδελφοι, είμαι πεισμένος πως δεν μπορούσε να υπάρξει άλλη εκτίμηση ότι το πόρισμα έχει μία τέτοια σαφήνεια, πως η πρόταση για Προανακριτική Επιτροπή είναι η πιο πιθανή, είναι σχεδόν υποχρεωτική για όλα τα κόμματα της Αντιπολίτευσης και πιστεύω ότι αυτό έχει εκτιμηθεί από την Κυβέρνηση. Ελπίζατε να συμβεί αυτό που πράγματι συνέβη, δηλαδή να υπάρξει και δεύτερη πρόταση από την Αξιωματική Αντιπολίτευση που να ζητά τη συγκρότηση Προανακριτικής Επιτροπής.

Αυτήν τη στιγμή που μιλάμε γνωρίζετε πολύ καλά πως υπάρχει διαδικαστικό αδιέξοδο. Γνωρίζετε πως αν η Βουλή απορρίψει τη συγκρότηση Προανακριτικής Επιτροπής τότε η Εξεταστική Επιτροπή που θα συγκροτηθεί δε θα μπορεί να συγκροτήσει Προανακριτική Επιτροπή για τα ίδια πραγματικά περιστατικά. Και τα πραγματικά περιστατικά είναι αυτά που περιγράφονται στο πόρισμα του Αντεισαγγελέα Εφετών.

Για να το καταλάβουν όσοι μας ακούν -αν μας ακούν, δεν ξέρω αν υπάρχει τηλεόραση- ή αυτοί που θα μας διαβάσουν αύριο στον Τύπο, σας λέω ότι με αυτήν τη διαδικασία κουκουλώνεται η υπόθεση. Δεν αρκούν υποσχέσεις για γρήγορη διαδικασία της Εξεταστικής Επιτροπής.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Να αλλάξει η πλειοψηφία.

ΟΡΕΣΤΗΣ ΚΟΛΟΖΩΦ: Εφόσον όπως λέτε θέλετε την διαφάνεια, αγαπητέ κύριε, και την διαλεύκανση της υπόθεσης, δεν έχετε παρά να αποσύρετε την πρόταση για Εξεταστική Επιτροπή και να συμφωνήσετε και εσείς στην πρόταση για Προανακριτική Επιτροπή, έτσι ώστε να αρθεί το διαδικαστικό αδιέξοδο, καθώς και η υποψία ότι όλα αυτά είναι μέρος μιάς μεθόδευσης που στοχεύει στη συγκάλυψη της υπόθεσης. Είστε το κόμμα που έχετε την απόλυτη πλειοψηφία. Εσείς έχετε και τη δυνατότητα και την ευθύνη να άρετε αυτό το αδιέξοδο στο οποίο βρισκόμαστε σήμερα. 'Ομως, το διαδικαστικό αδιέξοδο στο οποίο βρισκόμαστε, εύλογα δημιουργεί ή θα μπορούσε να δημιουργήσει την υποψία ότι το θέλησε και το προκάλεσε και η Νέα Δημοκρατία ή ακόμα ότι στο ζήτημα αυτό υπάρχει συμπαιγνία και των δύο Κομμάτων του δικομματισμού.

Είναι γεγονός ότι η Νέα Δημοκρατία βρίσκεται σε αδυναμία να ασκήσει ουσιαστική αντιπολίτευση στο ΠΑ.ΣΟ.Κ., κι αυτό γιατί το ΠΑ.ΣΟ.Κ. σήμερα προωθεί με αποτελεσματικό τρόπο μια δεξιά αντιλαϊκή πολιτική, αυτή που επιβάλλει η πολιτική της Ευρωπαϊκής 'Ενωσης, αυτή που επιβάλλουν οι συμφωνίες του Μάαστριχτ. Μπροστά σ' αυτήν την κατάσταση η Νέα Δημοκρατία αναζητάει δευτερεύοντα ζητήματα, για να κονταροχτυπηθεί με το ΠΑ.ΣΟ.Κ., αφήνοντας στο απυρόβλητο τους βασικούς άξονες της εσωτερικής και εξωτερικής πολιτικής. 'Αλλωστε τι θα μπορούσε να πει πάνω σ' αυτά τα ζητήματα; Αυτό που τελευταία ακούμε όλο και πιο συχνά, ότι δηλαδή αυτοί θα εφαρμόζανε καλύτερα απ' ό,τι εσείς την πολιτική λιτότητας, των ιδιωτικοποιήσεων και τα ζητήματα των σχέσεών μας, με τους διεθνείς, ιμπεριαλιστικούς οργανισμούς. Να, λοιπόν, που ζητήματα σαν αυτό προσφέρονται για αντιπαραθέσεις και έντονες μάλιστα, χωρίς, όμως, να καταλήγουν και πουθενά, γιατί η κατάληξη ενός Υπουργού σε ένα ειδικό δικαστήριο αποτελεί ένα επικίνδυνο προηγούμενο για το σύστημα και δεν το θέλετε αυτό. Να, λοιπόν, που εύκολα με την κατάσταση που υπάρχει στη Χώρα μας, με το κύρος του αστικού πολιτικού κόσμου, που σήμερα βρίσκεται σε τόσο χαμηλό επίπεδο, εύκολα κανείς μπορεί να σκεφτεί ότι μεταξύ των δύο Κομμάτων υπάρχει συμπαιγνία γύρω από αυτό το ζήτημα και γι' αυτό δεν υπήρξε προσπάθεια συνεννόησης, ώστε να υπάρξει μια και μοναδική πρόταση, που σίγουρα θα κατέληγε σε ένα συγκεκριμένο αποτέλεσμα.

Κύριοι συνάδελφοι του ΠΑ.ΣΟ.Κ. και της Νέας Δημοκρατίας, έχετε τη μοναδική ευκαιρία να κινηθείτε με τρόπο, που όλες αυτές οι υποθέσεις που έκανα, να αποδειχτούν αβάσιμες. Μπορεί να κινηθείτε σε συμφωνία ή παράλληλα προς την κατεύθυνση άρσης του διαδικαστικού αδιεξόδου. Εμείς σε περίπτωση που δεν υπάρχουν νέα δεδομένα και προχωρήσουμε στη διπλή ψηφοφορία, δηλαδή στην περίπτωση που οι συνάδελφοι του ΠΑ.ΣΟ.Κ. δεν αποσύρουν την πρότασή τους, τότε δηλώνουμε πως θα ψηφίσουμε για τη συγκρότηση Προανακριτικής Επιτροπής, γιατί θεωρούμε ότι το πόρισμα του αντεισαγγελέα Εφετών είναι επαρκώς θεμελιωμένο για τη συγκρότηση Προανακριτικής Επιτροπής.

Σχετικά με την πρόταση συναδέλφων του ΠΑ.ΣΟ.Κ. για Εξεταστική Επιτροπή είναι φανερό πως δεν μπορούμε να την καταψηφίσουμε, γιατί είναι μια διαδικασία, που δεν αποκλείει τη διερεύνηση του ζητήματος. 'Ομως, η απόλυτη βεβαιότητα, με την οποία απορρίπτει η πρότασή τους το πόρισμα του Αντεισαγγελέα Εφετών δε μας επιτρέπει ούτε και να το ψηφίσουμε. 'Υστερα από αυτά, είναι φανερό πως θα ψηφίσουμε λευκό.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω ότι από τα Δυτικά Θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου, σαράντα δύο μαθητές και τρεις συνοδοί καθηγητές από το 10ο Τεχνικό Επαγγελματικό Λύκειο της Νέας Σμύρνης.

(Χειροκροτήματα)

Ο Υπουργός Δικαιοσύνης κ. Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (ΥΠ. Δικαιοσύνης): Κύριε Πρόεδρε, κύριοι συνάδελφοι, βεβαίως και τα τέσσερα κόμματα της Αντιπολίτευσης έχουν την ίδια θέση, με μία διαφοροποίηση του ΚΚΕ, που βεβαίως μας εμπλέκει και τους δυο σχηματισμούς των μεγάλων Κομμάτων.

Για κοιτάξτε, να αρχίσουμε από τα χαρτιά και από εκείνα που επικαλείσθε, για να σας πω ότι δημαγωγείτε, όταν λέτε ότι εμείς πάμε να κουκουλώσουμε, πάμε να σκεπάσουμε, πάμε να αποφύγουμε και δεν έχετε βάλει κάποια τάξη στο να αναλύσετε το πόρισμα του εισαγγελέα, για να αρχίσω από εκεί.

Κατ' αρχήν, θέμα παραγραφής δεν υπάρχει. Η σύνοδος μπορεί να παραταθεί μέχρι τέλος του έτους. Το λέει το Σύνταγμα και μην επικαλούμαστε θέματα, που δε βοηθάνε. Θα αρχίσω, λοιπόν, από το πόρισμα, για να δείτε πού πάμε. "Με βάση", λέει, "τα όσα εκτίθενται στις παραγράφους 2 και 3 της παρούσης, όπως αυτά προέκυψαν, εξενεργηθείσης Προκαταρκτικής Εξετάσεως, η απάντησή μου επί του ερωτήματος αν υπάρχουν ενδείξεις τελέσεως αξιοποίνων πράξεων κατά του διαγωνισμού για το καζίνο στο Φλοίσβο, είναι η εξής: Οι μεθοδεύσεις που έγιναν κατά την ανώνυμη καταγγελία. Αρχίζουμε δηλαδή με μία ανώνυμη καταγγελία και υιοθετούμε ένα θεσμό.

Κάθε ένας που δεν έχει την τόλμη, τον ανδρισμό να βάλει μια υπογραφή για να βοηθήσει, όχι μόνο τη Δικαιοσύνη, αλλά και τον Ελληνικό Λαό στη λύση ενός θέματος, στέλνει ανώνυμη καταγγελία, που ερμηνεύεται ότι έγινε για να βοηθηθεί το Καζίνο του Λουτρακίου. "Απόσπαση προσοχής", "ασχοληθείτε με το Φλοίσβο", "παρατάτε εμάς", ενώ και εκείνα δεν ήταν που μπορούσε κανείς να τα αφήσει έξω από τα διάφορα καζίνα, ώστε να λέμε εδώ: "Οι μεθοδεύσεις κατά την ανώνυμη καταγγελία από την πλειοδότρια κοινοπραξία για να κερδίσει το διαγωνισμό, δε συγκροτούν την αντικειμενική υπόσταση του εγκλήματος της απάτης. Διότι η πράξη στην οποία ήχθη το ελληνικό δημόσιο, δεν ήταν απόρροια των μεθοδεύσεων, δηλαδή των παραπεμπτικών ενεργειών των μερών της κοινοπραξίας προς τα όργανα της Πολιτείας, αλλά συνειδητή πολιτική πράξη του Υπουργού".

Δε λέγει συνειδητή ποινική πράξη. Λέει πολιτική πράξη. Και οι πολιτικές πράξεις έχουν τις πολιτικές ευθύνες. Οι ποινικές πράξεις έχουν τον εισαγγελέα και τη φυλακή. Και αυτό ακόμη, που ο εισαγγελέας θέλει να το βγάλει από την πλάτη του, το δίνει κατά τέτοιο τρόπο, ώστε να παρασύρεσθε εσείς και να μιλάτε για ποινική πράξη. Δε λέει ποινική πράξη. Λέει "πολιτική πράξη". Παρακάτω λέει:

"Ενδεχομένως, να υπάρχει ευθύνη για παράβαση καθήκοντος των υπηρεσιακών παραγόντων του Υπουργείου Τουρισμού και ΥΠΕΧΩΔΕ που εισηγήθηκαν και συνέταξαν το κείμενο κ.λπ.", για να πάμε στα "ενδεχομένως" μιας προηγούμενης περιόδου. Ενώ ήταν για το μακαρίτη Κουτσόγιωργα, να και ο Παπανδρέου, να και ο Τσοβόλας, να και ο Πέτσος, να και οι άλλοι με το "ενδεχομένως" στην κατηγορία. Ενώ ο Κρουσταλλάκης και ο Σκαρλάτος, έλεγαν μόνο για τον Κουτσόγιωργα, βάλαν και το "ενδεχομένως", ώστε να ευθύνονται και άλλοι. Και γι' αυτήν την περίοδο εγώ θα μιλήσω, δε θα την αφήσω έτσι.

Διότι σε κάθε σκάνδαλο, σε κάθε αίτημα, τι είναι εκείνο που δίνει την εικόνα ή την αντικειμενική υπόσταση του αδικήματος; Ο δόλος, η πρόθεση επί σκοπώ, εκ προθέσεως. Συνεχίζει ο Εισαγγελέας:

"Επειδή στη ανώνυμη" προς τον κύριο εισαγγελέα, "καταγγελία γίνεται λόγος για δωροδοκίες, που έλαβαν χώρα κατά τη διαδικασία του διαγωνισμού και για το Καζίνο Φλοίσβου, η Προκαταρκτική Εξέταση στράφηκε προς την κατεύθυνση αυτή, χωρίς, όμως, να αποφέρει αποτελέσματα". Το εξήτασε, λοιπόν, και αυτό ο κ. Εισαγγελέας. Ποινικό αδίκημα πάντως δεν υπάρχει. Ποινικό αδίκημα δωροδοκίας, λέει ο Εισαγγελέας δεν βρίσκω, διότι δε μου τα λένε. 

Και εγώ σας λέω, και έχω τη δήλωση του Προέδρου της Κυβέρνησης κύριοι συνάδελφοι να μεταφέρω στη Βουλή και στον Ελληνικό Λαό, ότι εμείς πρώτοι θα παραπέμψουμε εάν προκύψουν ποινικές ευθύνες σε Προανακριτική Επιτροπή της Βουλής για την κατηγορία και την απόδοση ευθυνών. Αλλά να το ψάξουμε.

Τι ζητήσαμε εμείς του ΠΑ.ΣΟ.Κ.; Ο εισαγγελέας στέλνει την έκθεσή του στη Βουλή. Ο Πρόεδρος της Βουλής την ανακοινώνει στο Σώμα, γίνεται λοιπόν κτήμα, το περιεχόμενο, του Ελληνικού Λαού και καθένας τακτοποιεί τα θέματά του ή τη θέση του.

Τι είπαν οι Βουλευτές του ΠΑ.ΣΟ.Κ., εκείνοι που υπέγραψαν; Θα σας το διαβάσω, γιατί αυτά τα ξεχνάτε. "Η προσήλωση του ΠΑΣΟΚ στην αρχή της διαφάνειας είναι δεδομένη" λέει, η αίτηση για τη σύσταση εξεταστικής των Πραγμάτων Επιτροπών. 

Είπα τη δήλωση του Πρωθυπουργού και τη δήλωση της Κυβέρνησης. Πρώτοι εμείς θα κάνουμε την παραπομπή. Διότι ξέρετε λένε, λέγει για το Λιβανό, άντε και με το "ενδεχομένως" η Βάσω, άντε και ο Λαλιώτης, άντε και άλλοι τινές. Δε λέτε για το Λιβανό και μόνο, κύριοι συνάδελφοι της Αντιπολίτευσης, οπότε να σηκώσω και εγώ τα χέρια μου και να πω, άντε να πάμε με πρόταση κατηγορίας, όπως τη θέλετε εσείς ή με τη συγκρότηση Προανακριτικής Επιτροπής της Βουλής. Καήκαμε και καήκατε, και τη πληρώσατε τη περίοδο του 1989. Διότι, αν την περίοδο του 1989 συνεκροτείτο μια Εξεταστική των Πραγμάτων Επιτροπή δε θα πήγαινε ο αείμνηστος Πρόεδρός μας Ανδρέας Παπανδρέου κατηγορούμενος, ο οποίος είπε, ενώπιον της Βουλής ότι "όπου υπάρχουν πολιτικές ευθύνες τις αναλαμβάνω". Αλλά εσείς θέλατε ποινικές ευθύνες και είχαμε αυτήν την ταλαιπωρία που την πλήρωσε και ο πολιτικός κόσμος.

Η Κυβέρνησή μας ενδιαφέρεται για τη διαφάνεια, για τη συνέπεια και προπαντός για την αξιοπιστία, το κύρος το ήθος του πολιτικού κόσμου, για την υπεράσπιση της τιμής και της υπόληψης του πολιτικού κόσμου.

Ναι, αλλά πώς θα τον υπερασπισθούμε τον πολιτικό κόσμο; 'Ετσι με το να τον στέλνουμε χωρίς αποδείξεις, χωρίς τίποτα, με μια κρίση του Εισαγγελέα -ο οποίος Εισαγγελέας και μονομελής, το ακούσαμε εδώ πέρα, έτσι ναι- χωρίς στοιχεία; Δε βρίσκω θέματα ποινικής διώξεως δωροδοκίας, τα έψαξα, λέει. Δε βρίσκω και δεν είναι και απάτη, διότι πρόκειται εδώ περί πολιτικής πράξης, πολιτικής απόφασης, κυβερνητικής απόφασης. Και οι κυβερνητικές πράξεις, οι πολιτικές πράξεις, έχουν μόνο πολιτικές ευθύνες.

Τα έλεγα, κύριοι συνάδελφοι, τα έλεγα υπό τύπον ακόμη ανακοινώσεων ή διδασκαλίας. 'Αλλο πολιτική ευθύνη και άλλο ποινική ευθύνη. Από πολιτική ευθύνη; Εγώ ο ίδιος είπα για την εποχή εκείνη- όχι μέχρις εδώ που έλεγαν μερικοί πώς δημιουργήθηκε το σκάνδαλο Κοσκωτά, διότι έλεγα κι αυτά τα πράγματα, είχα και αυτήν την άποψη, είχα και εγώ ορισμένες θέσεις, είχα και εγώ ορισμένες συνέπειες για να σας πω ότι δεν είχα πάρει μέρος, δεν ήμουν στην Κυβέρνηση κατά την εποχή εκείνη κατά την οποία διαδραματίστηκαν αυτά τα γεγονότα, ή τα "γεγονά" που λέει και ο λαός...

ΜΙΛΙΤΑΔΗΣ ΕΒΕΡΤ(Πρόεδρος της Νέας Δημοκρατίας): Θα τα είχατε προλάβει.

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ.Δικαιοσύνης): 'Οχι είχα προλάβει. Είχα πάρει θέση, κύριε Πρόεδρε της Νέας Δημοκρατίας.

Και βεβαίως άκουσα τον αγαπητό συνάδελφο και Πρόεδρο του ΔΗ.Κ.ΚΙ. κ.Τσοβόλα, να αναμιμνήσκεται εκείνης της εποχής. Και ποιος δεν τον θυμάται εδώ, όχι διαμαρτυρόμενο, όχι οργιζόμενο και αγανακτούντα, αλλά με όλη τη δύναμη της ψυχής του να διαμαρτύρεται γιατί τον βάλατε στο κατηγορητήριο. Και σηκώθηκα εγώ και πήγα και του είπα, Δημήτρη ησύχασε, είμαι κοντά σου, είμαστε κοντά σου, είσαι αθώος, μη στεναχωριέσαι. Τώρα, και ο φίλος μου ο Δημήτρης Τσοβόλας, θέλει Προανακριτική Επιτροπή! Συγχαρητήρια! Μπράβο σου! Δεν σκέπτεσαι καμία φορά όμως, ότι αυτά είναι τα διαπλεκόμενα συμφέροντα μεταξύ των απατεώνων ή των λωποδυτών; 'Οτι μια ανώνυμη επιστολή την οποία διάβασα μετά περισσής προσοχής, είναι τόσο λεπτομερώς κατατοπιστική για διάφορα γεγονότα τα οποία σε κάνουν να εκπλήσσεσαι με όλη αυτήν τη διαδικασία! Αλλά εντάξει. Λέτε φταίει ο Λιβανός. Φταίει ο Λιβανός. Βλάπτει να το πει μια Εξεταστική των Πραγμάτων Επιτροπή;

Τι έγινε, κύριε Πρόεδρε της Νέας Δημοκρατίας; 'Οτι, Βουλευτές του ΠΑ.ΣΟ.Κ. συνελθόντες "επί το αυτό", συνέταξαν μια επιστολή προς τον Πρόεδρο της Βουλής και λένε, θέλουμε Εξεταστική των Πραγμάτων Επιτροπή. Πότε; Στις 17 Οκτωβρίου. Πότε συνήλθατε εσείς για το ίδιο για να αποφασίσετε; Μετά επτά ημέρες. Προηγείται λοιπόν η εξέταση της δικής μας αιτήσεως, ναι ή όχι; Και αν προηγείται και γίνεται δεκτή, αποκλείεται η άλλη; Αποκλείεται η άλλη. Η επιμένετε να πάει σε άλλη, σε επόμενη συνεδρίαση. 'Ομως, τις βάλανε μαζί. Εγώ, πειθαρχώ μεν, αλλά δικονομικώς, επιστημονικώς και πολιτικώς, δε συμφωνώ. Τα βάλαμε σ'ένα τσουβάλι. Και έχεις και τον Πρόεδρο του ΣΥΝ από κει, ο οποίος είπε ότι δεν πέρασε η αλήθεια μέσα από το ειδικό δικαστήριο! Τα ξέχασε αυτά, ο φίλος μου ο Νίκος ο Κωνσταντόπουλος και εκείνος συντάσσεται με τι; Με το να δημαγωγείτε. Δημαγωγία είναι. Τι βλάπτει;

Σας βεβαιώ ειλικρινώς. Εγώ ήμουν εκείνος ο οποίος μέσα στο Γενάρη είπα ότι πρέπει να τελειώσει η Εξεταστική των Πραγμάτων Επιτροπή. Μην εξεταστούν πενήντα - σαράντα μάρτυρες και μη ρωτάνε κι όλοι. 'Ενας πολύ επιμελής πρόεδρος, μπορεί μέσα σε μια βδομάδα να κλείσει την υπόθεση. Και μετά την αίτηση αυτή να κινηθεί Προανακριτική Επιτροπή. Θα την καταθέσουμε εμείς πρώτοι, εμείς του ΠΑΣΟΚ, κύριοι συνάδελφοι, διότι δεν πρόκειται να χαριστούμε σε κανένα, εφ'όσον οποιοσδήποτε φταίει, όπως ο ίδιος ο Πρωθυπουργός με εξουσιοδότησε να το δηλώσω ενώπιόν σας που αν βρεθεί υπαίτιος και όποιος βρεθεί και όπου εκείνος βρεθεί, εμείς θα τον κατηγορήσουμε με την κατάθεση που θα κάνουμε.

Λέει, λοιπόν, -συνεχίζω- η επιστολή των συναδέλφων του ΠΑ.ΣΟ.Κ.. Η διαφάνεια αποτελεί σταθερά το γνώμονα για την πολιτική και τη δράση μας, καταβάλλουμε δε κάθε προσπάθεια για την επικράτησή της σε όλες τις περιοχές της Δημόσιας Διοίκησης. Το έγγραφο του πρώην Εισαγγελέα του Αρείου Πάγου, με το οποίο ζητείται η κίνηση της διαδικασίας του άρθρου 86 του Συντάγματος, δεν περιέχει κανένα στοιχείο που θα μπορούσε να δώσει λαβή για ποινική δίωξη".

'Οπως σας εξήγησα, πάρτε το στα χέρια σας και αν βρείτε να περιέχει, να μου το πείτε. "Γι' αυτό ακριβώς η σύσταση της Προανακριτικής Επιτροπής δεν θα ήταν πράξη ευθύνης. Η Κυβέρνησή μας αποκατέστησε ως γνωστό τη νομιμότητα με την ανάκληση της χωροθέτησης των εγκαταστάσεων του Φλοίσβου και της ανάκλησης της άδειας του καζίνου στην Αθήνα". Εμείς αμέσως, η κα Παπανδρέου αμέσως, με γνωμοδότηση του Νομικού Συμβουλίου που προκάλεσε, την ανακαλούμε την απόφαση αυτή. Προκειμένου να διευκρινιστούν όλες οι βαθιές πτυχές αυτής της υπόθεσης, προτείνουμε τη σύσταση Εξεταστικής των Πραγμάτων Επιτροπής, λέει η αίτηση "κατά το άρθρο 68 κ.λπ. Για την επιτυχή έκβαση των εργασιών της Επιτροπής θα συμβάλουμε με κάθε μέσο ώστε να εμπεδωθεί κλίμα εμπιστοσύνης προς όφελος των δημοκρατικών θεσμών και του δημοσίου βίου".

Ναι, κύριοι συνάδελφοι, πρέπει και σ' αυτή τη διαδικασία του λασπώματος -δε μιλάω για τη συγκεκριμένη υπόθεση, αλλά γενικά- της χλεύης του ονειδισμού και της προσβολής της τιμής του πολιτικού κόσμου, πρέπει να θεσπίσουμε ή να χαράξουμε κάποιους άλλους δρόμους. Δεν είναι δυνατόν να ακούγονται φωνές το πρωί στις διάφορες εκπομπές των ραδιοφωνικών σταθμών η κα Μαρία από το Περιστέρι, ο Μηνάς ο φίλος μου από την Καλαμπάκα, η κα Κυριακή από την Κρήτη, να λένε ότι και οι τριακόσιοι της Βουλής, είναι κλέφτες, και οι τριακόσιοι θέλουν κρέμασμα. Το τι λέγεται δεν περιγράφεται. Αντίδραση δεν υπάρχει. Βεβαίως πρέπει να χαράξουμε νέους δρόμους και πρέπει να θεσπίσουμε ή μάλλον να υπερασπιστούμε τους θεσμούς εκείνους. Και σας λέγω ειλικρινώς ότι δεν πρόκειται να φεισθούμε ουδενός.

Εμείς, τη σύσταση της Εξεταστικής των Πραγμάτων Επιτροπής θα την ψηφίσουμε και θα την περάσουμε.Θα ψηφισθεί κατά την διαδικασία που ορίστηκε ή που συμφωνήθηκε και η άλλη πρόταση η δική σας. 'Ομως, να μη μας επιτίθεστε, να μη μας καθυβρίζετε, κύριε Κωνσταντόπουλε, και προ παντός να μη δημαγωγείτε. 'Επρεπε σεις οι ίδιοι να προσέξετε πάρα πολύ για αυτήν τη σπουδή που επιδείξατε τότε. Την πληρώσατε και κάπως ανακουφιστήκατε τώρα, γιατί και ο Γιαννόπουλος είπε άντε να μπει και ο Συνασπισμός στη Βουλή, άντε δε μιλάμε και για το ΚΚΕ εναντίον του...

(Γέλια στην Αίθουσα)

... και έχω βρει και τον μπελά μου να μου λένε, εσύ τους άνοιξες το δρόμο, εσύ άφησες τους αριστερούς και μας φύγανε και είπα να μην τους κρατάω και με το ζόρι. Η ακόμα εντάξει όπου φταίμε να την πληρώσουμε.

'Ετσι, λοιπόν, μη μας κακίζετε, μη μας κακολογείτε και μη δημιουργείτε προβλήματα εκεί που δεν υπάρχουν.

Σας λέω δε, να ησυχάσετε, για την παραγραφή για την οποία έλεγα εγώ τότε ότι τα ζητήματα αυτά παρεγράφησαν. Και είδατε, με την αναστολή, δήθεν, που ισχυριζόσαστε της παραγραφής έγινε η δίκη στο Ειδικό Δικαστήριο όταν τελείωνε η δίκη, ο συνάδελφος, τέως καθηγητής του Ποινικού Δικαίου, Αλέκος Κατσαντώνης, σηκώθηκε και είπε: "Μόνο μια μονογραφία, πάνω στο θέμα, του Βαγγέλη του Γιαννόπουλου" -ξέρετε τι έχω μαζί του- "είναι εκείνη που έβαλε τα πράγματα στη θέση τους".Και παρασυρθήκατε από μια κατασκευή τεσσάρων επιστημόνων, ένας εκ των οποίων θητεύει και στη σημερινή Βουλή ότι, ξέρετε, αναστέλλεται η παραγραφή αν κοινοποιηθεί το κλητήριο θέσπισμα, κ.λπ..

'Οχι. Το άρθρο 7 του ν.δ. 802/71 έλεγε:"Αδικήματα περί ων τα άρθρα 1,2, κ.λπ. του Ποινικού Κώδικα παραγράφονται άμα τη παρόδω της πρώτης συνόδου της προηγούμενης Βουλής εκείνης καθ' ην διεπράχθησαν". Και στο τέλος είπαν όλοι είναι παραγεγραμμένα. Αλλά καίτοι υπήρξε η παραγραφή δικάστηκε και ο Δημήτρης Τσοβόλας ο οποίος το ξέχασε αυτό. Λέει: "Εγώ είμαι μεν πολύ πικραμένος, είμαι ταλαιπωρημένος απ' αυτήν την υπόθεση, αλλά το καθήκον μου σήμερα σαν πολιτικού μου επιβάλλει ώστε να ζητήσω την παραπομπή, δηλαδή τη διαδικασία περί παραπομπής".Εντάξει άποψη είναι και αυτή. Εγώ δε θα την ακολουθούσα αυτήν την άποψη. Βεβαίως δεν είναι μόνο αυτά.

Κύριοι συνάδελφοι, η δική σας πρόταση κατετέθη επτά ημέρες αργότερα. Ναί ή όχι;

Γιατί λοιπόν θα προηγηθεί η δική σας και γιατί θα γίνει δεκτή η δική σας; Γιατί θα συνεκδικασθεί η δική σας; Για το ενιαίο της κρίσεως;'Αλλο η μία, άλλο η άλλη. Γιατί διαμαρτύρεσθε;

Εγώ, επαναλαμβάνω, ότι βρίσκω, πως ο Πρόεδρος της Βουλής, ναι μεν ήνωσε αυτές τις δύο υποθέσεις, αλλά είδατε τι δημιούργησαν αυτές οι δύο υποθέσεις. Ενώ, αν ερχόμαστε να συζητήσουμε την πρώτη αίτηση των συναδέλφων Βουλευτών, με την ηρεμία και την ησυχία εκείνη, μπορεί να επείθεσθο, ώστε να μη συζητούσαμε τη δική σας.'Αλλωστε προηγείτο η δική μας. Και δεκτή γενόμενη η δική μας, απεκλείετο η δική σας.'Ετσι είναι τα δικονομικά.

'Ετσι, λοιπόν, δε μπορούμε να δεχθούμε τις εισηγήσεις σας, διότι οπωσδήποτε μας καθυβρίζετε όταν λέτε ότι πάμε να τα κουκουλώσουμε. Δεν κουκουλώνονται, εάν υπήρξαν αδικήματα. Γι'αυτό, η Επιτροπή εκείνη, όταν λειτουργήσει, να δώσετε τα χαρτιά σας και να αποφασίσουμε πάλι εμείς.

Κύριοι συνάδελφοι, έχω εδώ την απόφαση του Ειδικού Δικαστηρίου, του οποίου με τη δίωξη εκείνη -τετρακόσια ογδόντα στελέχη μας, Πρωθυπουργός και πέντε Υπουργοί κατηγορούμενοι- διεσύρθη η Χώρα. Και ήρθε το Ειδικό Δικαστήριο, του άρθρου 86 του Συντάγματος και είπε "αθώος ο Ανδρέας Παπανδρέου". Και ένα αδίκημα το έκανε πλημμεληματάκι, την ηθική αυτουργία την έκανε απλή συνέργεια, μήπως οικονομήσει και κανένα ψήφο παραπάνω ο κ. Κόκκινος και πει το εφτά -έξι ένοχος, ενώ αντιθέτως, βγήκαν εφτά- έξι αθώος.

Μια απόφαση υπάρχει και μην το ξαναπείτε. Είναι αγράμματοι ποινικώς, όσοι λένε "με μία ψήφο". Ναι με μία ψήφο. Με μια ψήφο διαφορά δε βγαίνουν αποφάσεις;

ΓΕΡΑΣΙΜΟΣ ΓΙΑΚΟΥΜΑΤΟΣ: Και εγώ με μία ψήφο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Αλλο εσύ. Εσύ την πλήρωσες στο Ανώτατο Ειδικό Δικαστήριο. Μη μιλάς εσύ.'Εχεις άλλο πόνο εσύ.

ΓΕΡΑΣΙΜΟΣ ΓΙΑΚΟΥΜΑΤΟΣ:Με μία ψήφο.

ΠΡΟΕΔΡΕΥΩΝ (Παναγιώτης Σγουρίδης): Κύριε Γιακουμάτο, μη διακόπτετε.

Συνεχίστε, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Γι'αυτό, λοιπόν, όταν με το καλό και γι' αυτήν τη δίκη θα γίνει δημόσια ανάλυση με ένα βιβλίο, που και αυτό θα κυκλοφορήσει, θα δείτε τι βασικά λάθη έγιναν τότε και τα πληρώνει ο Ελληνικός Λαός. Τα πλήρωσαν βέβαια και εκείνοι, που μας κατεδίωξαν, εμείς "βγήκαμε λάδι", μας ρίξατε και από την Κυβέρνηση, την πήρατε, κύριε Πρόεδρε της Νέας Δημοκρατίας, τα κάνατε ρόϊδο και ερχόμαστε με το 47%...

ΑΘΑΝΑΣΙΟΣ ΧΕΙΜΑΡΑΣ:Να τα διορθώσετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Ποια να διορθώσουμε;

ΑΘΑΝΑΣΙΟΣ ΧΕΙΜΑΡΑΣ:Αυτά που κάνατε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν εκάναμε τίποτα.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.

Συνεχίστε, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Γι'αυτό λοιπόν, εισηγούμαι να γίνει δεκτή η πρόταση η δική μας, προς συγκρότηση της Εξεταστικής των Πραγμάτων Επιτροπής, με ψήφους και δικούς σας, αν θέλετε να βοηθήσετε και να απορριφθεί η άλλη πρόταση. Γιατί η άλλη πρόταση ενέχει σκοπιμότητα και ενέχει και πρόθεση να μας σπιλώσετε. Αλλά η Κυβέρνηση του Κώστα Σημίτη, η σημερινή Κυβέρνηση, είχε το θάρρος να ανακαλέσει αυτήν την απόφαση, γιατί πράγματι έγιναν κάποιες δικονομικές παραβάσεις, όχι ποινικές, όπου αντί να ακολουθηθεί η τάδε διαδικασία, ακολουθήθηκε κάποια άλλη. Αλλά αυτήν τη διαδικασία που ακολούθησε ο Τσοβόλας, ο αθώος, την πλήρωσε, γιατί βρέθηκε ένα δικαστήριο να πει "γιατί ακολούθησες αυτήν τη διαδικασία και όχι την άλλη;", "μα τούτη είναι καλύτερη" και απέδειξε ότι είναι καλύτερη, αλλά δε βαριέσαι, ένοχος ο Τσοβόλας.

Σας ευχαριστώ πολύ και εγώ ακριβώς, για να βοηθήσω και την έξοδο των συναδέλφων προς τις Επαρχίες τους, τελειώνω, ακριβώς με αυτήν τη θέση που είπαμε, ότι θα πάρουμε.

(Χειροκροτήματα από την Πλευρά του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης):Ο Αρχηγός της Αξιωματικής Αντιπολίτευσης κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κυρίες και κύριοι συνάδελφοι, σε όλη τη συνεδρίαση και την πρωϊνή και την απογευματινή, ακούστηκαν πολλά και ενδιαφέροντα πράγματα.

Ορισμένοι συνάδελφοι του ΚΚΕ αναφέρθηκαν και στην σκοπιμότητα της υπάρξεως των καζίνο. Θα ήθελα να ξεκινήσω από αυτήν την αναγκαιότητα ή όχι των καζίνο στην Πατρίδα μας, για να μπορέσουμε να καταλάβουμε και τη σκοπιμότητα του συγκεκριμένου καζίνο, στο χώρο που επρόκειτο να τοποθετηθεί. Εάν πράγματι στην Πατρίδα μας θέλουμε να έχουμε τουρισμό υψηλού επιπέδου, στις τουριστικές περιοχές θα έπρεπε, όπως κάνουν όλες οι χώρες, είτε, κύριε Κόρακα, στο παρελθόν ευρίσκοντο στον ανατολικό χώρο είτε στο δυτικό, να υπάρχουν καζίνο. Είναι δεδομένο ότι στο παρελθόν χώρες του ανατολικού μπλοκ χρησιμοποιούσαν κατά κόρον τα καζίνο -όρα Σκόπια- για να προσελκύουν τουρισμό. Αυτό, όμως, σημαίνει ότι η χωροθέτηση των καζίνο πρέπει να γίνεται σε περιοχές συγκεκριμένες, που υπάρχει μία τουριστική στρατηγική.

Θα σας υπενθυμίσω ότι στην Αίθουσα αυτή όλοι μας, όταν ξεκίνησε το νομοσχέδιο για τη δημιουργία των καζίνο και για να δοθούν αυτά στον ιδιωτικό τομέα, κάθε ένας Βουλευτής, απ' όλα τα Κόμματα, συναγωνιζόμενος Βουλευτή από κάποια άλλη περιοχή, ξεχνώντας τις κομματικές τοποθετήσεις ζητούσαμε όλοι ή τουλάχιστον οι περισσότεροι, να υπάρχουν καζίνο στις περιοχές μας.

Δεν έγινε αντιληπτό τότε απ' όλους τους συναδέλφους ότι η δημιουργία ενός καζίνο σε μία περιοχή όπου δεν υπάρχει τουρισμός - επειδή ο αντικειμενικός σκοπός είναι η προσέλκυση Ελλήνων που αρέσκονται στο παίγνιο- βλάπτει και δημιουργεί τεράστια κοινωνικά προβλήματα. Γι' αυτό το λόγο, για να μην υπάρχει κομματικό κόστος, όλοι μας, δεν εξαιρώ κανέναν, εννοώντας τη Νέα Δημοκρατία και το ΠΑ.ΣΟ.Κ., προχωρήσαμε στο να δημιουργηθούν οι δυνατότητες και να δοθούν άδειες καζίνο σχεδόν σε δέκα νομούς. 'Ηταν λάθος και σήμερα το διαπιστώνουμε σε πάρα πολλές περιοχές, ότι εκεί όπου υπάρχουν καζίνο που δεν εξυπηρετούν τον τουρισμό, υπάρχει κοινωνικό πρόβλημα. Και θα δημιουργηθεί και σε λίγο καιρό και έγκλημα, διότι αυτά συμβαδίζουν και δένουν μαζί με το "πλύσιμο", αν θέλετε, και του βρώμικου χρήματος.

Αυτή ήταν η πρώτη παρατήρηση που ήθελα να κάνω.

Η δεύτερη παρατήρηση είναι η εξής: Θα ήθελα να σας υπενθυμίσω, ότι το 1989, ανεξαρτήτως εάν συμφωνούσαμε ή δε συμφωνούσαμε για τις παραπομπές, το τι λέγαμε εμείς και τι εσείς, τα δίκτυα της τηλεόρασης ήταν σ' αυτήν την Αίθουσα. 'Ολες οι Εξεταστικές Επιτροπές και οι Προανακριτικές Επιτροπές παρουσίαζαν πανελλήνιο ενδιαφέρον. Ακροαματικότητες μοναδικές. 'Ολοι παρακολουθούσαν την εξέλιξη και τη διαδικασία. Θα σας θυμίσω ότι στη δίκη του κ. Τσοβόλα ευρίσκοντο στο δικαστήριο όλα τα δίκτυα της τηλεόρασης επί 24ώρου βάσεως παρακολουθώντας την.

Σήμερα, ποιος ενδιαφέρεται στην Πατρίδα μας για τη συζήτηση που γίνεται σ' αυτήν την Αίθουσα; Και γιατί; Δεν είναι σοβαρό το θέμα; Σοβαρότατο. Αλλά, έχουμε απογοητεύσει όλοι τον Ελληνικό Λαό. Δεν πιστεύει ο Ελληνικός Λαός ότι από τις Εξεταστικές και Προανακριτικές Επιτροπές ή από τις παραπομπές, τελικά θα υπάρξει ένας πολιτικός, ο οποίος θα υποστεί τις συνέπειες του νόμου. Και υπάρχει η εντύπωση ότι οι δημόσιοι υπάλληλοι μπορεί να παίρνουν δώρα μέχρι 500 εκατ. και από κει και πέρα οι Υπουργοί να φθάνουν τα δισεκατομμύρια και μεταξύ μας, όλοι εδώ προσπαθούμε να κουκουλώσουμε οποιαδήποτε ατασθαλεία. Είναι καθολική δε η εντύπωση ότι δεν υπάρχει διαφάνεια στη δημόσια ζωή.

Είναι καθολική η εντύπωση ότι όλοι οι πολιτικοί, είτε έχουμε βρωμίσει τα χέρια μας είτε προσπαθούμε να αποστασιοποιηθούμε από καταστάσεις όπου υπάρχουν βρώμικα χέρια. Και ήταν πολύ σωστή η παρατήρηση του κ. Γιαννόπουλου που είπε ότι βγαίνουν στα ραδιόφωνα ορισμένες ακροάτριες και ορισμένοι ακροατές και κάνουν αυτές τις παρατηρήσεις που κάνουν. Το θέμα δεν είναι να ψέξουμε αυτούς τους ακροατές. Δεν τα λένε τυχαία, διότι δεν τα έλεγαν στο παρελθόν. Και όχι γιατί δεν υπήρχε ιδιωτική τηλεόραση και ιδιωτικό ραδιόφωνο, αλλά διότι κάτι συμβαίνει στη Δημοκρατία μας. Και έχουμε υποχρέωση όλοι να φροντίσουμε να διορθωθεί αυτή η κατάσταση.

Σας πληροφορώ ότι είμαι εναντίον της ποινικοποιήσεως της πολιτικής ζωής του Τόπου. Είναι μία εμπειρία την οποία τη ζήσαμε όλοι σ' αυτήν την Αίθουσα και τελικά από αυτήν τη διαδικασία θα πω ότι κανένας δε βγήκε κερδισμένος. Μάλλον θα πω ότι αυτοί που προκάλεσαν τις Εξεταστικές Επιτροπές και τις Προανακριτικές και επεδίωξαν και τις παραπομπές τελικά βγήκαν ζημιωμένοι. Αυτή είναι η πραγματικότητα.

Μία τρίτη παρατήρηση την οποία θα ήθελα να επισημάνω είναι ότι λείπει πράγματι το θεσμικό πλαίσιο. Θα υπενθυμίσω σε όλους σας στη Βουλή -όσοι θητεύσατε στην προηγούμενη- ότι το Φεβρουάριο του 1994 καταθέσαμε μία πρόταση νόμου για την αλλαγή του νόμου περί ευθύνης Υπουργών. Ταλαιπωρηθήκαμε σ' αυτήν την Αίθουσα επί οκτώ μήνες για να μπορέσουμε να τη φέρουμε προς συζήτηση. Τελικά, ήρθε προς συζήτηση και στην Αίθουσα βρισκόταν ο κ. Βενιζέλος, ως εκπρόσωπος της Κυβέρνησης, ο οποίος ούτε λίγο ούτε πολύ μας είπε ότι το υφιστάμενο Σύνταγμα δεν επιτρέπει την αλλαγή του νόμου περί ευθύνης Υπουργών και δεν μπορεί σε καμία περίπτωση, με βάση κανένα άρθρο του, να αλλάξει ο νόμος περί ευθύνης Υπουργών.

Στη συνέχεια, μετά από τέσσερις - πέντε μήνες, όταν παρατηρήθηκε το μεγάλο πρόβλημα με τη βίλα του Ανδρέα Παπανδρέου, τότε κάτω από μία ανησυχία, σε μια προσπάθεια να μετακινηθεί η προσοχή του Ελληνικού Λαού, εμφανίστηκε παραμονές της Πρωτοχρονιάς ο Ανδρέας Παπανδρέου και έκανε δηλώσεις για τη διαφάνεια και υπεστήριξε ότι πρέπει να αλλάξει ο νόμος περί ευθύνης Υπουργών. 'Εδωσε μάλιστα και συγκεκριμένο χρονοδιάγραμμα, ότι σε τρεις - τέσσερις μήνες ο νόμος αυτός θα έχει ψηφιστεί στη Βουλή. Και φθάσαμε στο σημείο, ακόμα και σήμερα, να υπάρχει ο ίδιος ουσιαστικά νόμος με ελάχιστες μεταβολές, οι οποίες δε σηματοδοτούν ένα διαφορετικό κλίμα για το πως αισθανόμασθε εμείς, για την πολιτική μας ευθύνη και πως δίδουμε το μήνυμα προς τον Ελληνικό Λαό ότι πράγματι υπάρχει στην πολιτική ζωή του Τόπου διαφάνεια.

Συνεπώς, θα πρέπει να κατατεθεί το ταχύτερο ο νόμος περί ευθύνης Υπουργών. Και πριν κατατεθεί και έρθει στην αρμόδια Επιτροπή, καλό είναι, κύριε Υπουργέ της Δικαιοσύνης, να προχωρήσουμε σ' ένα διάλογο μεταξύ μας έτσι ώστε ο νόμος αυτός, όταν θα κατατεθεί, να είναι προϊόν κοινών θέσεων όλων των Κομμάτων από την Αίθουσα αυτή.

'Ερχομαι στο θέμα της Εξεταστικής Επιτροπής ή της Προανακριτικής Επιτροπής που ζητήσαμε εμείς. Τι έγινε μόλις ανεκοινώθη από τον Πρόεδρο της Βουλής ότι υπάρχει το προανακριτικό αυτό υλικό; Εντός 48 ωρών ήδη είχε προλάβει το ΠΑ.ΣΟ.Κ. και είχε καταθέσει πρόταση για Εξεταστική Επιτροπή. Γιατί αυτή η βιασύνη; Η απάντηση είναι, γιατί ήθελαν στο περιεχόμενο, στο κείμενο το οποίο διατύπωσαν να γραφεί η φράση "ότι δεν διαπιστώθηκε καμμία ποινική ευθύνη".

Αυτό λέει η υπογραφή των εβδομήντα εννέα συναδέλφων του ΠΑ.ΣΟ.Κ.

'Ερχεστε, δηλαδή και οι εβδομήντα εννέα και προκαταλαμβάνετε την Εξεταστική Επιτροπή και μας λέτε -χωρίς να έχετε προλάβει να διαβάσετε ολόκληρο το κείμενο, γιατί αποκλείεται να το διαβάσατε, την καταθέσατε την ώρα που εμείς τη διαβάζαμε- ότι δεν υπάρχει ποινική ευθύνη.

Πώς βιαστήκατε και βγάλατε αυτό το συμπέρασμα; Πώς θέλετε από τη Νέα Δημοκρατία, από το Κομμουνιστικό Κόμμα, από το Συνασπισμό, από το κόμμα του κ. Τσοβόλα να έλθουμε και να συμπράξουμε και να συμφωνήσουμε πάνω σ' αυτό το κείμενο, το οποίο προκαταλαμβάνει τις εργασίες της Εξεταστικής Επιτροπής;

Κυρίες και κύριοι συνάδελφοι, επιχειρήθηκε ταυτόχρονα να δημιουργηθεί η εντύπωση ότι πολιτικά το θέμα για το ΠΑ.ΣΟ.Κ. έχει κλείσει. Γιατί ήρθε το ίδιο το ΠΑ.ΣΟ.Κ. και έκλεισε αυτήν την παράνομη πράξη -χρησιμοποιώ λέξεις της κας Παπανδρέου- και συνεπώς, πολιτικά δεν υπάρχει πρόβλημα.

Θα ήθελα, όμως, να σας υπενθυμίσω ορισμένες ημερομηνίες για να διαπιστώσουμε κάτω από ποιόν αγώνα της Νέας Δημοκρατίας, όπως πολύ σωστά είπε ο κ.Κασσίμης, υποχρεωθήκατε να φθάσετε σ' αυτό το σημείο. 

Στις 13.1.95 λαμβάνεται η απόφαση του Υπουργού για την παραχώρηση της άδειας των καζίνο. Στις 21.2.95, δηλαδή σαράντα ημέρες μετά, η Νέα Δημοκρατία καταθέτει την επερώτηση, στην οποία αναφέρθηκε ο κ.Κασσίμης. Συζητείται αυτή η επερώτηση στις 4.5.95.

Προσπαθούμε εμείς να πείσουμε το Σώμα ότι υπάρχει παρανομία. Βρισκόμαστε όλοι σ' αυτήν την Αίθουσα και έρχεται ο κ.Λιβανός και αναπτύσσει τις θέσεις του. Και χειροκροτούσατε, κυρίες και κύριοι συνάδελφοι, τον κ. Λιβανό. Και όταν εξήλθε της Αιθούσης ο κ.Λιβανός, πήγε και στο γραφείο του Ανδρέα Παπανδρέου, του τότε Πρωθυπουργού, και δημόσια πήρε και συγχαρητήρια. Αυτή είναι η πραγματικότητα.

Χρειάστηκαν πεντέμιση μήνες για να υποχρεωθεί η Κυβέρνηση να αναγνωρίσει ότι υπήρχε πρόβλημα και να ζητήσει την παραίτηση του κ. Λιβανού. Ούτε την παύση του δε ζήτησαν. Γιατί, όπως θα θυμάστε, ο κ.Λιβανός παραιτήθηκε ο ίδιος. 'Ηταν τόσο εμπλεκόμενες οι καταστάσεις που δεν τολμούσε κανένας να πει "σε παύουμε".

Μετά την παραίτηση έχουμε τη σύμβαση, η οποία παραμένει. Και έρχεται στις 21.5.96 η κα Βάσω Παπανδρέου να την ανακαλέσει. 'Οταν έχει αναγκασθεί η Κυβέρνηση τον Μάιο ή Ιούνιο να υποχρεώσει σε παραίτηση τον κ. Λιβανό, μέχρι τις 21.5.96, δηλαδή ένα χρόνο περίπου, οι συναρμόδιοι Υπουργοί, ο κ.Λαλιώτης που έχει συνυπογράψει το Διάταγμα, ο Υπουργός Εθνικής Οικονομίας, ο οποίος στην πραγματικότητα συντονίζει τη δραστηριότητα όλων των παραγωγικών Υπουργείων και του Υπουργείου Τουρισμού, δεν αισθάνονται την ανάγκη να πουν ότι εδώ υπάρχει μια παρανομία και ότι ενδεχομένως αυτή η καθυστέρηση της ανάκλησης της απόφασης, παρέχει τη δυνατότητα σε οποιαδήποτε επιχείρηση απ' αυτές που πήραν το καζίνο, να αποκτήσει με ένδικα μέσα αποζημίωση;

Γιατί προστρέξατε μετά από έναν ολόκληρο χρόνο; Αυτό δεν είναι αμέλεια; Δεν είναι πολιτική ευθύνη; 

Μας είπε η κα Παπανδρέου ότι η πράξη ήταν παράνομη -τι άλλη ομολογία θέλετε;- και ότι η νέα Κυβέρνηση του κ. Σημίτη πήρε τις αποφάσεις της.

Δε μας ενδιαφέρει, κύριοι Υπουργοί, κυρίες και κύριοι συνάδελφοι του ΠΑ.ΣΟ.Κ., αν πήρε την απόφαση η Κυβέρνηση του κ. Σημίτη και αν υπήρξε αμέλεια της κυβέρνησης Παπανδρέου.

'Ενα ενιαίο Κόμμα είσαστε. Ενιαία ευθύνη φέρετε. Και αυτό βλέπει ο Ελληνικός Λαός. Εάν έχετε την αναγκαιότητα μεταξύ σας να κάνετε συγκρίσεις της σημερινής Κυβέρνησης του ΠΑ.ΣΟ.Κ. με τις χθεσινές αδυναμίες της Κυβέρνησης του ΠΑ.ΣΟ.Κ., αυτή είναι προσωπική σας υπόθεση. Δεν αφορά, όμως, τα Κόμματα της Αντιπολίτευσης και ακόμα περισσότερο, δεν αφορά τον Ελληνικό Λαό. Αυτές είναι αλήθειες, τις οποίες δεν μπορεί κανένας να αμφισβητήσει.

Εγώ απόρησα όταν άκουσα την κα Παπανδρέου να μιλάει κατ' αυτόν τον τρόπο για την κυβέρνηση Παπανδρέου, ανεξαρτήτως αν συμμετείχε ή δεν συμμετείχε. Δεν συναισθάνθηκε ότι στα ίδια έδρανα βρίσκονταν δύο Υπουργοί, οι οποίοι υπήρχαν και τότε και σήμερα στις ίδιες θέσεις, συνυπεύθυνοι για την πράξη αυτή;

Επαναλαμβάνω, πώς είναι δυνατόν να συμφωνήσουμε εμείς με το δικό σας σκεπτικό, όταν εσείς οι εβδομήντα εννέα έρχεσθε και μας λέτε κατά λέξη ότι το πόρισμα του εισαγγελέα δεν περιέχει κανένα στοιχείο που θα μπορούσε να δώσει λαβή για ποινική δίωξη; Σας πληροφορώ ότι ενδεχομένως, εάν δε βλέπαμε αυτές τις φράσεις, θα είχαμε πει και εμείς ότι μπορεί να χρειάζεται Εξεταστική των Πραγμάτων Επιτροπή. Την σταματήσαμε, όμως, αμέσως αυτήν τη σκέψη, διότι δεν μπορούμε να συμπορευθούμε με ένα σκεπτικό που λέει ότι υπογράφουν εβδομήντα εννέα Βουλευτές, χωρίς να διαβάσουν ένα πόρισμα, το οποίο έχει σχέση με θέματα ηθικής.

Πολλές φορές, κυρίες και κύριοι συνάδελφοι, έχουμε παρασυρθεί σε αυτήν την Αίθουσα και έχουμε υπογράψει τροπολογίες, χωρίς να τις έχουμε διαβάσει καλά. Εδώ, όμως, το θέμα ήταν αν θα παρεπέμπετο ή όχι ένας συνάδελφος. Διαβάσατε τις πέντε πρώτες λέξεις πριν υπογράψετε;

Τελικά, είμαστε αντίθετοι, διότι επίσης υπάρχει η ομολογία της κας Παπανδρέου και του κ. Λαλιώτη. 'Ερχεται και σας λέει ότι η πράξη υπήρξε παράνομη. Τι άλλο περιμένετε να βγάλει το πόρισμα της Εξεταστικής Επιτροπής από αυτήν την ομολογία; Το μόνο που θα μπορούσε να γίνει θα ήταν να κληθεί στην Εξεταστική Επιτροπή σαν πρώτη μάρτυς η κα Παπανδρέου, να επαναλάβει ότι η πράξη ήταν παράνομη, να κλείσει η διαδικασία και να έρθουμε εδώ και να ζητήσουμε σύσταση Προανακριτικής Επιτροπής. Αυτή δεν είναι η πραγματικότητα;

Η κα Παπανδρέου και ο κ. Λαλιώτης, στην προσπάθειά τους να αποστασιοποιηθούν από αυτό που έγινε, διότι φοβούνται το ενδεχόμενο της Προανακριτικής Επιτροπής, ένιψαν τα χείρας τους και είπαν "απελθέτω απ' εμού το ποτήριον τούτο". Αυτό όμως δεσμεύει εσάς και σας δεσμεύει όσον αφορά το αποτέλεσμα της ψηφοφορίας.

Θα σας διαβάσω από την Προκαταρκτική Ποινική Εξέταση μία μόνο παράγραφο, την οποία διάβασε και ο Υπουργός Δικαιοσύνης, αλλά εγώ θα επιμείνω πάνω σ' αυτό, για να δούμε τι αλλο περισσότερο περιμένετε από αυτό το οποίο λέει ο εισαγγελέας. "Οι μεθοδεύσεις" -προσέξτε τη φράση-"που έγιναν κατά την ανώνυμη καταγγελία από την πλειοδότρια κοινοπραξία, για να κερδίσει το διαγωνισμό, δεν συγκροτούν την αντικειμενική και υποκειμενική υπόσταση του εγκλήματος της απάτης" -δηλαδή από την επιχείρηση- "διότι η πράξη στην οποία ήχθη το Ελληνικό Δημόσιο, δηλαδή η 37/95 απόφαση του Υπουργού Τουρισμού, δεν είναι απόρροια μεθοδεύσεων". Δηλαδή, δεν προσπάθησε η επιχείρηση να εξαπατήσει το Λιβανό και ο Λιβανός υπέγραψε εξαπατώμενος, δηλαδή των προαναφερθεισών παραπλανητικών ενεργειών των μελών της κοινοπραξίας προς τα όργανα της πολιτείας, αλλά συνειδητή πολιτική πράξη του Υπουργού Τουρισμού.

'Ηξερε πολύ καλά ο κ. Λιβανός ότι έκανε την παρανομία, την οποία μας είπε η κα Βάσω Παπανδρέου.

'Οταν, λοιπόν, συνειδητά ο Υπουργός γνωρίζει ότι θα κάνει παρανομία, όπως λέει η κα Βάσω Παπανδρέου σήμερα, τι άλλο περιμένετε; Αυτή είναι η πραγματικότητα. Αλλά θα έλθω και σε ένα άλλο σοβαρότατο θέμα.

Πέστε ότι γίνεται η Εξεταστική των Πραγμάτων Επιτροπή και ότι βρίσκει ότι ο κ.Λιβανός είχε ευθύνες. Τότε πέστε μου ποια θα είναι η θέση σας απέναντι στην Αντιπολίτευση, η οποία υποστηρίζει από την πρώτη στιγμή ότι έπρεπε να πάτε στην Προανακριτική Επιτροπή. Και πέστε μας, κυρίες και κύριοι συνάδελφοι, ποια θα είναι η θέση σας εάν διαπιστώσετε ότι ο κ. Λιβανός δεν έχει καμία ευθύνη. Δε θα πρέπει να στραφούμε τότε εμείς ευθέως κατά της κας Παπανδρέου, η οποία έχει βλάψει το Δημόσιο με την πράξη της; Διότι εάν δεν είναι παράνομη πράξη, εάν δεν έχει ευθύνη ο κ. Λιβανός, τότε ξέρετε με την απόφασή σας αυτή που θα οδηγήσετε; Στο να κερδίσουν οι εργολάβοι στο εξωτερικό τη δίκη και να ζητήσουν αποζημίωση εναντίον του Ελληνικού Δημοσίου. Αυτή είναι η πραγματικότητα.

(Χειροκροτήματα από την Πτέρυγα της Νέας Δημοκρατίας)

'Εχετε εμπλακεί και προσπαθούμε να σας απεμπλέξουμε. 

Αγαπητοί συνάδελφοι, δεν είναι μόνο η εταιρεία. Αδιαφορούμε για την εταιρεία η οποία ζημιώθηκε. Αλλά θα σας πω και άλλες σκέψεις, τις οποίες θα αποτολμήσω. Εγώ χειροκροτώ κατ' αρχήν την πράξη της κας Παπανδρέου αλλά θα πρέπει να τη δικαιολογήσετε και σεις. Διότι, εάν η πράξη του κ. Λιβανού, όπως είπε ο κ. Τσοβόλας, ήταν δικαιολογημένη, τότε ξέρετε που οδηγείτε; Στο συμπέρασμα ότι δεν αφήσατε να γίνει στο Φλοίσβο το Καζίνο για να μπορεί να κερδοσκοπεί το Καζίνο του Λουτρακίου. Διότι σας είπε πολύ καλά ο Συνασπισμός πόσα δισεκατομμύρια έχει βγάλει το Καζίνο του Λουτρακίου, το οποίο προς το παρόν και δεν ξέρω για πόσο καιρό, βρίσκεται μόνο του στο Λεκανοπέδιο της Αττικής.

Θα σας αναζητήσουν και ευθύνες οι ταλαίπωροι μικρομεσαίοι, οι μικροί μέτοχοι, οι οποίοι έχασαν του κόσμου τα εκατομμύρια ο καθένας απ' αυτούς, διότι πίστεψαν ότι οι εργολαβικές εταιρείες οι οποίες ήταν ανάδοχοι του έργου, θα έπαιρναν το έργο -όπως δήλωνε η Κυβέρνηση και όπως συνυπέγραψε ο κ. Λιβανός μετά του κ. Λαλιώτη- και οδηγήθηκαν στο Χρηματιστήριο για να αγοράσουν αυτές τις μετοχές.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Τι θα έχετε να απαντήσετε σ'αυτούς τους ανθρώπους που είναι απλοί πολίτες -δε μιλώ για τους εργολάβους, τους μεγαλοεργολάβους, μιλώ για τους απλούς μετόχους- όταν θέλουμε να βελτιώσουμε την εικόνα στο Χρηματιστήριο;

Και τέλος, θα ήθελα να αναφερθώ και στον κ. Λαλιώτη. Πιστεύω, ότι οι ευθύνες του είναι μεγάλες. Ασφαλώς στην Προανακριτική Επιτροπή δεν αναφέραμε το όνομα του κ. Λαλιώτη. Εμείς περιοριστήκαμε στο πόρισμα του εισαγγελέα. Εάν θέλαμε πολιτική εκμετάλλευση, κυρίες και κύριοι συνάδελφοι, θα ζητάγαμε και εμείς Εξεταστική Επιτροπή, όπου θα πιάναμε και τον κ. Λαλιώτη και την κα Βάσω Παπανδρέου, ανάλογα με το ποιος φέρνει την ευθύνη. Και ας τα βρίσκανε μέσα στην Εξεταστική Επιτροπή και ας τα βρουν μέσα στην Εξεταστική Επιτροπή μεταξύ τους.

Γιατί δεν μπορεί να παραπεμφθεί ο κ. Λαλιώτης για την πράξη του; Διότι φρόντισε να πει ότι η παρανομία -χρησιμοποιώ τη φράση της κας Παπανδρέου- πρέπει να ψηφιστεί από τη Βουλή. Συνηθισμένη πρακτική του κ. Λαλιώτη, να ρίξουμε τις ευθύνες στη Βουλή και να τις αποποιηθούμε.

Από την ώρα, όμως, που απέτυχε η προσπάθεια με τροπολογία να ψηφισθεί αυτή η πράξη, τι έκανε τόσους μήνες ο κ. Λαλιώτης και δεν την ανακαλούσε; Τον εμπόδιζε ο Ανδρέας Παπανδρέου ή οι άλλες δυνάμεις; Συμφώνησε σήμερα με την πράξη του κ. Σημίτη; Είναι υπεύθυνη πράξη πολιτικού, ο οποίος θέλει να έχει και μέλλον; Βεβαίως σε καμία περίπτωση δεν υπάρχουν ευθύνες ποινικές για τον κ. Λαλιώτη και αυτό γιατί φρόντισε έντεχνα να βγει από τη μέση. 'Ομως, πολιτικές ευθύνες υπάρχουν.

Κυρίες και κύριοι συνάδελφοι, εμείς είμαστε υποχρεωμένοι να φέρουμε την πρότασή μας για την Προανακριτική επιτροπή. 'Ηταν καθήκον μας και πιστεύουμε πώς είναι και συμφέρον της Βουλής και δικό σας, αν θέλετε, να ψηφισθεί και η Προανακριτική επιτροπή και η Εξεταστική και να δούμε ποια θα προηγηθεί της άλλης. 'Ομως, να υπάρχουν και οι δύο ταυτόχρονα.

Αν αυτό αποδειχθεί -και θέλω να διακόψουμε τη συνεδρίαση για λίγο, κύριοι συνάδελφοι,-πιστεύω πως πρέπει να βγούμε όλοι ωφελημένοι από αυτήν τη συζήτηση και όχι χαμένοι. Πάντως αν επιμείνετε, έχετε πλειοψηφία και επομένως θα έχετε και την ευθύνη του αποτελέσματος.

Η Νέα Δημοκρατία δε θέλει σε καμία περίπτωση να εμφανισθεί ότι με την πράξη της Προανακριτικής Επιτροπής προσπαθεί να κουκουλώσει τη διαδικασία. Αν συμφωνήσουν όλα τα Κόμματα και τα υπόλοιπα της Μειοψηφίας, εφόσον επιμένει το ΠΑ.ΣΟ.Κ., τότε εμείς συμφωνούμε να αποσύρουμε την πρότασή μας για την Προανακριτική Επιτροπή. Διαφορετικά θα εμμείνουμε και από εκεί και πέρα έχετε την ευθύνη. 'Ομως, να ξέρετε ότι η επόμενη ενέργειά μας, επειδή θα έχει παρεμποδισθεί το έργο της Προανακριτικής, θα είναι να στραφούμε κατά των Υπουργών ΠΕ.ΧΩ.Δ.Ε. κ. Λαλιώτη, και Ανάπτυξης, κας Βάσω Παπανδρέου, όταν τελειώσει αυτή η διαδικασία. Ευχαριστώ πολύ.

(Χειροκροτήματα από τη Νέα Δημοκρατία).

ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας κύριος Γιάννος Παπαντωνίου έχει το λόγο.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Κύριε Πρόεδρε, παρακολουθώ επί εννέα ώρες αυτήν τη συζήτηση, που αφορά ένα μείζον θέμα της δημόσιας ζωής, όπως όλα τα θέματα που αφορούν τη διαφάνεια και ιδιαίτερα την τιμή και την υπόληψη του πολιτικού κόσμου.

Πριν, όμως, αναφερθώ σε θέματα που τέθηκαν και από τον κ. 'Εβερτ αλλά και από άλλους ομιλητές, να μου επιτραπεί ένα σύντομο σχόλιο για την πολιτική των καζίνο η οποία ταλαιπωρεί την πολιτική ζωή του Τόπου τα τελευταία χρόνια. Αυτήν την πολιτική την ξεκίνησε η Νέα Δημοκρατία και συγκεκριμένα ο κ. Μάνος. Υπήρχε η αντίληψη ότι η Ελλάδα μπορεί να γίνει το Eλντοράντο της γης, των καζίνο στον κόσμο. Η Νέα Δημοκρατία, με νομοσχέδια και σκέψεις που είχε προωθήσει, ήταν έτοιμη να μετατρέψει την Ελλάδα σε μία χώρα των καζίνο, σε μία χώρα που δεν υπήρχε ούτε υποδομή αλλά ούτε και η νοοτροπία που υπάρχει σε άλλες Ευρωπαϊκές χώρες για να συγκρατηθεί η κοινωνία και να μη διολισθήσει σε επικίνδυνες καταστάσεις.

Δυστυχώς η Κυβέρνηση του ΠΑ.ΣΟ.Κ. το 1993 διολίσθησε σ' ένα σφάλμα που αποτυπώθηκε σε νόμο αρχές του 1994, το νόμο των καζίνο.

(Στο σημείο αυτό την Προεδρική 'Εδρα καταμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Ο νόμος αυτός ήταν πράγματι λάθος, ότι προσχώρησε σε μία αντίληψη πολλών και πολύ ελεύθερων καζίνο, από την οποία υπαναχωρούμε με τις κινήσεις τις οποίες κάνουμε τώρα, μετά τις εκλογές. Ο νόμος του 1994 περιείχε και ένα άλλο ιδιαίτερο χαρακτηριστικό. Παρείχε στον Υπουργό Τουρισμού -και δεν αναφέρομαι συγκεκριμένα στον κ. Λιβανό- περίπου αποκλειστικές αρμοδιότητες να υλοποιήσει το νόμο. Συνήθως στους νόμους υπάρχουν πολλές συναρμοδιότητες, πολλές υπογραφές. 'Ομως, ο συγκεκριμένος νόμος, εκείνος των καζίνο, παρείχε στον Υπουργός Τουρισμού περίπου αποκλειστικές αρμοδιότητες.

Είναι βέβαιο αγαπητοί συνάδελφοι, ότι ο κ.Λιβανός, ο τότε Υπουργός Τουρισμού...

ΘΕΟΔΩΡΟΣ ΚΑΣΣΙΜΗΣ: Του ΠΑ.ΣΟ.Κ. το νόμο λέτε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κασσίμη!

Συνεχίστε, κύριε Υπουργέ.

ΓΙΑΝΝΟΣ ΠΑΝΑΝΤΩΝΙΟΥ (Υπ.Εθνικής Οικονομίας και Οικονομικών): ...δεν έκανε καλή χρήση αυτών των αποκλειστικών αρμοδιοτήτων. Και πράγματι, διατρέχοντας το εισαγγελικό πόρισμα, αλλά και άλλα κείμενα, διαπιστώνει κανείς πολλές παρατυπίες στη χορήγηση της άδειας του Φλοίσβου.

Το κρίσιμο ερώτημα είναι το εξής: Το ΠΑ.ΣΟ.Κ. και τότε και τώρα και με τον Ανδρέα Παπανδρέου και με τον Κώστα Σημίτη εκκαθάρισε τις πολιτικές του ευθύνες γι'αυτήν την κακή χρήση από τον τότε Υπουργό Τουρισμού των αποκλειστικών αρμοδιοτήτων τις οποίες του ανέθετε, του παρείχε, ο νόμος των καζίνο; Η απάντηση είναι: Ναι, οι πολιτικές ευθύνες εκκαθαρίστηκαν. Πώς;

Το πρώτο στοιχείο είναι ότι ο Ανδρέας Παπανδρέου, ο τότε Πρωθυπουργός, απέπεμψε τον κ. Λιβανό από το Υπουργικό Συμβούλιο, μετά τη σύγκρουση που είχε με τον κ. Λιβανό ο τότε και τώρα Υπουργός ΠΕΧΩΔΕ κ.Λαλιώτης για θέματα χωροταξίας και περιβάλλοντος. Η σύγκρουση ήταν σκληρή και εξανάγκασε τον κ. Λιβανό σε παραίτηση. 'Αρα, η τότε κυβέρνηση του Ανδρέα Παπανδρέου εκκαθάρισε ένα σημαντικό μέρος της πολιτικής της ευθύνης εξαιρώντας από το Υπουργικό Συμβούλιο τον Υπουργό εκείνο, ο οποίος έκανε κακή χρήση αυτών των αποκλειστικών αρμοδιοτήτων.

Το δεύτερο στοιχείο είναι ότι η σημερινή Κυβέρνηση του Κώστα Σημίτη με εισήγηση της σημερινής Υπουργού Ανάπτυξης και ουσιαστικά Τουρισμού, σε ό,τι αφορά τα θέματα τουρισμού, της κας Βάσως Παπανδρέου, προχώρησε σε ανάκληση της άδειας. 'Αρα, το θέμα του Φλοίσβου, το θέμα των παρατυπιών, σε ό,τι αφορά την χορήγηση της αδείας, το θέμα της κακής χρήσεως από τον κ. Λιβανό, το συγκεκριμένο Υπουργό Τουρισμού, των αποκλειστικών αρμοδιοτήτων που του παρείχε το νόμος, εκκαθαρίστηκε ουσιαστικά από τις δύο κυβερνήσεις του ΠΑ.ΣΟ.Κ. και του Ανδρέα Παπανδρέου και του Κώστα Σημίτη.

Εδώ θέλω να προσθέσω κάτι. Είπε ο κ.'Εβερτ κάτι το πρωτάκουστο. Ας υποθέσουμε πως διαπιστωθεί ότι ο κ.Λιβανός δεν υπέχει ποινικές ευθύνες. 'Εκανε λάθος η κα Παπανδρέου και η σημερινή Κυβέρνηση να ανακαλέσει την άδεια; Η ανάκληση της άδειας δεν έχει σχέση με ποινικές ευθύνες. Η κα Παπανδρέου και η Κυβέρνηση του ΠΑ.ΣΟ.Κ. δεν είναι εισαγγελέας, ο οποίος με την ανάκληση της άδειας θα πάει τον κ. Λιβανό στη φυλακή. Αυτό είναι έργο άλλων οργάνων. Η ανάκληση της άδειας αναφέρεται σε διοικητικά ελαττώματα. Και για διοικητικά ελαττώματα πάμε τώρα στα δικαστήρια με την κοινοπραξία, όχι για τις ποινικές ευθύνες του τότε Υπουργού Τουρισμού.

Το αν υπάρχουν ποινικές ευθύνες, θα έρθω σ'αυτό όταν έρθω στο σημείο αυτό της παρεμβάσεώς μου. Αλλά έτερον εκάτερον. Οι ποινικές ευθύνες του τότε Υπουργού δεν έχουν καμία σχέση με τα ουσιαστικά διοικητικά και άλλα ελαττώματα, τα οποία πάρα πολύ ορθώς εντοπίστηκαν στη χορήγηση της αδείας του Φλοίσβου και οδήγησαν επίσης πολύ ορθώς στην ανάκληση της αδείας.

Το ερώτημα, όμως, είναι το εξής: Πώς θα διερευνηθούν οι ποινικές ενδεχόμενες ευθύνες του τότε Υπουργού Τουρισμού; Είναι ερώτημα το οποίο προκύπτει από το εισαγγελικό πόρισμα. Με Εξεταστική Επιτροπή ή με Προανακριτική Επιτροπή; Στο ερώτημα αυτό, η δική μας απάντηση είναι ξεκαθαρισμένη. Για μας υπάρχει το δίλημμα να μην ποινικοποιήσουμε την πολιτική ζωή. Και είναι σαφές ότι στο εισαγγελικό πόρισμα δεν υπάρχουν σοβαρές ενδείξεις ποινικής ευθύνης. Γιατί στο εισαγγελικό πόρισμα, κυρία Μπενάκη, αναφέρεται ότι η πράξη του κ. Λιβανού είναι μία πολιτική πράξη, η οποία αφήνει να εννοηθεί ότι ανάγεται στο χώρο των πολιτικών ευθυνών. Και επίσης αναφέρεται ότι παρά τις έρευνες που έγιναν για δωροδοκία, δε διαπιστώθηκαν τέτοιες ενδείξεις. Για μας, έναρξη ποινικής δίωξης μπορεί να γίνει μόνο όταν υπάρχουν ισχυρές ενδείξεις ποινικής ευθύνης. Και σήμερα 1.11.96, τέτοιες ισχυρές ενδείξεις στα υπάρχοντα στοιχεία, στις υπάρχουσες εκθέσεις δεν υπάρχουν.

Και πρέπει να ερευνηθούν αυτές οι ενδεχόμενες ποινικές ευθύνες για να δούμε αν πράγματι υπάρχουν ισχυρές ενδείξεις ή όχι, μέσα από μία Εξεταστική Επιτροπή, χωρίς να απαγγείλουμε κατηγορία, χωρίς να ασκήσουμε ποινική δίωξη.

'Ομως, θέλω να σημειώσω και θέλω να δηλώσω με τον πλέον υπεύθυνο τρόπο εκ μέρους του ΠΑ.ΣΟ.Κ., ότι την περίπτωση που το Γενάρη, στο τέλος μίας ανοιχτής και δημόσιας εξέτασης όλων των στοιχείων, προκύψουν ισχυρές ενδείξεις ποινικής ευθύνης, τότε το ΠΑ.ΣΟ.Κ. θα προχωρήσει σε άσκηση ποινικής δίωξης. Αυτή η απόφασή μας είναι αμετάκλητη.

ΙΩΑΝΝΗΣ ΚΕΦΑΛΟΓΙΑΝΝΗΣ: Γιατί δεν το κάνετε τότε τώρα;

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Θέλω να συνδράμετε και εσείς, και χαίρομαι γι' αυτό, σ' αυτήν την ανοιχτή διαδικασία. Δε σπεύδουμε και δεν υπάρχει λόγος να σπεύσουμε, διότι θέλουμε εμείς ως Βουλή, ως εισαγγελική αρχή, να πειστούμε και όχι να στηριχθούμε σε κάποιες αόριστες εκφράσεις, οι οποίες εκ των πραγμάτων περιέχονται στο εισαγγελικό πόρισμα. Θέλουμε εμείς, μέσα από μία ανοιχτή και δημόσια εξέταση μαρτύρων και στοιχείων, να πειστούμε ότι υπάρχουν αυτές οι ισχυρές ενδείξεις.

Δράττομαι από την πρόταση, την οποία έκανε ο κ. 'Εβερτ, και απευθύνομαι στα άλλα Κόμματα, το Συνασπισμό της Αριστεράς και της Προόδου, το Δημοκρατικό Κοινωνικό Κίνημα και το Κ.Κ.Ε., και τους καλώ να συμφωνήσουμε όλοι εδώ για τη συγκρότηση μίας Εξεταστικής των Πραγμάτων Επιτροπής. Είναι μία Επιτροπή που έχει ισχυρότατες αρμοδιότητες βάσει του Κανονισμού της Βουλής. Είναι μία Επιτροπή που διαθέτει ουσιαστικά ανακριτικές αρμοδιότητες, αλλά η διεξαγωγή της έρευνας γίνεται χωρίς να έχει προεξοφληθεί η απαγγελία κατηγορίας και πιστεύω ότι αυτό είναι ηθικό και έντιμο.

Προς το παρόν πρέπει να σταθούμε ένα βήμα πριν από την απαγγελία της κατηγορίας, να ασκήσουμε τα ανακριτικά καθήκοντά μας ουσιαστικά, αλλά με ουδέτερο τρόπο, και να μην αναμείνουμε το πόρισμα της Εξεταστικής Επιτροπής το Γενάρη για να διαπιστώσουμε αν πράγματι προκύπτουν αυτές οι ισχυρές ενδείξεις.

Κάνω έκκληση σε όλα τα Κόμματα, στη Νέα Δημοκρατία ασφαλώς, αλλά και σε όλα τα άλλα Κόμματα της Αντιπολίτευσης, να συμφωνήσουμε εδώ όλοι και οι 300 σαν ένας άνθρωπος, διότι θίγεται η τιμή και η υπόληψη όλου του πολιτικού κόσμου μέσα από αυτές τις καταγγελίες, για να συγκροτηθεί αυτή η Εξεταστική Επιτροπή και να εργαστούμε όλοι, με τρόπο γρήγορο και αποτελεσματικό, για να έχουμε ένα αντικειμενικό πόρισμα, το οποίο θα μας οδηγήσει στις περαιτέρω ενέργειες. Εάν υπάρχουν ευθύνες θα προχωρήσουμε. Εάν δεν υπάρχουν ποινικές ευθύνες, θα διευκρινιστούν βεβαίως όλα τα άλλα διοικητικά θέματα για τα οποία ήδη επιλαμβάνεται το Υπουργείο Ανάπτυξης. Αλλά σε ό,τι αφορά το ΠΑ.ΣΟ.Κ. θέλω και πάλι να δηλώσω με τον πλέον υπεύθυνο τρόπο, ότι το ΠΑ.ΣΟ.Κ. δε φοβάται τίποτα και κανέναν. Στο όνομα της διαφάνειας θα κάνουμε ό,τι επιβάλλει το καθήκον της Δημοκρατίας.

Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Το λόγο ζήτησε ο κ. Κωνσταντόπουλος για να δευτερολογήσει.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, έχω ζητήσει κι εγώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Μάλιστα, κύριε Τσοβόλα, ορίστε έχετε το λόγο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ.Εργασίας και Κοινωνικών Ασφαλίσεων): Δεν υπάρχει δικαίωμα δευτερολογίας.

ΙΩΑΝΝΗΣ ΚΕΦΑΛΟΓΙΑΝΝΗΣ: Θα φιμώσετε τη Βουλή; Να μην πει τη γνώμη του.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μόνο τρία λεπτά, κύριε Πρόεδρε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν υπάρχουν δευτερολογίες.

ΙΩΑΝΝΗΣ ΚΕΦΑΛΟΓΙΑΝΝΗΣ: Είναι σοβαρό το θέμα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Εκκληση δεν έκαναν;

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι σας παρακαλώ.

'Εγινε μία πρόταση, την οποία επανέλαβε και ο κύριος Υπουργός και ο κ. 'Εβερτ. Αν έχετε να πείτε κάτι επί της προτάσεως αυτής.

Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Η θέση μας διατυπώθηκε και σε αυτήν τη θέση εμμένουμε. Απλά ήθελα να πω στον κύριο Υπουργό Δικαιοσύνης ότι συγκρίνει, όχι τυχαία, ανόμοια πράγματα. Γιατί εδώ η τεκμηρίωση της ανάγκης για Προανακριτική Επιτροπή και όχι για Εξεταστική δεν έγινε από την Αντιπολίτευση. 'Εγινε από την απόφαση της Υπουργού Ανάπτυξης, για τη σύμβαση που ανακάλεσε και τη θεωρεί παράνομη, και από αυτά που ειπώθηκαν από τους Υπουργούς, όπως και από τον προλαλήσαντα.

Και τέλος δε θέλω να σκεφθώ εγώ ότι η εμμονή του Προέδρου του ΠΑ.ΣΟ.Κ. και Πρωθυπουργού στη σύσταση Εξεταστικής Επιτροπής και όχι Προανακριτικής, ενώ η δεύτερη θα είναι ταχύτερη και δε θα δημιουργεί κινδύνους, έχει ενδεχομένως άλλες σκοπιμότητες που ανάγονται στο κυβερνών Κόμμα, για να κρατάει πολιτικά όμηρους κάποιους που αναφέρθηκαν ήδη.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ομολογώ ότι αισθάνομαι περίεργα, όταν ακούω τα δύο μεγάλα Κόμματα, που έχουν την παντοδυναμία της Βουλής, να απευθύνονται στα άλλα τρία Κόμματα και να κάνουν έκκληση, προκειμένου με τη συμμετοχή τους και τη συνέργειά τους τα τρία άλλα Κόμματα να βγάλουν την Κυβέρνηση και την Αξιωματική Αντιπολίτευση από το δικονομικό αδιέξοδο, στο οποίο οδηγήθηκαν. Τελικά είναι περίεργη αυτή η αντίληψη, που προσπαθεί να μεταθέσει στη στάση των άλλων Κομμάτων -και μιλώ για το Συνασπισμό- την ευθύνη αυτών των συγκεκριμένων χειρισμών.

Εμείς εμμένουμε στην άποψη εκείνη, που λέει ότι εγέρθηκε σοβαρό θέμα συγκεκριμένων ευθυνών, για το οποίο πρέπει να υπάρξει Προανακριτική Επιτροπή. Είναι σοβαρό το θέμα, το επεσήμαναν όλοι.

Παρά τη σοβαρότητα του θέματος, για πρώτη φορά επιχειρείται η μετάθεση των ευθυνών. Οι Βουλευτές που υπέγραψαν την πρόταση για την Εξεταστική Επιτροπή, επικαλούνται ως επιχείρημα την άρση της παρανομίας από την ενέργεια της κας Παπανδρέου. Και εξ αυτού του λόγου, λένε πρέπει να έχουμε Εξεταστική Επιτροπή, διότι ήρθη η παρανομία. Οι ευθύνες γι' αυτή την παρανομία δεν πρέπει να εξεταστούν δικαστικά; Και κατά την έρευνα των ευθυνών ο φερόμενος ως κατηγορούμενος δεν πρέπει να έχει τη δυνατότητα να απολογηθεί; Η Εξεταστική Επιτροπή δε δίνει τη δυνατότητα στο φερόμενο ως κατηγορούμενο να εμφανιστεί και να υπερασπιστεί τα δικαιώματά του. Η Προανακριτική Επιτροπή του επιτρέπει. Μήπως, λοιπόν, με αυτή τη λογική για μία ακόμη φορά υιοθετείται η πρακτική του "αποδιοπομπαίου" ο τότε Υπουργός και οι υπηρεσιακοί παράγοντες, και από κει και πέρα όλοι οι υπόλοιποι ζήσανε καλά;

Δεύτερο, το οποίο θα ήθελα να επισημάνω. Η Νέα Δημοκρατία, όταν κατέθεσε την πρότασή της, γνώριζε το αδιέξοδο ή δεν το γνώριζε; Και στη μία και στην άλλη περίπτωση ελέγχεται, διότι, όταν με τη συγκεκριμένη κίνησή της δημιουργεί το αδιέξοδο, δεν μπορεί σήμερα να απευθύνεται στα άλλα Κόμματα και να λέει "έλεος, βγάλτε με από το αδιέξοδο, γιατί εσείς θα έχετε την ευθύνη, αν δε συναινέσετε σ' εκείνο, το οποίο σας ζητώ".

Μία τελευταία παρατήρηση, την οποία θα ήθελα να κάνω, κύριε Πρόεδρε. Μή μιλάμε για διοικητικά ελαττώματα, όταν ολόκληρη η επιχειρηματολογία είναι ότι ανακλήθηκε η παράνομη πράξη. Και μή μιλάμε για ενδείξεις ή για βεβαιωμένες ή ασαφείς, προκειμένου για πράξη Υπουργού.

Η παράβαση νόμου από τον Υπουργό ελέγχεται, κύριε Παπαντωνίου. Ελέγχεται ποινικά, αν βεβαιωθεί η παράβαση νόμου από τον Υπουργό.

Επιτρέψτε μου μία τελευταία παρατήρηση. Επισημαίνω με έκπληξη ότι, παρά τη σοβαρότητα του θέματος, παρά τα μεγάλα ζητήματα που ηγέρθησαν μεταξύ των μελών της τότε κυβέρνησης και της μετέπειτα κυβέρνησης υπό τον αυτό Πρωθυπουργό τον κ. Σημίτη, ο κ. Σημίτης μέχρι στιγμής δεν είναι στην Αίθουσα. Είναι σοβαρό το θέμα και για την Κυβέρνηση και για τον πολιτικό κόσμο. Απουσιάζει ο κύριος Πρωθυπουργός. Για να δω τότε τι νόημα έχει η αναφορά της κας Παπανδρέου ότι "σημερινή Κυβέρνηση του κ. Κώστα Σημίτη δεν είναι περήφανη για την πολιτική που παρέλαβε από την προηγούμενη Κυβέρνηση του κ. Κώστα Σημίτη". Γιατί εδώ εμφανίστηκε το φαινόμενο, οι δύο Υπουργοί που μίλησαν να υπερασπίζονται προσωπικές πολιτικές και να προσπαθούν να καλύψουν τις προσωπικές τους εκδοχές. Εμάς δε μας ενδιαφέρουν οι "καραμπόλες" που ανέφερε, προφανώς για τους συναδέλφους του, ο κ. Λαλιώτης. Μας ενδιαφέρει η ευθύνη η πολιτική να αποσαφηνιστεί. Και πέραν της πολιτικής ευθύνης, όπου υπάρχει παράβαση νόμου συνειδητή, να ελεγχθεί από την Προανακριτική Επιτροπή.

Και η Προανακριτική Επιτροπή έχει την ευχέρεια, εάν διακριβώσει παράβαση νόμου, να οδηγηθεί σε παραπεμπτικό πόρισμα, εάν δε διαπιστώσει να οδηγηθεί σε απαλλακτικό πόρισμα.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Κύριε Πρόεδρε, ειλικρινά σας λέω ότι μετά από τη συζήτηση που έγινε σ' αυτήν την Αίθουσα, περίμενα ότι θα υπήρχε πρωτοβουλία της Κυβέρνησης ή των Βουλευτών που κατέθεσαν την πρόταση για τη δημιουργία Εξεταστικής Επιτροπής, για την απόσυρσή της, έτσι ώστε να αφεθεί η Βουλή να κρίνει, αν πρέπει ή όχι να συγκροτηθεί Προανακριτική Επιτροπή.

Αυτό το οποίο έκανε η Νέα Δημοκρατία περίμενα ότι θα το έκανε η Κυβέρνηση, περίμενα ότι θα το έκαναν οι συνάδελφοι που έβαλαν την υπογραφή τους. Γιατί η συζήτηση έδειξε τα αδύνατα σημεία αυτής της πρότασης. 

Εμείς δεν έχουμε την ευχέρεια, ούτε να κάνουμε πρόταση για Εξεταστική Επιτροπή ούτε να κάνουμε πρόταση για Προανακριτική Επιτροπή. Δεν έχουμε τον αριθμό και το ξέρετε πολύ καλά και δεν μπορεί κανένας να αποποιείτε των ευθυνών του σ' αυτήν την Αίθουσα.

Αν όντως η Νέα Δημοκρατία, στο όνομα του ότι πρέπει να αρθεί αυτό το αδιέξοδο στο οποίο βρισκόμαστε και να διευκολυνθεί μια διαδικασία, έστω και μ' αυτό το μειονέκτημα που έχει, έτσι κρίνει τα πράγματα, δεν είναι σωστό να απευθύνεται σε μας και να ζητάει τη συμπαράσταση σ' αυτή της την ενέργεια. Ας πάρει την ευθύνη, ας αποσύρει την πρότασή της και εμείς θα τοποθετηθούμε. 

ΙΩΑΝΝΗΣ ΚΕΦΑΛΟΓΙΑΝΝΗΣ: Μετά θα τοποθετηθείτε;

ΟΡΕΣΤΗΣ ΚΟΛΟΖΩΦ: Με την ψήφο μας, κύριε συναδελφε, θα τοποθετηθούμε.

ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε συνάδελφε.

ΙΩΑΝΝΗΣ ΚΕΦΑΛΟΓΙΑΝΝΗΣ: Ο Εισηγητής σας τοποθετήθηκε.

ΟΡΕΣΤΗΣ ΚΟΛΟΖΩΦ: Υπήρξε η πρόταση για διακοπή. Ας την κρίνει το Προεδρείο. 

Τέλος, ήθελα να πω ότι σε περίπτωση που έτσι προχωρήσουν τα πράγματα, δηλαδή αν όντως η Νέα Δημοκρατία αποσύρει την πρόταση για Προανακριτική Επιτροπή και βρεθεί το Σώμα μπροστά σε μια και μόνο πρόταση, εμείς εξακολουθούμε να διατηρούμε τις επιφυλάξεις μας και δεν είναι δυνατό να ψηφίσουμε μια πρόταση, η οποία a priori απαλλάσσει ποινικών ευθυνών και προτείνει Εξεταστική Επιτροπή, για να διερευνήσει δεν ξέρω και εγώ τι.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Παρακαλώ, κάνετε ησυχία. Σεβαστείτε τον Κοινοβουλευτικό Εκπρόσωπο του Κομμουνιστικού Κόμματος που μιλάει.

ΟΡΕΣΤΗΣ ΚΟΛΟΖΩΦ: Αν όντως υπάρχει ευχέρεια και σ' αυτήν την περίπτωση να αλλάξει η πρόταση και να αφαιρεθούν εκείνα τα στοιχεία και να περιέχει μόνο τα στοιχεία ότι οι Βουλευτές -αυτοί ή άλλοι που θα ήθελαν να το συνυπογράψουν- μετά από το πόρισμα, χωρίς να το αξιολογούν, προτείνουν Εξεταστική Επιτροπή, τότε θα ήταν μια θετική εξέλιξη γι' αυτό το Κοινοβούλιο. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, αρέσει στο Κόμμα μας -δεν αμφιβάλλω και στα άλλα Κόμματα- αλλά και προσωπικά σε μένα, να μιλάμε με σταράτες και ξεκάθαρες κουβέντες.

'Εγινε κατά την άποψή μας μια πρόχειρη -για να μη χρησιμοποιήσω άλλη έκφραση- αίτηση για Εξεταστική Επιτροπή από τους συναδέλφους του ΠΑ.ΣΟ.Κ..

ΗΛΙΑΣ ΒΛΑΧΟΠΟΥΛΟΣ: Υπερβάλλετε, κύριε Πρόεδρε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας ): Θα σας πω γιατί ήταν πρόχειρη. 'Ηταν πρόχειρη, γιατί ήταν αδύνατο, μέσα σε σαράντα οκτώ ώρες, να έχετε διαβάσει οι εβδομήντα εννέα -όσοι έχετε υπογράψει- ένα τόσο μεγάλο πακέτο.

ΝΙΚΟΛΑΟΣ ΦΑΡΜΑΚΗΣ(Υφυπ.Εργασίας και Κοιν.Ασφαλίσεων): Ξενυχτήσαμε.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Μπορεί να ξενυχτήσατε, σας πιστεύουμε.

ΗΛΙΑΣ ΒΛΑΧΟΠΟΥΛΟΣ: Οι Βουλευτές της Νέας Δημοκρατίας πόσες ημέρες χρειάσθηκαν...

ΠΡΟΕΔΡΟΣ(Απόστολος Κακλαμάνης): Κύριοι συνάδελφοι, παρακαλώ!

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Στην πρότασή τους με λίγες φράσεις αναφέρουν ότι διαπιστώθηκε ότι δεν υπάρχουν ποινικές ευθύνες. Αντιλαμβάνεστε ότι κανένα Κόμμα από αυτήν και μόνο την τοποθέτηση δε θα μπορούσε ποτέ να συμφωνήσει με την Εξεταστική των Πραγμάτων Επιτροπή, a priori. Αλλά στη συνέχεια, διαβάζοντας όλο το κείμενο της εισαγγελικής πρότασης, βεβαιωθήκαμε και απ'όσα ειδικότερα ελέχθησαν σήμερα από την κα Βάσω Παπανδρέου, ότι υπάρχουν τεράστιες ποινικές ευθύνες. Και κάναμε μια πρόταση προς το ΠΑ.ΣΟ.Κ. να αποσύρει την πρόταση για την Εξεταστική Επιτροπή και να προχωρήσουν αμέσως στην Προανακριτική Επιτροπή.

'Εκανα και μια δεύτερη πρόταση. Η πρότασή μου ήταν να ψηφιστούν και οι δύο και η Εξεταστική και η Προανακριτική. Και χρονικά, να προηγηθεί η μια της άλλης. Απορρίφθηκε φαντάζομαι και αυτή η πρόταση.

Στη συνέχεια, ακούγοντας όλους τους συναδέλφους των Κομμάτων της Αντιπολίτευσης, σκεφθήκαμε ότι δε θα έπρεπε να εμφανισθεί ότι με την Προανακριτική Επιτροπή μπορεί κατά οποιονδήποτε τρόπο η Νέα Δημοκρατία να σκοπεύει στο να μην ολοκληρωθεί η διαδικασία τελικά. Αλλά η θέση μας σ'όλη αυτήν τη διαδικασία, κύριοι συνάδελφοι, της Κυβέρνησης και της Αντιπολίτευσης, ήταν μια. 'Οτι όλοι μαζί πρέπει να πορευθούμε προς τον ίδιο σκοπό. Πρέπει να πάρουμε μια κοινή απόφαση και γι'αυτό στράφηκα προς εσάς και σας είπα, εάν συμφωνείτε, να προχωρήσουμε στην Εξεταστική των Πραγματών Επιτροπή αντί της Προανακριτικής.

Σας άκουσα από το Βήμα όλους να λέτε ότι είστε υπέρ της Προανακριτικής Επιτροπής. Και είμαι πεπεισμένος ότι εάν το καθένα Κόμμα είχε τους αναγκαίους Βουλευτάς, θα είχατε κάνει την ίδια διαδικασία που κάναμε και εμείς. Εμείς είχαμε τη μόνη κοινοβουλευτική δυνατότητα και προχωρήσαμε προς αυτήν την κατεύθυνση. Από την ώρα βέβαια που δε συμφωνείτε στο να κάνουμε αυτήν την κίνηση, ούτως ώστε να διευκολύνουμε την όλη διαδικασία, την ευθύνη για ο,τιδήποτε συμβεί, την φέρει το ΠΑ.ΣΟ.Κ., την φέρει η πλειοψηφία και γι'αυτό θα κριθεί σύντομα ξανά μέσα στην Αίθουσα αυτή.

Συνεπώς εμείς, κύριε Πρόεδρε, από εδώ και πέρα εμμένουμε μετά απ'αυτά που ακούσαμε, στην Προανακριτική Επιτροπή.

( Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ(Απόστολος Κακλαμάνης): Ο Υπουργός Δικαιοσύνης κ.Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ.Δικαιοσύνης): Κύριοι συνάδελφοι, δεν είμαι ούτε ο συντάκτης της αιτήσεως προς συγκρότηση Εξεταστικής των Πραγμάτων Επιτροπής ούτε συνεργάστηκα. Δικηγόρος πήρε το κείμενο.

Εάν διαβάσετε την πρόταση ή την αίτηση για προκαταρκτική εξέταση ή το συμπέρασμα της προκαταρκτικής εξετάσεως του Εισαγγελέως και είστε νομικός, θα καταλήξετε σ'αυτά που λέμε εμείς. Δικηγόρος οπωσδήποτε συνέταξε και είπε ότι δεν υπάρχει ούτε ένδειξη όσον αφορά τη δωροδοκία και δεν υπάρχει και το αδίκημα της απάτης, διότι εδώ πρόκειται περί πολιτικής πράξης, περί κυβερνητικής πράξης. 'Αλλο ποινική πράξη, άλλο πολιτική πράξη. Πολιτικές ευθύνες γεννάει.

Και τι λέμε εμείς; Εάν πράγματι δημιουργεί κάποιο πρόβλημα ότι δε βρίσκεται ποινικό αδίκημα,να αποσύρουμε αυτήν τη φράση για να μην προκαταληφθεί η διαδικασία της Εξεταστικής των Πραγμάτων Επιτροπής.

Διότι δε βλέπουμε ποινικό αδίκημα. Ο καθένας από μας τους δικηγόρους έτσι θα έλεγε. Μην επιμένετε λοιπόν. Μπορεί να είναι Εξεταστική των Πραγμάτων Επιτροπή, χωρίς τη φράση ότι εμείς ή εκείνοι που υπογράφουν δε βρίσκουν ποινικό αδίκημα".

Κάτι έχει γίνει αυτό να το ψάξουμε, αυτό είπαμε.

ΑΝΑΣΤΑΣΙΟΣ ΚΑΡΑΜΑΡΙΟΣ : Να συμφωνήσουν και οι εβδομήντα εννέα πώς θα διαγραφή;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Σας παρακαλώ, αφήστε τα αυτά, κύριε Καραμάριε, είμαστε στη Βουλή.

Για να μη θεωρηθεί ότι εμείς προκαταλαμβάνουμε είτε τη διαδικασία, είτε την απόφαση της Επιτροπής, να την αποσύρουμε αυτή τη φράση και να πάμε για την Εξεταστική των Πραγμάτων Επιτροπή.

ΠΡΟΕΔΡΟΣ (Απόστολος Κακλαμάνης ): Ο Κοινοβουλευτικός Εκπρόσωπος του ΠΑΣΟΚ έχει το λόγο.

ΦΟΙΒΟΣ ΙΩΑΝΝΙΔΗΣ : Κύριε Πρόεδρε, οι 79 συνάδελφοι του ΠΑΣΟΚ που υπέγραψαν την πρόταση για τη σύσταση της Εξεταστικής Επιτροπής, αλλά και το σύνολο των συναδέλφων του ΠΑΣΟΚ, έκαναν την κίνηση αυτή και συμφωνούμε και οι υπόλοιποι, προκειμένου να διερευνηθεί η υπόθεση.

Εκ των υστέρων κατέθεσε πρόταση σύστασης Προανακριτικής Επιτροπής η Νέα Δημοκρατία. Είμαστε η πλειοψηφία. 'Εχουμε τη δυνατότητα -το είπε και ο κ.'Εβερτ- να περάσουμε αυτοτελώς την πρότασή μας.Δεν είναι σκοπός μας αυτός. Εμείς θέλουμε να διερευνηθεί η υπόθεση και πολύ ορθά ο Υπουργός Δικαιοσύνης προηγουμένως μετά και απ' αυτό που είπε ο εκπρόσωπος του Κ.Κ.Ε. επειδή αναφέρεται ότι εκείνο που σας ενοχλεί είναι αυτή η φράση που περιέχεται στην πρόταση για τη σύσταση Εξεταστικής Επιτροπής, είπαμε ότι προθύμως, αποδεικνύοντας την καλή μας πίστη και τη διάθεσή μας να μην κουκουλωθεί η υπόθεση, αλλά να διερευνηθεί, να αποσύρουμε αυτήν τη φράση.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μεταβάλλετε την ουσία.

ΦΟΙΒΟΣ ΙΩΑΝΝΙΔΗΣ: 'Αλλως την ευθύνη θα την έχουν εκείνοι που ενώ γνωρίζουν ότι η πρόταση για σύσταση Προανακριτικής Επιτροπής άπαξ μόνο μπορεί να εισαχθεί με κατηγορία, ασκούν αυτό το δικαίωμα, ενώ γνωρίζουν ότι η πλειοψηφία ήδη έχει καταθέσει άλλη πρόταση για τη σύσταση Εξεταστικής Επιτροπής. Και εμμένουν μέχρι τέλους να μην αποδέχονται, αμφισβητούντες ακόμη και μετά απ' όσα είπε ο Υπουργός Δικαιοσύνης; Και σας λέω εγώ αυτήν τη στιγμή, την καλή μας πίστη. Τότε πλέον θα έχετε εσείς την ευθύνη για ό,τι επακολουθήσει. Γιατί εμείς θέλουμε να διερευνηθεί η υπόθεση, αλλά δεν αυτοκαταργούμε το δικαίωμα της Βουλής να κρίνει σε κάθε περίπτωση, αφού ερευνήσει την υπόθεση, αν θα πρέπει να ασκήσει κατηγορία ή όχι. Διότι άλλως αποδεχόμενοι ασυζητητί, a priori, κάθε πόρισμα - που δεν υπάρχει στην ποινική δικονομία - ή πρόταση εισαγγελέως ή αναφορά εισαγγελέως, αποποιούμεθα του δικαιώματός μας να κρίνουμε σύμφωνα με το Σύνταγμα και το άρθρο 86 και με πολιτικά κριτήρια κάθε περίπτωση που έρχεται ενώπιον της Βουλής.

Και τέλος, επειδή ελέχθη το περίεργο νομικά ότι η ανάκληση μιας διοικητικής πράξεως ή μιας διοικητικής αποφάσεως αποτελεί απόδειξη τελέσεως ποινικού αδικήματος από εκείνον που είχε συντάξει ή υπογράψει την ανακληθείσα πράξη, δεν έχω παρά να σας πω ότι όσοι διατελέσατε Υπουργοί είμαι βέβαιος ότι κάποτε κάποια πράξη σας ακυρώθηκε από δικαστήρια, είτε ως αντιτιθέμενη σε κάποιο νόμο είτε ως αντίθετη προς το Σύνταγμα. Δε σημαίνει σε καμιά περίπτωση η ανάκληση μιας πράξεως, με οποιαδήποτε αιτιολογία, ότι ταυτόχρονα διαπιστούται βεβαιώνεται η τέλεση ποινικού αδικήματος από τον υπογράψαντα την προηγούμενη υπουργική απόφαση που ανεκλήθη. Ευχαριστώ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, δεν είναι κανείς άλλος για να λάβει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το λόγο επί του Κανονισμού παρακαλώ.

ΠΡΟΕΔΡΟΣ (Απόστολος Κακλαμάνης): Θα κινδύνευα να θεωρηθώ ότι διατυπώνω κάποια προσωπική άποψη και δεν πρέπει, ούτε το δικαιούμαι.

Υποθέτω ότι είναι σαφές σε όλες και όλους τους συναδέλφους ότι υπάρχει μία πρόταση Εξεταστικής Επιτροπής. Υπήρξε κάποια άποψη του Κομμουνιστικού Κόμματος και κάποια δήλωση από την κυβερνητική πλευρά σε ό,τι αφορά τη διατύπωση αυτής της προτάσεως.

Υπάρχει και η δήλωση του Προέδρου της Νέας Δημοκρατίας, στην οποία δεν ανταποκρίθηκαν για τους λόγους που ανέπτυξαν τα άλλα Kόμματα.

Κατά συνέπεια εδώ πρέπει να κηρύξω περαιωμένη τη συζήτηση και να θέσω σε ψηφοφορία τις δύο προτάσεις.

Από όσους δικαιούνται να λάβουν το λόγο θέλει κανείς να μιλήσει; Ουδείς. 

Κυρίες και κύριοι συνάδελφοι, κηρύσσεται περαιωμένη η συζήτηση επί των προτάσεων των Βουλευτών του ΠΑ.ΣΟ.Κ. για σύσταση Εξεταστικής Επιτροπής και των Βουλευτών της Νέας Δημοκρατίας για διεξαγωγή Προανάκρισης για το θέμα της χορήγησης αδείας στο καζίνο της περιοχής Φλοίσβου Αθηνών και θα επακολουθήσουν οι δύο ψηφοφορίες με μία εκφώνηση του καταλόγου.

(Θόρυβος στην Αίθουσα)

Παρακαλώ πολύ να κάνετε ησυχία, ώστε να μην υπάρξει κάποια παρανόηση από κάποιους εξ' υμών εις ό,τι αφορά τη διαδικασία που θα ολοκληρωθεί σε λίγο.

Ορισμένοι συνάδελφοι επανέκαμψαν σε αυτήν τη Bουλευτική Περίοδο δριμύτατοι! Σας παρακαλώ πολύ.

Η ψηφοφορία επί της προτάσεως των Βουλευτών του ΠΑ.ΣΟ.Κ. θα είναι ονομαστική αλλά φανερή.

Η ψηφοφορία επί της προτάσεως των Βουλευτών της Νέας Δημοκρατίας θα είναι μυστική όπως ορίζεται από το άρθρο 73 του Κανονισμού. Θα διεξαχθεί με ψηφοδέλτια τα οποία θα σας διανεμηθούν αμέσως και τα οποία θα τοποθετήσετε σε φακέλους, οι οποίοι και αυτοί θα διανεμηθούν μαζί με τα ψηφοδέλτια.

(Θόρυβος στην Αίθουσα)

Κυρίες και κύριοι συνάδελφοι, όσοι θορυβείτε, μήπως δε σέβεστε κάποιους που θέλουν να ακούσουν πώς θα ψηφίσουν; Σας παρακαλώ επιτέλους.

Στα ψηφοδέλτια αναγράφεται το όνομα του κ. Λιβανού και σημειώνονται οι λέξεις "ναι", "όχι", "παρών". Η ψήφος εκφράζεται με σταυρό δίπλα σε μία από τις τρεις λέξεις "ναι", "όχι", "παρών".

Με την εκφώνηση του ονόματός του κάθε συνάδελφος θα απαντά προφορικώς "ναι" ή "όχι", αν ψηφίζει να γίνει ή να μη γίνει Εξεταστική Επιτροπή και οι επί του καταλόγου συνάδελφοι θα σημειώνουν την προτίμηση αυτή, επαναλαμβάνοντας το "ναι" ή "όχι". Εν συνεχεία θα προσέρχεται αυτός ο συνάδελφος στην ψηφοδόχο όπου θα εναποθέτει το φάκελο με την ψήφο του επί της μυστικής ψηφοφορίας για την Προανακριτική Επιτροπή και οι επί της ψηφοδόχου συνάδελφοι θα επιβεβαιώνουν αναφέροντας το όνομα κάθε συναδέλφου που ψηφίζει.

Καλούνται επί του καταλόγου ο κ. Χρήστος Σμυρλής - Λιακατάς από το ΠΑ.ΣΟ.Κ. και ο κ. Γεώργιος Καλαντζής από τη Νέα Δημοκρατία.

Επί της ψηφοδόχου καλούνται ο κ. Δημήτριος Πιπεργιάς από το ΠΑΣΟΚ και ο κ. Παναγιώτης Καμμένος από τη Νέα Δημοκρατία.

Επικεφαλής της Εφορευτικής Επιτροπής θα είναι ο Β' Αντιπρόεδρος της Βουλής κ. Παναγιώτης Σγουρίδης. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, πριν αρχίσει η ψηφοφορία, να κάνω μία παρατήρηση.

ΠΡΟΕΔΡΟΣ (Απόστολος Κακλαμάνης): Παρακαλώ, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, υπάρχει κάποιο πρόβλημα και πρέπει να ληφθεί υπόψη σχετικά με τους συναδέλφους που είναι από τη Μακεδονία και από άλλες απομακρυσμένες περιοχές. 

ΠΡΟΕΔΡΟΣ (Απόστολος Κακλαμάνης): Το έχω υπόψη μου, κύριε Πρόεδρε.

Θα γίνει κανονικά η ανάγνωση του καταλόγου και έχει ληφθεί πρόνοια ώστε να μην υπάρξει πρόβλημα για τους συναδέλφους που ταξιδεύουν στη Βόρειο Ελλάδα. 

Επίσης, κύριοι συνάδελφοι, έχω την τιμή να ανακοινώσω στο Σώμα ότι με την υπ' αριθμόν 5780/4754/1.11.96 απόφαση του Προέδρου της Βουλής συγκροτήθηκε η προβλεπόμενη από το άρθρο 49Α του Κανονισμού της Βουλής Κοινοβουλευτική Επιτροπή Δημοσίων Επιχειρήσεων, Τραπεζών και Οργανισμών Κοινής Ωφελείας για την Θ' Περίοδο της Βουλής.

Η Βουλή εγκρίνει;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.

Η σχετική απόφαση, η οποία θα κοινοποιηθεί στους κυρίους Βουλευτές και θα καταχωρισθεί στα Πρακτικά της σημερινής συνεδρίασης, έχει ως εξής:

"ΒΟΥΛΗ ΤΩΝ ΕΛΛΗΝΩΝ

ΠΕΡΙΟΔΟΣ Θ' - ΣΥΝΟΔΟΣ Α'

ΔΙΕΥΘΥΝΣΗ ΝΟΜΟΘΕΤΙΚΟΥ ΕΡΓΟΥ

Αθήνα, 1η Νοεμβρίου 1996

ΤΜΗΜΑ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ

Αριθ. Πρωτ. 5780

Διεκ. 4754

ΑΠΟΦΑΣΗ

Ο Πρόεδρος της Βουλής,

έχοντας υπόψη:

1. το άρθρο 49Α του Κανονισμού της Βουλής και

2. τις έγγραφες υποδείξεις των Κοινοβουλευτικών Ομάδων,

αποφασίζουμε

συγκροτούμε την Κοινοβουλευτική Επιτροπή Δημοσίων Επιχειρήσεων, Τραπεζών και Οργανισμών Κοινής Ωφελείας για την Θ' Περίοδο της Βουλής, αποτελούμενη από τους εξής Βουλευτές:

1. Κακλαμάνη Απόστολο

2. Κρητικό Παναγιώτη

3. Σγουρίδη Παναγιώτη

4. Αποστολίδη Λουκά

5. Φουντά Παρασκευά

6. Ζαφειρόπουλο Ιωάννη

7. Λάλο Κανέλλο

8. Τσερτικίδη Παντελή

9. Κατσαρό Νικόλαο

10. Δήμα Σταύρο

11. Καραμανλή Αχιλλέα

12. Τζωάννο Ιωάννη

13. Κωστόπουλο Δημήτριο

14. Δραγασάκη Ιωάννη

15. Ρόκο Γεώργιο

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"

ΠΡΟΕΔΡΟΣ (Απόστολος Κακλαμάνης): Παρακαλώ να αρχίσει η ανάγνωση του καταλόγου.

(ΨΗΦΟΦΟΡΙΑ)

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει κανείς συνάδελφος ο οποίος δεν άκουσε το όνομά του και δεν εψήφισε; Κανείς.

Κηρύσσονται περαιωμένες οι ψηφοφορίες και παρακαλούνται οι κύριοι ψηφολέκτες επί της πρότασης του ΠΑ.ΣΟ.Κ. να προβούν στην καταμέτρηση των ψήφων, οι δε συνάδελφοι επί της ψηφοδόχου για την πρόταση της Νέας Δημοκρατίας να προβούν στη διαλογή και την καταμέτρηση των ψήφων, για την εξαγωγή των αποτελεσμάτων.

Εν τω μεταξύ, έχω την τιμή να ανακοινώσω στο Σώμα ότι οι συνάδελφοι κύριος Κίμων Κουλούρης, Στέλιος Παπαθεμελής, κα Ελεονώρα Κατσέλη και ο κ. Μιχελογιάννης από το ΠΑ.ΣΟ.Κ., με επιστολές τους, λόγω απουσίας τους ή κωλύματός τους, δηλώνουν ότι ψηφίζουν την πρόταση του ΠΑ.ΣΟ.Κ. περί Εξεταστικής Επιτροπής.

Επίσης, οι συνάδελφοι της Νέας Δημοκρατίας, ο κ.Νίκος Νικολόπουλος, ο κ.Χρήστος Κατσιγιάννης, ο κ.Γεώργιος Καρατζαφέρης, ο κ.Ανδρέας Καραγκούνης και ο κ.Μιχαήλ Λιάπης με αντίστοιχες επιστολές δηλώνουν, ότι λόγω κωλύματος, ασθένειας ή απουσίας στο εξωτερικό, αδυνατούν να παρευρεθούν στη σημερινή συνεδρίαση και υπερψηφίζουν την πρόταση της Νέας Δημοκρατίας, περί Προανακριτικής Επιτροπής.

(ΚΑΤΑΜΕΤΡΗΣΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

(ΜΕΤΑ ΤΗ ΔΙΑΛΟΓΗ ΚΑΙ ΤΗΝ ΚΑΤΑΜΕΤΡΗΣΗ)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας για την πρόταση Εξεταστικής Επιτροπής που υπέβαλαν οι Βουλευτές του ΠΑΣΟΚ και της μυστικής ψηφοφορίας για την πρόταση Προανακριτικής Επιτροπής που υπέβαλαν οι Βουλευτές της Νέας Δημοκρατίας.

Επί της προτάσεως Εξεταστικής Επιτροπής εψήφισαν:

ΝΑΙ 150

ΟΧΙ 116

ΛΕΥΚΑ 11

ΠΑΡΩΝ 2

Σύνολο ψηφισάντων 279

σύμφωνα με το κάτωθι πρωτόκολλο ονομαστικής ψηροφορίας.

 
 N 
 O
 

ΕΠΙΚΡΑΤΕΙΑΣ

Στεφανής Κων/νος  +
  
 
Παντερμαλής Δημήτριος  +
  
 
Μανίκας Στέφανος  +
  
 
Σουλαδάκης Γιάννης  +
  
 
Μαντέλης Αναστάσιος  +
  
 
Παρασκευόπουλος Παρασκευάς  +
  
 Τσαλδάρης Αθανάσιος +
 
Μολυβιάτης Πέτρος  +
 
Παυλόπουλος Προκόπιος  +
 
Αλογοσκούφης Γεώργιος  +
 
Τζωάννος Ιωάννης  +
 
Λουκάτος Παναγιώτης  +
 

Α' ΑΘΗΝΩΝ

Παπανδρέου Γεώργιος +
  
 
Αρσένης Γεράσιμος +
  
 
Παπαντωνίου Ιωάννης +
  
 
Αλευράς Αθανάσιος  +
  
 
Οικονόμου Παντελής  +  
 
Τσούρας Αθανάσιος  +
  
 
Πεπονής Αναστάσιος  +
  
 
Ανουσάκη Ελένη  +
  
 
Ρωμαίος Γεώργιος  +
  
 
Μπακογιάννη Θεοδώρα (Ντόρα)  +
 
Μάνος Στέφανος  +
 
Βουλγαράκης Γεώργιος  +
 
Γιαννάκου - Κουτσίκου Μαριέττα  +
 
Μπενάκη - Ψαρούδα 'Αννα  +
 
Παπαδόγγονας Αλέξανδρος  +
 
Ζαφειρόπουλος Επαμεινώνδας  +
 
Αυδής Λεωνίδας  ΛΕΥΚΟ
  
 
Κωνσταντόπουλος Νικόλαος  +
 
Αράπη - Καραγιάννη Βασιλική  +
 

B' ΑθΗΝΩΝ

Παπανδρέου Βασιλική +
  
 
Κακλαμάνης Απόστολος  +
  
 
Γιαννόπουλος Ευάγγελος  +
  
 
Γείτονας Κωνσταντίνος  +
  
 
Κατσανέβας Θεόδωρος  +
  
 
Παπαϊωάννου Μιλτιάδης  +
  
 
Κατσέλη Ελεωνόρα (Νόρα)  -
  
 
Κουλούρης Κίμων  -
  
 
Χαραλαμπόπουλος Ιωάννης  +
  
 
Καννελλόπουλος Λάμπρος  +
  
 
Ανωμερίτης Γεώργιος +
  
 
Πρωτόπαπας Χρήστος  +
  
 
Τζουμάκας Στέφανος  +
  
 
Χυτήρης Τηλέμαχος  +
  
 
Βερυβάκης Ελευθέριος  +
  
 
Χαραλάμπους Ιωάννης  +
  
 
Μητσοτάκης Κωνσταντίνος  -
 
Τζαννετάκης Τζαννής  +
 
Βαρβιτσιώτης Ιωάννης  +
 
Καμμένος Παναγιώτης  +
 
Λιάπης Μιχάλης- Γεώργιος  -
 
Πολύδωρας Βύρων  +
 
Μεϊμαράκης Ευάγγελος - Βασίλειος  +
 
Πετραλιά - Πάλλη Φάνη  +
 
Ανδρεουλάκος Απόστολος  +
 
Καρατζαφέρης Γεώργιος  -
 
Κασίμης Θεόδωρος  ΠΑΡΩΝ
  
 
Γιακουμάτος Γεράσιμος  +
 
Μπρατάκος 'Αγγελος  +
 
Παπαρήγα Αλεξάνδρα ΛΕΥΚΟ
  
 
Κολοζώφ Ορέστης ΛΕΥΚΟ
  
 
Κωστόπουλος Δημήτριος  ΛΕΥΚΟ
  
 
Δαμανάκη Μαρία +
 
Κουβέλης Φώτιος - Φανούριος  +
 
Δραγασάκης Ιωάννης +
 
Κουναλάκης Πέτρος +
 
Τσοβόλας Δημήτριος  +
 
Δημαράς Ιωάννης  +
 

NΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ

Κουρουμπλής Παναγιώτης  +
  
 
Βερελής Χρήστος +
  
 
Σμυρλής - Λιακατάς Χρήστος +
  
 
Μπαλτάς Αλέξανδρος  +
 
Μαγγίνας Βασίλειος  +
 
Καραγκούνης Ανδρέας  -
 
Αλεξόπουλος Γεώργιος  +
 
Καρακώστας Ιωάννης +
 

ΝΟΜΟΣ ΑΡΓΟΛΙΔΟΣ

Θωμόπουλος Ιωάννης +
  
 
Σωτηρόπουλος Βασίλειος  +
 
Παπαδημητρίου Ελισσάβετ  +
 

ΝΟΜΟΣ ΑΡΚΑΔΙΑΣ

Ρέππας Δημήτριος  +
  
 
Σπυρόπουλος Ροβέρτος +
  
 Τατούλης Πέτρος  ΠΑΡΩΝ
  
 
Κωστόπουλος Δημήτριος  +
 

ΝΟΜΟΣ ΑΡΤΗΣ

Κολιοπάνος Θεόδωρος  +
  
 
Κοσσυβάκης Δημήτριος  +
  
 
Καραμπίνας Κων/νος  +
 

ΝΟΜΟΣ ΑΤΤΙΚΗΣ (υπόλοιπο)

Πάγκαλος Θεόδωρος  +
  
 
Βρεττός Κων/νος  +
  
 
Παπαηλίας Ηλίας  +
  
 
Γιαννάκης Ιωάννης  +
  
 
Φωτιάδης Παναγιώτης  +
  
 
Κατσίκης Θεόδωρος  +
 
Κατσιγιάννης Χρήστος  -
 
Σταύρου Απόστολος  +
 
Καρατάσος Γεώργιος  +
 

ΝΟΜΟΣ ΑΧΑΙΑΣ

Φούρας Ανδρέας +
  
 
Γεωργόπουλος Δημήτριος  +
  
 
Κατσικόπουλος Δημήτριος  +
  
 
Κουτσόγιωργας Δημήτριος  +
  
 
Χρυσανθακόπουλος Αλέξανδρος  +
  
 
Σπηλιόπουλος Κων/νος  +
  
 
Σπηλιωτόπουλος Σπήλιος  +
 
Νικολόπουλος Νικόλαος -
 
Τσαφούλιας Γεώργιος  +
 

ΝΟΜΟΣ ΒΟΙΩΤΙΑΣ

Αποστολίδης Λουκάς +
  
 
Ακριβάκης Αλέξανδρος +
  
 
Κατσιμπάρδης Γεώργιος  +
  
 
Μπασιάκος - Ευάγγελος  +
 

ΝΟΜΟΣ ΓΡΕΒΕΝΩΝ

Κωνσταντινίδης  +
  
 

ΝΟΜΟΣ ΔΡΑΜΑΣ

Σαατσόγλου Ανέστης +
  
 
Ευμοιρίδης Κων/νος  -
 
Παπαδόπουλος Σταύρος  +
 

ΝΟΜΟΣ ΔΩΔΕΚΑΝΗΣΟΥ

Σκανδαλίδης Κων/νος 
 +
  
 
Σφυρίου Κοσμάς 
 +
  
 
Παπανικόλας Βασίλειος 
 +
  
 
Καραμάριος Αναστάσιος 
  
 +
 

ΝΟΜΟΣ ΕΒΡΟΥ

Ζαμπουνίδης Νικόλαος 
 +
  
 
Κηπουρός Χρήστος
 -
  
 
Λυμπερακίδης Λεωνίδας 
  
 +
 
Δημοσχάκης Θεοφάνης 
  
 +
 

ΝΟΜΟΣ ΕΥΒΟΙΑΣ

Καλαμακίδης Ιωάννης 
 +
  
 
Θεοδώρου Χρήστος 
 +
  
 
Κεδίκογλου Βασίλειος 
 +
  
 
Πιπεργιάς Δημήτριος +
  
 
Παπαγεωργόπουλος Ελευθέριος  -
 
Αποστόλου Ευάγγελος  +
 

ΝΟΜΟΣ ΕΥΡΥΤΑΝΙΑΣ

Παναγιωτόπουλος Αθανάσιος +
  
  
 

ΝΟΜΟΣ ΖΑΚΥΝΘΟΥ

Παπαδάτος Ιωάννης  +
  
 

ΝΟΜΟΣ ΗΛΕΙΑΣ

Γεωργακόπουλος Δημήτριος  +
  
 
Σκουλαρίκης Ιωάννης  +
  
 
Ζαφειρόπουλος Ιωάννης+
  
  
 
Πετραλιάς Αυγερινός - Ρένος  
  
 
Κορκολόπουλος Βασίλειος  +
 
Κοντογιαννόπουλος Βασίλειος +
 

ΝΟΜΟΣ ΗΜΑΘΙΑΣ

Χρυσοχοϊδης Μιχαήλ  +
  
 
Γεωργιάδης Αθανάσιος  +
  
 
Γικόνογλου Μόσχος  +
  
 
Μπόσκου Μαρία  ΛΕΥΚΟ 
  
 

ΝΟΜΟΣ ΗΡΑΚΛΕΙΟΥ

Κουράκης Ιωάννης  +  
 
Στρατάκης Εμμανουήλ  +
  
 
Φραγιαδουλάκης Εμμανουήλ  +
  
 
Σαρρής Δημήτριος +
  
 
Σταυρακάκης Μηνάς +
  
 
Αποστολάκης Δημήτριος +
  
 
Κεφαλογιάννης Εμμανουήλ  +
 
Δανέλης Σπυρίδων  +
 

ΝΟΜΟΣ ΘΕΣΠΡΩΤΙΑΣ

Παπαδόπουλος Αλέξανδρος  +
  
 
Βεζδρεβάνης Ηλίας  +
 

Α' ΘΕΣΣΑΛΟΝΙΚΗΣ

Βενιζέλος Ευάγγελος  -
  
 
Καστανίδης Χαράλαμπος  +
  
 
Παπαθεμελής Στυλιανός - 'Αγγελος  -
  
 
Τσοχατζόπουλος Απόστολος - Αθανάσιος  +
  
 
Ακριτίδης Νικόλαος  +
  
 
Σπυριούνης Κυριάκος  +
  
 
Μαγκριώτης Ιωάννης  +
  
 
Γκεσούλης Νικόλαος +
 
'Εβερτ Μιλτιάδης  +
 
Καραμανλής Κων/νος +
 
Ψωμιάδης Παναγιώτης  +
 
Παπαγεωργόπουλος Βασίλειος +
 
Ορφανός Γεώργιος +
 
Ιντζές Αναστάσιος  +
 

Β' ΘΕΣΣΑΛΟΝΙΚΗΣ

Γερανίδης Βασίλειος  +
  
 
Τσιόκας Θεοχάρης  +
  
 
Κίρκος Γεώργιος +
  
 
Τζιτζικώστας Γεώργιος  +
 
Σαλαγκούδης Γεώργιος  +
 
Ρεγκούζας Αδάμ  +
 
Ρόκος Γεώργιος +
 

ΝΟΜΟΣ ΙΩΑΝΝΙΝΩΝ

Μαλέσιος Ευάγγελος  +
  
 
Αργύρης Ευάγγελος  +
  
 
Παπούλιας Κάρολος  +
  
 
Φούσας Αντώνιος  +
 
Τασούλας Απόστολος ΛΕΥΚΟ
  
 

ΝΟΜΟΣ ΚΑΒΑΛΑΣ

Τσακλίδης Ιωάννης  +
  
 
Παπαδόπουλος Ηλίας  +
  
 
Καλαντζής Γεώργιος 
  
 +
 
Παναγιωτόπουλος Γεώργιος 
  
 +
 

ΝΟΜΟΣ ΚΑΡΔΙΤΣΗΣ

Σαλαγιάννης Νικόλαος 
 +
  
 
Τσιλίκας Βασίλειος 
 +
  
 
Σωτηρλής Δημήτριος 
 +
  
 
Σιούφας Δημήτριος 
  
 +
 
Μπούτος Ευάγγελος 
 ΛΕΥΚΟ
  
 

ΝΟΜΟΣ ΚΑΣΤΟΡΙΑΣ

Πετσάλνικος Φίλιππος 
 -
  
 
Σημαιοφορίδης Κων/νος 
  
 +
 

Σελίδα 425 
ΝΟΜΟΣ ΚΕΡΚΥΡΑΣ

Δρύς Γεώργιος 
 +
  
 
Κοντομάρης Ευτύχιος 
 +
  
 
Σπύρου Σπυρίδων 
  
 +
 

ΝΟΜΟΣ ΚΕΦΑΛΛΗΝΙΑΣ

Καλαφάτης Αλέξανδρος 
 +
  
 

ΝΟΜΟΣ ΚΙΛΚΙΣ

Φλωρίδης Γεώργιος 
 +
  
 
Πασσαλίδης Θεόδωρος 
  
 +
 
Τσιτουρίδης Σάββας 
  
 +
 

ΝΟΜΟΣ ΚΟΖΑΝΗΣ

Διαμαντοπούλου 'Αννα 
 +
  
 
Λωτίδης Λάζαρος 
 +
  
 
Βλαχόπουλος Ηλίας 
 +
  
 
Βίζας Βασίλειος - Ευμένης 
  
 +
 
Τσιαρτσιώνης Νικόλαος 
  
 +
 

ΝΟΜΟΣ ΚΟΡΙΝΘΙΑΣ

Κοτσώνης Θεόδωρος 
 +
  
 
Χωρέμης Αναστάσιος 
 +
  
 
Παπαληγούρας Αναστάσιος 
  
 -
 
Δήμας Σταύρος 
  
 +
 

ΝΟΜΟΣ ΚΥΚΛΑΔΩΝ

Παπαζώη Ελισάβετ 
 +
  
 
Λεβογιάννης Νικόλαος 
 +
  
 
Χωματάς Ιωάννης 
  
 +
 

ΝΟΜΟΣ ΛΑΚΩΝΙΑΣ

Φουντάς Παρασκευάς 
 +
  
 
Σκανδαλάκης Παναγιώτης 
  
 +
 
Δαβάκης Αθανάσιος 
  
 +
 

ΝΟΜΟΣ ΛΑΡΙΣΗΣ

Φλώρος Νικόλαος 
 +
  
 
Φαρμάκης Νικόλαος 
 +
  
 
Χατζημιχάλης Φώτιος 
 +
  
 
Αδαμόπουλος Γεώργιος 
 +
  
 
Σουφλιάς Γεώργιος 
  
 +
 
Γαρυφαλλιάς 
  
 + 
 
Κατσαρός Νικόλαος 
  
 +
 
Λουλέ αδριανή 
  
 +
 

ΝΟΜΟΣ ΛΑΣΗΘΙΟΥ

Καρχιμάκης Μιχαήλ 
 +
  
 
Ιωαννίδης Φοίβος 
 +
  
 

ΝΟΜΟΣ ΛΕΣΒΟΥ

Παπαδέλλης Φραγκλίνος 
 -
  
 
Σηφουνάκης Νικόλαος 
 +
  
 
Κόρακας Ευστράτιος 
 ΛΕΥΚΟ
  
 

ΝΟΜΟΣ ΛΕΥΚΑΔΟΣ

Βλασσόπουλος Ευάγγελος 
 +
  
 

ΝΟΜΟΣ ΜΑΓΝΗΣΙΑΣ

Ζήση Ροδούλα 
 +
  
 
Βούλγαρης Αλέξανδρος 
 +
  
 
Τζανής Λεωνίδας 
 + 
  
 
Νάκος Αθανάσιος 
  
 +
 
Σούρλας Γεώργιος 
  
 +
 
Γκατζής Νικόλαος 
 ΛΕΥΚΟ
  
 

ΝΟΜΟΣ ΜΕΣΣΗΝΙΑΣ

Μπένος Ιωάννης - Σταύρος 
 +
  
 
Κατσιλιέρης Πέτρος 
 +
  
 
Γιαννακόπουλος Ιωάννης 
 +
  
 
Λαμπρόπουλος Ιωάννης 
  
 +
 
Παπανικολάου Ελευθέριος 
  
 +
 
Αναστασόπουλος Νικόλαος  +
 

ΝΟΜΟΣ ΞΑΝΘΗΣ

Σγουρίδης Παναγιώτης +
  
 
Λαμπαδάρης Νικόλαος  + 
  
 
Ακήφογλου Μπηρόλ +
 

Α' ΠΕΙΡΑΙΩΣ

Σημίτης Κων/νος -
  
Μπεντενιώτης Εμμανουήλ  +
 
Σουμάκης Σταύρος  +
  
Μελάς Παναγιώτης  +
 
Μιχαλολιάκος Βασίλειος +
 
Καλός Γεώργιος  +
 
Αλφιέρη Στυλιανή  + 
 

Β' ΠΕΙΡΑΙΩΣ

Λαλιώτης Κωνσταντίνος  +
  
Νιώτης Γρηγόριος  +
  
Διαμαντίδης Ιωάννης  +
  
Κρητικός Παναγιώτης  +
  
Καψής Ιωάννης  +
  
Λάλος Κανέλλος  +
  
Μπαρμπαγιάννης Βασίλειος  +
 
Αράπης Ιωάννης  +
 

ΝΟΜΟΣ ΠΕΛΛΗΣ

Πασχαλίδης Γεώργιος +
  
 
Γεωργιάδης Θεόδωρος  +
  
 
Φουντουκίδου Θεοδωρίδου Παρθένα  +
 
Καρασμάνης Γεώργιος  +
 
Βυζοβίτης Χρήστος  +
 

ΝΟΜΟΣ ΠΙΕΡΙΑΣ

Τσερτικίδης Παντελής +
   
Αρσένη Μαρία +
  
 Κάκκαλος Νικόλαος  +
 
Πολύζος Ευάγγελος  +
 

ΝΟΜΟΣ ΠΡΕΒΕΖΗΣ

Ντούσκας Δημήτριος +
  
 
Τρυφωνίδης Γεώργιος  +
 

ΝΟΜΟΣ ΡΕΘΥΜΝΗΣ

Λουκάκης Εμμανουήλ  +
  
 
Κεφαλογιάννης Ιωάννης  +


ΝΟΜΟΣ ΡΟΔΟΠΗΣ

Τσετινές Δημήτριος  +
   
Γκαλήπ Γκαλήπ  +
   
Μουσταφά Μουσταφά  +

ΝΟΜΟΣ ΣΑΜΟΥ

Καραμηνάς Κων/νος  +

ΝΟΜΟΣ ΣΕΡΡΩΝ

Ηλιάδης Νικόλαος  +
 
Δαμιανίδης Αλέξανδρος  +
 
Ανθόπουλος Ιωάννης  -

Χαϊτίδης Ευγένιος  +
 
Καραμανλής Αχιλλέας  +
 
Λεονταρίδης Θεόφιλος  +
 
Παναγιώτου Σταύρος  ΛΕΥΚΟ
  

ΝΟΜΟΣ ΤΡΙΚΑΛΩΝ

Οικονόμου Χρήστος -  
 
Μάτης Αθανάσιος  +
 
Ζιάγκας Ιωάννης  +
 
Σκρέκας Θεόδωρος  +
 
Κανταρτζής Αχιλλεύς  ΛΕΥΚΟ
  
 
ΝΟΜΟΣ ΦΘΙΩΤΙΔΟΣ

Παπαδήμας Λάμπρος  +
 
Στάϊκος Ευάγγελος  +
 
Αλαμπάνος Δημήτριος  +
 
Γιαννόπουλος Αθανάσιος  +
 
Χειμάρας Αθανάσιος  +
 
Μπέλλος Τριαντάφυλλος  +
 
ΝΟΜΟΣ ΦΛΩΡΙΝΗΣ

Λιάνης Γεώργιος  +
   
Παπαθανασίου Χαράλαμπος  +
 
ΝΟΜΟΣ ΦΩΚΙΔΟΣ

Θάνος Δημήτριος  +
  
 
Γκελεστάθης Νικόλαος  +
 

ΝΟΜΟΣ ΧΑΛΚΙΔΙΚΗΣ

Πάχτας Χρήστος  -
  
 
Γιοβανούδας Βαρσάμης +
 
Πάππας Βασίλειος  +
 

ΝΟΜΟΣ ΧΑΝΙΩΝ

Σκουλάκης Εμμανουήλ +
  
 
Βαλυράκης Ιωσήφ  +
  
 
Μιχελογιάννης Ιωσήφ -
  
 
Μαρκογιαννάκης Χρήστος  +
 

ΝΟΜΟΣ ΧΙΟΥ

Κοτσακάς Αντώνιος +
  
 
Βαρίνος Αθανάσιος  +
 

ΓΕΝΙΚΟ ΣΥΝΟΛΟ

ΝΑΙ 150

ΟΧΙ 116

ΛΕΥΚΩΝ 11

ΠΑΡΟΝΤΩΝ 2

ΣΥΝΟΛΟ ΨΗΦΙΣΑΝΤΩΝ 279

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

ΠΡΟΕΔΡΟΣ (Απόστολος Κακλαμάνης): Συνεπώς η πρόταση για τη σύσταση Εξεταστικής Επιτροπής έγινε δεκτή.

Επί της προτάσεως της Νέας Δημοκρατίας εψήφισαν 278, ένας λιγότερος.

'Εγκυρα 277.

'Ακυρα 1.

Υπέρ της προτάσεως 133. 

Κατά της προτάσεως 136. 

Λευκά 6. 

Παρών 2.

Συνεπώς η πρόταση της Νέας Δημοκρατίας δεν έγινε δεκτή.

Κύριοι συνάδελφοι, απομένει να αποφασίσουμε τον αριθμό των μελών και την προθεσμία υποβολής του πορίσματος της Εξεταστικής Επιτροπής.

Η πρότασή μου είναι, προκειμένου να συμμετάσχουν τουλάχιστον και από ένας Βουλευτής από τα μικρότερα Κόμματα και ταυτόχρονα να τηρηθεί η αναλογία της δυνάμεως των Κομμάτων που ορίζει ο Κανονισμός, να συστήσουμε Επιτροπή τριάντα ένα μελών, στην οποία το ΠΑ.ΣΟ.Κ. θα έχει δεκαεπτά μέλη, η Νέα Δημοκρατία έντεκα και από ένα Βουλευτή τα άλλα Κόμματα. Σύνολο τριάντα ένα.

Σε ό,τι αφορά το χρόνο...

ΛΕΩΝΙΔΑΣ ΑΥΔΗΣ: Κύριε Πρόεδρε, είναι δυνατόν να υπάρξει αριθμός αναπληρωματικών μελών;

ΠΡΟΕΔΡΟΣ (Απόστολος Κακλαμάνης): Κύριε Αυδή, το πρόβλημά μας εδώ είναι να τελειώσει σύντομα το έργο της Εξεταστικής Επιτροπής. Αν είναι δυνατόν και οι συνάδελφοι των δύο μεγάλων Κομμάτων -και αυτό είναι μία άλλη πρόταση την οποία θα κάνω και στην Επιτροπή- να ρυθμίσουν την εργασία της Επιτροπής έτσι που να παίρνουν το λόγο ένας ή δύο εξ αυτών και να εναλλάσσονται βεβαίως.

Κατά συνέπεια αυτή είναι η πρόταση για την Επιτροπή. Για το χρόνο να μου πείτε τι άποψη υπάρχει.

ΣΤΡΑΤΗΣ ΚΟΡΑΚΑΣ:'Οταν είναι ο τακτικός, δεν θα είναι ο αναπληρωματικός και δεν θα έχει ούτε δικαίωμα λόγου.

ΠΡΟΕΔΡΟΣ (Απόστολος Κακλαμάνης):Κύριε Κόρακα συγγνώμη. Δεν προβλέπεται αυτό από τον Κανονισμό και το γνωρίζετε.

ΣΤΡΑΤΗΣ ΚΟΡΑΚΑΣ:Το ξέρω, αλλά μήπως μπορούμε να το αποφασίσουμε.

ΠΡΟΕΔΡΟΣ (Απόστολος Κακλαμάνης):Εγώ όταν ήμουν Βουλευτής ενός Κόμματος με δώδεκα Βουλευτές, πήγαινα στην πρώτη υποεπιτροπή του Συντάγματος, στη δεύτερη, στην Ολομέλεια, κατέβαινα εδώ για 'Ελεγχο Κοινοβουλευτικό και για Νομοθετικό 'Εργο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Μαρτυρία δική μου: Αμάν έρχεται ο Κακλαμάνης. 

ΣΤΡΑΤΗΣ ΚΟΡΑΚΑΣ:'Οπως ξέρετε εμείς το κάνουμε χρόνια.

ΠΡΟΕΔΡΟΣ (Απόστολος Κακλαμάνης):Και είναι μάρτυς ο κ. 'Εβερτ. Αμάν έλεγε έρχεται πάλι ο Κακλαμάνης. Τώρα πείτε μου για το χρόνο. Τι χρόνο θα ορίσουμε. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κύριε Πρόεδρε, μπορώ να έχω το λόγο; 

ΠΡΟΕΔΡΟΣ (Απόστολος Κακλαμάνης):Ορίστε, κύριε Πρόεδρε, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Βεβαίως δε μου επιτρέπεται να ερμηνεύσω το αποτέλεσμα, αλλά οπωσδήποτε δίνει ένα σοβαρότατο πολιτικό μήνυμα, το οποία πιστεύω ότι το Κόμμα της Πλειοψηφίας πρέπει σοβαρότατα να λάβει υπόψη του. Η διαφορά των τριών ψήφων μαρτυρεί ότι εάν δεν υπήρχαν ορισμένες αδικαιολόγητες απουσίες, η κατάσταση θα είχε τελείως ανατραπεί και ο καθένας ας αναλάβει τις ευθύνες του.

Εδώ θα ήθελα να παρατηρήσω, κύριε Πρόεδρε, ότι υπάρχει το ενδεχόμενο της παραγραφής. 

ΠΡΟΕΔΡΟΣ (Απόστολος Κακλαμάνης):Παρακαλώ κάποιος εκ των κυρίων Υπουργών να πάει στη θέση του, ώστε ενδεχομένως να απαντήσει για λογαριασμό της Κυβερνήσεως. Οι κύριοι Υπουργοί δε βρίσκονται στη θέση τους, διότι απλώς λόγω της ψηφοφορίας κατέβηκαν στα βουλευτικά έδρανα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Το θέμα της παραγραφής ή όχι στασιάζεται.

Υπαινίχθη ο Υπουργός Δικαιοσύνης ότι θα μπορούσε να παραταθεί η περίοδος αυτή. Αυτό θα ήταν λάθος. Πιστεύω, ότι μέχρι τον Ιούνιο να υπάρχουν όλα τα περιθώρια, ούτως ώστε αν χρειαστεί να γίνει και η Προανακριτική Επιτροπή και να ολοκληρώσει το έργο της και να μπορεί αυτό να γίνει μέσα στις προθεσμίες που κανονικά λειτουργεί η Βουλή.

Γι'αυτόν το λόγο η πρόταση η δική μου είναι, ότι με το υλικό το οποίο υπάρχει θα μπορούσε το αργότερο μέχρι το τέλος του χρόνου να έχει ολοκληρωθεί η διαδικασία. 'Εχουμε μπροστά μας στην πραγματικότητα ενάμιση μήνα και πιστεύω, ότι στον ενάμιση μήνα, εάν δεν υπάρξουν καθυστερήσεις και αν συνεδριάζει τακτικά από την Τρίτη μέχρι την Παρασκευή η Επιτροπή, μπορεί να βγάλει ένα πόρισμα. Αλλιώς, κινδυνεύει η πρόταση της Εξεταστικής Επιτροπής να θεωρηθεί ότι έγινε επίτηδες για να υπάρχουν καθυστερήσεις, ούτως ώστε να μην ολοκληρωθεί η διαδικασία.

Θα ήθελα και πάλι να επισημάνω, ότι στην περίπτωση που η Εξεταστική Επιτροπή βγάλει ένα θετικό αποτέλεσμα, η ευθύνη της Πλειοψηφίας που εψήφισε όπως εψήφισε, θα είναι πολύ μεγάλη. Εάν πάλι η απόφαση είναι εναντίον της Εξεταστικής Επιτροπής...

ΠΡΟΕΔΡΟΣ (Απόστολος Κακλαμάνης):Προανακριτική Επιτροπή.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Ναι, της Προανακριτικής Επιτροπής. 

Εάν η απόφαση είναι εναντίον της Προανακριτικής Επιτροπής για την αναγνώριση ποινικών ευθυνών, τότε η Νέα Δημοκρατία θα υποχρεωθεί εκ των πραγμάτων να κινήσει άλλες διαδικασίες στρεφόμενη εναντίον άλλων προσώπων.

Τελειώνοντας, θα ήθελα να επισημάνω τους κινδύνους τους οποίους έχει πλέον το Δημόσιο για να πληρώσει ανάλογα με το αποτέλεσμα της εξετάσεως αυτής τεράστιες αποζημιώσεις στους ξένους.

ΠΡΟΕΔΡΟΣ (Απόστολος Κακλαμάνης):'Αλλος κύριος συνάδελφος που να επιθυμεί το λόγο;

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εγώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης):Ο κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Κύριε Πρόεδρε, δε δικαιούμαι να σχολιάσω τίποτα πέραν ενός. Δεν προσήλθε ούτε καν να ψηφίσει ο κύριος Πρωθυπουργός. Κρίσιμο θέμα. Πολύ σοβαρό για τον πολιτικό κόσμο. Πολύ σοβαρό για το δημόσιο βίο. Ο κύριος Πρωθυπουργός δεν ήλθε ούτε καν για να ασκήσει το δικαίωμα της ψήφου. Αυτό δικαιούμαι να το σχολιάσω και να το επισημάνω.

ΠΡΟΕΔΡΟΣ (Απόστολος Κακλαμάνης):Επί της προθεσμίας πείτε μας αν θέλετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Επί της προθεσμίας νομίζω, κύριε Πρόεδρε, ότι με την αποσαφήνιση που έχει γίνει όλου αυτού του υλικού, πράγματι μέχρι τέλη του χρόνου μπορεί η Εξεταστική Επιτροπή να έχει καταλήξει και να υποβάλει τις σχετικές της απόψεις.

ΠΡΟΕΔΡΟΣ (Απόστολος Κακλαμάνης):Πριν μιλήσουν και οι υπόλοιποι, εγώ οφείλω να σας πω ότι υπάρχει μία προδικασία αυτής της Επιτροπής.

Πρέπει τα Kόμματα μέσα στην προσεχή εβδομάδα να δώσουν τους Βουλευτές τους.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Αμέσως.

ΠΡΟΕΔΡΟΣ (Απόστολος Κακλαμάνης): Ιδιαίτερα τα δύο μεγάλα Kόμματα. Γιατί για να εκδοθεί η απόφαση, να ανακοινωθεί στο Σώμα, να συγκληθεί η Eπιτροπή αυτή, ήδη θα φάμε έτσι μία εβδομάδα. Το ξέρουμε αυτό το πράγμα.

Επίσης, όπως είπε ο κ. 'Εβερτ ουσιαστικά μιλάμε για ενάμιση μήνα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, εμείς δεσμευόμαστε τη Δευτέρα το μεσημέρι να έχετε όλα τα ονόματα.

ΠΡΟΕΔΡΟΣ (Απόστολος Κακλαμάνης): Καλώς.

ΣΤΡΑΤΗΣ ΚΟΡΑΚΑΣ: Εμείς τον έχουμε ορίσει.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Δε θέλω να σχολιάσω και εγώ το αποτέλεσμα. Τώρα είναι γεγονός, ότι υπήρξαν αδικαιολόγητες απουσίες και αν δεν υπήρχαν θα ήταν διαφορετικό ίσως το αποτέλεσμα ή εάν από την άλλη μεριά υπήρχαν περισσότερες απουσίες θα ήταν επίσης, διαφορετικό. Εξαρτάται πώς το παίρνει κανείς.

Ωστόσο όμως εμείς θα θέλαμε κατ' αρχήν να συμφωνήσουμε με την προθεσμία που μπήκε από τον Πρόεδρο της Νέας Δημοκρατίας και αν χρειασθεί μία πολύ μικρή παράταση να δοθεί, αλλά όχι πέρα από τις 15 Ιανουαρίου. Να το δούμε. Το θέμα είναι να μην υπάρξει κωλυσιεργία στις εργασίες της Επιτροπής και να δουλέψει οργανωμένα, συστηματικά.

Εμείς ήδη από τώρα είμαστε σε θέση να δώσουμε το όνομα. Δεν έχουμε πρόβλημα, γιατί είχαμε προετοιμασθεί. Τη Δευτέρα όμως θα το έχουμε.

'Αρα, λοιπόν, μπορούμε εάν και το Κόμμα της Συμπολίτευσης, της Πλειοψηφίας, μπορεί να κάνει κάτι τέτοιο, να ξεκινήσουμε την πρώτη συνεδρίαση της Επιτροπής την Τρίτη.

ΠΡΟΕΔΡΟΣ (Απόστολος Κακλαμάνης): Δεν είναι τόσο εύκολο. Πρέπει να υπάρξει μία πρόσκληση στα μέλη. Πρέπει να προετοιμαστούμε. Μη δώσουμε την εντύπωση ότι είμεθα πρόχειροι.

ΣΤΡΑΤΗΣ ΚΟΡΑΚΑΣ: 'Η την Τετάρτη για να μη χάσουμε την εβδομάδα.

ΠΡΟΕΔΡΟΣ (Απόστολος Κακλαμάνης): Ο Πρόεδρος του ΔΗ.Κ.ΚΙ. έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Μία λέξη μόνο θα πω, κύριε Πρόεδρε.

Βέβαια μετά την απόφαση της Βουλής αρχίζουν να φαίνονται τα προβλήματα που είχαμε επισημάνει. Εμείς νομίζουμε ότι πρέπει, παρά το χρονικό περιορισμό, να γίνει εντός του έτους. Ο Βουλευτής από το Κόμμα μας έχει ήδη ορισθεί και είναι ο Ειδικός Αγορητής μας ο κ. Ιντζές.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Κύριε Πρόεδρε, κύριοι συνάδελφοι, με δεδομένο πλέον το αποτέλεσμα της Βουλής, νομίζω ότι με δική σας πρωτοβουλία, κύριε Πρόεδρε, το συντομότερο δυνατόν μπορεί να ξεκινήσει η λειτουργία της Εξεταστικής Επιτροπής.

Η Κυβέρνηση απέναντι στις δεσμεύσεις της αφ' ενός, αλλά και απέναντι στις υποχρεώσεις, οι οποίες προκύπτουν από τον Κανονισμό της Βουλής, θα ανταποκριθεί με απόλυτη συνέπεια. Ενδιαφερόμαστε, ώστε η Επιτροπή να δουλέψει με τρόπο συστηματικό και επιμελημένο και να έχει το τελικό της πόρισμα το συντομότερο δυνατό, στον πρέποντα χρόνο, ώστε να μη δημιουργηθεί οποιοδήποτε πρόβλημα, το οποίο θα δίνει λαβές σε οποιεσδήποτε υπόνοιες, οι οποίες μπορεί να υπάρχουν. Γιατί αυτό νομίζω ότι απαιτεί και η τιμή του πολιτικού κόσμου, αλλά και η ευαισθησία που έχει ο καθένας εξ' ημών.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): 'Αρα συμφωνούμε.

ΠΡΟΕΔΡΟΣ (Απόστολος Κακλαμάνης): Ως προς το χρόνο, κύριε Υπουργέ, θα ήθελα να αναφερθείτε.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): 'Ετσι λοιπόν, πιστεύουμε, κύριε Πρόεδρε, ότι μέχρι το τέλος Ιανουαρίου, το αργότερο η Επιτροπή εάν δουλέψει συστηματικά, θα έχει ολοκληρώσει το έργο της ώστε να φέρει εδώ την απόφασή της και το Σώμα σε νέα συνεδρίαση να πει ποια θα είναι η δική του τελική θέση.

'Ενα σχόλιο θα ήθελα να κάνω κλείνοντας, σε σχέση με αυτό που είπε ο κ. Κωνσταντόπουλος.

Γνωρίζετε, ότι η διαδικασία αυτή κινείται με πρωτοβουλία της Βουλής. Δεν είναι η Κυβέρνηση αυτή η οποία αναλαμβάνει οποιαδήποτε πρωτοβουλία προκειμένου να ληφθεί απόφαση για σύσταση Επιτροπής, οποιουδήποτε χαρακτήρα.

Νομίζω, λοιπόν, ότι καλό είναι να αποφεύγονται τέτοιου είδους σχόλια γιατί και οι μνήμες είναι ισχυρές, αφού δεν έχει παρέλθει τόσος πολύ χρόνος από εκείνη την περίοδο για την οποία η Χώρα πλήρωσε υψηλό θεσμικό και πολιτικό τίμημα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Πρόεδρε, πριν σας δώσω το λόγο, μήπως θέλετε να σας πω κάποια πρακτικά ζητήματα που πρέπει να λάβετε υπόψη σας;

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εάν έχετε την καλοσύνη, ίσως σας διευκολύνω.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ο τελευταίος ο οποίος χρειάζεται συνήγορο, είναι ο κ. Κωνσταντόπουλος.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ευχαριστώ πάντως που μου το υπενθύμισε ο κύριος Υπουργός.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Μιλήσατε για τον κύριο Πρωθυπουργό με τρόπο ο οποίος δεν ήταν σωστός νομίζω και περιείχε υπαινιγμούς.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, θα ήθελα να επισημάνω, ότι υπήρξε ένα σοβαρό πολιτικό θέμα κατά τη διάρκεια της συζητήσεως. Και το σοβαρό πολιτικό θέμα είναι ότι η κα Βάσω Παπανδρέου αναφέρθηκε στη νέα Κυβέρνηση, διαφοροποιώντας τη θέση της από την Κυβέρνηση του Ανδρέα Παπανδρέου.

Συνεπώς ο ίδιος ο Πρωθυπουργός θα έπρεπε να είναι εδώ για να δικαιολογήσει τη διαφορά της θέσεως πλέον της Κυβέρνησης Σημίτη, όπως ακριβώς ελέχθη και από την κα Βάσω Παπανδρέου. Πράγματι θα έπρεπε να είναι εδώ. Μπορεί από λόγους ευθιξίας ο ίδιος να μην είχε συμμετάσχει στην ψηφοφορία, αλλά θα έπρεπε να είχε συμμετάσχει και να εξηγήσει ορισμένα ανεξήγητα: 'Αλλα να λέει ο κ. Λαλιώτης, άλλα η κα Βάσω Παπανδρέου ενώ κατηγορείται ένας Υπουργός, ο οποίος ήταν στην Κυβέρνηση Παπανδρέου. Αυτά είναι θέματα ευαισθησίας μεταξύ σας, αλλά εγώ είμαι υποχρεωμένος να τα επισημάνω. Για να δέσω, αν θέλετε, την πρόταση τη δική μας με την πρόταση της Κυβέρνησης θα έλεγα, ότι οι διαδικασίες οι εξεταστικές των μαρτύρων θα έπρεπε να τελειώσουν προς το τέλος του έτους. Η Επιτροπή κατά τη διάρκεια των διακοπών να ολοκληρώσει την πρότασή της και κατά τις 10-15 Ιανουαρίου να την καταθέσει στη Βουλή.

ΠΡΟΕΔΡΟΣ (Απόστολος Κακλαμάνης): 'Iσως το πόρισμά της.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Κύριε Κωνσταντόπουλε, όλοι έχουν πείρα των Εξεταστικών Επιτροπών και φοβούμαι, ότι βάζουμε μία πολύ ασφυκτική προθεσμία, η οποία μπορεί να έχει ως αποτέλεσμα απλώς σπατάλη χρόνου.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν αναφέρομαι σ' αυτό. Εγώ από την πλευρά του Συνασπισμού θα ήθελα πραγματικά μία προθεσμία, η οποία να παίρνει υπόψη όλα αυτά τα οποία λέτε. 

Ζήτησα το λόγο για να αναφερθώ σ' αυτό το οποίο είπε απευθυνόμενος σε μένα ο κ. Ρέππας. Η μνήμη δεν είναι επιλεκτική και δεν μπορεί να ασκείται κατά περίσταση. Επίσης, επεσήμανα κατά την άποψή μου, ένα σοβαρό πολιτικό θέμα για ζητήματα που απασχολούν σήμερα το δημόσιο βίο της Χώρας. Συνεδριάζει σε ειδική συνεδρίαση η Βουλή εν Ολομελεία και η απουσία του κυρίου Πρωθυπουργού είναι για μένα πολύ σημαντικό πολιτικό θέμα. Τα υπόλοιπα αφορούν τον κ. Ρέππα και τον τρόπο με τον οποίο πιστεύει ότι μπορεί να ασκεί τα καθήκοντά του.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Ρέππα.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, δεν υπήρχε ουδείς λόγος να θεωρήσετε ότι είχε προσωπική χροιά η αναφορά που έκανα σχολιάζοντας τη δική σας τοποθέτηση. Αν δημιουργήθηκε αυτή η εντύπωση, είναι απολύτως λανθασμένη. Δεν ήταν αυτή η πρόθεσή μου. Σας διαβεβαιώ.

'Ενα σχόλιο θέλω μόνο να κάνω σε σχέση με αυτά που είπε και ο κ. 'Εβερτ. Ο κ. 'Εβερτ προσπάθησε να δώσει την εντύπωση, ότι υπάρχει μία αντιπαράθεση μεταξύ Υπουργών ή στελεχών του Κινήματός μας για λόγους τους οποίους αυτήν την ώρα τουλάχιστον καθ' όσον αφορά τη Νέα Δημοκρατία, δεν κατανοώ. Απλώς λέω ότι η ευαισθησία της Κυβέρνησης αποδεικνύεται με το ότι οι Βουλευτές που τη στηρίζουν είχαν την πρωτοβουλία αυτό το θέμα να το οδηγήσουν σε μία επανεξέταση, ώστε να εξαχθεί ένα τελικό συμπέρασμα, το οποίο θα δώσει τη δυνατότητα στους 'Ελληνες πολίτες κάτω από πλήρη διαφάνεια να γνωρίζουν όλα τα στοιχεία αυτού του θέματος. Και αυτό γίνεται όταν είναι πρόσφατη η λαϊκή ετυμηγορία που έδωσε μεγάλη κοινοβουλευτική πλειοψηφία σ' αυτό το Κόμμα και σ' αυτήν την Κυβέρνηση.

Επειδή, λοιπόν, αναφέρεσθε σε προγενέστερο χρόνο, σε μία περίοδο στην οποία δεν ήταν καν Πρωθυπουργός ο κ. Σημίτης, μην αναζητάτε οποιαδήποτε βάση για να εφεύρετε αντιπαραθέσεις μεταξύ στελεχών της Κυβέρνησης και για τον πολύ απλό λόγο, ότι η ίδια η Κυβέρνηση έχει νωπή τη λαϊκή εντολή και ενώ θα μπορούσε με μία φράση μόνο να πει ότι "απεφάνθη ο Λαός για όλα όσα έγιναν μέχρι τις 22 Σεπτέμβρη 1996" δεν το κάνει. Η Κυβέρνηση αντιθέτως έρχεται στη Βουλή και οι Βουλευτές που τη στηρίζουν παίρνουν μία πρωτοβουλία την οποία η Κυβέρνηση, όπως είπα και πριν, δεσμεύεται καθ' όσον την αφορά να την παρακολουθήσει και να συντελέσει ώστε να έχει στο συντομότερο δυνατό χρονικό διάστημα τα άριστα αποτελέσματα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Δεν μπορώ να αφήσω τον Κυβερνητικό Εκπρόσωπο χωρίς απάντηση. Θα ήθελα μόνο να του υπενθυμίσω ότι, αν η Κυβέρνηση δεν είχε κλείσει άκαιρα τη Βουλή και είχε τη δυνατότητα ο Πρόεδρος στην Ολομέλεια της Βουλής, την ώρα που θα συζητούσαμε και την Αναθεώρηση του Συντάγματος, να φέρει αυτό το πόρισμα, τότε το αποτέλεσμα των εκλογών που κρίθηκε με διαφορά διακοσίων χιλιάδων ψήφων, θα ήταν, ίσως, διαφορετικό.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Δεν έχω να προσθέσω τίποτε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω να θέσω υπόψη σας τα εξής σε ό,τι αφορά τη λειτουργία της Επιτροπής: 

Μέσα στην εβδομάδα -υπολογίζω στο μέσον της εβδομάδος, αν αυτό που είπε η Νέα Δημοκρατία το κάνει και το ΠΑ.ΣΟ.Κ.- θα εκδώσω την απόφαση. Θα ανακοινωθεί και θα πρέπει να απευθυνθεί πρόσκληση στα μέλη, για να συνεδριάσουν. 

MIΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Γιατί, κύριε Πρόεδρε; Αν σας δοθούν τα ονόματα των συμμετεχόντων στην Επιτροπή, τη Δευτέρα, την Τρίτη μπορείτε να πάρετε απόφαση. Εσείς είστε ταχύτατος.

ΠΡΟΕΔΡΟΣ (Απόστολος Κακλαμάνης): Είμαι ταχύτατος, αλλά πρέπει και οι άλλοι να είναι ταχείς.

MIΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Αν, λοιπόν, όλοι είναι ταχείς...

ΠΡΟΕΔΡΟΣ (Απόστολος Κακλαμάνης): Εντάξει. Το ΠΑ.ΣΟ.Κ., όμως, πρέπει να μου δώσει και αυτό τα ονόματα. Υπολογίζω ότι θα τα δώσουν και αυτοί όσο γίνεται γρήγορα. Η απόφαση θα εκδοθεί αμέσως από την υπηρεσία -εγώ μία υπογραφή θα βάλω- θα ανακοινωθεί και πρέπει να κληθούν τα μέλη αυτής της Επιτροπής, να καταρτισθούν σε σώμα.

MIΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Την Τετάρτη. 

ΠΡΟΕΔΡΟΣ (Απόστολος Κακλαμάνης): 'Οχι, ο Κανονισμός ορίζει μία προθεσμία τουλάχιστον τριών ημερών. 

Εν πάση περιπτώσει, από την πείρα μου από τη συμμετοχή σ'αυτές τις Επιτροπές κατά το παρελθόν, αφού εκλεγεί το προεδρείο της Επιτροπής, μετά, το ίδιο το προεδρείο ή οι Εισηγητές που θα υπάρχουν από τα Κόμματα, θα προτείνουν κάποιους μάρτυρες, κάποιες πράξεις που πρέπει να γίνουν. Αυτό που θα έχει μεγάλη σημασία είναι, να δεσμευθούν τα Κόμματα σ' αυτό που είπα και νωρίτερα, ότι από τους Βουλευτές τους -και αυτό αφορά τα δύο μεγάλα Κόμματα- ένας θα είναι ο εισηγητής και σε κάθε συνεδρίαση θα ορίζεται και ένας εναλλάξ από τα μέλη τους, ώστε να τελειώσουν σύντομα. Διότι, αν πρόκειται να λειτουργήσει αυτή η Επιτροπή, όπως λειτούργησαν στο παρελθόν οι Επιτροπές, με πλήρη συμμετοχή σε κάθε θέμα με λόγο, αντίλογο κ.λπ. των μελών τους, σας λέω ειλικρινά, ότι ο χρόνος που προτείνεται δε θα καλύψει ούτε ενός μάρτυρος την εξέταση. Σας τα λέω για να είμαστε σαφείς και να αποφασίσετε από κει και πέρα χρόνο, αλλά κυρίως και διαδικασία που θα μας βοηθήσει, ώστε να υπάρξει κάποιο πόρισμα αυτής της Επιτροπής χωρίς να σκεφτόμαστε -όπως είπατε, κύριε Κόρακα, γιατί, αν το σκεφθούμε αυτό θα είναι κακός σύμβουλος- παράταση. Να λειτουργήσει η Επιτροπή μέχρι το τέλος του μηνός Ιανουαρίου και να μας φέρει το πόρισμά της.

Απευθύνομαι κυρίως σε σας, κύριε Πρόεδρε...

MIΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Χωρίς καμία παράταση.

ΠΡΟΕΔΡΟΣ (Απόστολος Κακλαμάνης): Αυτό λέω. Μέχρι 31 Ιανουαρίου να υποβληθεί το πόρισμα.

Και εσείς, κύριε Πρόεδρε, που θα έχετε πολλούς Βουλευτές και ο Πρόεδρος του ΠΑ.ΣΟ.Κ., να κάνετε αυτήν τη σύσταση, την οποία εγώ θεωρώ απολύτως αναγκαία. 'Ενας Βουλευτής να έχει την ευθύνη του κάθε Κόμματος. Και επειδή και οι άλλοι θα θέλουν να παίξουν κάποιο ρόλο προφανώς και επειδή θα γίνουν πολλές συνεδριάσεις, να εναλλάσσονται στις συνεδριάσεις οι Βουλευτές. Οι υπόλοιποι θα παρακολουθούν, για να κρίνουν. Στα δικαστήρια και σε άλλες Επιτροπές δε μιλούν όλοι, όπως συμβαίνει συνήθως με εμάς. Ελπίζω αυτήν τη σύσταση να την κάνετε εσείς, κύριε Πρόεδρε, θα παρακαλέσω το ίδιο και για το ΠΑ.ΣΟ.Κ., για να λειτουργήσει αυτή η Επιτροπή.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Αν υπάρχει δέσμευση όλων μας ότι δε θα υπάρξει καμία παράταση, αλλά θα πάμε το πολύ μέχρι 31.1.97, εμείς δε θα είχαμε αντίρρηση, παρά το ότι ξέρετε, πως διακατεχόμαστε από ένα σκεπτικισμό μετά το αποτέλεσμα της ψηφοφορίας για τη σύσταση Προανακριτικής Επιτροπής, τι σκοπιμότητα θα έχει όλη αυτή η δουλειά. Αλλά, εν πάση περιπτώσει, να πάμε και βλέπουμε.

ΠΡΟΕΔΡΟΣ (Απόστολος Κακλαμάνης): Αυτός είναι ένας λόγος για να ελπίζω ότι εσείς είστε παρών και ενεργός, ότι θα πάρετε λιγότερο χρόνο. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, ομόφωνα 31.1.97, χωρίς καμία παράταση.

ΠΡΟΕΔΡΟΣ (Απόστολος Κακλαμάνης): Ναι και με την προϋπόθεση που είπαμε, ότι από τα Κόμματα θα είναι ένας Εισηγητής και θα προστίθεται ένας Βουλευτής εναλλάξ σε κάθε συνεδρίαση. 

Συμφωνούμε;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θα συμφωνήσουμε, για να διευκολύνουμε, αλλά η συμφωνία αυτή μπορεί να γίνει αν ο Κοινοβουλευτικός Εκπρόσωπος του ΠΑ.ΣΟ.Κ. κάνει τη σχετική δήλωση για λογαριασμό του ΠΑ.ΣΟ.Κ..

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Η Κυβέρνηση να κάνει τη δήλωση.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Είναι αυτονόητο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Γιατί φοβούμαι ότι θα δικαιωθούν όλα αυτά που είπαμε.

ΠΡΟΕΔΡΟΣ (Απόστολος Κακλαμάνης): 'Εχετε δίκιο. Εγώ θεωρώ ότι λαμβάνεται η απόφαση αυτή και γίνεται η δήλωση του Προέδρου της Νέας Δημοκρατίας, υπό την προϋπόθεση ότι και το ΠΑ.ΣΟ.Κ. θα έχει από τους Βουλευτές του έναν Εισηγητή και εναλλάξ θα εμφανίζεται ένας άλλος Βουλευτής.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Υπάρχει και δέσμευση της Κυβέρνησης, κύριε Πρόεδρε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Αλλο η Κυβέρνηση.

ΠΡΟΕΔΡΟΣ (Απόστολος Κακλαμάνης): Οι συνάδελφοι Βουλευτές του ΠΑΣΟΚ. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ασφαλώς λέω κάτι αυτονόητο, είμαι πεπεισμένος ότι θα γίνει αμέσως, είστε γνωστός για την ταχύτητα με την οποία ενεργείτε. Το πόρισμα μόλις κατατεθεί, 31 Ιανουαρίου 1997, αμέσως θα έλθει στη Βουλή.

Ευχαριστώ.

ΠΡΟΕΔΡΟΣ (Απόστολος Κακλαμάνης): Βεβαίως. 

Συνεπώς, το Σώμα συμφωνεί ομοφώνως τα μέλη της Επιτροπής να είναι τριάντα ένα και να κατατεθεί το πόρισμα μέχρι τις 31 Ιανουαρίου 1997.

Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 22.30' λύεται η συνεδρίαση για την προσεχή Δευτέρα, 4 Νοεμβρίου 1996 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο, σύμφωνα με την ημερήσια διάταξη που θα κυκλοφορήσει.

O ΠΡΟΕΔΡΟΣ
 ΟΙ ΓΡΑΜΜΑΤΕΙΣ
 