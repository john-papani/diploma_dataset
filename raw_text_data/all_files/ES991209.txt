ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΜΕ'
Πέμπτη 9 Δεκεμβρίου 1999
ΘΕΜΑΤΑ 
Α' ΕΙΔΙΚΑ ΘΕΜΑΤΑ 
1. Επικύρωση Πρακτικών,  
2. 'Αδεια απουσίας των Βουλευτών Σ. Δήμα και Σ. Δαννέλη,  
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Ζέλιου Λοκρίδας και αξιωματικοί της Ναυτικής Σχολής Πολέμου,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών,  
2. Απαντήσεις Υπουργών σε ερωτήσεις Βουλευτών,  
3. Ανακοίνωση του δελτίου επικαίρων ερωτήσεων της Παρασκευής 10 Δεκεμβρίου 1999,  
4. Συζήτηση επικαίρων ερωτήσεων: Α. Προς τον Υπουργό Γεωργίας σχετικά με τους περιορισμούς στα αλιευτικά σκάφη, μέσω αλιείας, που αλιεύουν στο Βόρειο Ευβοϊκό κλπ.,   Β. Προς τον Υπουργό Περιβάλλοντος, Χωροταξίας και Δημοσίων 'Εργων: Ι. σχετικά με την κατάρρευση της υπό κατασκευή γέφυρα στο Μαρκόπουλο, και απόδοση των ευθυνών στους υπαίτιους κλπ.,  
ΙΙ. σχετικά με την αντιμετώπιση του προβλήματος των αυθαιρέτων κτισμάτων στο Δήμο Ηρακλείου Κρήτης,  
Γ. Προς τον Υπουργό Οικονομικών, σχετικά με τη δικαστική διαμάχη μεταξύ του ελληνικού δημοσίου και της νομαρχιακής αυτοδιοίκησης  Χίου για το κτίριο της Νομαρχίας,  
Δ. Προς τον Υπουργό Δημόσιας Τάξης, σχετικά με τις καταγγελίες της Γραμματέως του Κομμουνιστικού Κόμματος Ελλάδος, για δράση προβοκατόρων στα επεισόδια κατά την επίσκεψη Κλίντον κλπ.,  
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας Εταιρείες Επενδύσεων σε ακίνητη περιουσία και άλλες διατάξεις",  
2. Κατάθεση 'Εκθεσης Διαρκούς Επιτροπής: Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: "Κύρωση α) της από 16.11.1999 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/75, όπως αυτός ισχύει μέχρι σήμερα, β) της από 23.11.1999 Σύμβασης μεταξύ του Ελληνικού Δημοσίου και της ΚΑΒΑΛΑ ΟΙL ΑΝΩΝΥΜΗ ΕΤΑΙΡΕΙΑ και των παραρτημάτων Ι και ΙΙ αυτής και άλλες διατάξεις",  
ΟΜΙΛΗΤΕΣ 
1. Επί των επικαίρων ερωτήσεων.
ΒΑΡΙΝΟΣ Α.,  
ΒΡΕΤΤΟΣ Κ.,   
ΓΚΑΤΖΗΣ Ν.,   
ΔΑΝΕΛΛΗΣ Σ.,   
ΔΡΥΣ Γ.,    
ΚΩΣΤΟΠΟΥΛΟΣ Β.Δ.,   
ΛΑΛΙΩΤΗΣ Κ.,   
ΠΑΠΑΓΕΩΡΓΟΠΟΥΛΟΣ Ε.,   
ΧΡΥΣΟΧΟΙΔΗΣ Μ.,  
2. Επί του σχεδίου νόμου του Υπουργείου Εθνικής Οικονομίας. ΑΛΟΓΟΣΚΟΥΦΗΣ Γ.,  
ΒΑΛΥΡΑΚΗΣ Ι.,  
ΒΕΖΔΡΕΒΑΝΗΣ Η.,   
ΓΚΑΤΖΗΣ Ν.,  
ΔΡΑΓΑΣΑΚΗΣ Ι.,   
ΙΝΤΖΕΣ Α.,   
ΚΑΡΑΜΑΡΙΟΣ Α.,   
ΚΟΥΒΕΛΑΣ Σ.,   
ΜΠΕΝΤΕΝΙΩΤΗΣ Ε.,   
ΠΑΧΤΑΣ Χ.,  

Π Ρ Α Κ Τ Ι Κ Α   Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΜΕ'
Πέμπτη 9 Δεκεμβρίου 1999
-------------------
Αθήνα, σήμερα στις 9 Δεκεμβρίου 1999, ημέρα Πέμπτη και ώρα 10.34' συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ.  ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας, τα ακόλουθα: (Oι ανακοινώσεις βρίσκονται στα Πρακτικά της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 10 Δεκεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 και 3 Καν.  Βουλής) 1. Η με αριθμό 377/7.12.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων διασφάλισης, του οικοπέδου στο Γηροκομείο Αθηνών και του κτήματος Θων, σε χώρους πρασίνου κλπ.
2. Η με αριθμό 378/7.12.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας και Πρόνοιας, σχετικά με τις προθέσεις του Υπουργείου, για αναπροσαρμογή των ιατρικών αμοιβών των ιατρών του Δημοσίου.
3. Η με αριθμό 379/8.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα μέτρα αντιμετώπισης των προβλημάτων των σεισμοπλήκτων της περιοχής Μενιδίου.
4. Η με αριθμό 382/8.12.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Μέσων Μαζικής Ενημέρωσης, σχετικά με τις παραιτήσεις των Προέδρου και Αντιπροέδρου του Εθνικού Ραδιοτηλεοπτικού Συμβουλίου.  5. Η με αριθμό 391/8.12.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Δικαιοσύνης, Οικονομικών, σχετικά με την καταβολή επιδόματος ειδικών συνθηκών στους δικαστικούς υπαλλήλους.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν.  Βουλής) 1. Η με αριθμό 381/8.12.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τους Υπουργούς Οικονομικών, Υγείας-Πρόνοιας, Εργασίας και Κοινωνικών Ασφαλίσεων, σχετικά με την καθυστέρηση των πληρωμών των οφειλών, του Δημοσίου και των Οργανισμών, προς τους φαρμακοποιούς κλπ.
2. Η με αριθμό 376/7.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τη λήψη μέτρων στήριξης της ανάπτυξης της συνεταιριστικής γαλακτοβιομηχανίας "ΟΛΥΜΠΟΣ".
3. Η με αριθμό 383/8.12.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εθνικής Οικονομίας, Οικονομικών, Μεταφορών και Επικοινωνιών, σχετικά με την εκποίηση ακινήτων της Ολυμπιακής Αεροπορίας στη Νέα Υόρκη κλπ.
4. Η με αριθμό 388/8.12.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου, προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη συρρίκνωση των δραστηριοτήτων των βιομηχανικών εγκαταστάσεων των Ελληνικών Πετρελαίων στη Θεσσαλονίκη, την απώλεια θέσεων εργασίας κλπ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου.
Η πρώτη, με αριθμό 358/2.12.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Περιβάλλοντος Χωροταξίας και Δημοσίων 'Εργων, σχετικά με τις προθέσεις της Κυβέρνησης να εξετάσει τις αιτήσεις όλων των πληγέντων από το σεισμό του 1997 στο Νομό Μεσσηνίας, διαγράφεται κατόπιν συνεννοήσεως του Υπουργού και του Βουλευτή.
Δεύτερη είναι η με αριθμό 360/3.12.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Γεωργίας, Εμπορικής Ναυτιλίας σχετικά με τους περιορισμούς στα αλιευτικά σκάφη μέσης αλιείας, που αλιεύουν στο Βόρειο Ευβοϊκό κλπ.
Η επίκαιρη ερώτηση του κυρίου συναδέλφου είναι η ακόλουθη: "Είναι γνωστοί οι περιορισμοί που έχουν επιβληθεί στα αλιευτικά σκάφη μέσης αλιείας που αλιεύουν στο Βόρειο Ευβοϊκό, προκειμένου να βρεθεί η χρυσή τομή μεταξύ της ανάγκης προστασίας του ενάλιου πλούτου και της ανάγκης χρησιμοποίησης του σημαντικού αλιευτικού στόλου της περιοχής, της πλούσιας αλιευτικής εμπειρίας και της απασχόλησης των ναυτεργατών. Η αλιεία επιτρέπεται στο χρονικό διάστημα από 01-11 έως 31-03 κάθε έτους και ειδικοί τεχνικοί περιορισμοί (αποστάσεις από ακτές, δίκτυα και λοιπά) έχουν τεθεί. Η εφαρμογή προσθέτων δυσχερειών από τη γραφειοκρατική νοοτροπία των υπευθύνων δημιουργεί πρόσθετα προβλήματα (αντικειμενικός προσδιορισμός των ασφαλιστικών ημερομισθίων, τήρηση βιβλίου αλιευμάτων, ειδικά για τα σκάφη της περιοχής κλπ.) Και σαν να μην έφθαναν αυτά απαγορεύεται η αλιεία τη νύχτα.
Η απαγόρευση επεβλήθη κατά την περσινή σεζόν βάσει ειδικής για την περιοχή απόφασης των αρμοδίων Υπουργών και φέτος με προφορική εντολή των Λιμεναρχών.
Η απαγόρευση της αλιείας τη νύκτα είναι αδικαιολόγητη, διότι δεν λαμβάνει υπόψη ότι οι δυνατότητες εργασίας ενός πληρώματος είναι δεδομένες και στερεί τη δυνατότητα εκμετάλλευσης των καταλλήλων καιρικών συνθηκών.
Κατά συνέπεια, θα πρέπει επειγόντως να επιτραπεί στα σκάφη μέσης αλιείας να αλιεύουν στον Βόρειο Ευβοϊκό όποτε κρίνουν ότι οι συνθήκες είναι κατάλληλες, καθ' όλη τη διάρκεια του 24ώρου, για τους λόγους αυτούς, ερωτώνται οι αρμόδιοι Υπουργοί: Τι προτίθενται να πράξουν προκειμένου να επιτραπεί στα σκάφη μέσης αλιείας να αλιεύουν στο Βόρειο Ευβοϊκό όποτε κρίνουν ότι οι συνθήκες είναι κατάλληλες, καθ' όλη τη διάρκεια του 24ώρου".
Ο Υφυπουργός Γεωργίας κ. Κωνσταντίνος Βρεττός έχει το λόγο για τρία λεπτά για να πρωτολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας):'Οπως ξέρετε, κύριε συνάδελφε, οι κατηγορίες των σκαφών αλιείας είναι τρεις: Είναι τα σκάφη παράκτιας αλιείας, τα σκάφη μέσης αλιείας και τα σκάφη υπερπόντιας αλιείας. Στα σκάφη μέσης αλιείας συμπεριλαμβάνονται οι μηχανότρατες, για τις οποίες αναφέρεσθε εδώ.
Η μηχανότρατα είναι ένα σκάφος, που χρησιμοποιεί δυναμικά εργαλεία, τα οποία δεν είναι σωστό να λειτουργούν κοντά στις ακτές. Διότι δημιουργούν προβλήματα ποικίλης μορφής. 'Ετσι, λοιπόν, εφαρμόζονται ορισμένοι περιορισμοί, οι οποίοι προέρχονται άλλοτε μεν από το διεθνές ή το ευρωπαϊκό δίκαιο, το οποίο επικρατεί, άλλοτε από το ελληνικό δίκαιο και ιδιαίτερα από τις αποφάσεις που βγαίνουν από το Υπουργείο Γεωργίας.  Στον χώρο του βορείου Ευβοϊκού Κόλπου έχουμε αποφασίσει ότι επειδή είναι κλειστός κόλπος, θα ήταν προτιμότερο να μη λειτουργούν τα σκάφη αυτά, ιδιαίτερα τη νύχτα, διότι έχουν στο παρελθόν παρατηρηθεί πολλές παραβάσεις και παραβιάσεις της νομοθεσίας. 'Ετσι, βρήκαμε ένα διάταγμα το οποίο υπήρχε προηγουμένως και το οποίο απαγόρευε την αλίευση  στο βόρειο Ευβοϊκό με μηχανότρατες, ένα διάταγμα, το οποίο ανανεώσαμε και για την περίοδο του 1999-2000.
Συνεπώς εγώ δεν βλέπω ότι μπορεί να γίνει κάτι, τουλάχιστον για το διάστημα αυτό. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο για δύο λεπτά για ν'αναπτύξει την ερώτησή του.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, είχα πάρει μία γραπτή απάντηση και επανέρχομαι στη ζωντανή συζήτηση μέσω της διαδικασίας των επικαίρων ερωτήσεων, όχι για να εισπράξω την ίδια απάντηση. Βέβαια μπορεί να είναι η θέση σας αυτή και να είσαστε αμετάπειστος. Αλλά θα ήθελα να έχω την ευκαιρία να προκαλέσω τον προβληματισμό μέσα από τη ζωντανή συζήτηση και να σας πείσω, δεδομένου ότι κάποια πράγματα πρέπει να λαμβάνονται υπόψη, πέρα από τα γραφειοκρατικά κλισέ και στερεότυπα που προβάλλουν οι υπηρεσίες και οι αρμόδιοι υπάλληλοι.
'Ετσι θεώρησα την απάντησή σας και θεωρώ και τη σημερινή απάντηση ότι δεν είναι πειστική, όπως και η δικαιολογία για την προστασία του περιβάλλοντος, δεν πείθει. 'Ολοι έχουμε τις ίδιες ευαισθησίες, σας διαβεβαιώ γι'αυτό. Αλλά αν σκοπός είναι να προστατευθεί το περιβάλλον στον βόρειο Ευβοϊκό, που είναι ένας κλειστός κόλπος, μία πλούσια σε αλιεύματα περιοχή, θα έπρεπε να τεθεί τέλος στην ασυδοσία της ΛΑΡΚΟ και σε άλλες πηγές μόλυνσης.
Εν προκειμένω, ο αλιευτικός στόλος της ευρύτερης περιοχής -Χαλκίδας, Αρτάκη κλπ- είναι σημαντικός, με μεγάλη παράδοση και προσφορά στην οικονομική ζωή του τόπου. Και πάρα πολλοί είναι οι απασχολούμενοι  ναυτεργάτες σε αυτόν το στόλο μέσης αλιείας. 'Ομως, έχει τεθεί σε διωγμό. Και δεν είναι οι διατάξεις που πρέπει να ισχύουν, οι αποστάσεις που πρέπει να αλιεύουν, τα δίχτυα, γιατί όλα αυτά είναι σωστά και τηρούνται.  Από κει και πέρα, η πολιτεία δεν τους δίνει τα αναγκαία, τα υποχρεωτικά ούτε ένα χώρο ασφαλούς λιμενισμού. Και πρέπει να το δείτε και αυτό.  Μένουν περιουσίες ολόκληρες εκτεθειμένες στον πρώτο καιρό. 'Εχουν περιορισμένο χρόνο αλιείας, μόνο πέντε μήνες και περιορισμό εδώ και δύο χρόνια -δεύτερη φορά τώρα- της αλιείας της νύχτας.
Το θεωρούμε παράλογο γιατί δεν υπάρχουν διπλοβάρδιες στα αλιευτικά σκάφη. Οι δυνατότητες εργασίας ενός πληρώματος είναι συγκεκριμένες. Πόσο  θα δουλέψουν; Δύο εικοσιτετράωρα; Μετά θα πρέπει να ξεκουραστούν. Επομένως αυτή η πρόταση κατατείνει στο να εκμεταλλευτούν τον κατάλληλο καιρό, γιατί την ημέρα μπορεί να έχει φουρτούνα και τη νύχτα να ηρεμήσει ο καιρός, έτσι ώστε να μπορέσουν να κερδίσουν το μεροκάματο.
Εκεί, λοιπόν, αποβλέπει η πρόταση και δεν προέρχεται από μια διάθεση βουλιμίας και καταχρηστικής άσκησης ενός δικαιώματος. Πρέπει να εκμεταλλευτούν τον κατάλληλο καιρό, γιατί δουλεύουν τους χειμωνιάτικους μήνες προκειμένου να βγάλουν τα προς το ζην. Πρέπει να δοθεί μία λύση.  Μόνο κατά την περίοδο της κατοχής είχε απαγορευθεί η αλιεία τη νύχτα. Από εκεί και πέρα μόνο πέρσι εφαρμόστηκε. Δεν στέκει με τίποτα.
ΠΡΟΕΔΡΕΥΩΝ (Παναγιώτης Σγουρίδης): Καλά, τέτοιοι παραλληλισμοί δεν πρέπει να γίνονται.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μη λειτουργήσουν οι συνειρμοί αλλιώς.
Είπα ότι μόνο αυτό το διάστημα είχε απαγορευθεί.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κατ' αρχήν κατανοώ το ενδιαφέρον σας, κύριε συνάδελφε. Δεν θα ήθελα να τοποθετηθώ απέναντί σας με τη γραφειοκρατική έννοια ή με την έννοια του ότι αυτό αποφασίσαμε και αυτό κάνουμε. Απλώς υπάρχουν ορισμένα δεδομένα που πρέπει να τα λάβουμε υπόψη μας όταν παίρνουμε ορισμένες αποφάσεις.
Ο κλάδος της μέσης αλιείας είναι πολύ συμπαθής. 'Εχει προσφέρει και προσφέρει στον ελληνικό λαό διότι το 70% περίπου των αλιευμάτων  προέρχονται από τη μέση αλιεία. Το υπόλοιπο προέρχεται από την παράκτια. Συνεπώς δεν μπορεί κανείς να τη θέσει υπό διωγμό. 'Ομως, πρέπει να τηρούμε ορισμένους κανόνες για τους ιδίους τους ιδιοκτήτες αυτών των σκαφών, έτσι ώστε να υπάρχει απόθεμα για να αλιεύσουν. Με αυτή τη λογική λειτουργούμε και έτσι παίρνουμε τις αποφάσεις μας.
Ιδιαίτερα τώρα που έχει μπει και το όριο των τριών μιλίων πέραν του οποίου πρέπει να βρίσκεται το σκάφος της μέσης αλιείας από τις ακτές και σε βάθος μεγαλύτερο των πενήντα μέτρων, είναι δύσκολο -ο Ευβοϊκός δεν είναι μεγάλος κόλπος- να μπορέσουμε να ανατρέψουμε μία φιλοσοφία, η οποία έχει περάσει. 'Εχω την εντύπωση ότι και οι αλιείς το έχουν καταλάβει αυτό.
Θα δω το θέμα, αλλά δεν νομίζω ότι μπορούμε να κάνουμε κάτι διαφορετικό από αυτό που έχουμε αποφασίσει.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 369/6.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημήτριου Κωστόπουλου προς τους Υπουργούς Εργασίας και Κοινωνικών Ασφαλίσεων, Περιβάλλοντος - Χωροταξίας και Δημοσίων 'Εργων σχετικά με την κατάρρευση της υπό κατασκευή γέφυρας στο Μαρκόπουλο, την απόδοση των ευθυνών στους υπαιτίους κλπ.
Η επίκαιρη ερώτηση του κ. Κωστόπουλου έχει ως εξής: "Οι δύο νεκροί και οι εννέα τραυματίες που υπήρξαν από την κατάρρευση της υπό κατασκευή γέφυρας στη λεωφόρο Σταυρού-Ελευσίνας στο Μαρκόπουλο για μία ακόμη φορά καταδεικνύουν την εργοδοτική ασυδοσία αλλά και τις ευθύνες της Κυβέρνησης που αδιαφορεί και δεν παίρνει συγκεκριμένα μέτρα για την προστασία της ζωής των εργαζομένων.
Χρειάζεται άμεσα να αποδοθούν ευθύνες στους υπαίτιους με δεδομένη την παραδοχή του εκπροσώπου της κοινοπραξίας ότι "πρέπει να υπήρξε κάποιο χονδροειδές σφάλμα". Αυτό όμως δεν αναιρεί και τις ευθύνες της Κυβέρνησης, η οποία δεν παίρνει συγκεκριμένα μέτρα πρόληψης και προστασίας των εργαζομένων, ιδιαίτερα σε κλάδους υψηλού κινδύνου, όπως είναι οι οικοδομές και τα δημόσια έργα.
Επί πλέον φέρει βαρύτατες ευθύνες αναθέτοντας την επίβλεψη τέτοιων σοβαρών έργων σε ιδιωτική εταιρεία, η οποία μάλιστα πληρώνεται κατά 40% από τον εργολάβο και κατά 60% από το κράτος, ενώ θα έπρεπε η επίβλεψη να γίνεται από το δημόσιο.
Ερωτώνται οι κύριοι Υπουργοί τι μέτρα θα πάρουν για την απόδοση ευθυνών στους υπαίτιους, για την προστασία των εργαζομένων αλλά και την ανάθεση της επίβλεψης των έργων στις αρμόδιες κρατικές υπηρεσίες;".
Ο Υπουργός ΠΕ.ΧΩ.Δ.Ε. κ. Λαλιώτης, έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, πριν από μερικές έβδομάδες συνέβη ένα ατύχημα σε ένα μεγάλο έργο, στο έργο της κατασκευής της λεωφόρου Σπάτων Σταυρού-Ελευσίνας.  Το ατύχημα αυτό είχε τραγικές συνέπειες, γιατί χάθηκαν δύο ανθρώπινες ζωές και τραυματίστηκαν άλλοι εννέα εργαζόμενοι.  Από την πρώτη στιγμή είπαμε ότι αυτό το εργοταξιακό ατύχημα, σύμφωνα με τις πρώτες αξιολογήσεις και ενδείξεις, οφείλεται σε αστοχία και σε τεχνικό λάθος. Κατά συνέπεια υπήρχαν και υπάρχουν ευθύνες και στην ανάδοχη κοινοπραξία, την "ΑΤΤΙΚΗ ΟΔΟ", που την αποτελούν δεκατρείς-δεκατέσσερις μεγάλες κατασκευαστικές εταιρείες. Ευθύνες υπάρχουν και στη συγκεκριμένη εταιρεία, τη μία από τις δεκατέσσερις, που είχε την ευθύνη αυτού του έργου, αλλά και στον υπεργολάβο που είχε χρησιμοποιήσει.  Κατά συνέπεια είναι σαφές ότι υπάρχουν ευθύνες και σε επίπεδο κατασκευαστικών εταιρειών, αλλά και σε επίπεδο ανθρώπων, δηλαδή μηχανικών και εργοδηγών.
Επίσης ευθύνη υπάρχει και στον ανεξάρτητο μηχανικό, που μέσα από διεθνή διαγωνισμό έχει προκύψει το γραφείο GIP και το γραφείο SGI, που είναι διεθνείς οίκοι. Είναι οι ανεξάρτητοι μηχανικοί, που έχουν συμβατική υποχρέωση να εγκρίνουν και να ελέγχουν τις μελέτες των έργων, να επιβλέπουν την κατασκευή των έργων και τον ποιοτικό έλεγχο των ερευνών και των κατασκευών.
Το Υπουργείο Περιβάλλοντος, Χωροταξίας και Δημοσίων 'Εργων από την ίδια τη σύμβαση- γιατί το συγκεκριμένο έργο κατασκευάζεται με σύμβαση παραχώρησης, η οποία έχει κυρωθεί στη Βουλή είναι σύμβαση παραχώρησης, που προέκυψε μετά από διεθνή διαγωνισμό- με τις αρμόδιες υπηρεσίες, έχουν την εποπτεία της εφαρμογής της σύμβασης παραχώρησης και του συμβατικού αντικειμένου. 'Εχουν συμβατική υποχρέωση τόσο η κοινοπραξία της "ΑΤΤΙΚΗΣ ΟΔΟΥ" όσο και ο ανεξάρτητος μηχανικός να εφαρμόζουν την εργατική νομοθεσία σε ό,τι αφορά την πρόληψη του οποιουδήποτε ατυχήματος. Δεν μπορούν να κατασκευάζουν το οποιοδήποτε τμήμα του έργου χωρίς κανόνες ασφαλείας και χωρίς κανόνες σαφέστατους για την πρόληψη των ατυχημάτων.  Το έχουμε πει και το λέμε για μια ακόμη φορά ότι δεν έχουμε καμιά διάθεση, καμιά πρόθεση να αποσιωπήσουμε ή να κρύψουμε οτιδήποτε.  Ακριβώς γι' αυτόν το λόγο, με δική μου πρωτοβουλία, έχουν συγκροτηθεί δύο επιτροπές, μία επιτροπή τριμελής με επιθεωρητές δημοσίων έργων, που έχουν ξεκινήσει το έργο τους και μια δεύτερη από επιφανείς διακεκριμένους εμπειρογνώμονες καθηγητές του Πολυτεχνείου και εκπρόσωπο του Τεχνικού Επιμελητηρίου. Τα πορίσματα αυτά δεν θα δοθούν μόνο στο δημόσιο, αλλά ό,τι προκύπτει θα δίδεται και στη δικαιοσύνη. Γιατί την απόδοση των ευθυνών θα την κάνουμε εμείς στα πλαίσια της διοίκησης, αλλά θα την κάνει και η δικαιοσύνη στα πλαίσια της εισαγγελικής έρευνας, που έχει ξεκινήσει, γιατί πρέπει αφ' ενός μεν να βρεθούν αυτοί που έχουν την ευθύνη, οι υπεύθυνοι, και αφ' ετέρου να αποδοθούν οι διοικητικές κυρώσεις, αλλά και οι ποινές που προβλέπει ο νόμος.
Επίσης, έχουμε κάνει έκκληση και συμφωνούμε με τις παρεμβάσεις, που κάνει η ΓΣΕΕ και το εργατικό κίνημα, να πυκνώσουν οι έλεγχοι από τις επιθεωρήσεις εργασίας, γιατί κάθε έργο δεν είναι ξέφραγο αμπέλι. Ο κάθε εργολάβος οφείλει να εφαρμόζει τη νομοθεσία και οφείλει να ελέγχεται σταδιακά για τις συνθήκες εργασίας σε κάθε εργοτάξιο. Και αυτό κάνουν.  ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο για δύο λεπτά, για να αναπτύξετε την ερώτησή σας.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, ο κύριος Υπουργός μίλησε για ατύχημα. Κανένας τεχνίτης, ο οποίος σέβεται τον εαυτό του σαν τεχνίτη, δεν θα έριχνε μπετά, μεγάλα φορτία, την επόμενη μέρα μιας πλημμύρας σε καλουπωμένη γέφυρα, σε μπούχαβα εδάφη. Κανένας.
'Ομως έγινε αυτό και κάποιος έδωσε την εντολή να γίνει και σκοτώθηκαν άνθρωποι. Και το περνάμε με μία διαδικασία, θα δούμε, θα ελέγξουμε, θα αποδοθούν ευθύνες κλπ. που πρέπει να υπάρξει κατακραυγή. Και δεν είναι οι δύο μόνο νεκροί. 'Εχουμε συρροή εγκλημάτων στον ευρύτερο χώρο, αυτού του έργου.
Κύριε Υπουργέ, το ξέρετε -και το ξέρετε βέβαια- ότι ελεγκτής και ελεγχόμενος είναι στην ουσία το ίδιο πρόσωπο; Το ξέρετε -το έχετε πει πολλές φορές- ότι αυτό είναι δημόσιο έργο; Τα δημόσια έργα ελέγχονται από το δημόσιο. Πού είναι αυτό το δημόσιο; 'Ολα τα δώσατε στον τάδε μηχανικό από την τάδε αγγλική εταιρεία να πάει να ελέγξει, και να έχουμε το αποτέλεσμα των σκοτωμένων, των δολοφονημένων. Αυτή είναι η πραγματικότητα.
Και να σας πω και κάτι που δεν το λέμε μόνο εμείς, για να δείτε τις ευθύνες σας γιατί μιλήσατε για σύμβαση που έγινε μέσα από διεθνή διαγωνισμό. Πρόσφατα το "ΒΗΜΑ" έγραψε ότι είναι παραχώρηση και δεν είναι διαγωνισμός. Αλλά στο τέλος αυτού του δημοσιεύματος που το υπογράφει καθηγητής πανεπιστημίου, ο Πρωτονοτάριος, λέγεται το εξής.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τι σημαίνει αυτό, ότι έχει δίκιο ο Πρωτονοτάριος; Θέσφατα είναι αυτά που γράφει ο Πρωτονοτάριος; ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ακούστε, κύριε Υπουργέ: "Είναι λοιπόν να μην αναρωτιέται κανείς ως πότε η ασφάλεια των εργαζομένων στα δημόσια έργα, των πολιτών γενικότερα θα θυσιάζεται στο βωμό του κέρδους και των νεοφιλελεύθερων αντιλήψεων των κυβερνώντων; Ως πότε το δημόσιο χρήμα θα κατασπαταλάται όχι κυρίως προς όφελος του κοινού αλλά για να κερδίζουν στην οικονομική και πολιτική σκακιέρα οι λίγοι διαπλεκόμενοι;". Αυτή είναι η πραγματικότητα και σε αυτήν την πραγματικότητα δεν τολμάτε να πάτε κόντρα! 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά, για να δευτερολογήσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Κωστόπουλος ξέρει ότι τον σέβομαι προσωπικά και τον συμπαθώ όπως σέβομαι το κόμμα που εκπροσωπεί, το ΚΚΕ, ανεξάρτητα από τη ριζική διαφωνία μου σε αυτά που εκφράζει.
Αυτά που γράφει ο κ. Πρωτονοτάριος όπως και ο κάθε καθηγητής δεν είναι θέσφατα. Υπάρχει ο λόγος και υπάρχει ο αντίλογος. Δεν έχει δίκιο ο κ. Πρωτονοτάριος. 'Αλλωστε και ο κ. Πρωτονοτάριος έχει μια συγκεκριμένη κομματική ένταξη και κομματική αναφορά και η δική του κρίση δεν είναι έξω  από αυτή την πολιτική, την κομματική και τη μικροκομματική αντιπαράθεση.  Δεν είναι κάποιος ουδέτερος και αντικειμενικός. 'Οταν παρεμβαίνουν ορισμένοι που έχουν ιδιότητα επιστημονική παρεμβαίνουν πολλές φορές...  
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και ο Ψυχάρης το λέει αυτό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...για να εξυπηρετήσουν μικροκομματικούς στόχους. Εσείς είπατε ότι είναι στο "ΒΗΜΑ" και τώρα το γυρίζετε αλλού.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Το "ΒΗΜΑ" του Ψυχάρη είναι, δεν είναι δικό μου.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Κωστόπουλε, ο καθένας σε μια εφημερίδα μπορεί να γράφει και να υπογράφει και να παίρνει την ευθύνη, και καλά κάνει η εφημερίδα που φιλοξενεί τέτοια άρθρα, αλλά αυτά τα άρθρα και τα συμπεράσματά τους δεν είναι θέσφατα.
Σε αυτά που είπατε: Δεν υπάρχει μόνο θέμα κατακραυγής για τους Εργολάβους. Εμείς απαιτούμε και την καταδίκη γιατί υπάρχουν ευθύνες, ευθύνες αναδόχων εταιρειών, κατασκευαστικών εταιρειών, ευθύνες του ανεξάρτητου μηχανικού, γιατί οι ευθύνες προσδιορίζονται από την ίδια τη σύμβαση.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Για τους άλλους τους σκοτωμένους καταδικάστηκε κανείς; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κωστόπουλε. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για το τεχνικό λάθος και για την αστοχία υπάρχουν ευθύνες και εταιρικές και προσωπικές γιατί για κάθε εργοτάξιο υπάρχουν υπεύθυνοι μηχανικοί, υπεύθυνοι εργοδημοί και αυτές θα αναζητηθούν και από τα δύο κλιμάκια που έχουμε συγκροτήσει και που διερευνούν τα αίτια της κατάρρευσης, αλλά και από τη δικαιοσύνη. Γιατί τα πορίσματα των επιτροπών που έχει συγκροτήσει το ΥΠΕΧΩΔΕ είναι πορίσματα που θα κατατεθούν στη δικαιοσύνη για να επιβληθούν κυρώσεις και ποινές. Σε αυτά είμαστε απόλυτοι.
Δεν πρόκειται να τη γλιτώσει κανένας.
Δεύτερον, δεν έχουμε εκχωρήσει τίποτε σε κανέναν. Υποχρεούται και ο ανάδοχος κατασκευαστής και ο επιβλέπων μηχανικός, που στη συγκεκριμένη περίπτωση, μέσα από διαγωνισμό, προέκυψε η GIP και η SGI, ως διεθνείς οίκοι.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και το δημόσιο τι κάνει; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και το δημόσιο έχει την εποπτεία της εφαρμογής της σύμβασης, η οποία παραπέμπει στους όρους και τις προϋποθέσεις που καθορίζουν οι νόμοι της ελληνικής πολιτείας.
Επειδή μιλάτε για ατυχήματα, θα ήθελα να σας πω ότι αυτά τα έργα είναι έργα σημαντικά. Κάθε μέρα εργάζονται, παραδείγματος χάρη, στο μετρό τρεις χιλιάδες πεντακόσιοι άνθρωποι.  Στην "Αττική Οδό" δύο χιλιάδες άνθρωποι.  Και αυτοί είναι διεσπαρμένοι σε εργοτάξια. Σε κάθε εργοτάξιο υπάρχει ευθύνη εταιρείας, ευθύνη μηχανικού και εργοδηγού και πρέπει να τηρούνται οι όροι και οι συνθήκες ασφαλείας.
Θα ήθελα να τελειώσω με ένα ερώτημα. Μπορείτε να μου πείτε εσείς σε ένα ιδιωτικό έργο, όπως το "Σπίτι του Λαού" στον Περισσό, πόσα ατυχήματα έγιναν; 
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κανένα. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αν ανατρέξετε σε εκείνη την εποχή, θα δείτε ότι έχουν γίνει πολλά.
ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 364/6.12.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αντιμετώπιση του προβλήματος των αυθαιρέτων κτισμάτων στο Δήμο Ηρακλείου Κρήτης.
Η επίκαιρη ερώτηση του κ. Δανέλλη είναι η ακόλουθη: "Τα αυθαίρετα κτίσματα στο πολεοδομικό συγκρότημα του Δήμου Ηρακλείου αποτελούν σήμερα το πιο δυσεπίλυτο θεσμικά και διοικητικά, αλλά και το πιο επείγον κοινωνικό πρόβλημα.
Ο πληθυσμός του Ηρακλείου υπερτετραπλασιάστηκε στον αιώνα μας και η μοναδική πολεοδομική μέριμνα είναι η επιβολή προστίμων ανέγερσης και διατήρησης, ανείσπρακτων στην πλειοψηφία τους. Οι προσπάθειες πολεοδόμησης των περιοχών αυθαίρετης δόμησης δεν τελεσφόρησαν, αφού οι πέντε κυρωμένες πράξεις εφαρμογής είναι ελλειμματικές.
Η πολιτεία αδυνατεί να απογράψει τον ακριβή αριθμό των αυθαιρέτων και οι ιδιοκτήτες και κάτοικοί τους ζουν υπό καθεστώς πολιτικής και οικονομικής ομηρίας. Τα επακόλουθα προβλήματα που δημιουργούνται, όπως εκείνο της δημόσιας ασφάλειας, της ποιότητας ζωής και οι κίνδυνοι από την παράνομη εκτός δικτύου ηλεκτροδότηση και υδροδότησή τους αφορούν όχι μόνο τους αυθαίρετους οικιστές, αλλά όλους μας, κατοίκους και πολιτεία.  Ερωτάται ο Υπουργός: Αν αντί της έκδοσης καθ' υπέρβαση οδηγιών στοχεύει και με ποιο τρόπο θα αντιμετωπίσει το μείζον κοινωνικό πρόβλημα και τα σοβαρά επακόλουθα ιδιοκτησιακού χαρακτήρα των αυθαιρέτων Α' κατοικίας στο Ηράκλειο και ποιο είναι το χρονοδιάγραμμα υολοποίησης των κυρωμένων πράξεων εφαρμογής και ολοκλήρωσης του Γενικού Πολεοδομικού Σχεδίου για το Ηράκλειο." Ο Υπουργός ΠΕ.ΧΩ.Δ.Ε. έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Δανέλλης στην ερώτησή του περιγράφει με ενάργεια τη μαγική εικόνα μιας πόλης, που αναπτύχθηκε άναρχα, χωρίς σχέδιο, χωρίς υποδομές και χωρίς πρόβλεψη κι έχουμε φθάσει σε ένα εκρηκτικό πρόβλημα και σε ένα πολεοδομικό οικιστικό, αλλά και κοινωνικό αδιέξοδο με την πόλη του Ηρακλείου.
Είναι γεγονός ότι μέσα σε ορισμένες δεκαετίες μετά το 1950, τριπλασιάστηκε ο αριθμός των κατοίκων του Ηρακλείου, που είναι ένα μεγάλο αστικό κέντρο. Εδώ θα ήθελα να σας πω ότι μέχρι το 1983, όπου είχε αναπτυχθεί οικιστικά το Ηράκλειο, τριπλασιάζοντας τον πληθυσμό του, όπως λέει ο κ. Δανέλλης, στο εγκεκριμένο πολεοδομικό σχέδιο, ήταν περιοχή μόλις πέντε χιλιάδων στρεμμάτων. 'Ολο το άλλο Ηράκλειο ήταν εκτός σχεδίου.
Τι έπρεπε να κάνει η πολιτεία: 'Επρεπε να σχεδιάσει την οικιστική ανάπτυξη, έπρεπε να δώσει λύσεις και οι λύσεις να συνδυάζονται και με υποδομές, αλλά και με τις ασφάλειες των κτιρίων, αλλά και με την αναβάθμιση της ποιότητας ζωής των ανθρώπων.
Ακριβώς γι'αυτό το λόγο, προώθησε με τον πολεοδομικό σχεδιασμό την επέκταση του γενικού πολεοδομικού σχεδίου που ενσωμάτωνε άλλες έντεκα χιλιάδες στρέμματα στο εγκεκριμένο γενικό πολεοδομικό σχέδιο.
Απ'αυτές τα έντεκα χιλιάδες στρέμματα, τα επτά χιλιάδες έχουν τελειώσει ως προς την πολεοδόμησή τους με πράξεις εφαρμογής. Σ'αυτά τα στρέμματα οι κάτοικοι μπορούν να εκδώσουν οικοδομική άδεια. 'Ομως, δεν μπορούν να εκδώσουν οικοδομική άδεια, γιατί υπάρχει ένας άλλος φαύλος κύκλος, είναι οι ιδιοκτησίες εξ αδιαιρέτου και εξ αδιανεμήτου. Αυτό σημαίνει ότι για ένα οικόπεδο έκτασης τριακοσίων τετραγωνικών μέτρων, μπορούν να κτίσουν διακόσια τετραγωνικά. 'Οταν αυτό το οικόπεδο το έχουν μοιράσει τέσσερις ιδιοκτήτες, έχουν κτίσει οκτακόσια τετραγωνικά.  Πώς μπορεί να δοθεί λύση σ'αυτό, δεν απαντάει κανείς. Δεν έχουν παρασυρθεί, γνώριζαν τι έκαναν. Δεν υπάρχει άγνοια, υπάρχει συνειδητή πράξη. Γι'αυτό πρέπει να δούμε ότι τα αδιέξοδα δεν είναι καρπός της ολιγωρίας της πολιτείας, είναι και συνειδητή πράξη πολιτών και δεν πρέπει να χαϊδεύουμε αυτιά.
Εμείς, συνεχίζουμε την πολεοδομική ανασυγκρότηση του Ηρακλείου πέρα από τα επτά χιλιάδες στρέμματα και στα τέσσερις χιλιάδες στρέμματα που είναι σε εξέλιξη οι μελέτες, παρακαλούμε και τους κατοίκους, αλλά και τους φορείς της πόλης, το Δήμο Ηρακλείου και τον Δήμο Γαζίου, να προχωρήσουν και πιστεύω στους πρώτους μήνες του 2000 θα έχουμε και αυτά τα τέσσερις χιλιάδες στρέμματα πολεοδομημένη γη.
Προωθούμε την επέκταση του γενικού πολεοδομικού σχεδίου και σε άλλα δεκαέξι χιλιάδες στρέμματα, έτσι ώστε να δώσουμε οριστική λύση σ'αυτά τα εκρηκτικά προβλήματα.
Επίσης, ενισχύουμε την πολεοδομική παρέμβαση των οικοδομικών συνεταιρισμών έξω από τα οικιστικά όρια του Ηρακλείου για να δώσουμε λύση σε τρεις χιλιάδες οικογένειες, σε έκταση τριών χιλιάδων στρεμμάτων. Αυτό σημαίνει ότι στα υπόλοιπα τριάντα έξι χιλιάδες στρέμματα, μπορεί να αναπτυχθεί το Ηράκλειο με σχέδιο, με υποδομές, με ανθρώπινες συνθήκες. Πρέπει όμως να το θέλουν και οι φορείς της πόλης και οι Βουλευτές και το νομαρχιακό συμβούλιο του Ηρακλείου και οι πολίτες. Δεν μπορούν να επιβάλλουν με τις μαύρες σημαίες και με απειλές το νόμο. Ο νόμος είναι ίδιος για όλη την Ελλάδα και όλοι οι 'Ελληνες είναι ίσοι απέναντι στο νόμο. Δεν μπορεί να γίνει ιδιαίτερη μεταχείριση για τους πολίτες του Ηρακλείου.
Κύριε Πρόεδρε, θέλω να καταθέσω τις θέσεις του Υπουργείου ΠΕ.ΧΩ.Δ.Ε.. ( Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής ) Πάντως, κύριε Πρόεδρε, οι λύσεις που πρέπει να δώσουμε είναι λύσεις που προσφέρουν ασφάλεια στους κατοίκους, γιατί δεν μπορούμε να πολεοδομήσουμε περιοχές, χωρίς να έχουμε γεωτεχνικές μελέτες, γεωλογικές και σεισμολογικές μελέτες. Δεν μπορεί να γίνει χωρίς οικιστική καταλληλότητα πολεοδόμηση περιοχών. Επίσης δεν μπορούν να ενσωματωθούν στο σχέδιο, εάν δεν εκδώσουν οικοδομική άδεια, που θα υπάρχει το εχέγγυο της ασφάλειας των κτιρίων και των πολιτών. Δεν μπορεί να εκδοθεί οικοδομική άδεια, χωρίς να υπάρχει εισφορά σε γη και σε χρήμα για τους κοινόχρηστους χώρους και για τις υποδομές αυτών των περιοχών για να έχει ο δήμος τους απαραίτητους πόρους, συμπληρωματικά με τους πόρους εκείνους που διαθέτει το Υπουργείο ΠΕ.ΧΩ.Δ.Ε., για να είναι ανθρώπινες οι συνθήκες ζωής και αναβαθμισμένη η ποιότητα ζωής των κατοίκων του Ηρακλείου.
Τέλος, θα ήθελα να πω, κύριε Πρόεδρε, ότι έχουμε υποχρέωση, ως πολιτεία, να μη χαϊδεύουμε τ'αυτιά των πολιτών. Να αναλαμβάνουμε τις ευθύνες μας και να υποδεικνύουμε τις ευθύνες των πολιτών και οι προκλήσεις είναι και για την πολιτεία και για την Κυβέρνηση και για τα κόμματα και για τους Βουλευτές Ηρακλείου και για το Δήμο Ηρακλείου και για τους πολίτες του Ηρακλείου.
Δεν μπορούμε να δημιουργήσουμε καθεστώς διπλής μονιμότητας. Οι νόμιμοι να είναι οι "κουτοί" και οι παράνομοι και οι αυθαίρετοι να είναι οι έξυπνοι, που κάθε φορά οργανώνονται για να επιβάλουν την αυθαιρεσία τους εις βάρος των νομίμων.
(Στο σημείο αυτό κτυπάει το επαναληπτικό κουδούνι του χρόνου λήξεως της ομιλίας του κυρίου Υπουργού) 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Επαναλαμβάνετε αυτά που είπατε προηγουμένως! 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτή η διαχωριστική γραμμή μεταξύ έξυπνων και κουτών πρέπει να τελειώσει, γιατί ουδείς είναι έξυπνος και κουτός περισσότερο από τον άλλον. 'Ολοι είμαστε ίσοι απέναντι στο νόμο και καταθέτω τις θέσεις του Υ.ΠΕ.ΧΩ.Δ.Ε. γι'αυτό το εκρηκτικό πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εάν  δεν μάθει η πολιτεία να γκρεμίζει τα αυθαίρετα, ό,τι και να πούμε στους πολίτες, δεν πρόκειται να πούμε τίποτα. Ας μην υπαναχωρούμε στο γκρέμισμα των αυθαιρέτων και τότε θα δείτε, αν οι πολίτες θα συμμορφωθούν ή όχι.  
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το  Υ.ΠΕ.ΧΩ.Δ.Ε.  ως Υπουργείο έχει δώσει δείγματα γραφής και συνέπειας λόγων και πράξεων ...
ΠΡΟΕΔΡΕΥΩΝ (Παναγιώτης Σγουρίδης): 'Οταν θα γκρεμίζονται τα αυθαίρετα, ανεξάρτητα του πού βρίσκονται, τότε θα μπεί μία πολεοδομική τάξη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ... καλεί τη Νομαρχιακή και Τοπική Αυτοδιοίκηση να αναλάβουν τις ευθύνες τους, γιατί αυτοί έχουν την ευθύνη για την εφαρμογή της πολεοδομικής νομοθεσίας.
ΠΡΟΕΔΡΕΥΩΝ (Παναγιώτης Σγουρίδης): O κ. Δανέλλης έχει το λόγο. 
ΣΠΥΡΙΔΩΝ ΔΑΝΕΛΛΗΣ: Kύριε Υπουργέ, μακριά από εμένα κάθε πρόθεση λαϊκισμού και απλουστευτικής προσέγγισης ενός τόσο δύσκολου και πολλαπλά μπλεγμένου κοινωνικού προβλήματος, όπως είναι το θέμα της αυθαίρετης δόμησης. Τα δείγματα γραφής μου και οι δημόσιες μου πρωτοβουλίες, με παλιότερες μου ιδιότητες στο Ηράκλειο είτε ως δημοτικού συμβούλου είτε ως αντιπροέδρου του τοπικού τμήματος της ανατολικής Κρήτης έχουν δώσει την εικόνα και την αντίληψη που εγώ έχω για την προσέγγιση ενός τέτοιου ζητήματος.
Παράλληλα όμως, εάν νομίζετε ότι το νομοθετικό πλαίσιο που ισχύει μπορεί να απαντήσει σε αυτά τα πολλαπλά ζητήματα, τότε γιατί δεν το εφαρμόζετε, έτσι ώστε και να το προστατεύσουμε από την απαξίωση και την αντίληψη και την έννοια της νομιμότητας και να δείξουμε ότι πραγματικά οι νόμοι ισχύουν σε όλη την επικράτεια; Ενώ, όμως, έχετε εικόνα του προβλήματος, των διαστάσεών του και του πώς αυτός εξελίχθηκε, παρ όλο που δεν αναφέρατε τις βαρύτατες ευθύνες της πολιτείας -και εγώ σαφώς αποδέχομαι τις ευθύνες μίας κακομαθημένης κοινωνίας, που όμως κακομαθαίνει όχι μόνη της, αλλά μέσα από διαδικασίες της συντεταγμένης πολιτείας και είναι επίσης πολλαπλάσιες οι ευθύνες της μέσα στο χρόνο....
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για τις ευθύνες της πολιτείας πρέπει να υπάρχει προσδιορισμός χρόνου.
ΣΠΥΡΙΔΩΝ ΔΑΝΕΛΛΗΣ: Για την ανεπάρκεια ή τις επιλογές της πολιτείας... 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πότε; 
ΣΠΥΡΙΔΩΝ ΔΑΝΕΛΛΗΣ: Γιατί η πολιτεία βολεύτηκε με τον τρόπο με τον οποίο αντιμετώπισε το ζήτημα της αυθαιρεσίας, με την ανοχή που επέδειξε, διότι είναι πολύ γνωστό, κύριε Υπουργέ, ότι με πολύ απλούς τρόπους μπορούσε να κρατηθεί ή να ελεγχθεί η αυθαίρετη δόμηση, ακόμα και σήμερα που συνεχίζεται ανενόχλητη.
Είναι κρίμα όμως, που ενώ έχετε αντίληψη του ζητήματος και των διαστάσεών του, όπως είπα, είστε εγκλωβισμένος στην αδιέξοδη λογική των υπηρεσιακών παραγόντων του ΥΠΕΧΩΔΕ, που δεν μπορούν να αντιληφθούν ότι και με τα στοιχεία που εσείς προ ολίγου παραθέσατε, για το πώς η πολιτεία αντιμετωπίζει το σχεδιασμό στο Ηράκλειο -φαντάζομαι αντίστοιχο είναι και αλλού, άλλης όμως κλίμακας- δεν λύνει το ζήτημα, διότι οι πολεοδομικοί σχεδιασμοί που τρέχουν, αφορούν επεκτάσεις σε ζώνες συνήθως πυκνοδομημένες. 'Ετσι όμως και αποτέλεσμα δεν φέρνουμε και δεν επιβάλλουμε και μία πολεδομική συνείδηση, στους πολίτες.
Προτάσεις για την αντιμετώπιση αυτών των δύσκολων ζητημάτων έχουν κατατεθεί. Το Τεχνικό Επιμελητήριο Ανατολικής Κρήτης, έχει πλήρες σχέδιο αντιμετώπισης των άμεσων ζητημάτων για τα αυθαίρετα στο Ηράκλειο. Και αναφέρομαι ιδιαίτερα στο Ηράκλειο, χωρίς να ζητώ την άλλη νομοθετική αντιμετώπιση από την υπόλοιπη επικράτεια, εκεί όμως το πρόβλημα πρέπει να αντιμετωπισθεί με διαφορετική προσέγγιση. Αυτό ζητούμε.
Από εκεί και πέρα, οι ευθύνες της κοινωνίας είναι σαφείς, κύριε Υπουργέ, και δεν θα διαφωνήσω ούτε θα χαϊδέψω τα αυτιά της τοπικής κοινωνίας ούτε σαφώς με βρίσκουν σύμφωνο όλες αυτές οι αχαρακτήριστες διαδικασίες, τις οποίες προωθούν.
ΠΡΟΕΔΡΕΥΩΝ (Παναγιώτης Σγουρίδης): Να τους μαζέψετε να μη βαράνε τα όπλα, τις μπαλωθιές.
ΣΠΥΡΙΔΩΝ ΔΑΝΕΛΛΗΣ: Αλλά έτσι έμαθαν από άλλους και όχι από εμάς. Από άλλους έμαθαν, άλλοι τους χάιδευαν και τους έχουν σε πολιτική ομηρία ακόμα και σήμερα. Και αυτό τουλάχιστον ας το αποδεχθούμε για να πάμε παρακάτω.
Το πρόβλημα δεν είναι μόνο για τους αυθαίρετους οικιστές, είναι για το σύνολο της τοπικής κοινωνίας του Ηρακλείου.
ΠΡΟΕΔΡΕΥΩΝ (Παναγιώτης Σγουρίδης): Είναι γνωστός ο τρόπος με τον οποίο γίνονται όλα.
Η πέμπτη με αριθμό 372/6-12-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Εργασίας και Κοινωνικών Ασφαλίσεων, Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση των εργασιακών προβλημάτων λόγω σεισμού της 7ης Σεπτεμβρίου, των εκτάκτων εκπαιδευτικών του Τεχνολογικού Εκπαιδευτικού Ιδρύματος (ΤΕΙ) Αθήνας, διαγράφεται λόγω κωλύματος του κυρίου Υπουργού.
Επίκαιρες ερωτήσεις δευτέρου κύκλου.
Πρώτη είναι η με αριθμό 355/2-12-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.  Θεοδώρου Στάθη προς τον Υπουργό Εθνικής Παιδείας και Θρησκευμάτων, σχετικά με τη ρύθμιση των μεταγραφών φοιτητών εξωτερικού με προβλήματα υγείας, η οποία και διαγράφεται λόγω κωλύματος του κυρίου Υπουργού.
Δεύτερη είναι η με αριθμό 359/3-12-99 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Οικονομικών, σχετικά με τη δικαστική διαμάχη μεταξύ του ελληνικού δημοσίου και της Νομαρχιακής Αυτοδιοίκησης Χίου για το κτίριο της Νομαρχίας.
Η επίκαιρη ερώτηση του κυρίου συναδέλφου έχει ως εξής: "Στις 12-8-98 καταθέσατε αγωγή εκ μέρους του Ελληνικού Δημοσίου κατά της Νομαρχιακής Αυτοδιοίκησης Χίου ζητώντας να επιστραφεί το κτίριο της Νομαρχίας που μεταγράφηκε νόμιμα στο όνομα της Ν.Α. Χίου το Φεβρουάριο του 1996, βάσει του νόμου 2218/94.
Η πρωτοφανής αυτή ενέργειά σας -να πάρετε τη Νομαρχία από το σημερινό Νομάρχη κ. Γ. Καλουτά, που δεν είναι στέλεχος του κόμματός σας- είχε σκοπό να δημιουργήσει εντυπώσεις εναντίον του στην προεκλογική περίοδο και μάλιστα πέντε ημέρες πριν από την απόδοση στο Χιώτικο λαό ενός σύγχρονου, άρτιου και λειτουργικού νομαρχιακού μεγάρου, το οποίο κόστισε περισσότερο από τριακόσια εκατομμύρια (300.000.000) δραχμές.
Μετά τη θριαμβευτικήκ επανεκλογή του Νομάρχη αναγκασθήκατε να αναβάλετε τη συζήτηση στο Πολυμελές Δικαστήριο που είχε ορισθεί για τις 17-2-1999. 'Ομως τώρα -πάλι προεκλογικά- επανέρχεστε προκειμένου να επιτύχετε την ακύρωση της μεταγραφής, παρ'ότι ανάλογη αίτησή σας απερρίφθη από το Πρωτοδικείο Χίου πριν από τριάμισι χρόνια.
Είναι χαρακτηριστικόκ ότι στα τέλη 1996 ο Υπουργός κ. Γ. Δρυς προφορικά με διαβεβαίωσε ότι δεν θα προχωρήσει σε άλλες ενέργειες εναντίον της μεταγραφής.
Ερωτάσθε, κύριε Υπουργέ των Οικονομικών: Σκοπεύετε να παραιτηθείτε από τη διεκδίκηση του κτιρίου στη δίκη του Πολυμελούς Δικαστηρίου που άρχισε την 1η Δεκεμβρίου 1999, και γιατί θέλετε να πάρετε το κτίριο της Νομαρχίας από τη Νομαρχιακή Αυτοδιοίκηση Χίου;" Ο Υφυπουργός Οικονομικών κ. Γεώργιος Δρυς έχει το  λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, στο με αριθμό ΒΚ 108 ακίνητο κυριότητας ελληνικού δημοσίου, που βρίσκεται στη Χίο, εστεγάζοντο υπηρεσίες της Νομαρχιακής Αυτοδιοίκησης και του Υπουργείου Οικονομικών. Η Νομαρχιακή Αυτοδιοίκηση Χίου το Φεβρουάριο του 1996, με αίτησή της προς το Υποθηκοφυλάκειο ζήτησε και πέτυχε τη μεταβολή του ανωτέρω ακινήτου, επικαλούμενη τις διατάξεις του ν. 2218/94. Το προαναφερόμενο Υποθηκοφυλάκειο μετέγραψε την παραπάνω αίτηση, δεχόμενο ότι το ακίνητο που στεγάζεται η καταργούμενη από το νόμο αυτό Νομαρχία Χίου, ιδιοκτησίας του ελληνικού δημοσίου, περιέρχεται αυτοδίκαια, κατά την κρίση του βεβαίως, στη Νομαρχιακή Αυτοδιοίκηση Χίου.  Σχετική με το θέμα αυτό είναι και η με αριθμό 565/1995 γνωμοδότηση της Ολομέλειας του Νομικού Συμβουλίου του Κράτους, που έγινε δεκτή από τον Υπουργό Οικονομικών.
Με την απόφαση 56/1997 του Μονομελούς Πρωτοδικείου Χίου- διαδικασία μάλιστα εκουσίας δικαιοδοσίας- απορρίφθηκε η αίτηση του ελληνικού δημοσίου, γιατί, όπως αναφέρεται στο σκεπτικό της απόφασης το εν λόγω δικαστήριο δεν είχε την εξουσία να διατάξει τη διαγραφή τυχόν παράνομης εγγραφής στα βιβλία μεταγραφής, ο δε θιγόμενος εκ της μεταγραφής προστατεύεται με την άσκηση αναγνωριστικής περί της κυριότητος της μεταγραφής αγωγής. Αυτή είναι η ιστορία της δικαστικής διένεξης μεταξύ της Νομαρχίας Χίου και του ελληνικού δημοσίου.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
Ανεξαρτήτως, όμως, των θεμάτων αυτών, σας διαβεβαιώ κύριοι συνάδελφοι, ότι από τη στιγμή που έγινα γνώστης του θέματος, ζήτησα να σταματήσουν οι δικαστικές διαδικασίες και τον Οκτώβριο του 1998 δόθηκε εντολή στην αρμόδια Κτηματική Υπηρεσία Χίου να συγκεντρώσει και να μας στείλει όλα τα απαραίτητα δικαιολογητικά, καθώς επίσης και το αίτημα της Νομαρχιακής Αυτοδιοίκησης, προκειμένου να της παραχωρηθεί δωρεάν και κατά κυριότητα το κτίριο στη Νομαρχιακή Αυτοδιοίκηση Χίου, σύμφωνα προφανώς με τις νόμιμες διαδικασίες, όπως αυτές προβλέπονται από το π.δ. 410/95.
Η εντολή αυτή της Διεύθυνσης Δημόσιας Περιουσίας του Υπουργείου Οικονομικών προς την Κτηματική Υπηρεσία, κοινοποιήθηκε ταυτόχρονα στη Νομαρχιακή Αυτοδιοίκηση  Χίου, προκειμένου να υποβάλει από τις 15 Οκτωβρίου 1998 το σχετικό αίτημα παραχώρησης, ώστε το ακίνητο να περιέλθει στην ιδιοκτησία της, ακολουθώντας τη νόμιμη διαδικασία. Δεν ξέρω, κύριε Βαρίνο, αν είστε υπέρ των πράξεων αυτοδικίας των Νομαρχών.  Νομίζω ότι δεν είστε. Επομένως το πρόβλημα αυτό θα μπορούσε να είχε λυθεί από τις 15 Οκτωβρίου 1998, αν η Ν.Α. Χίου ήθελε να λειτουργήσει με νόμιμες διαδικασίες.
(Στο σημείο αυτό ο Υφυπουργός Οικονομικών κ.  Δρυς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 'Ομως η Νομαρχιακή Αυτοδιοίκηση Χίου δεν έχει υποβάλει μέχρι σήμερα σχετικό αίτημα στην αρμόδια Κτηματική Υπηρεσία, παρά και τη νέα υπόμνηση που της έγινε τον Ιανουάριο του 1999 με σχετικό έγγραφο της Κτηματικής Υπηρεσίας Χίου.
Οι ενέργειες, λοιπόν, αυτές του Υπουργείου Οικονομικών, δηλώνουν την πρόθεσή μας να παραχωρήσουμε  το εν λόγω Δημόσιο ακίνητο στη Νομαρχιακή Αυτοδιοίκηση Χίου, πιστεύοντας ότι αυτό πρέπει να γίνει με τις νόμιμες διαδικασίες  και όχι με διαδικασίες αυτοδικίας από τον  κύριο Νομάρχη.  
ΠΡΟΕΔΡΕΥΩΝ (Λουκάς Αποστολίδης): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, θα ήθελα να πω τα πράγματα όπως είναι, γιατί η πληροφόρηση που έχει ο κύριος Υπουργός από ορισμένα στελέχη του κόμματός του στη Χίο, είναι λανθασμένα.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν μιλάμε για στελέχη του κόμματος.
ΑΘΑΝΑΣΙΟΣ ΒΑΡΙΝΟΣ: Κύριε Υπουργέ, αφήστε με να μιλήσω, σας παρακαλώ.
Θα λέω ότι θέλω. Δεν μπορείτε να με διακόπτετε.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, δεν έχετε το λόγο.
Ορίστε, κύριε Βαρίνο, συνεχίστε παρακαλώ.
ΑΘΑΝΑΣΙΟΣ ΒΑΡΙΝΟΣ: Κύριε Υπουργέ, σύμφωνα με το ν. 2218/94 άρθρο 39 παράγραφος 2, οι υφιστάμενες  κατά την έναρξη ισχύος του νόμου  δημόσιες πολιτικές υπηρεσίες που συγκροτούν τη νομαρχία, καταργούνται αυτοδικαίως με την έναρξη λειτουργίας της Νομαρχιακής Αυτοδιοίκησης, εκτός από τις υπηρεσίες του Υπουργείου Εθνικής Οικονομίας, τις υπηρεσίες του Υπουργείου Οικονομικών και τους συνοριακούς σταθμούς υγειονομικού, κτηνιατρικού ελέγχου του Υπουργείου Γεωργίας. Ακίνητα -προσέξετε το- που ανήκουν στη κυριότητα  του δημοσίου  ή νομικών προσώπων δημοσίου δικαίου και χρησιμοποιούνται από τις υπηρεσίες που καταργούνται, καθώς και τα κινητά και ο εξοπλισμός των υπηρεσιών αυτών, περιέρχονται αυτοδικαίως στη Νομαρχιακή Αυτοδιοίκηση, στην περιφέρεια της οποίας βρίσκονται.
Βάσει, λοιπόν, αυτού του νόμου, κύριε Υπουργέ, που εξάλλου εσείς ψηφίσατε, η Νομαρχιακή Αυτοδιοίκηση Χίου, το Φεβρουάριο του 1996 προχώρησε στη νόμιμη μεταγραφή του κτιρίου της Νομαρχίας Χίου, αφού όλες οι υπηρεσίες που στεγάζονταν στο κτίριο της νομαρχίας το 1994 καταργήθηκαν, με εξαίρεση μόνο μια υπηρεσία, των Εντελλομένων Εξόδων, που είναι δική σας και η οποία χρησιμοποιούσε ένα γραφείο τριάντα εννέα τετραγωνικών επί συνόλου χιλίων διακοσίων τετραγωνικών, που είναι η Νομαρχία.
Το Υπουργείο σας παρασύρθηκε -επαναλαμβάνω- από μερικά εμπαθή κομματικά σας στελέχη στη Χίο, προκειμένου να δημιουργήσετε πρόβλημα τις παραμονές των νομαρχιακών εκλογών στον σημερινό νομάρχη, τον κ. Γιώργο Καλουτά, που δεν είναι στέλεχος του κόμματός σας. Συγκεκριμένα στις 12.8.1998 καταθέσατε αγωγή  στο Πολυμελές Πρωτοδικείο Χίου, με την οποία ζητάτε να σας παραχωρηθεί  όλο το κτίριο της Νομαρχίας Χίου. 'Εχω εδώ την αγωγή και θα την καταθέσω για τα Πρακτικά. Η ενέργειά σας αυτή  έγινε πέντε μέρες  πριν την απόδοση στο χιώτικο λαό ενός  σύγχρονου, άρτιου και λειτουργικού νομαρχιακού μεγάρου, το οποίο κόστισε περισσότερο από τριακόσια εκατομμύρια δραχμές.
Θα πρέπει να σημειώσουμε ότι η αγωγή σας για το ίδιο θέμα το 1997 είχε απορριφθεί από το Πρωτοδικείο της Χίου. 'Εχω στα χέρια μου τις προτάσεις  που καταθέσατε στις 20 Νοεμβρίου 1999. Εσείς μας λέτε αυτά, αλλά εγώ έχω τις προτάσεις -και θα τις καταθέσω για τα Πρακτικά- που καταθέσατε στο δκαστήριο. Η πληρεξούσιος δικηγόρος σας, ζητά να δοθεί  το κτίριο της νομαρχίας στο Υπουργείο Οικονομικών, λες και η Νομαρχία της Χίου δεν ανήκει στο ελληνικό κράτος.
Κύριε Υπουργέ, αυτή η ενέργειά σας είναι πρωτοφανής και μου θυμίζει ανάλογες  ενέργειες του Υπουργείου Οικονομικών, το οποίο από το 1912 μέχρι το 1928, που απελευθερώθηκε η Χίος, αγωνιζόταν να πάρει από το Δήμο της Χίου την κεντρική πλατεία της Χίου, με το δικαιολογητικό ότι ήταν τουρκικής ιδιοκτησίας  και συνεπώς ως τουρκικό κτήμα έπρεπε να επιστραφεί στο ελληνικό δημόσιο. Τελικά η πλατεία της Χίου  ανήκει νομοθετικά από το 1928  στο Δήμο της Χίου, όμως εσείς μας ξαναφέρνετε πίσω ογδόντα χρόνια.  Κύριε Υπουργέ, σας καλώ -και με αυτό κλείνω- να ζητήσετε αμέσως από την πληρεξούσιο δικηγόρο σας στη Χίο, να καταθέσει την παραίτηση από οποιαδήποτε διεκδίκησή σας, αφού και η υπηρεσία ...
ΠΡΟΕΔΡΕΥΩΝ (Λουκάς Αποστολίδης): Κύριε Βαρίνο, αυτά τα έχετε πει. 
ΑΘΑΝΑΣΙΟΣ ΒΑΡΙΝΟΣ: Πέντε δευτερόλεπτα ακόμη, κύριε Πρόεδρε. ΠΡΟΕΔΡΕΥΩΝ (Λουκάς Αποστολίδης): Σας έχω αφήσει ενάμισι λεπτό παραπάνω.
ΑΘΑΝΑΣΙΟΣ ΒΑΡΙΝΟΣ: Την πρότασή μου θέλω να ολοκληρώσω, κύριε Πρόεδρε. Να σταματήσετε τη διεκδίκηση αφού και η υπηρεσία με τα τριάντα εννέα τετραγωνικά που έχει, κύριε Υπουργέ, έχει μεταστεγαστεί σε μεγαλύτερα γραφεία και λειτουργεί με άνεση.
ΠΡΟΕΔΡΕΥΩΝ (Λουκάς Αποστολίδης): Κύριε Βαρίνο, σας παρακαλώ, τελειώσατε.
ΑΘΑΝΑΣΙΟΣ ΒΑΡΙΝΟΣ: Διαφορετικά, φέρτε μια νομοθετική ρύθμιση για να λύσετε το πρόβλημα.
(Στο σημείο αυτό ο Βουλευτής κ. Βαρίνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εδώ βλέπετε ότι και τον Υπουργό δεν τον αφήνω -δηλαδή δεν κάνω διάκριση σε συναδέλφους-παραπάνω από το χρόνο του. Βλέπετε τον κ. Κακλαμάνη όταν μιλάει ο κύριος Πρωθυπουργός να μην τον αφήνει παραπάνω λεπτά. Μην κάνετε λοιπόν κατάχρηση.
ΑΘΑΝΑΣΙΟΣ ΒΑΡΙΝΟΣ: Την πρότασή μου ήθελα να ολοκληρώσω, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Δεν αμφιβάλλω, αλλά να καταλαβαίνετε και εμάς.
Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, αφού ο κ. Βαρίνος έμπλεξε την ερώτησή του με τις κομματικές διενέξεις στη Χίο, οφείλω να πω ότι προσφέρει πολύ κακές υπηρεσίες στο κόμμα της Νέας Δημοκρατίας. Εάν ήταν ακριβή αυτά τα οποία είπε ο κ. Βαρίνος, αντίστοιχα προβλήματα θα είχαμε σε όλη την υπόλοιπη Ελλάδα. Το πρόβλημα παρατηρείται αποκλειστικά στη Νομαρχία Χίου, όπου ο κύριος Νομάρχης με πράξη αυθαιρεσίας το Φεβρουάριο του 1996 μετέγραψε το συγκεκριμένο ακίνητο.  'Εχουμε δηλώσει επανειλημμένως ότι πρέπει να ακολουθηθεί η νόμιμη διαδικασία, η οποία είναι μία και μοναδική: Να υποβάλει αίτημα, να του παραχωρηθεί το συγκεκριμένο ακίνητο. Περιμένει, λοιπόν, η Κτηματική Υπηρεσία Χίου την υποβολή του σχετικού αιτήματος.
Τέλος αυτά τα οποία είπατε, κύριε Βαρίνο, για την περίοδο 1912-1928 αποτελούν κριτική της ιστορίας της συντηρητικής παράταξης που διαχειρίστηκε τα θέματα της περιόδου αυτής.
ΠΡΟΕΔΡΕΥΩΝ (Λουκάς Αποστολίδης): Εισερχόμεθα στην με αριθμό 370/6.12.99 επίκαιρη ερώρηση του Βουλευτή του Κομμουνιστικού Κόμματος Ελλάδος κ.Νικολάου Γκατζή προς τον Υπουργό Δημόσιας Τάξης σχετικά με τις καταγγελίες της Γραμματέως του Κομμουνιστικού Κόμματος Ελλάδος, για δράση προβοκατόρων στα επεισόδια κατά την επίσκεψη Κλίντον κλπ.
Η επίκαιρη ερώτηση του κυρίου συναδέλφου έχει ως εξής: "Η Γενική Γραμματέας της Κεντρικής Επιτροπής του ΚΚΕ, Αλέκα Παπαρήγα, σε συνέντευξη Τύπου στις 23.11.99, κατέθεσε επίσημα δύο συγκεκριμένα στοιχεία για τη δράση προβοκατόρων κατά τα επεισόδια που σημειώθηκαν την ημέρα επίσκεψης του Κλίντον και τη μετατροπή του κέντρου της Αθήνας σε πεδίο μάχης.
Συγκεκριμένα, κατήγγειλε: α) 'Οτι έξω από το Υπουργείο Εξωτερικών προς την Ακαδημίας, εμφανίστηκαν απότομα και το πιο πιθανό είναι ότι προέρχονταν μέσα από το κτίριο του Υπουργείου είκοσι με είκοσι πέντε άτομα, με αλυσίδες και ρόπαλα. 'Οταν οι αστυνομικοί που ήταν εκεί έδειξαν διάθεση να τους αντιμετωπίσουν, αυτοί πέρασαν δείχνοντας κάρτα ή κάτι άλλο. Αυτά τα άτομα παρέμειναν μέσα στο χώρο όπου ήταν οι αστυνομικοί.
β) Στην περιοχή όπου συνελήφθησαν οι δεκατρείς διαδηλωτές (φαρμακείο) υπήρχε μια μηχανή μεγάλου κυβισμού μαύρου χρώματος με αριθμό κυκλοφορίας ΥΠΖ 387 με δύο επιβάτες, οι οποίοι κυνηγούσαν τους διαδηλωτές και μάλιστα ο συνεπιβάτης κρατούσε λοστό και χτυπούσε αδιάκριτα. Στην περιοχή της Ιερά Οδού σταμάτησαν κοντά σε μια διμοιρία των ΜΑΤ και μίλησαν στον ασύρματο.
Αντί, λοιπόν, να ερευνηθούν οι συγκεκριμένες καταγγελίες που έγιναν επίσημα από Αρχηγό κόμματος, η Κυβέρνηση ενήργησε με πρωτοφανή και απαράδεκτο τρόπο ζητώντας διά στόματος του κυβερνητικού εκπροσώπου κ.  Ρέππα από τη Γενική Γραμματέα "να απευθυνθεί σε κρατική υπηρεσία για να θέσει υπόψη της κάποια στοιχεία" χαρακτηρίζοντας μεταξύ άλλων αστήρικτες τις καταγγελίες.
'Ομως η ευθύνη για τη διερεύνηση των καταγγελιών και την προστασία των πολιτών από τη δράση προβοκατόρων ανήκει αποκλειστικά στην Κυβέρνηση και οι δηλώσεις του κ. Ρέππα το λιγότερο θα μπορούσαν να χαρακτηριστούν σαν απαράδεκτες και αντιδημοκρατικές.
Ερωτάται, λοιπόν, ο κύριος Υπουργός να ερευνηθούν, έστω τώρα οι συγκεκριμένες καταγγελίες και να ενημερωθεί η Βουλή για το αποτέλεσμα της έρευνας.
Ο Υπουργός Δημόσιας Τάξης κ. Χρυσοχοϊδης έχει το λόγο.
ΜΙΧΑΛΗΣ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, σχετικά με την καταγγελία που περιγράφει στην ερώτησή του ο συνάδελφος κ. Γκατζής για την εμφάνιση δηλαδή αγνώστων ατόμων με αλυσίδες και ρόπαλα έξω από το Υπουργείο Εξωτερικών, δεν ανταποκρίνεται στην πραγματικότητα αυτή η καταγγελία και υπήρξε και έρευνα.
'Εχουν χιλιοειπωθεί αυτά τα πράγματα. Δεν προέκυψε απολύτως καμία ούτε καν ένδειξη ότι υπήρξε η είσοδος ή η έξοδος ατόμων από το Υπουργείο Εξωτερικών.
Σ' ό,τι αφορά τη δεύτερη καταγγελία, περί κίνησης μιας μοτοσυκλέτας, όπως αναφέρει στην ερώτησή του ο κύριος συνάδελφος, πρέπει να σας πω ότι δεν υπάρχει τέτοιος αριθμός κυκλοφορίας, που αναφέρεται στην ερώτηση, διότι ο συγκεκριμένος αριθμός δεν ανταποκρίνεται σε αριθμούς κυκλοφορίας που χορηγεί το Υπουργείο Συγκοινωνιών και Επικοινωνιών, δεδομένου ότι το γράμμα "Π" δεν χρησιμοποιείται για αριθμούς κυκλοφορίας μοτοσυκλετών και αυτοκινήτων. Συνεπώς πιστεύω ότι όλη αυτή η συζήτηση που ξεκίνησε εδώ και πολλές ημέρες από την έλευση Κλίντον στη χώρα δεν έχει απολύτως κανένα νόημα πλέον. Νομίζω ότι όλοι μας πρέπει να λάβουμε τα αναγκαία μηνύματα και όπως έχουμε πει επανειλημμένα σ' αυτήν την Αίθουσα, όταν υπάρχουν γεγονότα τα οποία αναφέρονται στην ίδια τη χώρα και στην προάσπιση των θεμάτων που υπερασπίζεται η χώρα μας, πιστεύω ότι όλοι πρέπει να αντιμετωπίζουμε τα ζητήματα αυτά με υψηλό αίσθημα ευθύνης.  Ευχαριστώ.  
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, είναι θετικό το ότι τουλάχιστον άγγιξε το θέμα χωρίς να προχωρήσει παραπέρα η Κυβέρνηση, όταν μας λέει ότι τα είκοσι ή είκοσι πέντε αυτά άτομα δεν βγήκαν από το Υπουργείο Εξωτερικών -αυτή είναι η διαπίστωση, άρα δεν υπήρχαν- όπως και για τη μηχανή ότι ο αριθμός αυτός δεν μπορεί να ανήκει σε μηχανές και σε αυτοκίνητα διότι το "Π" δεν υπάρχει.
Κύριε Υπουργέ, ρωτήσατε όμως κανένα από τη διμοιρία των ΜΑΤ αν αυτοί οι είκοσι, είκοσι πέντε που βγήκαν από τη συγκεκριμένη περιοχή, να μην πω το ξενοδοχείο, από το συγκεκριμένο χώρο εμφανίστηκαν μπροστά στη διμοιρία των ΜΑΤ και έδειξαν ένα σήμα, ενώ ήταν διατεθειμένοι να τους εμποδίσουν και να τους πιάσουν και προσπέρασαν και κάθισαν μάλιστα και δίπλα τους ανενόχλητοι; Ρωτήσατε ποιοι ήταν αυτοί; 'Ηταν 'Ελληνες; 'Ηταν ξένοι; 'Ηταν πράκτορες; 'Ηταν προβοκάτορες; Τι ήταν; Δηλαδή, μόνο το ότι ερευνήσατε ότι δεν βγήκαν από το Υπουργείο Εξωτερικών σημαίνει ότι τεκμηριώνετε την άποψη ότι αυτοί δεν υπήρχαν; 'Εγινε κάποια ΕΔΕ να γίνει αυτή η εξέταση; Και για το άλλο. Σας λέει η καταγγελία η επίσημη από την Αρχηγό κόμματος, την κ. Παπαρήγα ότι η μοτοσυκλέτα στην Ιερά οδό σταμάτησε και μίλησαν με τον ασύρματο σε διμοιρία των ΜΑΤ. 'Εγινε κάποια ΕΔΕ να δείτε ποια μηχανή σταμάτησε εκεί; Εγώ σας λέω, εντάξει τα στοιχεία μπορεί να μην πάρθηκαν σωστά εκείνη την ώρα, όταν αυτοί σκορπούσαν τον τρόμο και τον τραυματισμό και την καταστροφή, που γινόταν σε όλη την Αθήνα. Δεν έγινε κάποια ΕΔΕ; Δεν σας βάζει σε υποψία ότι πίσω απ' όλη αυτήν την υπόθεση μπορεί να μην έχετε εσείς ευθύνη ή να μην πω η Κυβέρνηση, αλλά κινούνται όλες αυτές οι διαδικασίες πίσω από την πλάτη ίσως της Κυβέρνησης, να μην πω την ενοχή της και δημιουργούνται όλα αυτά τα προβλήματα; Είναι δυνατόν αυτοί οι προβοκάτορες είκοσι έξι χρόνια να μην συλλαμβάνεται κανένας και όταν έχουμε επίσημες καταγγελίες να μας λέτε ότι είναι αστήρικτες διότι η μηχανή δεν έχει αυτόν τον αριθμό; 'Η είκοσι, είκοσι πέντε δεν βγήκαν από το ξενοδοχείο; Μα για το όνομα του Θεού, κύριε Υπουργέ. Πού θα πάει αυτή η κατάσταση, κύριε Πρόεδρε; 'Εχουμε μετατραπεί εδώ σε χώρα προβοκατόρων και η Κυβέρνηση ουσιαστικά ένα εκτελεστικό όργανο επιβολής κατασταλτικών και αυταρχικών μέτρων προκειμένου να εξυπηρετηθούν τα συμφέροντα των ξένων και της πλουτοκρατίας στη χώρα μας. Η δημοκρατία κινδυνεύει. Πρέπει να παρθούν μέτρα.
ΠΡΟΕΔΡΕΥΩΝ (Λουκάς Αποστολίδης): 'Οχι και κινδυνεύει, κύριε συνάδελφε! Η δημοκρατία, είναι από όλους πλέον κοινή η ομολογία ότι δεν ήταν ποτέ πάλι σε τέτοιο βαθμό και σε τέτοια ποιότητα παντού...
ΝΙΚΟΛΑΟΣ ΓΚΑΤΖΗΣ: Αυτό δεν ισχύει τώρα, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Δεν μπορούμε άρδην να λέμε, κύριε συνάδελφε, ότι κινδυνεύει η δημοκρατία, να κινδυνολογούμε μάλιστα μέσα στο Κοινοβούλιο! Είναι βαριές οι κουβέντες αυτές! 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα μου πείτε τι θα βάλω στο στόμα μου; 
ΠΡΟΕΔΡΕΥΩΝ (Λουκάς Αποστολίδης): 'Οχι κύριε συνάδελφε. 'Εχω όμως και χρέος εγώ από τη στιγμή που προεδρεύω, όταν λέγονται τέτοιες εκφράσεις...  
ΝΙΚΟΛΑΟΣ ΓΚΑΤΖΗΣ: Κανένα χρέος δεν έχετε.
ΠΡΟΕΔΡΕΥΩΝ (Λουκάς Αποστολίδης): Το Προεδρείο έχει χρέος να εκφράζει την άποψή του και να προστατεύει τη λειτουργία του.
ΝΙΚΟΛΑΟΣ ΓΚΑΤΖΗΣ: Τη λειτουργία την προστατεύετε, αλλά τις πολιτικές εκτιμήσεις που θα κάνω εγώ, δεν θα μου τις υπαγορεύσετε.
ΠΡΟΕΔΡΕΥΩΝ (Λουκάς Αποστολίδης): Δεν μπορεί να μιλάτε τώρα και να κινδυνολογείτε για τη δημοκρατία. Σας παρακαλώ! Ορίστε, κύριε Υπουργέ, έχετε το λόγο.
ΜΙΧΑΛΗΣ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, την προηγούμενη φορά είχα πει ότι τα περί προβοκατόρων του Υπουργείου Εξωτερικών κλπ. είναι φαιδρά.
ΝΙΚΟΛΑΟΣ ΓΚΑΤΖΗΣ: Σας είπα εγώ για προβοκάτορες του Υπουργείου Εξωτερικών; 
ΜΙΧΑΛΗΣ ΧΡΥΣΟΧΟΙΔΗΣ (Υπουργός Δημόσιας Τάξης): Σας παρακαλώ, λοιπόν, να μην τα επαναλαμβάνετε αυτά. Ρωτήστε εάν έχετε πείσει κανέναν πολίτη με αυτούς τους ισχυρισμούς. Νομίζω ότι είναι ανάξιο λόγου να συζητάμε αυτά τα ζητήματα. Υπήρξε ένα λάθος, το οποίο επράξατε κάποια συγκεκριμένη στιγμή.
ΝΙΚΟΛΑΟΣ ΓΚΑΤΖΗΣ: Από πού το βγάζετε αυτό; 
ΜΙΧΑΛΗΣ ΧΡΥΣΟΧΟΙΔΗΣ (Υπουργός Δημόσιας Τάξης): Ας το αφήσουμε και να μην επαναληφθεί, σας παρακαλώ. Τίποτε άλλο δεν έχω να πω.
ΠΡΟΕΔΡΕΥΩΝ (Λουκάς Αποστολίδης): Η τέταρτη με αριθμό 365/6.12.1999 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων ασφαλούς στέγασης του Ε' Γυμνασίου Χαλκίδος, διαγράφεται λόγω κωλύματος του κυρίου Υπουργού.
Η πέμπτη με αριθμό 374/6.12.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικά με τη λήψη μέτρων συντήρησης και προστασίας των χώρων των παιδικών χαρών κλπ., διαγράφεται λόγω κωλύματος του κυρίου συναδέλφου.
Ολοκληρώθηκε η συζήτηση των επικαίρων ερωτήσεων.
'Εχει ζητηθεί από δύο συναδέλφους, από τον κ. Σπύρο Δανέλλη και τον κ. Σταύρο Δήμα να απουσιάσουν για ολιγοήμερο ταξίδι τους στο εξωτερικό.  Εγκρίνει το Σώμα; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Το Σώμα ενέκρινε.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμεθα στην ημερήσια διάταξης της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Εθνικής Οικονομίας "Αμοιβαία Κεφάλαια Ακίνητης Περιουσίας -Εταιρείες Επενδύσεων σε Ακίνητη Περιουσία και άλλες διατάξεις".
Η Διάσκεψη των Προέδρων αποφάσισε στη συνεδρίαση στις 2.12.1999 τη συζήτηση του νομοσχεδίου αυτού με τη συνήθη διαδικασία, σε τρεις συνεδριάσεις.
Με έγγραφό της η Νέα Δημοκρατία ορίζει ως Κοινοβουλευτικό Εκπρόσωπο τον κ. Αλογοσκούφη και το Κομμουνιστικό Κόμμα ορίζει τον κ. Νικόλαο Γκατζή.
Ο κ. Μπεντενιώτης έχει το λόγο.
ΝΙΚΟΛΑΟΣ ΓΚΑΤΖΗΣ: Σήμερα θα συζητήσουμε επί της αρχής, κύριε Πρόεδρε; 
ΠΡΟΕΔΡΕΥΩΝ (Λουκάς Αποστολίδης): Σήμερα θα συζητήσουμε, κύριε Γκατζή, επί της αρχής.
ΣΩΤΗΡΙΟΣ ΚΟΥΒΕΛΑΣ: Εάν θέλετε, κύριε Πρόεδρε, να συμφωνήσουμε κάποια ώρα λογική που θα τελειώσουμε γιατί είναι και οι επαρχιώτες Βουλευτές.  
ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Κούβελα, είναι σωστή η παρατήρησή σας.
Δεν βλέπω σημαντικό ενδιαφέρον που σημαίνει ότι δεν θα αργήσουμε πολύ.
Ορίστε, κύριε Μπεντενιώτη, έχετε το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, κύριοι συνάδελφοι, με το σχέδιο νόμου "Αμοιβαία Κεφάλαια Ακίνητης Περιουσίας -Εταιρείες Επενδύσεων σε Ακίνητη Περιουσία και άλλες διατάξεις", εισάγεται ένας νέος ακόμα θεσμός των συλλογικών επενδύσεων. Με δεδομένο μάλιστα ότι για τη χώρα μας η ακίνητη περιουσία είναι πρωταρχική επένδυση, ο νέος θεσμός παρουσιάζει ιδιαίτερη προοπτική για την ανάπτυξη του χώρου αυτού, του κλάδου αυτού της οικονομίας, αλλά και της εθνικής μας προοπτικής και ανάπτυξης. 'Αλλωστε πρέπει να παρατηρήσουμε -και αυτό είναι σημαντικό- ότι ο θεσμός έχει ήδη δοκιμαστεί με επιτυχία στις χώρες της Ευρώπης, αλλά και την Αμερική. Μάλιστα μετά την εφαρμογή του θεσμού, παρέχεται η δυνατότητα αξιοποίησης της ακίνητης περιουσίας -και αυτό είναι το ειδικότερο σημείο που πρέπει να συζητήσουμε με προέκταση- του δημοσίου, αλλά και των ασφαλιστικών φορέων.
Εδώ ακριβώς τα ασφαλιστικά ταμεία και οι άλλοι φορείς στην προοπτική της ενιαιοποίησης του ασφαλιστικού συστήματος και της κρίσης που περνάει η κοινωνική ασφάλιση από πλευράς πόρων, θα έχουν τη δυνατότητα να μεγιστοποιήσουν τα έσοδα, τους πόρους και έτσι να ανταποκριθούν στις αυξημένες προϋποθέσεις, που θα απαιτηθούν για την άσκηση μιας καλύτερης κοινωνικοασφαλιστικής πολιτικής.
Η θεσμοθέτηση των αμοιβαίων κεφαλαίων ακίνητης περιουσίας, οι εταιρείες επενδύσεων σε ακίνητη περιουσία, μας μεταφέρουν έτσι σε μία νέα, καινούρια εποχή για τη χρηματιστηριακή αγορά. Αν μάλιστα σκεφτούμε ότι η χρηματιστηριακή αγορά έχει μία πρωτόγνωρη ανάπτυξη τα τελευταία χρόνια, τότε η νέα θεσμοθέτηση ολοκληρώνει τις δυνατότητες μιας ακόμη μεγαλύτερης ανάπτυξης των πόρων. Και βέβαια, το πρόβλημα είναι η εποπτεία της αγοράς κεφαλαίου με την παράλληλη αποδοτική λειτουργία των αγορών κεφαλαίου και χρήματος.
Η υψηλή ποιότητα  λειτουργίας, δε, είναι αναγκαία ακριβώς για να επιτυγχάνεται η καλύτερη δυνατή διασφάλιση των κεφαλαίων των αποταμιευτών, αλλά και η χρηματοδότηση των επιχειρήσεων με σχετικά χαμηλότερο κόστος. Η ανεξαρτησία της Κεντρικής Τράπεζας που έχει επιτευχθεί σε ένα μεγάλο βαθμό, ο εκσυγχρονισμός του τραπεζικού συστήματος που  επιχειρείται σε μία ικανοποιητική προοπτική, αλλά και η λειτουργία της κεφαλαιαγοράς διαμορφώνουν ένα πλαίσιο μίας ικανοποιητικής πορείας ανάπτυξης του χώρου του χρηματιστηρίου.
Με το συζητούμενο, λοιπόν, σχέδιο νόμου εισάγεται ένα νέο επενδυτικό προϊόν, ένα νέα χρηματοπιστωτικό προϊόν, με στόχο να έχουμε καλύτερη διασπορά αποταμιευτικών πόρων και έτσι μεγαλύτερη αποτελεσματικότητα του κλάδου του τομέα.
Αν μάλιστα λάβουμε υπόψη μας ότι το προϊόν αυτό βασίζεται σε ένα θεσμό, το θεσμό των συλλογικών επενδύσεων που έχει δοκιμαστεί ιστορικά πια και με μεγάλη επιτυχία στη χώρα μας, αλλά κι αν ακόμη σκεφθούμε ότι οι 'Ελληνες επενδύουν ανέκαθεν στην ακίνητη περιουσία, θεωρώντας τον τομέα αυτό βασικό, αλλά και ασφαλές επενδυτικό μέσο, τότε μπορούμε να οδηγηθούμε στο συμπέρασμα με απόλυτη ασφάλεια ότι ο θεσμός αυτός θα γνωρίσει μεγάλη επιτυχία αν λάβουμε υπόψη μας ότι θα λειτουργήσει πια σε ένα καθεστώς οργανωμένης και αποτελεσματικής εποπτείας.
'Αλλωστε, έχουμε και τη θετική εμπειρία της λειτουργίας του θεσμού και στις άλλες ευρωπαϊκές χώρες, στη Γερμανία, στη Γαλλία, στην Ολλανδία, που έχουν μία πρωτοπορία στον τομέα αυτό, αλλά και στην Ισπανία και στην Πορτογαλία και στη Νορβηγία, που πρόσφατα θεσμοθετούν τους κλάδους αυτούς των αμοιβαίων κεφαλαίων. Ενώ μία άλλη σημαντική εμπειρία μας έρχεται από την πλευρά των ΗΠΑ για να μας ενισχύσουν αυτές οι εμπειρίες την πεποίθηση για τη γρήγορη και αποτελεσματική ανάπτυξη του κλάδου.
Με το σχέδιο νόμου υιοθετείται η διάκριση των οργανισμών συλλογικών επενδύσεων συμβατικής μορφής, τα αμοιβαία κεφάλαια, και των οργανισμών συλλογικών επενδύσεων καταστατικής μορφής ή εταιρείας επενδύσεων.
Η διάκριση αυτή βέβαια έχει εισαχθεί στο ελληνικό δίκαιο με το ν.1969/91 με τον οποίο εισάγεται και η ευρωπαϊκή οδηγία 85611 στον ελληνικό χώρο, στην ελληνική νομοθεσία, στο εσωτερικό δίκαιο.
Με το αμοιβαίο κεφάλαιο, συνιστάται μία ομάδα περιουσίας, που σχηματίζεται από ακίνητα, κινητές αξίες και μετρητά που αποτελούν αντικείμενο συλλογικής διαχείρισης, της εταιρείας διαχείρισης. Δεδομένου δε ότι τα περιουσιακά στοιχεία συνθέτουν το ενεργητικό του αμοιβαίου κεφαλαίου και η διαχείριση ασκείται για το σύνολο των μεριδιούχων του αμοιβαίου κεφαλαίου, η διαχείριση έτσι έχει συλλογικό χαρακτήρα.
Τα στοιχεία του αμοιβαίου κεφαλαίου ανήκουν εξ αδιαιρέτου στους μεριδιούχους που εκπροσωπούνται από την εταιρεία διαχείρισης, ενώ το αμοιβαίο κεφάλαιο ως ομάδα περιουσίας, στερείται νομικής προσωπικότητας, αφού έχουμε συγκυριότητα των στοιχείων του ενεργητικού από τους μεριδιούχους. 'Ετσι η λειτουργία του αμοιβαίου κεφαλαίου πρέπει να στηρίζεται σε καθεστώς οργανωμένης εποπτείας, την ευθύνη της οποίας έχει η επιτροπή της κεφαλαιαγοράς. Ακριβώς γι'αυτό, η συγκρότηση και η σύσταση της εταιρείας διαχείρισης προϋποθέτουν την άδεια της επιτροπής κεφαλαιαγοράς.
Οι επενδύσεις των διαθεσίμων του αμοιβαίου κεφαλαίου σε ακίνητα, όπως προκύπτει από τις διατάξεις, πρέπει να καλύπτουν τουλάχιστον το 70% του συνολικού ενεργητικού, ενώ το υπόλοιπο 30% μπορεί να επενδύεται σε κινητές αξίες, τραπεζικές καταθέσεις, πιστωτικούς τίτλους, με την προϋπόθεση ότι η επένδυση σε κινητές αξίες να μπορεί να υπερβαίνει το 10% του ενεργητικού του αμοιβαίου κεφαλαίου.
Ακίνητα, επενδύσεις του ενεργητικού του αμοιβαίου κεφαλαίου θεωρούνται εκείνα που μπορούν να χρησιμοποιηθούν για εμπορική και βιομηχανική δραστηριότητα, αλλά και εκείνα, τα οποία προσφέρονται για οργανωμένη δόμηση. 'Ισως στο τελευταίο σημείο, στην κατ' άρθρο συζήτηση, να απαιτηθεί μια πιο διεξοδική συζήτηση, για να αποσαφηνιστούν οι έννοιες και να προσδιοριστεί το καθεστώς, μέσα στο οποίο θα κινηθεί η οργανωμένη δόμηση που επιθυμούμε.
Εδώ πρέπει ακόμη να επισημανθεί ότι το σχέδιο νόμου περιέχει ειδικές διατάξεις, που επιχειρούν να διασφαλίσουν την ποιότητα των επενδύσεων του αμοιβαίου κεφαλαίου σε ακίνητη περιουσία. Αυτό πρέπει να υπογραμμίσουμε με έμφαση, είναι ιδιαίτερα σημαντικό. Βέβαια εισάγεται η έννοια των αμοιβαίων στα ακίνητα, χωρίς να εμποδίζεται η εισφορά αυτών των ακινήτων για τη συμμετοχή. 'Ομως για την αποτίμηση των ακινήτων στο ενεργητικό κεφάλαιο των αμοιβαίων κεφαλαίων απαιτούνται ειδικοί κανόνες, οι οποίοι αντιγράφονται κατά κάποιον τρόπο από τη διεθνή αγορά και εμπειρία, που για μας είναι και πολύτιμη και σημαντική.
Το αμοιβαίο κεφάλαιο ακίνητης περιουσίας συνιστά οργανισμό συλλογικών επενδύσεων ανοιχτού τύπου. 'Ετσι ο μεριδιούχος έχει δικαίωμα να ζητήσει την εξαγορά των μεριδίων του οποτεδήποτε. Και η εταιρεία μεριδίων υποχρεούται να δεχθεί την αίτηση εξαγοράς των μεριδίων του αμοιβαίου κεφαλαίου. Βέβαια μπορεί να αποφασιστεί η αναστολή της εξαγοράς σε εξαιρετικές περιπτώσεις, όμως με την ευθύνη και υπό τη διαδικασία της Επιτροπής Κεφαλαιαγοράς.
Ακόμη προβλέπεται η δυνατότητα δανειοδότησης του οργανισμού σε υψηλό μάλιστα ποσοστό, ακριβώς για να αντιμετωπιστεί το ενδεχόμενο υποβολής μαζικών αιτήσεων εξαγοράς μεριδίων του αμοιβαίου κεφαλαίου, αφού το ενεργητικό δεν θα περιλαμβάνει μετρητά σε υψηλό ποσοστό. Η δανειοδότηση του αμοιβαίου κεφαλαίου είναι δυνατή και για το λόγο ακόμα της αξιοποίησης στοιχείων του ενεργητικού. Επίσης με τις διατάξεις του σχεδίου νόμου διασφαλίζεται η διασπορά των στοιχείων του ενεργητικού του αμοιβαίου κεφαλαίου ακίνητης περιουσίας, ώστε έτσι να αντισταθμίζεται η ενδεχόμενη μείωση της αξίας συγκεκριμένων περιουσιακών στοιχείων, με την αντίστοιχη αύξηση  της αξίας των άλλων περιουσιακών δεδομένων.
Μάλιστα για την απόλυτη διαφάνεια του τρόπου λειτουργίας του αμοιβαίου κεφαλαίου επιβάλλεται η σύνταξη καταστάσεων και εκθέσεων, ενώ υπάρχει και πρόβλεψη αποτροπής καταχρήσεων εκ μέρους όσων θα μπορούσαν να προωθήσουν πώληση ακινήτων του αμοιβαίου κεφαλαίου με ευνοϊκούς όρους και εις βάρος των συμφερόντων των μεριδιούχων.
Επιπλέον καθιερώνεται ειδικό φορολογικό καθεστώς για τα αμοιβαία κεφάλαια ακίνητης περιουσίας και προβλέπονται ειδικές φορολογικές απαλλαγές. Εδώ ίσως υπάρχει μια διαφορά απόψεων, που διατυπώθηκε στη  Διαρκή Επιτροπή, σχετικά με την επάρκεια αυτών των φορολογικών απαλλαγών.           Θα μπορούσαμε να συζητήσουμε το θέμα αυτό στην κατ' άρθρο συζήτηση, εκφράζοντας μέσα από τη διάταξη που τυχόν θα αναδιατυπώσουμε το περί δικαίου αίσθημα της αγοράς.
Επειδή οι επενδύσεις σε αμοιβαία κεφάλαια ακίνητης περιουσίας απευθύνονται σε επενδυτές μεγάλης κατά βάσιν οικονομικής επιφάνειας ως ελάχιστο ποσό επένδυσης προβλέπεται το ποσό των πέντε δισεκατομμυρίων (5.000.000.000) δραχμών, έτσι ώστε οι εταιρείες που θα διαχειρίζονται αμοιβαία κεφάλαια ακίνητης περιουσίας, να έχουν μετοχικό κεφάλαιο τουλάχιστον ενός δισεκατομμυρίου (1.000.000.000) δραχμών. Ποσοστό δε 40% του κεφαλαίου μπορεί να κατέχεται από εταιρείες, ασφαλιστικούς φορείς ή άλλους οργανισμούς, με κεφάλαια όμως τουλάχιστον πέντε δισεκατομμυρίων (5.000.000.000) δραχμών, οπότε η διαχείριση των αμοιβαίων κεφαλαίων ακίνητης περιουσίας από φορείς μεγάλης οικονομικής επιφάνειας θα ασκείται και οι επενδύσεις σε ακίνητη περιουσία θα συνιστούν ανώνυμες εταιρείες, που λειτουργούν με καθεστώς ανάλογο των εταιρειών επενδύσεων χαρτοφυλακίου, όπως τις προβλέπει ο ν. 1969/91.
Η διαχείριση των επενδύσεων της εταιρείας ασκείται από το διοικητικό συμβούλιο ενώ ο έλεγχος από τη γενική συνέλευση. Και εκείνο που είναι χρήσιμο να υπογραμμιστεί, είναι ότι τα διαθέσιμα των εταιρειών επενδύσεων σε ακίνητη περιουσία που έχουν μετοχικό κεφάλαιο τουλάχιστον δέκα δισεκατομμύρια (10.000.000.000) δραχμές, επενδύονται σε ακίνητα σε ποσοστό τουλάχιστον 70%, ενώ το υπόλοιπο των διαθεσίμων επενδύεται σε άλλα περιουσιακά στοιχεία όπως και το ενεργητικό των αμοιβαίων κεφαλαίων ακίνητης περιουσίας.
'Ετσι επιτρέπεται η  Εταιρεία Επενδύσεων σε ακίνητη περιουσία να αποκτά και κινητά και ακίνητα για να εξυπηρετούνται οι ανάγκες της.  'Αλλωστε αντίστοιχη είναι και η ρύθμιση που έχουμε στο ν. 1969/91 για τις εταιρείες χαρτοφυλακίου, η εμπειρία της λειτουργίας των οποίων μας δίνει την οδηγία της νέας νομοθέτησης.
Η λειτουργία του νέου θεσμού έρχεται να ευδοκιμήσει σ'ένα πραγματικά άριστο περιβάλλον. Οι επενδύσεις σε κατασκευές, το σύνολο της εθνικής μας οικονομίας, αποτελούν το 15% του ΑΕΠ, ενώ οι επενδύσεις σε εξοπλισμό, μόλις φθάνουν το 8,5%. Ακριβώς γι'αυτό προβλέπεται ιδιαίτερα μεγάλη η ανάπτυξη των επενδύσεων του κλάδου και ακόμα μεγαλύτερη η άντληση των κεφαλαίων από την αγορά. Το ότι ακόμα δε για τη σύνταξη του νομοσχεδίου συνεργάστηκαν η 'Ενωση Ελληνικών Τραπεζών, η 'Ενωση Θεσμικών Επενδυτών, η Επιτροπή Κεφαλαιαγοράς, το  Χρηματιστήριο, η Κτηματική Εταιρεία του Δημοσίου και η ΔΕΠΟΣ, αλλά και συμφώνησαν με τη θεσμοθέτηση, του κλάδου όλα τα ασφαλιστικά ταμεία και οι άλλοι φορείς ακίνητης περιουσίας, σημαίνει μια ιδιαίτερα πλατιά αποδοχή και συμφωνία για τη θεσμοθέτηση που επιχειρούμε με το συζητούμενο νομοσχέδιο.
Γι'αυτό, κύριοι συνάδελφοι, καταληκτικά, συμπερασματικά, θα μπορούσαμε να συμφωνήσουμε ομόφωνα ότι το νομοσχέδιο επιτυγχάνει με επάρκεια οργάνωσης, τη συγκρότηση των οργανισμών Συλλογικών Επενδύσεων, αλλά και μια αποτελεσματική εποπτεία του Οργανισμού, ενώ παράλληλα διασφαλίζεται η διαφάνεια της λειτουργίας και η προστασία του επενδυτικού κοινού.
Ακριβώς γι'αυτούς τους λόγους πιστεύω ότι πρέπει να ψηφίσουμε ομόφωνα τη νέα θεσμοθέτηση και να επεξεργαστούμε τις ειδικότερες διατάξεις, στις οποίες τυχόν θα απαιτηθεί η οποιαδήποτε αναδιατυπώση στην κατ'άρθρον συζήτησή μας. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, κύριοι συνάδελφοι, το νομοσχέδιο αυτό είναι μια από τις χαρακτηριστικότερες περιπτώσεις που άλλο φαίνεται και άλλο είναι.
'Οποιος έλθει σε πρώτη επαφή με το νομοσχέδιο νομίζει ότι η Κυβέρνηση νοιάζεται για τους συλλογικούς θεσμούς επενδύσεων σε ακίνητα, για τα αμοιβαία κεφάλαια και τις εταιρείες επενδύσεων. Και μάλιστα οι καλόπιστοι από τους συναδέλφους, αναρωτηθήκαμε στη Βουλή γιατί τόση βιασύνη για ένα τέτοιο θεσμό, γιατί δεν το συζητήσαμε άνετα, γιατί δεν ήλθαμε σε επαφή με τους αρμόδιους, που θα διαχειριστούν το θεσμό και εν πάση περιπτώσει, ας τους καλέσουμε στην επιτροπή να μας πουν τι σκέφτονται και αυτοί, πώς το βλέπουν, μήπως πρέπει να το διορθώσουμε για να τους εξυπηρετήσει. 'Οταν τους καλέσαμε, διαπιστώσαμε ότι δεν ήξεραν τίποτα για το νομοσχέδιο.  Αντιθέτως υπάρχουν ορισμένοι τελείως διαφανείς πλέον σε μας στόχοι του νομοσχεδίου. Ρυθμίζονται ορισμένα θέματα, που αφορούν την αδυναμία της Κυβέρνησης να διαχειριστεί στοιχειωδώς σημαντικούς τομείς της δημόσιας διοίκησης και το ενδιαφέρον της Κυβέρνησης να καλύψει ατασθαλίες.
Κύριοι συνάδελφοι, πριν δυο εβδομάδες, Τετάρτη βράδυ, συζητήθηκε εδώ σε επίπεδο Αρχηγών κομμάτων, το θέμα της διαφάνειας, της διαπλοκής και της διαφθοράς. Και όταν ο Πρωθυπουργός βομβαρδίστηκε από τους Αρχηγούς των κομμάτων με συγκεκριμένες καταγγελίες και προπάντων όταν παρουσίασαν την ευθύνη της Κυβερνήσεως, γιατί η πολιτική της παράγει διαφθορά, γιατί αρνείτο η Κυβέρνηση να καθιερώσει θεσμούς διαφάνειας, σηκώθηκε ο κύριος Πρωθυπουργός και απαντώντας επικαλέσθηκε νόμο, τον οποίο εψήφισε η Κυβέρνηση τον περασμένο Σεπτέμβριο και σύμφωνα με τον οποίο, όλες οι συμβάσεις για προμήθειες και για έργα πάνω από ένα ορισμένο ποσόν, κατατίθενται στο Ελεγκτικό Συνέδριο, ελέγχονται απ'αυτό και ύστερα υπογράφονται. 'Οπως επίσης, άλλη διάταξη του σχετικού νόμου, ότι όλες οι διακηρύξεις για έργα αυτού του είδους, δημοσιεύονται στο ειδικό φύλλο διακηρύξεων της Εφημερίδος της Κυβερνήσεως.
Τετάρτη βράδυ συζητούνται αυτά εδώ στη Βουλή και επικαλείται ο Πρωθυπουργός τα εύσημα της Κυβερνήσεώς του στον τομέα της διαφάνειας, την Πέμπτη, την επομένη μέρα, κατατίθεται στη Βουλή το παρόν νομοσχέδιο, το οποίο καταργεί αυτές τις διατάξεις, οι οποίες υποτίθεται ότι εστήριζαν τη διαφάνεια. Και τις καταργεί, όχι από δω και πέρα, αλλά τις καταργεί αφ'ης εθεσπίσθησαν, δηλαδή από τις 28 Σεπτεμβρίου. Ούτε μια σύμβαση δεν μπαίνει κάτω από τον έλεγχο του Ελεγκτικού Συνεδρίου.  Από το 1994 είναι τα προγράμματα της Ευρωπαϊκής 'Ενωσης. Ζητούσαμε να καθιερωθεί η διαδικασία διαφάνειας, δεν το κάνανε. Κάποια στιγμή, το έκαναν για να μην το εφαρμόσουν ποτέ, για να το χρησιμοποιήσουν ως επιχείρημα για να το περάσει ο κύριος Πρωθυπουργός στις τηλεοράσεις, για να μπορεί να ξεφύγει από την κριτική της Αντιπολίτευσης.
Ιδού, λοιπόν, ένα πολύ σοβαρό στοιχείο που περιλαμβάνεται στο νομοσχέδιο αυτό και συγκεκριμένα στο άρθρο 39.
Δεύτερο θέμα.  Στο άρθρο 36 του νομοσχεδίου, επιχειρείται να καλυφθεί η ανικανότητα της Κυβερνήσεως στη διαχείριση και τη λειτουργία των νοσοκομείων. Επί δέκα χρόνια διαφημίζεται ότι εκσυγχρονίζονται τα νοσοκομεία, ότι αγοράστηκε εξοπλισμός, κομπιούτερς, μηχανολογικός εξοπλισμός γενικότερα. Και πράγματι έχει αγοραστεί από δεκαετίας. Επειδή όμως το προσωπικό δεν ήταν εκπαιδευμένο, επειδή δεν εγνώριζαν τα σχετικά προγράμματα κλπ., καταρτίστηκαν προγράμματα λογισμικού, εκπαιδεύτηκε προσωπικό και συνεχώς επαναλαμβάνονταν ότι επίκειται η ένταξη αυτών των διαδικασιών και μηχανισμών στα της λειτουργίας των νοσοκομείων και ειδικότερα στο λογιστήριο και στην αποθήκη.
Με το παρόν νομοσχέδιο πανηγυρικά αναγνωρίζεται η αποτυχία της Κυβερνήσεως στον τομέα αυτόν, δοθέντος ότι όλα αυτά καταργούνται, πετιούνται τα κομπιούτερς τα οποία ούτως ή άλλως μετά δέκα χρόνια ήταν άχρηστα, πάνε χαμένα τα λεφτά που δόθηκαν για προγράμματα, χαμένες οι ώρες για την εκπαίδευση του προσωπικού και το έργο του λογιστηρίου των νοσοκομείων ανατίθεται σε εργολάβους.
'Ομως, δε φτάνει αυτό. 'Εχουμε και τις προσθήκες και τροπολογίες που ακολούθησαν στη συνέχεια. 'Εχουμε τρεις καυτές τροπολογίες, οι οποίες κινούνται στο ίδιο πνεύμα να καλυφθεί η ανικανότητα της κυβερνητικής μηχανής και η αδιαφάνεια διαχείρισης.
Με τροπολογία που υπογράφει η κ. Βάσω Παπανδρέου και ο κ. Παπαντωνίου άγνωστο ποσό χρημάτων μετακινείται προς τον κωδικό ενίσχυσης των Οργανισμών Τοπικής Αυτοδιοίκησης και δίνεται η αρμοδιότητα στην κυρία Υπουργό να τα διαχειριστεί κατά το δοκούν. Να δίνει στους φίλους της, να αποκλείει εκείνους που δεν είναι του χεριού της, να εκβιάζει νομάρχες και δημάρχους και να τους ζητεί στήριξη εν όψει των εκλογών.
Η δεύτερη τροπολογία είναι αυτή, σύμφωνα με την οποία διατίθεται ένα ποσόν δεκαοκτώμισι δισεκατομμυρίων (18.500.000.000) σε παιδικούς σταθμούς και άλλα κέντρα κοινωνικής μέριμνας, των οποίων η διαχείριση θα γίνει σύμφωνα με το άρθρο, που είπαμε προηγουμένως και το οποίο καταργεί τη διαφάνεια σε όλη της την έκταση.
Τρίτη τροπολογία, η οποία βγάζει μάτι, είναι αυτή που υπογράφει ο κ.  Λαλιώτης και ο κ. Παπαντωνίου και σύμφωνα με την οποία όλα τα κονδύλια που έχουν σχέση με τους σεισμούς και την αποκατάσταση των σεισμών εξαιρούνται του ελέγχου του δημοσίου λογιστικού και των λοιπών διατάξεων περιέργων μελετών και προμηθειών. Δηλαδή αγορές, ενοικιάσεις κτιρίων, χρήση μεταφορικών μέσων, δαπάνες για προσωπικό, δαπάνες για υπερωρίες και οτιδήποτε έχει σχέση με τους σεισμούς, θα τα διαχειρίζεται ο κ. Λαλιώτης κατά το δοκούν. Δικαιολογία; Αποτελεσματικότερη διαχείριση. Σαν να μην έχουν γίνει ποτέ σεισμοί στην Ελλάδα, σαν να μην υπήρξαν άλλοι Υπουργοί στο παρελθόν να διαχειριστούν, σαν να μην ήσαν άλλες κυβερνήσεις να θέλουν να φέρουν αποτελέσματα, τώρα, αυτή η Κυβέρνηση, σήμερα, τις παραμονές των εκλογών, ανακάλυψε ότι πρέπει να εξαιρέσει από το δημόσιο λογιστικό όλες αυτές τις δαπάνες και τις πράξεις διαχείρισης, που σχετίζονται με τους σεισμούς.
Και παραμένει στη συνέχεια το θέμα των επενδύσεων με τη μορφή αμοιβαίων κεφαλαίων και εταιρειών επενδύσεων.
Κύριοι συνάδελφοι, εκ πρώτης όψεως και σε μια εποχή όπου το χρηματιστήριο βρίσκεται σε έξαρση και όλοι οι 'Ελληνες ασχολούνται λίγο πολύ με τα χρηματοοικονομικά, πράγματι είναι χρήσιμο να εξετάσουμε αυτούς τους θεσμούς. Δίνουν τη δυνατότητα σε επενδυτές ιδιώτες, αλλά και σε οργανισμούς ασφαλιστικών ταμείων, νομικά πρόσωπα δημοσίου δικαίου στο ίδιο το κράτος, να επενδύσουν σε ακίνητα ή να αξιοποιήσουν τα ακίνητά τους.
Το πρόβλημα που σχετίζεται με τα ακίνητα και με τις επενδύσεις σε ακίνητα, απασχολεί τους 'Ελληνες, μετά το Β' Παγκόσμιο Πόλεμο. Σε περιόδους όπου η αβεβαιότητα για την αξία της δραχμής ή για τις εξελίξεις οδηγούσε τους 'Ελληνες σε ασφαλέστερες επενδύσεις, τα ακίνητα αποτελούσαν τη συνήθη λύση. Είναι γνωστό το επίγραμμα που έχουν αναρτήσει τα μεσιτικά γραφεία ως ευαγγελική ρήση: "ουδείς μετενόησε, αγοράζων γην".
'Ετσι, λοιπόν, όλοι οι 'Ελληνες φροντίζουν εκτός από το σπίτι τους να αγοράσουν και κάτι, συνήθως ένα οικόπεδο να το έχουν για τα παιδιά τους.  Αυτή η επιθυμία οδήγησε σε καταστάσεις μη ελεγχόμενες και σε στρεβλές καταστάσεις δοθέντος ότι λείπει ο σχεδιασμός, λείπει η επάρκεια και προσφορά καταλλήλων ακινήτων και γι'αυτό παρατηρείται και μεγάλη ανατίμηση και μεγάλη κερδοσκοπία στον τομέα αυτό. Γνωρίζουμε τις καταπατήσεις δημόσιας γης, γνωρίζουμε τις καταπατήσεις δασικών εκτάσεων και αιγιαλού, γνωρίζουμε την αυθαίρετη κατανομή και τεμαχισμό εκτάσεων, την αυθαίρετη δόμηση και όλες τις παρενέργειες που σχετίζονται με αυτά και τα οποία δεν είναι άσχετα με την επιθυμία και την πίεση που ασκεί το επενδυτικό κοινό να επενδύσει σε ακίνητο.
Παράλληλα εάν παρακολουθήσουμε και τον τρόπο της ανοικοδόμησης βλέπουμε αφ'ενός μεν τεράστια ποσά να διατίθενται στην οικοδομή, όμως η ποιότητα του παραγόμενου έργου, το αποτέλεσμα είναι απογοητευτικό. Οι πόλεις έχουν χάσει το χαρακτήρα τους, τη φυσιογνωμία τους. Τα διαμερίσματα και οι κατοικίες που προσφέρονται είναι, εν πολλοίς, ακατάλληλα για χρήση. Η πυκνότητα δόμησης έχει κάνει απάνθρωπη τη διαβίωση. Η έλλειψη πρασίνου, η έλλειψη χώρων αναψυχής, η έλλειψη χώρων για κοινόχρηστες και για κοινωνικές λειτουργίες είναι τα χαρακτηριστικά των ελληνικών πόλεων. Και η ομοιομορφία που επέβαλε ο μέχρι προ ετών ισχύον οικοδομικός σχεδιασμός έχει οδηγήσει στο φαινόμενο να βρίσκεσθε σε μία συνοικία της Αθήνας και να μην γνωρίζετε αν είσθε σε επαρχία ή στην Αθήνα, σε μικρή ή σε μεγάλη πόλη. 'Ολα τα κτίρια είναι με τη μορφή πολυκατοικίας και έχουν ομοιόμορφες προσόψεις, ομοιόμορφα μπαλκόνια, όλα στην ίδια οικοδομική γραμμή.
'Εχει ξεκινήσει τα τελευταία δεκαπέντε χρόνια, μία προσπάθεια αλλαγής μέσω του νέου οικοδομικού κανονισμού και κρίνεται ως θετική, όμως παραμένουν τα μεγάλα προβλήματα της ελλείψεως επαρκούς οικοδομήσιμης γης, της ελλείψεως χωροταξικών σχεδίων, της ελλείψεως πολεοδομικών σχεδίων και προπάντων έχουμε έλλειμμα στη διαφύλαξη και τη διαχείριση της δημόσιας γης.
Θεωρήθηκε από όλους μας αναγκαία η προώθηση του Κτηματολογίου με κύριο στόχο την ασφάλεια των συναλλαγών και τη διαφύλαξη της δημόσιας περιουσίας από τους καταπατητές και από τους επιτήδειους. 'Ομως επί είκοσι χρόνια δεν έχει προχωρήσει σχεδόν τίποτε και, εν πάση περιπτώσει, τίποτα θετικό που να σχετίζεται με το νομοσχέδιο αυτό. Θα έπρεπε να αποτελέσει το Κτηματολόγιο τη βάση πάνω στην οποία θα εδράζονταν αυτή η προσπάθεια. Αντίθετα κύριοι συνάδελφοι, παρ'όλο που υπάρχουν αεροφωτογραφίες, παρ'όλο που υπάρχουν ανάλογοι χάρτες για τις δασικές εκτάσεις και τις εκτάσεις του δημοσίου, από την περίοδο του 1946, ακόμα δεν έχουν πάρει επίσημη μορφή για να γνωρίζουμε που αρχίζει και που σταματάει το δάσος, που αρχίζει και που σταματάει ο αιγιαλός, ποια είναι δημόσια έκταση, ποια έκταση, που μέχρι χθες χαρακτηρίζονταν ως χορτολιβαδική, έχει γίνει γεωργική ή αστική.
Μέσα σ' αυτό το πλαίσιο καλούνται να λειτουργήσουν οι εταιρείες τις οποίες στήνουμε ή τις οποίες φιλοδοξούμε να δούμε να λειτουργούν. Τι θα μπορέσουν να κάνουν; Θα μπορέσουν να επιδοθούν σε οργανωμένη δόμηση; Θα μπορέσουν να αξιοποιήσουν τα ακίνητα του δημοσίου και τα ακίνητα των ασφαλιστικών ταμείων αυτές οι εταιρείες; Καθ' όσον αφορά την οργανωμένη δόμηση, η απάντηση είναι όχι, δεν θα μπορέσουν γιατί δεν υπάρχουν εκτάσεις κατάλληλες μέσα σε εγκεκριμένα σχέδια πόλεων, ώστε να τις αξιοποιήσουν. Και δεν υπάρχει νομοθεσία για ιδιωτική πολεοδόμηση, η οποία αποτελεσματικά να οδηγεί σε καταστάσεις παραδεκτές.
Από το άλλο μέρος η αδυναμία της Κυβερνήσεως να ρυθμίσει τα θέματα που σχετίζονται με το περιβάλλον και με τη μεταφορά του συντελεστή δόμησης κατά τρόπο ικανοποιητικό, οδηγεί το Συμβούλιο Επικρατείας σε ακυρώσεις των πράξεων της διοικήσεως οδηγεί το Συμβούλιο της Επικρατείας να υποκαθιστά τη διοίκηση στο έργο της.
Παρά ταύτα, δεν θα πούμε όχι στην προσπάθεια, που γίνεται για τις δύο μορφές συλλογικής επένδυσης στα ακίνητα, δοθέντος ότι δίνουν μία δυνατότητα.
Ας ξεκινήσουμε από τους ιδιώτες. Xωρίς υπερβολική απασχόληση, χωρίς κινδύνους για πραγματικά και νομικά ελαττώματα των ακινήτων, στα οποία επενδύουν, χωρίς το ρίσκο να αποτύχουν εντελώς, χωρίς την προσφυγή στο τζόγο, ο οποίος τους καλεί να επενδύσουν σε περιοχές, που φαίνεται ότι αναπτύσσονται ιδιαιτέρως και είναι ελκυστικές, αλλά με κάπως λελογισμένα κριτήρια συμμετέχοντας είτε σε εταιρείες διαχειρίσεως μεριδίων, δηλαδή αμοιβαίων κεφαλαίων είτε σε εταιρείες επενδύσεων θα έχουν αφ' ενός μεν τη σιγουριά που ο 'Ελληνας επιζητεί στην επένδυση σε ακίνητα, αφ' ετέρου τη βοήθεια από ειδικούς στη διαχείριση αυτών των ακινήτων.
Και τέλος, έχουμε την ευχέρεια μέσω αυτών των θεσμών να δούμε οργανωμένη και παραδεκτή δόμηση στην πατρίδα μας, όπως βλέπουμε σε άλλες χώρες, είτε επειδή εγκαίρως έχουν λειτουργήσει ανάλογοι θεσμοί είτε επειδή είναι πιο σοβαροί και πιο οργανωμένοι και οι δημόσιοι οργανισμοί και οι ιδιώτες.
Σας βεβαιώνω, επειδή είμαι του επαγγέλματος αυτού, ότι εδώ και σαράντα χρόνια, ζήλευα ότι στην Τουρκία η ανοικοδόμηση γινόταν πιο τακτικά, πιο οργανωμένα από σοβαρούς οργανισμούς, όπως είναι οι τράπεζες και μπορούσε κάποιος που ήθελε να αγοράσει, να επιλέξει ένα διαμέρισμα υποφερτό και να έχει παραλλήλως και ένα μηχανισμό χρηματοδότησης.
Κύριοι συνάδελφοι, τελειώνοντας, επαναλαμβάνω όσα είπαμε και στην επιτροπή, καθ' όσον αφορά τη θέση της Νέας Δημοκρατίας για το παρόν νομοσχέδιο. Εμείς θα στηρίξουμε τους θεσμούς της συλλογικής επένδυσης σε ακίνητα και θα ψηφίσουμε κατ' αρχήν το νομοσχέδιο. 'Ομως, είμαστε απολύτως αντίθετοι προς τις διατάξεις αδιαφάνειας που εισάγει το νομοσχέδιο αυτό και προς τη δικαιολόγηση που χρησιμοποιεί. Εισάγει την αδιαφάνεια και ουσιαστικά επωάζει τη διαφθορά με τη δικαιολογία της αποτελεσματικότητας.
Αλίμονο αν μια κυβέρνηση αρνηθεί τα συστήματα, που έχουν καθιερωθεί για την ασφάλεια της δημόσιας διαχείρισης, του δημόσιου χρήματος εν ονόματι της αποτελεσματικότητας, δηλαδή εν ονόματι της ανικανότητάς της.  Ευχαριστώ.
(Χειροκροτήματα από την  πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Κούβελα.
Το Δημοκρατικό Κοινωνικό Κίνημα ορίζει ως ειδικό αγορητή τον κ.   Αναστάσιο Ιντζέ.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, όπως τονίσαμε και κατά τη συζήτηση του νομοσχεδίου στην επιτροπή, πιστεύουμε ότι το νομοσχέδιο αυτό, όπως και όλα τα άλλα προηγούμενα που ψήφισε η Βουλή, τα τελευταία ιδιαίτερα χρόνια, κινούνται μέσα στα αντιλαϊκά πλαίσια της νεοφιλελεύθερης πολιτικής της Κυβέρνησης, στους στόχους της ΟΝΕ και των εντολών των Βρυξελλών.
Κανόνας πλέον της κυβερνητικής πολιτικής είναι η εξυπηρέτηση των συμφερόντων της πλουτοκρατίας σε βάρος του λαού και της χώρας. Οι ιδιωτικοποιήσεις έγιναν πολιτικό δόγμα. Το ξεπούλημα της δημόσιας περιουσίας βρίσκεται στην ημερήσια διάταξη. Ιδιαίτερα παραγωγικές επιχειρήσεις και υπηρεσίες στρατηγικής σημασίας για την ανάπτυξη της χώρας και της εθνικής οικονομίας και μάλιστα επιχειρήσεις "φιλέτο", με πάρα πολύ μεγάλα κέρδη, ξεπουλιούνται αντί πινακίου φακής. Είναι γνωστά τα αποτελέσματα. Καταστρεπτικές οι συνέπειες για τους εργαζόμενους στη χώρα και την οικονομία.
Τώρα, στη διάθεση του τζόγου, με αυτήν τη λογική βάζουν την ακίνητη περιουσία του δημοσίου και αυτήν των ασφαλιστικών ταμείων ως ένα νέο χρηματιστηριακό προϊόν στην οικονομία. Είναι μία ακόμα προσαρμογή στους κανόνες της αγοράς, μας είπε ο κύριος Υφυπουργός και ακόμα ότι θα βοηθήσει στη χρηματοδότηση των επιχειρήσεων με χρήματα χαμηλού κόστους.  Βλέπετε, για την Κυβέρνηση δεν προέχει το εθνικό συμφέρον, αλλά τα συμφέροντα, τα κέρδη των επιχειρηματιών, το φθηνό κόστος του χρήματος, που μπορεί να παίρνει άπληστα από το δημόσιο. 'Ετσι η ακίνητη περιουσία του δημοσίου και των ασφαλιστικών ταμείων χρησιμοποιείται για τη διεύρυνση του επενδυτικού κεφαλαίου των ιδιωτών.
Η θεσμική μεταρρύθμιση στοχεύει στο να δημιουργήσει όρους κεφαλαιοποίησης των αποθεματικών των ασφαλιστικών ταμείων, κυρίως να οργανώσει την εκμετάλλευση της γης και των ακινήτων αυτών των ταμείων, αλλά και των άλλων περιουσιακών στοιχείων του δημοσίου.
Σε αυτό ακριβώς το ζήτημα πρωτοστατεί η κρατική παρέμβαση, δηλαδή η Κυβέρνηση, με τη δημιουργία αυτής της εταιρείας, της ΑΕΔΑΚ, όσο και της εταιρείας επενδύσεων σε ακίνητη περιουσία.
Πρόκειται για νομοσχέδιο εργαλείο ιδιωτικοποίησης της δημόσιας περιουσίας στα πλαίσια ενίσχυσης της ιδιωτικής πρωτοβουλίας με νέα θεσμικά προνόμια.
Κύριοι Βουλευτές, η ενίσχυση του χρηματιστηριακού θεσμού, μέσω της ίδρυσης εταιρειών διαχείρισης της ακίνητης περιουσίας του δημοσίου και εκείνης των ασφαλιστικών ταμείων, μέσω δηλαδή του χρηματιστηριακού τζόγου, θα έχει σε μία περίοδο κρίσης απρόβλεπτες και οδυνηρές συνέπειες, με αποτέλεσμα τα ασφαλιστικά ταμεία να τιναχθούν ουσιαστικά στον αέρα και να χαθεί μεγάλο μέρος της περιουσίας του δημοσίου.
Η ιδιωτικοποίηση της δημόσιας περιουσίας, πιστεύουμε ότι θα σκοντάψει από τις αντιδράσεις, τόσο της Νομαρχιακής και Τοπικής Αυτοδιοίκησης όσο και από όσους έχουν συμφέροντα πραγματικά σήμερα να υπερασπίσουν τη δημόσια ασφάλεια, τη δημόσια περιουσία σε αστική, περιαστική, δασική, γεωργική και άλλες εκτάσεις.
Κύριοι Βουλευτές, μέσα από το νομοσχέδιο, εκτός από τις διατάξεις που αναφέρονται στις εταιρείες νομικών κεφαλαίων, υπάρχουν διατάξεις διαφόρου αντικειμένου που καθιστούν το νομοσχέδιο σε πολυνομοσχέδιο. Φυσικά όλες οι διατάξεις του εμπνέονται από τον ταξικό χαρακτήρα της κυβερνητικής πολιτικής.
Το άρθρο 2, παράγραφοι 5 και 6 και όχι μόνο, δείχνει παραστατικά τα νέα προνόμια που παραχωρεί η Κυβέρνηση στην πλουτοκρατία. Με το 10% της συμμετοχής στα consortioum των ΑΔΕΑΚ, που μπορεί να αποκτήσει μία κατασκευαστική εταιρεία ή το 20% εάν αυτές οι εταιρείες είναι πολλές και είναι μέσα σε μία συμμαχική εταιρεία, όπως γίνονται σήμερα οι συγχωνεύσεις κλπ., που μπορεί να πάει μέχρι και το 20%, αλλά και το 50% του μετοχικού κεφαλαίου, που μπορεί να αποκτήσει ένα φυσικό πρόσωπο, γίνεται κάτοχος ουσιαστικά του 60% της ΑΔΕΑΚ.
Tι γίνεται με αυτά τα φυσικά πρόσωπα, κύριε Υπουργέ, όταν είναι γνωστό ότι οι κατασκευαστικές εταιρείες έχουν γίνει κάτοχοι τεράστιας ακίνητης περιουσίας; Κύριοι Βουλευτές, γίνεται προσπάθεια συγχωνεύσεως αυτών των εταιρειών, για να είναι πιο εύρωστες και πιο ανταγωνίσιμες, ουσιαστικά για να γίνουν μονοπώλια στο είδος τους. Πολύ φοβούμαστε ότι οι ιδιώτες αυτοί με χρήματα και με το 50% συν 10%, άρα 60% που διαθέτουν, γίνονται κυρίαρχοι του παιχνιδιού της κερδοσκοπίας της Αττικής γης και όχι μόνο, γης με πολλαπλά ίσως προβλήματα και θα δημιουργήσουν πολεοδομικά, χωροταξικά, ρυθμιστικά, ρυθμιστικού σχεδίου και άλλου χαρακτήρα ζητήματα.  Ο οικιστικός νόμος 2508 και η αύξηση από 0,8 σε 2,4 του συντελεστή για έργα στην Αθήνα, Ολυμπιακό Χωριό κλπ. ή η ανάπλαση της Αθήνας σε συνδυασμό με το άρθρο 2 που συζητάμε, θα αποτελέσουν το καλύτερο εργαλείο κερδοσκοπίας σε βάρος του περιβάλλοντος και της ποιότητας ζωής των κατοίκων.
Τα προνόμια της πλουτοκρατίας, κύριοι Βουλευτές, συνεχίζονται και με την αύξηση των φοροαπαλλαγών, που γίνονται με αρκετά άρθρα του νομοσχεδίου. Με το άρθρο 20 απαλλάσσονται οι εταιρείες αμοιβαίων κεφαλαίων από το φόρο ακίνητης περιουσίας. Με το άρθρο 31 απαλλάσσονται κατά 20% από το φόρο μεταβίβασης ακινήτων. Αυτό το προνόμιο μέχρι σήμερα δεν ίσχυε για κανέναν.
Εξαιρεί την επιβολή φόρου υπεραξίας στις μεταβιβάσεις μετοχών ή παραστατικών τίτλων μετοχών εταιρειών στο Χρηματιστήριο Αξιών της Αθήνας και περιλαμβάνει επίσης και τις μετοχές ή τίτλους μετοχών εταιρειών, που έχουν εισαχθεί σε αλλοδαπά χρηματιστήρια ή σε άλλους χρηματιστηριακούς θεσμούς, ενώ φορολογούνται, κύριε Υπουργέ, οι μικροκαταθέσεις των Ελλήνων και ακόμη των μικροεπενδυτών.
Παροχές, κόντρα παροχές. Πόθεν έσχες, όμως, πουθενά, για κανέναν. Το μαύρο χρήμα και το ξέπλυμά του θα βρει ακόμα μια πόρτα και μ' αυτό το νομοσχέδιο, όχι ότι είναι το μοναδικό. 'Ηδη υπάρχει άπλετο πεδίο δραστηριότητας τέτοιων ξεπλυμάτων μαύρου χρήματος.
Κύριοι Βουλευτές, ακόμη και η Κεντρική Τράπεζα της Ελλάδας, η σοβαρότερη τράπεζα, η οποία θα πρέπει να ασχοληθεί με άλλα καθήκοντα, όπως είναι το χρηματοοικονομικό σύστημα και η νομισματική πολιτική της χώρας, μπαίνει ακόμη πιο αποφασιστικά στο τζόγο. Μειώνονται οι μετοχές από εκατόν πενήντα, εκατόν εξήντα, δεν ξέρω το σπάσιμο σε ποιο σημείο θα γίνει, για να γίνουν πιο προσιτές, για να μπουν αποφασιστικά στο παιχνίδι του τζόγου.
Είμαστε τελείως αντίθετοι με το να παίζει αυτός ιδιαίτερα ο οργανισμός, η Τράπεζα της Κεντρικής Ελλάδας στο Χρηματιστήριο, παρ'όλο που θα μου πείτε ότι από δω και πέρα ήδη η Γερμανική Τράπεζα BUDENSBANK θα καθορίζει και το ρόλο της. Αντίθετοι είμαστε, κύριε Υπουργέ, και με τη ρύθμιση που κάνετε για τα χρέη της Τράπεζας Κρήτης προς τους ποδοσφαιριστές.
Δεν είναι δυνατόν σε όλες αυτές τις περιπτώσεις να παίρνουν οι ιδιώτες τις επιχειρήσεις και να αποποιούνται τις υποχρεώσεις τους. Δηλαδή να παίρνουν το ενεργητικό κεφάλαιο και το παθητικό να το φορτώνουν στους ιδιώτες. Θα μου πείτε ότι αυτό έγινε με τη σύμβαση, η οποία μιλούσε και γι' αυτά τα πράγματα. Κακώς την υπογράψατε και κακώς τη διχοτομήσατε έτσι.
Και δεν είναι μόνο αυτό, κύριοι Βουλευτές. Παντού γίνεται το ίδιο. Πού θέλετε να πάμε; Παρακάτω, στην ΕΥΔΑΠ, που έχει ρυθμίσεις αυτών των χρεών για να πουληθεί ευκολότερα; 'Ολη η υποδομή, η κατασκευή, οι μελέτες, οι εγκαταστάσεις, τα πάντα θα ανήκουν στο δημόσιο και την εκμετάλλευση της ΕΥΔΑΠ θα την πάρει ο ιδιώτης; Θέλετε να πάμε στον ΟΣΕ, που τον διαχωρίζει πραγματικά σε δύο επίπεδα, στην εκμετάλλευση και στην υποδομή και θα πάρει την εκμετάλλευση του κεντρικού άξονα ο ιδιώτης και την υποδομή θα τη χρεωθεί το δημόσιο; Δηλαδή ιδιωτικοποιούμε τα κέρδη και δημοσιοποιούμε τις δαπάνες; Είναι μία πολιτική την οποία, εν πάση περιπτώσει, δεν μπορεί κανένας ούτε ο χριστιανός ούτε ο διάολος, κύριε Υπουργέ, να τη χωνέψει, όταν τα πάντα δίνονται στους ιδιώτες και για τα πάντα επιβαρύνεται ο 'Ελληνας πολίτης.
Κύριοι Βουλευτές, εντάξει δεν είμαστε αντίθετοι να πάρουν τα χρήματά τους αυτοί οι άνθρωποι και να σταματήσει η δίωξη για όσους διώκονται από την Τράπεζα Κρήτης. 'Ομως, είναι απαράδεκτες αυτές οι ρυθμίσεις, οι οποίες γίνονται. 'Οπως επίσης, δεν είμαστε σύμφωνοι με αυτές τις νέες παρεμβάσεις ιδιωτικοποίησης, που γίνονται στο χώρο της υγείας.  Προηγούμενα είχαμε ιδιωτικοποιήσεις άλλων υπηρεσιών, καθαριότητα, μαγειρεία κλπ., σήμερα μπαίνουμε ουσιαστικά και στο λογιστικό υπηρεσιακό σύστημα των υπηρεσιών των νοσοκομείων, για το οποίο η Κυβέρνηση μας λέει ότι δεν είναι σε θέση οι διοικητικοί υπάλληλοι να χειριστούν ηλεκτρονικούς υπολογιστές. Γι' αυτό την υπόθεση της διαχείρισης αυτών των υπηρεσιών τη διαθέτουμε σε ιδιωτικά γραφεία. Βήμα, βήμα περνά η εμπορευματοποίηση, δηλαδή αυτό που καταγγέλλουν ουσιαστικά οι εργαζόμενοι στα νοσοκομεία γίνεται πράξη. Και εμείς το καταγγέλλουμε. Φαίνεται από τις δαπάνες που διατίθενται κάθε χρόνο για την υγεία, για την παιδεία κλπ., ότι και αυτή η υπηρεσία οδηγείται στην εμπορευματοποίηση. 'Οποιος  έχει χρήματα θα έχει υγεία. 'Οποιος δεν έχει, ας πεθαίνει στην ψάθα. Σιγά-σιγά εκεί θα πάμε.
Δεν συμφωνούμε καθόλου και μάλιστα θεωρούμε ότι πρέπει να αποτελέσει η  υγεία έναν από τους στόχους ρήξης με την κυβερνητική πολιτική, σ' αυτόν τον τομέα του μαζικού κινήματος.
Κύριοι Βουλευτές, αναφέρθηκα προηγούμενα στην ΕΥΔΑΠ. Στην ΕΥΔΑΠ αυτή η ρύθμιση που γίνεται, γίνεται ουσιαστικά για να πουληθεί καλύτερα, φθηνότερα και χωρίς χρέη. Αυτό το ίδιο έγινε και με την Τράπεζα Κρήτης και με όλες τις υπηρεσίες.
Είμαστε αντίθετοι σ' αυτό, κατ' αρχήν με την ίδια τη σκέψη να πουληθεί, όχι με την πράξη. Πολύ περισσότερο είμαστε αντίθετοι γιατί εδώ έχουμε ακόμη μία φορά δημοσιοποίηση των χρεών και τα κέρδη στους ιδιώτες.
Με το άρθρο 39 αφαιρείται κάθε δικλίδα διαφάνειας και ελέγχου στις αναθέσεις, συμβάσεις κλπ. των δημοσίων έργων.
Κύριε Υπουργέ, ρωτήσαμε και κατά τη διαδικασία της συζήτησης του νομοσχεδίου στην επιτροπή, ποια είναι αυτά τα έργα. Είναι μέσα και έργα του Ολυμπιακού Χωριού κλπ; Με τι κόστος; Σε πόσα δισεκατομμύρια και τρισεκατομμύρια θα ανέλθει το κόστος; 'Εχουν σχέση αυτά τα έργα και με το άρθρο 2 -εδώ μιλάμε για Ολυμπιακό Χωριό και έργα ανάπλασης της Αθήνας κλπ.- που προβλέπει ο 2508 και που ο συντελεστής αυξάνεται από 0,8% σε 2,4%; Πόσες συμβάσεις έχουν υπογραφεί από το Σεπτέμβριο και γιατί  μπαίνουν σ' αυτήν τη διάταξη; Καταλαβαίνω ότι θέλετε να τις περάσετε. 'Εχουν λήξει όλες αυτές οι αναθέσεις από τα κονδύλια που έχουμε από το Κοινοτικό Πλαίσιο. Αλλά αυτοί οι δήμοι, οι νομάρχες κλπ. -ίσως και το Υπουργείο- που υπέγραψαν ορισμένες συμβάσεις δεν έχουν το χρονικό περιθώριο για να ακολουθηθεί όλη η διαδικασία που υπάρχει για τα δημόσια έργα; Να περάσει δηλαδή και από το Ελεγκτικό Συνέδριο, να γίνουν οι  εγγραφές κανονικά στην Εφημερίδα της Κυβερνήσεως, εγκατάστασης ή όχι κλπ. Είναι ερωτήματα στα οποία δεν έχετε δώσει απάντηση, κύριε Υπουργέ.
Μπαίνει και ένα άλλο ερώτημα. Δεν υπάρχει απάντηση από το Ελεγκτικό Συνέδριο. Το συμπυκνώνετε, κύριε Υπουργέ. Κοιτάξτε στα Πρακτικά στη σελίδα 33, στις 30 Νοεμβρίου που συζητήθηκε. Λέτε ότι συμπυκνώνεται και ο χρόνος του ελέγχου, ενώ όταν σας το είπα στην επιτροπή μου είπατε όχι, δεν εννοούμε αυτό. Αν διαβάσετε τα Πρακτικά θα δείτε ότι λέτε, συμπυκνώνετε το χρόνο του ελέγχου στις δέκα ημέρες από σαράντα για να διευκολυνθεί.  Και λέω: Δεν επαρκεί ο χρόνος. Διότι αν είναι πολλά τα έργα και πέσουν στο Ελεγκτικό Συνέδριο όλα μαζί ακόμη και σε σαράντα μέρες που έχετε -συμπυκνώνεται στα Πρακτικά και θα σας το διαβάσω όταν συζητήσουμε το άρθρο ιδιαίτερα- πώς αυτό το πρόβλημα θα αντιμετωπιστεί;  Δεν απάντησε το Ελεγκτικό Συνέδριο. Τι θα γίνει αυτή η μελέτη, τι θα γίνει αυτή η σύμβαση; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Απαντήσαμε γι αυτό. 
ΝΙΚΟΛΑΟΣ ΓΚΑΤΖΗΣ: Δεν απαντήσατε. Αυτό το αφήσατε ανοιχτό, κύριε Υπουργέ.
Το δελτίο παρακολούθησης έργων φαίνεται ότι είναι ένα από τα θετικά.  Φτάνει όμως να μην ακολουθήσει, κύριε Υπουργέ, το βιβλίο παρακολούθησης των οικονομικών κατασκευών, το οποίο θεσπίστηκε με μία υπουργική απόφαση αλλά δεν ελέγχθηκε ποτέ και από κανέναν.
Οι τροπολογίες, κύριε Πρόεδρε, έχουν συγχωνευθεί στο νομοσχέδιο. Θα πούμε δύο λόγια, αλλά τα περισσότερα θα τα πούμε κατά τη συζήτηση των άρθρων.
Ερχόμαστε στο άρθρο 43 που έχει σχέση με τους εργαζόμενους στα λιπάσματα. Μπαίνουν ορισμένα ερωτηματικά. Αυτοί που βρίσκονται σε μία ηλικία προσυνταξιοδοτική, δηλαδή βρίσκονται στην ηλικία πάνω των πενήντα ετών, λέτε ότι μπορούν να επιλέξουν και να ενταχθούν στο ειδικό πρόγραμμα, το οποίο θα τους ασφαλίζει σύμφωνα με τον κλάδο τον οποίο ακολουθούν. 'Ομως προβλέπετε ότι αυτό θα γίνει για τρία χρόνια. Μετά τα τρία χρόνια τι θα γίνει; Πώς αυτοί οι άνθρωποι θα εξασφαλίσουν τη σύνταξή τους; Αναφορικά με την επιδότηση που τους δίνετε, τους κολλάτε και τα ένσημα εκεί. 'Οποιος δεν διαλέξει αυτό, για πόσο χρόνο θα διαρκέσει; Και αυτή για τρία χρόνια; Και τι επιδότηση θα είναι; Μιλάτε και για την επανακατάρτιση. Επανακατάρτιση ναι. Ο λαός μας έχει χορτάσει από προγράμματα επανακατάρτισης. Τι γίνεται όμως, κύριε Υπουργέ. Πηγαίνουν εκεί για να πάρουν αυτό το τριχίλιαρο, το οποίο και αυτό στερούνται. Είναι ένα βοήθημα. 'Οχι ότι επανακαταρτίζονται. Θυμάμαι μια περίπτωση, κύριοι Βουλευτές, στο Λαύριο, όπου προγράμματα επανακατάρτισης πήγαιναν να βγάλουν τους μεταλλωρύχους μοντελίστ.  Καταλαβαίνετε, λοιπόν, πόσο αστεία πολλές φορές είναι αυτά τα προγράμματα. Είναι σοβαρά πράγματα, κατασπαταλώνται χρήματα, τα οποία όμως θα μπορούσαν να πιάσουν τόπο κάπου αλλού.
Η επανακατάρτιση, κύριε Υπουργέ θα είχε νόημα εάν συνοδευόταν και με συγκεκριμένη δουλειά κατά τη λήξη της. 'Οπως επίσης θα πρέπει κατά την άποψή μας να βρεθεί μόνιμη δουλειά για όλους αυτούς τους ανθρώπους. Θα μπορούσαν να βρεθούν λύσεις για τη λειτουργία του εργοστασίου. Θα μπορούσε η τοπική κοινωνία για περιβαλλοντικούς λόγους να ζητήσει την απομάκρυνσή του, αλλά όμως με κατάλληλο προγραμματισμό θα μπορούσε το εργοστάσιο να λειτουργήσει και να εκσυγχρονιστεί και οι εργαζόμενοι να βρουν τη δουλειά τους και μάλιστα αν θέλετε να αποτελέσει ένα ακόμη χώρο που θα συμβάλει στην ανάπτυξη της οικονομίας της χώρας μας.
'Ολα αυτά κατά την άποψή μας είναι ημίμετρα. Κλείνουν εργοστάσια πετιέται ο κόσμος στο δρόμο. Πρέπει να βρουν μόνιμη δουλειά. Δεν λύνεται όμως το πρόβλημα, έτσι όπως το ρυθμίζετε.
'Ερχομαι στο άρθρο 44, που μιλάει για την Τοπική Αυτοδιοίκηση. Εμείς νομίζουμε ότι θα πρέπει να σταματήσει το παιχνίδι των παροχών από διάφορα Υπουργεία σε συγκεκριμένους δήμους. Ανέκαθεν λέμε ότι οι θεσμοθετημένοι πόροι της Τοπικής Αυτοδιοίκησης πρέπει να είναι επαρκείς για τις αρμοδιότητές της. Δεν μπορεί η Τοπική Αυτοδιοίκηση να γίνεται εξαρτημένο όργανο από την εκάστοτε κυβέρνηση. Σωστά τα χρήματα πηγαίνουν στο Υπουργείο, αλλά πρέπει να μπαίνουν σε έναν κορβανά και από εκεί και πέρα, χωρίς καμία πίεση, αλλά με βάση τις ανάγκες και τις προτεραιότητες που έχει η Τοπική Αυτοδιοίκηση να δίνονται αυτά τα λεφτά και όχι να τα μοιράζει το Υπουργείο.
'Εχουμε επιφυλάξεις για το αν τα λεφτά αυτά θα πάνε για το σκοπό που προορίζονται και δεν θα αποτελέσουν ένα ακόμη μέσο πίεσης και ελέγχου της Τοπικής Αυτοδιοίκησης.
Δεν μπορεί να έρχονται αρμοδιότητες στην Tοπική Aυτοδιοίκηση, κύριοι Βουλευτές, χωρίς τους αντίστοιχους πόρους. Δεν μπορεί να φορτώνονται τα σχολεία τα λειτουργικά κλπ., χωρίς να δίνετε αντίστοιχους πόρους. Δεν μπορεί μια σειρά άλλες αρμοδιότητες, παιδικοί σταθμοί κλπ., από κρατικοί που ήταν να φορτώνονται στην Tοπική Aυτοδιοίκηση, χωρίς τους αντίστοιχους πόρους. Και δεν μπορεί να βγαίνει το τάδε Υπουργείο και να λέει ότι έδωσε στον τάδε δήμο. Τα λεφτά, ναι μεν να πηγαίνουν σε έναν κορβανά, αλλά να μπορούν να διαχειρίζονται από εκεί και πέρα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, τελειώνω. Ακόμη μία διάταξη είναι και θα σας απαλλάξω. 
ΠΡΟΕΔΡΕΥΩΝ (Λουκάς Αποστολίδης): Θα κάνετε αναλυτική τοποθέτηση στα άρθρα. Ενώ είπαμε επί της αρχής, κύριε συνάδελφε.
ΝΙΚΟΛΑΟΣ ΓΚΑΤΖΗΣ: Ναι, επί της αρχής συζητάμε, αλλά είναι η ουσία της πολιτικής που ακολουθείται, κύριε Υπουργέ. Και επειδή έχουμε στο άρθρο 45 με τους σεισμόπληκτους, λύνεται το πρόβλημα, κύριε Υπουργέ, αυτό που  κάνετε με τους σεισμόπληκτους; Ρυθμίζετε τα χρέη μέχρι 31 Δεκεμβρίου.               'Εχετε την εντύπωση ότι τα χρέη, τα οποία θα συνεχίσουν από εκεί και πέρα, οι υποχρεώσεις να πληρώνουν μετά τις 31 Δεκεμβρίου, θα είναι σε θέση αυτοί οι επιχρειρηματίες να πληρώνουν αυτά τα χρέη; Ρυθμίζετε οφειλές μέχρι 31 Δεκεμβρίου. Τι θα γίνει από εκεί και πέρα; Απαλλάσσετε όλους αυτούς τους μεγαλοκαρχαρίες από φόρους κλπ. κι εδώ έρχεσθε να κάνετε ρυθμίσεις, που είσθε και είμαστε σίγουροι ότι δεν πρόκειται μετά τη λήξη και με τη ρύθμιση που κάνετε, να πληρώσουν οι άνθρωποι αυτά τα χρέη. Τα υπόλοιπα θα τα πω στη δευτερολογία μου, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, αυτό το νομοσχέδιο έχει διάφορα θέματα, ως συνήθως, άσχετα μεταξύ τους. Αλλά επειδή το κεντρικό του ζήτημα είναι αυτοί οι θεσμοί, αμοιβαία κεφάλαια ακινήτων και εταιρείες επενδύσεων χαρτοφυλακίου σε ακίνητα, θα αναφερθώ σε αυτό το θέμα και στην κατ' άρθρον συζήτηση θα αναφερθούμε στα υπόλοιπα θέματα.  Αυτοί οι δύο θεσμοί, οι οποίοι εισάγονται στη χώρα μας, μπορούμε να τους δούμε από δύο πλευρές. Από τη μία πλευρά πρόκειται για θεσμούς  συγκέντρωσης κεφαλαίου με σκοπό την κεφαλαιακή αξιοποίηση των ακινήτων. Επομένως πρέπει να δούμε κατά πόσο διασφαλίζεται η αναπτυξιακή ή απλά κερδοσκοπική λειτουργία αυτών των κεφαλαίων και από τη δεύτερη πλευρά αποτελούν επενδυτικά προϊόντα ή αποταμιευτικά προϊόντα, που ενδιαφέρουν, όσους έχουν κάποιο κεφάλαιο, κάποιο εισόδημα να διαφυλάξουν ή να επενδύσουν.
Και στις δύο περιπτώσεις, η ιδιομορφία που έχουμε εδώ είναι ότι πρόκειται για θεσμούς που παρέχουν δυνατότητες, αλλά περικλείουν και σημαντικούς κινδύνους. Νομίζω ότι το καλύτερο που έχουμε να κάνουμε, είναι να επισημάνουμε και τις δυνατότητες και τους κινδύνους.
Σε ό,τι αφορά το θεσμό ως κεφάλαιο, το οποίο θέλει να αξιοποιηθεί στο χώρο των ακινήτων, η δυνατότητα που θεωρητικά δίνεται είναι η δυνατότητα ενοποίησης κατακερματισμένων ακινήτων. Είναι η δυνατότητα οργανωμένης δόμησης, που στη χώρα μας είναι σε υπανάπτυκτο στάδιο. Μέχρι σήμερα οργανωμένη δόμηση είχαμε κυρίως από τον Οργανισμό Εργατικής Κατοικίας και τη ΔΕΠΟΣ. Είναι η δυνατότητα αναβάθμισης και ανάπλασης υποβαθμισμένων περιοχών. Δυστυχώς όμως αυτές οι δυνατότητες είναι θεωρητικές μόνο, δεν εξασφαλίζονται από πριν, πολύ περισσότερο που τα κεφάλαια, τα οποία θα επενδυθούν σε αυτούς τους θεσμούς, είναι κεφάλαια τα οποία βεβαίως ενδιαφέρονται για το κέρδος. Και πρέπει να πω ότι στην ιστορία του καπιταλισμού ο χώρος των ακινήτων και ο χώρος της γης υπήρξε πάντα από τα πεδία των πιο ακραίων μορφών κερδοσκοπίας. Επομένως εδώ έχουμε τον κίνδυνο, όλη αυτή η υπόθεση να εκφυλιστεί σε ένα κερδοσκοπικό παιχνίδι, να διευκολύνει ειδικότερα την ιδιωτικοποίηση ακινήτων του δημοσίου και όχι να έχουμε, εν πάση περιπτώσει, αυτές τις δυνατότητες, οι οποίες υπάρχουν στο θεωρητικό επίπεδο.
Το τι θα γίνει θα εξαρτηθεί στην πράξη, θα εξαρτηθεί δηλαδή, από το θεσμικό πλαίσιο που θα διέπει τη λειτουργία αυτού του θεσμού, αλλά και το θεσμικό πλαίσιο που διέπει η χωροταξία και τις πολεοδομικές ρυθμίσεις. Θα εξαρτηθεί από τους μηχανισμούς εποπτείας και ελέγχου, αλλά και από τη γενικότερη πολιτική των εκάστοτε κυβερνήσεων.
Σε ό,τι αφορά την κατάσταση που ζούμε σήμερα, να σας αναφέρω ένα παράδειγμα. Ας δούμε τι γίνεται με τα αυθαίρετα και ποια είναι η στάση της Κυβέρνησης απέναντι στα αυθαίρετα.
Κατά κανόνα η πολιτεία κάνει τα στραβά μάτια. Κατά κανόνα και όταν εντοπισθεί η αυθαιρεσία υπάρχουν ημίμετρα, δεν υπάρχουν σημαντικές κυρώσεις και κατά κανόνα το ίδιο το κράτος έρχεται εκ των  υστέρων να νομιμοποιήσει αυθαιρεσίες.
Φαντάζεστε τι θα γίνει όταν η πολεοδομική, η χωροταξική αυθαιρεσία γίνεται όχι από κάποιον φουκαρά του Μενιδίου ή των Λιοσίων ή της όποιας άλλης περιοχής, αλλά γίνεται από μια εταιρεία επενδύσεων χαρτοφυλακίου με δεκάδες δισεκατομμύρια κεφάλαιο και με τεράστια διαπλεκόμενα συμφέροντα γύρω της; Επομένως η επισήμανση των κινδύνων και οι επιφυλάξεις που διατυπώνουμε, δεν εκφράζουν καμία κακοπιστία, αντίθετα εκφράζουν την πραγματικότητα που όλοι ζούμε.
Επίσης, σε ό,τι αφορά τα ακίνητα του δημοσίου, έχουμε μια κυβερνητική πολιτική η οποία έχει δώσει δείγματα γραφής. 'Εχει ανάγει το θέμα των ιδιωτικοποιήσεων σε προτεραιότητα και σε πολλές περιπτώσεις και μονόδρομα. Και εδώ μπορούμε να υποθέσουμε ότι μια από τις στοχεύσεις του νομοσχεδίου, είναι να διευκολυνθεί η ιδιωτικοποίηση των ακινήτων του δημοσίου.
Επομένως απ'αυτήν τη σκοπιά είναι πολύ πιθανό να έχουμε απλώς μια επέκταση της χρηματιστηριακής κερδοσκοπίας στο χώρο των ακινήτων και υποβάθμιση ή και μηδενισμό των άλλων δυνατοτήτων οι οποίες πράγματι θα είχαν μια αξία.
'Ερχομαι τώρα στο ίδιο θέμα, στους θεσμούς αυτούς, ως επενδυτικό προϊόν.
Οι θεσμοί αυτοί, λειτουργούν ως επενδυτικό προϊόν είτε ως μετοχές των επενδύσεων χαρτοφυλακίου, οι οποίες θα εισέλθουν στο χρηματιστήριο είτε  ως μερίδια των αμοιβαίων κεφαλαίων ακινήτων, τα οποία θα δημιουργηθούν. Και εδώ μπορούμε να αναφερθούμε στις δυνατότητες, οι οποίες υπάρχουν.  Κατ'αρχήν, εμείς θεωρούμε θετικό να υπάρχουν εναλλακτικά επενδυτικά προϊόντα και αποταμιευτικά προϊόντα, ούτως ώστε το χρηματιστήριο να μην είναι μονόδρομος, όπως συμβαίνει σήμερα, γεγονός το οποίο έχει κινδύνους και για το ίδιο το χρηματιστήριο, αλλά και για όσους επενδύουν εκεί.  Και το σημαντικότερο βέβαια είναι ότι όλοι αυτοί οι θεσμοί, επιτρέπουν την ενεργοποίηση αδρανούς πλούτου. Ακίνητα τα οποία είναι αναξιοποίητα, αποταμιεύσεις οι οποίες υπάρχουν και είναι αναξιοποίητες μπορούν να κινητοποιηθούν και να έχουμε ένα αναπτυξιακό αποτέλεσμα.
'Ομως και εδώ ο κίνδυνος ο οποίος υπάρχει, είναι αντί να προκύπτουν υπεραξίες μέσα από την αξιοποίηση των ακινήτων, μέσα δηλαδή από μια επενδυτική διαδικασία, να στηθεί ένα κερδοσκοπικό παιχνίδι απλώς με βάση πλασματικές υπεραξίες. Η τάδε εταιρεία πρόκειται να αγοράσει αυτό το ακίνητο, άρα θα ανέβει η μετοχή και όλα αυτά τα οποία ζούμε και διαβάζουμε καθημερινά στον εξειδικευμένο οικονομικό τύπο, όπου τα real estates εμφανίζονται σαν να είναι το νέο Ελ Ντοράντο, το οποίο θα κάνει πάλι εδώ όλους πλούσιους.
Ο δεύτερος κίνδυνος προκύπτει από τις ιδιαιτερότητες που έχουν τα αμοιβαία κεφάλαια ακινήτων τα οποία δεν έχουν την ευχέρεια ρευστοποίησης του ενεργητικού τους, το οποίο είναι επενδεδυμένο σε ακίνητα κατά 70% τουλάχιστον. Αυτό σημαίνει ότι σε περιόδους κρίσης, μπορεί να υπάρξουν προβλήματα, να οδηγηθούν τα αμοιβαία κεφάλαια σε υπερχρέωση και αν η κρίση παραταθεί, να υπάρξουν περαιτέρω άλλες περιπλοκές, ακόμη και χρεοκοπίες.
Το νομοσχέδιο προβλέπει ορισμένες ρυθμίσεις, οι οποίες φαίνονται ανεπαρκείς.
Για όλους αυτούς τους λόγους λέμε ότι η λειτουργία αυτών των θεσμών θα εξαρτηθεί από το πώς θα εφαρμοστούν στην πράξη, από το πώς θα οργανωθεί η εποπτεία και ο έλεγχος και τέλος από το ποιες γενικότερες πολιτικές θα κληθούν να υπηρετήσουν. Ούτε το νομοσχέδιο ούτε η γενικότερη πολιτική της Κυβέρνησης μας δίνει εχέγγυα ότι  η λειτουργία αυτών των θεσμών,  θα γίνει με τρόπο που θα υπερτερεί το αναπτυξιακό στοιχείο. Ο κίνδυνος να εκφυλιστεί σε έναν κερδοσκοπικό θεσμό, είναι ο πιο ορατός. Γι'αυτό εμείς δεν θα ψηφίσουμε το νομοσχέδιο επί της αρχής. Θα παρακολουθήσουμε την πορεία του. Επίσης θέλουμε, εκ των υστέρων, εδώ, να γίνει αυτό που δεν έγινε, ως τώρα, δηλαδή, οι διάφοροι εμπλεκόμενοι φορείς, οι οποίοι δεν είναι μόνο από την πλευρά του χρηματιστηρίου, αλλά και από το σκέλος της πολεοδομίας και της χωροταξίας, να δουν στην πράξη τη συγκεκριμένη εφαρμογή αυτού του νόμου.
Θέλω να προσθέσω ορισμένες ειδικότερες παρατηρήσεις. Η πρώτη αφορά τον κανονισμό, ο οποίος θα διέπει αυτά τα αμοιβαία κεφάλαια. Η εξουσιοδότηση που δίνεται από το νομοσχέδιο προς την επιτροπή κεφαλαιαγοράς είναι πολύ γενική. Παρ'όλο που η Επιτροπή Κεφαλαιαγοράς ενδιαφέρεται για τον έλεγχο και τη σωστή εποπτεία, πιστεύουμε ότι ο νόμος θα έπρεπε να προβλέπει ορισμένα στοιχεία και να προσανατολίζει με σαφήνεια και δεσμευτικά στην εφαρμογή μιας αυστηρής εκδοχής εποπτείας και ελέγχου σε αυτά τα αμοιβαία κεφάλαια.
Η δεύτερη παρατήρηση αφορά τα φορολογικά. Στο θέμα των κινητών αξιών έχει διαμορφωθεί μια χαώδης κατάσταση, με τις αποσπασματικές ρυθμίσεις που έρχονται κατά καιρούς. Το τελικό αποτέλεσμα είναι να διαμορφώνεται μία πολύ σημαντική σφαίρα εισοδημάτων, η οποία για λόγους οι οποίοι έχουν  ουδέποτε εξηγηθεί με πειστικό τρόπο στον ελληνικό λαό, μένει αφορολόγητη. Εχει φορολογική ασυλία. Αυτό σημαίνει μία επιδότηση αυτών των θεσμών από το λαό από εκείνους, που δεν έχουν καμία σχέση με τα χρηματιστήρια και τα αμοιβαία κεφάλαια. Διότι όταν φορολογείς το εισόδημα από επιχειρηματική δραστηριότητα ή από εργασία ή το εισόδημα του επαγγελματία ή όταν φορολογείς τον τόκο των καταθέσεων 15% και αφήνεις αφορολόγητα τα εισοδήματα, τα οποία προέρχονται από την πηγή που προανέφερα έχουμε μία μορφή επιδότησης.
Και επειδή στο θέμα αυτό γίνεται και μία σπέκουλα από τους κατ'επάγγελμα φοροφυγάδες πρέπει να προσθέσω ότι οι εργαζόμενοι, όσοι έχουν εισόδημα από εργασία ή επαγγελματική δραστηριότητα και έχουν ένα συμπληρωματικό εισόδημα είτε από το χρηματιστήριο είτε από αμοιβαία κεφάλαια, δεν έχουν να φοβηθούν τίποτα διότι η φορολόγηση αυτών των υπεραξιών και των κερδών θα επέτρεπε και μία γενναία ελάφρυνση των εισοδημάτων από εργασία ή επαγγελματική δραστηριότητα.
'Ολη, λοιπόν, η υπόθεση έχει να κάνει με εκείνους που λέγαμε ραντιέρηδες και παραμένουν ραντιέρηδες, δηλαδή αυτούς που δεν έχουν επαγγελματική ή άλλη λειτουργία πέραν από το να αξιοποιούν τα κεφάλαιά τους. Είναι δικαίωμά τους να το κάνουν, αλλά είναι και υποχρέωση της πολιτείας να ζητήσει και από αυτούς να έχουν μία συμβολή στα φολορογικά έσοδα. Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο.
Απών.
Ο κ. Βεζδρεβάνης έχει το λόγο.
Απών.
Ο κ. Καραμάριος έχει το λόγο.
Απών.
Ο κ. Βαλυράκης έχει το λόγο.
Απών.
Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θα μιλήσω τώρα, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Εάν δεν μιλήσετε σήμερα θα ζητήσω δευτερολογίες και θα λήξει η διαδικασία. Είπαμε ότι σήμερα θα συζητήσουμε επί της αρχής.
Ο κ. Κούβελας έχει ζητήσει το λόγο.
Ορίστε, κύριε Κούβελα, έχετε το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, άκουσα ότι υπάρχει πιθανότητα να συνεχίσουμε τη Δευτέρα.
ΠΡΟΕΔΡΕΥΩΝ (Λουκάς Αποστολίδης): Θα συνεχίσουμε τη Δευτέρα και θα ολοκληρώσουμε την τρίτη συνεδρίασή μας την Πέμπτη, διότι όπως απεφάσισε η Διάσκεψη των Προέδρων, την Τρίτη και την Τετάρτη υπάρχει προ ημερησίας διατάξεως συζήτηση.
Ο κ. Βαλυράκης έχει το λόγο.
ΣΗΦΗΣ ΒΑΛΥΡΑΚΗΣ: Κύριε Πρόεδρε, κύριοι συνάδελφοι, ο παριστάμενος Υπουργός γνωρίζει πολύ καλά το θέμα του ΟΑΔΥΚ για το οποίο ήθελα εδώ να αναφερθώ και για το οποίο έχει ήδη κατατεθεί τροπολογία.
Στο νομοσχέδιο για τη μετοχοποίηση της ΕΥΔΑΠ είχε συμπεριληφθεί η διάταξη, άρθρο 13, που ρυθμιζόταν το ζήτημα της απορρόφησης του πλεονάζοντος προσωπικού του Οργανισμού Ανάπτυξης Δυτικής Κρήτης. Στο άρθρο αυτό είχε υποβληθεί τροπολογία, ώστε το πλεονάζον αυτό προσωπικό να μπορεί να απορροφηθεί στις υπηρεσίες του Υπουργείου Δικαιοσύνης, όπου και ένας σημαντικός αριθμός απασχολείτο ήδη και επίσης στους Οργανισμούς Τοπικής Αυτοδιοίκησης και στις κατά τόπους υπηρεσίες του ΟΑΕΔ. Αυτό με σύμφωνη γνώμη και του Υπουργού  Δικαιοσύνης και του Υπουργού Εργασίας και της Υπουργού Εσωτερικών.
Ο εκπροσωπών τότε την Κυβέρνηση στην 'Εδρα Υφυπουργός Οικονομικών κ.  Χριστοδουλάκης απεδέχθη τελικά τη ρύθμιση, όπως και από τα Πρακτικά της Βουλής προκύπτει, αλλά επίσης και όπως από το τελικό κείμενο του νόμου για τη μετοχοποίηση της ΕΥΔΑΠ προκύπτει. Το πρόβλημα είναι ότι ο πρακτικογράφος έκανε λάθος και τη συγκεκριμένη διατύπωση την προσήρτησε σε λάθος παράγραφο. 'Ετσι ο δαίμων του τυπογραφείου οδήγησε τη ρύθμιση να ενεργοποιείται για τον Οργανισμό Ανάπτυξης Ανατολικής Κρήτης, τον ΟΑΝΑΚ, ο οποίος και δεν έχει κανένα απολύτως πρόβλημα προσωπικού, μάλλον πρόβλημα πρόσληψης προσωπικού έχει, παρά απορρόφησης του πλεονάζοντος.  Γι'αυτό, κύριε Πρόεδρε, θα παρακαλούσα τον κύριο Υπουργό να κάνει δεκτή αυτήν την αναδιατύπωση της πολιτικά αποδεκτής τροποποίησης  προσθήκης, κάτι που διέφυγε και θα μπορούσε να είχε γίνει, ως διόρθωση, όταν το προηγούμενο σχέδιο νόμου, δηλαδή ο ήδη με νομική μορφή νόμος εν ισχύι, που αφορούσε τη μετοχοποίηση της ΕΥΔΑΠ, ερχόταν στην ψήφιση στο σύνολό του. Η σωστή καταχώρηση στο άρθρο 13 του παραπάνω νόμου διέφυγε και σήμερα νομίζω, κύριε Υπουργέ, επειδή και προσωπικά γνωρίζετε το πρόβλημα για το οποίο η Κυβέρνηση έχει δεσμευτεί με όλους όσους προαναφέραμε Υπουργούς, μέλη της, αυτή η αναδιατύπωση είναι αναγκαία να γίνει για τη σωστή εφαρμογή του νόμου. Περιμένουμε τη διόρθωσή σας. Δεν πρόκειται ούτε καν για τροπολογία.
Σας ευχαριστώ πάρα πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Καραμάριος έχει το λόγο. 
ΑΝΑΣΤΑΣΙΟΣ ΚΑΡΑΜΑΡΙΟΣ: 'Εχω την εντύπωση, αγαπητέ κύριε Υφυπουργέ, ότι συγχέετε κάπως τις διατάξεις του νομοσχεδίου αυτού με τις υφιστάμενες διατάξεις άλλων νόμων που ρυθμίζουν παρόμοια θέματα.
Πρώτα απ' όλα θέλω να αναφέρω το εξής: Συνιστάται λέτε εταιρεία αμοιβαίου κεφαλαίου και συγκεκριμένα ότι το αμοιβαίο κεφάλαιο ακίνητης περιουσίας είναι ομάδα περιουσίας η οποία σχηματίζεται από ακίνητα, κινητές αξίες και μετρητά και της οποίας τα επιμέρους στοιχεία ανήκουν εξ αδιαιρέτου σε περισσότερα πρόσωπα. Στη συνέχεια με το άρθρο 2 λέτε ότι το αμοιβαίο κεφάλαιο ακίνητης περιουσίας δεν έχει νομική προσωπικότητα. Αυτό είναι κάπως οξύμωρο και νομίζω ότι κάνετε λάθος, διότι εδώ ξεκάθαρα έπρεπε να πείτε στη Βουλή των Ελλήνων ότι θέλετε όλα τα ακίνητα του δημοσίου κατά το 70% να συστήσουν μια ανώνυμη εταιρεία εκμεταλλεύσεως, η οποία ανώνυμος εταιρεία θα εισαχθεί αργότερα στο χρηματιστήριο.
Δε νοείται αμοιβαίο κεφάλαιο ακίνητης περιουσίας χωρίς νομική προσωπικότητα. Η έκφραση είναι λάθος. Θα έπρεπε να πείτε από την αρχή, ότι συνιστάται ανώνυμη εταιρεία αμοιβαίων κεφαλαίων ακίνητης περιουσίας του δημοσίου και όχι να λέτε ότι η περιουσία αυτού του ανύπαρκτου νομικού προσώπου θα διαχειρίζεται από ανώνυμη εταιρεία. Αυτό είναι το πρώτο λάθος.
Δεύτερον, ομιλείτε περί ομάδας περιουσίας. Εγώ έχω την αξίωση σαν Βουλευτής να μου πείτε ποια είναι αυτή η ομάδα ακίνητης περιουσίας την οποία θα υπαγάγουμε στο νόμο και αύριο θα έχουμε την αξίωση να τη διαχειριστούμε. Αν νομίζετε ότι με την παραπομπή στις διατάξεις πλέον του άρθρου 5 παράγραφος 2α που λέτε ότι η ΑΕΔΑΚ υποβάλλει αναλυτικό κατάλογο των στοιχείων του αρχικού ενεργητικού του αμοιβαίου κεφαλαίου και της ακίνητης περιουσίας, καλύπτεται το όλο θέμα, αντιλαμβάνεσθε ότι δεν έχετε το δικαίωμα την υποχρέωση αυτή να την παραπέμψετε στη μέλλουσα να συσταθεί ανώνυμη εταιρεία και εκείνη θα έχει την υποχρέωση να υποβάλει κατάλογο αξιοποίησης των ακινήτων. Δεν το έχετε αυτό το δικαίωμα.
Και να σας πω ένα παράδειγμα, κύριε Υφυπουργέ. Εμείς στη Δωδεκάνησο έχουμε μια μεγάλη ακίνητη περιουσία, δική μας περιουσία. Την κατέκτησαν οι Ιταλοί κυριαρχικού δικαιώματι και ήλθε μετά την απελευθέρωση το ελληνικό κράτος ως διάδοχο της ιταλικής κατοχής και μεταβιβάστηκαν όλα τα ακίνητα στην ελληνική Πολιτεία. Αυτά τα ακίνητα που είναι κατονομαζόμενα με μερίδες θα τα συμπεριλάβετε στη διαχείριση της ακίνητης περιουσίας; Αυτό είναι το πρώτο ερώτημα. Θέλω ευθεία απάντηση αν αυτά τα ακίνητα που περιήλθαν στο ελληνικό δημόσιο -δικά μας πατρογονικά- θα τα αξιοποιήσετε δίνοντάς τα σ' αυτήν την εταιρεία διαχείρισης που αύριο όπως καταλαβαίνετε θα εισαχθούν στο χρηματιστήριο και δεν θα έχουμε τον έλεγχό τους, όταν το Υπουργείο σας, το Υπουργείο Οικονομικών σε σχετική ερώτηση απάντησε ότι είναι πρόθυμο να συστήσει ίδιον οργανισμό διαχείρισης ακινήτου περιουσίας της Δωδεκανήσου.
Εμένα, λοιπόν, με ενδιαφέρει αυτή η ακίνητη περιουσία που έμεινε και είναι στη Δωδεκάνησο και την αξιοποιούμε καθημερινώς, διότι το 75% του τιμήματος -τόσο ήταν και το κάνατε 50% πρόσφατα- της εκποιήσεως οποιουδήποτε ακινήτου περιέρχεται στους σκοπούς της Νομαρχιακής Αυτοδιοίκησης της Δωδεκανήσου. Αυτό το ερώτημα, λοιπόν, παρακαλώ πάρα πολύ να το λάβετε υπόψη σας και να μου απαντήσετε σήμερα εδώ.
'Ερχομαι να σχολιάσω, κύριε Υπουργέ, το άρθρο 39. Λέτε εκεί στην παράγραφο 1 εδάφιο β', αυτήν τη βιαστική ρύθμιση που κάνατε τότε ότι η συναφθείσα σύμβαση υποβάλλεται στο Ελεγκτικό Συνέδριο εντός δέκα ημερών, μετά την υπογραφή της -αφού αναστέλλετε τη διάταξη του προληπτικού ή του ελέγχου της νομιμότητας των συμβάσεων- και εάν δεν υποβληθεί εντός της ανωτέρω προθεσμίας ή ο έλεγχος του Ελεγκτικού Συνεδρίου αποβεί αρνητικός, η σύμβαση θεωρείται ως μηδέποτε συναφθείσα.
Και σας ρωτώ: Αν αυτή η σύμβαση, η οποία θα συναφθεί μέχρι το τέλος του έτους προχωρήσει στην εκτέλεση, ανατεθεί σε κάποιον εργολάβο, όπως θέλετε εσείς και ο εργολάβος αυτός αρχίσει να δαπανά και να εκτελεί έργο κι έλθει μετά από τρεις μήνες, κύριε Υφυπουργέ, το Ελεγκτικό Συνέδριο και ακυρώσει τη σύμβαση, από κει και πέρα τι γίνονται οι μέχρι τότε εκτελεσθείσες εργασίες; Λέτε πουθενά ότι επιστρέφονται τα χρήματα ή ότι, εν πάση περιπτώσει, δημιουργείται μια κάποια άλλη σχέση; Μιλάμε για τη διάλυση μιας συμβάσεως, που δεν φταίει ο ανάδοχος, αλλά φταίει ο δημόσιος οργανισμός, το νομικό πρόσωπο το οποίο αναθέτει την εργολαβία και για λόγους τυπικούς από λανθασμένη σύνταξη της σύμβασης, ακυρώνεται η σύμβαση αυτή. Δεν ευθύνεται δηλαδή ο ανάδοχος. Τι γίνονται οι απαιτήσεις του αναδόχου; Ποιος τις αναλαμβάνει; Βλέπετε υπάρχει ένα μεγάλο κενό. Θέλετε να προλάβετε να δώσετε όλες τις εργολαβίες μέχρι 31 Δεκεμβρίου και από τη βιασύνη σας κάνετε κάτι που ο πρωτοετής της Νομικής γελάει. Ποιος θα πληρώσει τα χρήματα; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θα υπάρξει καμία δαπάνη.
ΑΝΑΣΤΑΣΙΟΣ ΚΑΡΑΜΑΡΙΟΣ: Κάνετε λάθος, γιατί το Ελεγκτικό Συνέδριο μπορεί να μην ακυρώσει τη σύμβαση σε δέκα ημέρες, αλλά μπορεί να το κάνει σε ένα ή σε δύο μήνες. Είναι ενδεικτικές αυτές οι προθεσμίες. Ποτέ δεν είναι αποκλειστικές. Δεν μπορούν να απαντήσουν αμέσως. Δείτε το αυτό το θέμα, γιατί πρέπει να συμπληρωθεί, "επιφυλασσομένων των διατάξεων του Αστικού Κώδικα για τα δικαιώματα που έχουν οι εκατέρωθεν συμβαλλόμενοι, είτε το δημόσιο είτε ο ανάδοχος".
'Ερχομαι στην περίπτωση της διάταξης, που αφορά τους σεισμοπαθείς.  Εγώ δεν είμαι σεισμοπαθής κάτοικος Αθηνών, αλλά αυτήν τη φορά θα υποστηρίξω πάλι το λεκανοπέδιο Αττικής. Κύριοι, κάνετε μία ρύθμιση των ληξιπροθέσμων χρεών, έως 31.12.99, για τα φυσικά ή νομικά πρόσωπα.   Παρακάτω βάζετε ότι η καθυστέρηση καταβολής τριών συνεχών δόσεων έχει ως συνέπεια την απώλεια του ευεργετήματος της ρύθμισης και την είσπραξη του υπολοίπου ποσού της οφειλής, επιβαρυνόμενου με τις αναλογούσες κατά ΚΕΔΕ προσαυξήσεις εκπρόθεσμης καταβολής, με βάση τα στοιχεία της βεβαίωσης.  Ποιας βεβαίωσης; Του αρχικού κεφαλαίου ή αυτού που ρυθμίζεται, με τις παρακάτω ρυθμίσεις που κάμνετε εξοφλήσεως ή εκπτώσεως; Γιατί δεν λέτε "του υπολοίπου"; Δεύτερον, γιατί θα βάλετε στον οφειλέτη και επιβαρύνσεις του ΚΕΔΕ και θα του ανατρέψετε όλο το συμβιβασμό; Αυτήν τη διευκόλυνση κάνετε στους σεισμοπαθείς; Επειδή αντέγραψαν, κύριε Υφυπουργέ, τις συνηθισμένες επιπτώσεις τέτοιων ρυθμιστικών ληξιπροθέσμων χρεών, θέλετε να τις επιβάλετε και στους σεισμοπαθείς, που πρέπει οι άνθρωποι να μπουν σε μία ρύθμιση; 'Ερχεσθε και τους λέτε "αν δεν πληρώσετε τρεις συνεχείς δόσεις, ανατρέπονται τα πάντα" και ανατρέχουν στην πρώτη εγγραφή της βεβαιώσεως "και θα πληρώνετε και προσαυξήσεις". Αν νομίζετε ότι αυτό είναι ευεργέτημα προς τους σεισμοπαθείς, πάρτε το επάνω σας. Πείτε ξεκάθαρα, κύριοι: "Ρυθμίζουμε αυτά τα χρέη και το οφειλόμενο ποσό όποιο κι αν είναι, θα το χρωστούν". Εν πάση περιπτώσει, έχετε το δικαίωμα να λάβετε οποιοδήποτε μέτρο εναντίον του υπολοίπου και όχι να λέτε ότι ανατρέπονται τα πάντα και ξανάρχονται από την αρχή οι σεισμοπαθείς στη δυσμενέστερη θέση, στην οποία ήταν προ των σεισμών.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα θεωρεία δημοσίων υπαλλήλων, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", δεκαεννέα αξιωματικοί της Ναυτικής Σχολής Πολέμου.
Τους καλωσορίζουμε στο Εθνικό Κοινοβούλιο.
(Χειροκροτήματα απ' όλες τις πτέρυγες) Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, πάρα πολλά νομοσχέδια έχουν καταγγελθεί στην Εθνική Αντιπροσωπεία ως ψευδεπίγραφα και όχι αδίκως. Το συζητούμενο νομοσχέδιο είναι ένα απ' αυτά. 'Αλλα λέει ο τίτλος του και άλλα λέγουν οι διατάξεις του. Σαν διχασμένη προσωπικότητα.
Συζητούντες, λοιπόν, επί της αρχής αυτού του νομοσχεδίου, θα πρέπει να πάρουμε τη θέση της διχασμένης προσωπικότητας, κύριε Υπουργέ, και αυτό δεν μας ταιριάζει καθόλου. Αν οι συντάκτες του νομοσχεδίου έχουν αυτήν τη διχασμένη προσωπικότητα, δεν μπορούμε να την έχουμε εμείς. Είμαστε υποχρεωμένοι, βάσει της λογικής, να πούμε "ναι", στον τίτλο του νομοσχεδίου.
Υποτίθεται, κύριοι συνάδελφοι, ότι το νομοσχέδιο στοχεύει να εισαγάγει το θεσμό των συλλογικών συμβάσεων στα ακίνητα με τριάντα ένα "βαφτισμένα" άρθρα, γιατί υπάρχουν και "αβάφτιστα" άρθρα. Και τα "αβάφτιστα" άρθρα είναι τα σοβαρά. Μέχρι το άρθρο 31 είναι όλα "βαφτισμένα", έχουν τίτλο κι αυτό δείχνει πόσο νομοτεχνικά ολοκληρωμένα έρχονται τα νομοσχέδια από την Κυβέρνηση. 'Εχουν τίτλο. Τα υπόλοιπα είναι "αβάφτιστα", χωρίς τίτλο, κύριοι συνάδελφοι. Και αυτό γιατί; Για να μη φανεί ο δόλιος σκοπός τον οποίο υποδηλώνουν. Για να μην προξενήσουν το ενδιαφέρον κανενός.
Κύριε Υπουργέ, σ' αυτήν την Αίθουσα θητεύουμε χρόνια και γνωρίζουμε πού είναι τα σοβαρά και πού τα απλά και τα άνευ ενδιαφέροντος. Παράδειγμα, κύριοι συνάδελφοι: Στα πρώτα άρθρα μιλάμε για την εισαγωγή του θεσμού των συλλογικών επενδύσεων στα ακίνητα του δημοσίου, των ασφαλιστικών φορέων κλπ.
Στα υπόλοιπα βλέπουμε λειτουργία και διαχείριση των νοσοκομείων, θέματα δημάρχων και νομαρχών, θέματα παιδικών σταθμών και παιδικών χαρών, σεισμούς και άλλα τινά ων ουκ έστιν αριθμός, κατά το γνωστό "πλίνθοι και κέραμοι ατάκτως ερριμμένα".
Κύριε Υπουργέ, ορθώς εισάγετε το θεσμό των συλλογικών συμβάσεων για τα ακίνητα και ιδιαίτερα γι' αυτά του δημοσίου και των ασφαλιστικών φορέων, τα οποία μένουν ανεκμετάλλευτα, τη στιγμή κατά την οποία και το ελληνικό δημόσιο έχει ανάγκη πόρων, αλλά και ιδιαίτερα τα ασφαλιστικά ταμεία έχουν ανάγκη εσόδων.
Είναι ένας θεσμός που εφαρμόζεται από καιρό στην Ευρώπη, μάλιστα με πάρα πολύ καλά αποτελέσματα και ορθώς εισάγεται, έστω και με καθυστέρηση στη χώρα μας.
Ως εδώ με κάποιες παρατηρήσεις που θα κάνουμε στην κατ' άρθρο συζήτηση, δεν έχουμε αντιρρήσεις. Πρόκειται, επαναλαμβάνω, για τα "βαφτισμένα" άρθρα.
Για τα άλλα όμως, που δεν τολμήσατε ούτε τίτλο να βάλετε, τι να πούμε για αυτά και που ακροθιγώς αναφέρθηκα. Θα έχουμε δυνατότητα στην κατ' άρθρο συζήτηση να τοποθετηθούμε λεπτομερειακά.
Στη συζήτηση αυτή, όμως, θα πρέπει να πω κάποια πράγματα, για το άρθρο 39 του νομοσχεδίου, το οποίο "βγάζει μάτι". 'Εχω καταγγείλει το γεγονός απ' αυτό το Βήμα πολλές φορές. Δυστυχώς έχω δικαιωθεί πολλές φορές και για μία ακόμη φορά δικαιώνομαι. Στις 29 Σεπτεμβρίου -δεν συμπληρώθηκαν ακόμη τρεις μήνες- ψηφίσαμε τον ν. 2741/99, τον οποίο έρχεσθε σήμερα, με το άρθρο 39, να τον καταργήσετε.
Σας καταγγείλαμε τότε ότι προχείρως νομοθετείτε και θα αναγκαστείτε να έρθετε σύντομα στη Βουλή -δεν περιμέναμε βέβαια τόσο σύντομα- να τροποποιήσετε αυτόν το νόμο. Αυτό κάνετε σήμερα με το άρθρο 39 του νομοσχεδίου.
Αυτό όμως, κύριοι συνάδελφοι, είναι το έλασσον που αφορά την προχειρότητα της Κυβερνήσεως. Υποκρύπτεται το μείζον, το οποίο, κύριε Υπουργέ, σας αφήνει εκτεθειμένους.
Με το ν. 2741/1999, του Σεπτεμβρίου του 1999, κάτω από την πίεση της Νέας Δημοκρατίας για διαφάνεια στο δημόσιο βίο είπατε ότι οι συμβάσεις θα αποστέλλονται προς έλεγχο στο Ελεγκτικό Συνέδριο. Αυτό ψηφίσαμε το Σεπτέμβριο. Σήμερα λέτε ότι καταργείται αυτός ο νόμος και όλες οι συμβάσεις -και μάλιστα αναδρομικά- στέλνονται στο Ελεγκτικό Συνέδριο και αν δεν απαντήσει εντός της προθεσμίας, τη δουλειά μας την κάνουμε. 'Ολα όμως πρέπει να γίνουν μέχρι τις 31 Δεκεμβρίου και ο μήνας σήμερα έχει 9.  Αυτό βέβαια είναι παράδοση σε σας, κύριε Υπουργέ, στην Κυβέρνησή σας. Το κάνατε πριν δύο χρόνια με τις προγραμματικές συμβάσεις. Είχατε πέντε χρόνια στη διάθεσή σας να υπογράψετε τις προγραμματικές συμβάσεις και τις αφήσατε στο τελευταίο δεκαήμερο, αν θυμάμαι καλά 18 Δεκεμβρίου, με λήξη 31 Δεκεμβρίου για να υπογραφούν οι συμβάσεις και έθεσε η Κυβέρνηση την Εθνική Αντιπροσωπεία στο φοβερό δίλημμα -που αν γνώριζε ο ελληνικός λαός τι ακριβώς συμβαίνει, θα έπρεπε να πάρει με τις πέτρες την Κυβέρνηση- τι να κάνουμε, να χάσουμε κάποιες εκατοντάδες δισεκατομμυρίων δραχμές από την Ευρωπαϊκή 'Ενωση ή να τα δώσουμε χωρίς διαφάνεια; Σ' αυτό το φοβερό δίλημμα, κύριοι συνάδελφοι, μας θέτει ξανά η Κυβέρνηση και έρχεται το νομοσχέδιο Πέμπτη, για να είναι ελάχιστοι οι Βουλευτές μέσα στην Αίθουσα, να μην πάρει τη δημοσιότητα που χρειάζεται, για να καταγγελθεί η νέα ανομία της Κυβερνήσεως.
Στο δίλημμα, λοιπόν, τι κάνουμε, τα αφήνουμε στην Ευρωπαϊκή 'Ενωση, τα χάνει η πατρίδα μας ή τα δίνουμε κατά αδιαφανή τρόπο, προτίμησε η Εθνική Αντιπροσωπεία να δεχθεί αυτήν την κατάσταση και υπεγράφησαν τότε, κύριοι συνάδελφοι, οι προγραμματικές συμβάσεις, κατ' αυτόν το τρόπο, για κάποιες εκαντοντάδες δισεκατομμυρίων δραχμών.
Το ίδιο γίνεται και τώρα. Εκατοντάδες δισεκατομμυρίων δραχμών στα διάφορα έργα θα γίνονται χωρίς κανένα έλεγχο. Γι' αυτό, κύριοι συνάδελφοι, και μόνο από το άρθρο 39, δεν θα ψήφιζα το νομοσχέδιο. Αλλά ως "διχασμένη προσωπικότητα" πλέον, γιατί έτσι η Κυβέρνηση έφερε το νομοσχέδιο, θα πω ναι, στο κεφάλαιο που αφορά τα αμοιβαία κεφάλαια, γιατί είναι προς τη σωστή κατεύθυνση. Kαι το έχουμε πει κατ' επανάληψη από αυτό το Βήμα ότι η Νέα Δημοκρατία είναι υπεύθυνο κόμμα και ψηφίζει εκείνα τα νομοσχέδια, τα οποία είναι προς τη σωστή κατεύθυνση και καταψηφίζει εκείνα τα οποία δεν είναι προς τη σωστή κατεύθυνση και ζημιώνουν τη χώρα, το λαό και τον τόπο.
Θα μου επιτρέψετε όμως, κύριε Πρόεδρε, να πω για την τροπολογία που αφορά τους σεισμούς, παρ'όλο που θα τα πούμε και στα άρθρα και θα τα πούμε εντονότατα.
Τη διαχείριση των χρημάτων, που αφορά τους σεισμούς, την αφήνουμε έξω από κάθε έλεγχο. Γιατί; Για ποιο λόγο; Τι σας βιάζει; Καλά τα άλλα σας πιέζουν. Αυτό τι σας πιέζει; Γιατί τόση βιασύνη; Γιατί τόση πρεμούρα; Γιατί αφήνετε τον ελληνικό λαό να λέει αυτά που λέει; Τι γίνονται τόσα δισεκατομμύρια που στέλνουν οι άνθρωποι, τα σωματεία, οι οργανώσεις κλπ.;  Γι' αυτό, κύριε Υπουργέ, συγχωρήστε με, αλλά βρίσκομαι σε πολύ δύσκολη θέση να πω, ναι, στο θετικό, ναι, στο αρνητικό από το ίδιο Βήμα για το ίδιο νομοσχέδιο. Αφήστε, λοιπόν, να είμαι παρών στην επί της αρχής συζήτηση, γιατί δεν μπορώ να είμαι διχασμένη προσωπικότητα.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός δεν θέλει να τοποθετηθεί.
Κύριοι συνάδελφοι, είπαμε ότι σήμερα θα τελειώσουμε τη συζήτηση επί της αρχής. Αν ο κύριος Υπουργός θέλει να κάνει την ομιλία του τη Δευτέρα, έχει κάθε δικαίωμα να κάνει την ομιλία του τη Δευτέρα. Δεν θα μπούμε όμως τη Δευτέρα σε δευτερολογίες αγορητών και Κοινοβουλευτικών Εκπροσώπων. Δεν μπορεί να γίνει αυτό.
Θα υπάρχει μία τοποθέτηση σαν πρωτολογία εκ μέρους των Κοινοβουλευτικών Εκπροσώπων και αυτών που είναι εδώ, δηλαδή ο Κοινοβουλευτικός Εκπρόσωπος της Νέας Δημοκρατίας, ο κ. Αλογοσκούφης και αν από τους κυρίους συναδέλφους ή από τους εισηγητές επιθυμούν κάποιοι να δευτερολογήσουν, θα το κάνουν σήμερα.
ΑΝΑΣΤΑΣΙΟΣ ΚΑΡΑΜΑΡΙΟΣ: Και τώρα; 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός δεν έχει να κάνει κάποιες παρατηρήσεις, κύριε Καραμάριε.
ΣΩΤΗΡΙΟΣ ΚΟΥΒΕΛΑΣ: Εσείς προσδιορίσατε ότι σήμερα θα γίνει συζήτηση επί της αρχής και το σεβόμαστε. Ποιος μπορεί να το ανατρέψει αυτό; Ο κύριος Υπουργός το ανατρέπει αυτό; Δεν θέλει να μιλήσει; Δεν θα μιλήσει. Τη Δευτέρα θα αρχίσουμε τη συζήτηση επί των άρθρων.
ΠΡΟΕΔΡΕΥΩΝ (Λουκάς Αποστολίδης): Τότε θα μπούμε στην ψηφοφορία.
ΣΩΤΗΡΙΟΣ ΚΟΥΒΕΛΑΣ: Μα, αναρωτιέμαι δηλαδή, κύριε Πρόεδρε! ΑΝΑΣΤΑΣΙΟΣ ΚΑΡΑΜΑΡΙΟΣ: Επί της διαδικασίας, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Καραμάριε. ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, υπέβαλα ορισμένα αιτήματα και περιμένω απάντηση στη συζήτηση επί της αρχής. Πώς θα τοποθετηθώ στη δευτερολογία εγώ; Από τι; Από τα ίδια; Δεν νομίζω, κύριε Υπουργέ, να είναι δύσκολο για σας.
ΠΡΟΕΔΡΕΥΩΝ (Λουκάς Αποστολίδης): Κύριε Καραμάριε, εγώ δεν μπορώ να υποχρεώσω τον κύριο Υπουργό. Αν ο κύριος Υπουργός...
ΑΝΑΣΤΑΣΙΟΣ ΚΑΡΑΜΑΡΙΟΣ: Υποχρεώνεται από τη διαδικασία.
ΠΡΟΕΔΡΕΥΩΝ (Λουκάς Αποστολίδης): 'Οχι, δεν υποχρεώνεται. Ποιος σας το είπε; Δεν υποχρεώνεται, κύριε συνάδελφε. Μπορείτε να μου δείξετε πού είναι αυτό στον Κανονισμό; ΑΝΑΣΤΑΣΙΟΣ ΚΑΡΑΜΑΡΙΟΣ: Οφείλει μετά τον πρώτο κύκλο των τοποθετήσεων, να τοποθετηθεί η Κυβέρνηση επί του νομοσχεδίου.
ΗΛΙΑΣ ΒΕΖΔΡΕΒΑΝΗΣ: Πώς θα δευτερολογήσουμε; 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, είναι μία διαδικασία...
ΑΝΑΣΤΑΣΙΟΣ ΚΑΡΑΜΑΡΙΟΣ: Να διακόψουμε.
ΠΡΟΕΔΡΕΥΩΝ (Λουκάς Αποστολίδης): 'Οχι, δεν θα διακόψουμε, κύριοι συνάδελφοι. Θα ψηφιστεί το νομοσχέδιο επί της αρχής. Ο κύριος Υπουργός έχει κάθε δικαίωμα να μην πάρει το λόγο. Δεν θέλει να πάρει το λόγο. Δεν τον υποχρεώνει κανείς και ούτε εγώ μπορώ να τον υποχρεώσω από τον Κανονισμό. Αν εσείς έχετε διαφορετική άποψη, δείξτε μου που υπάρχει αυτή η διάταξη στον Κανονισμό για να την εφαρμόσω.
ΗΛΙΑΣ ΒΕΖΔΡΕΒΑΝΗΣ: Επιτρέπετε; 
ΠΡΟΕΔΡΕΥΩΝ (Λουκάς Αποστολίδης): 'Οχι κύριε Βεζδρεβάνη, έχετε τον Κοινοβουλευτικό σας Εκπρόσωπο εδώ και δεν μπορεί όλοι να παίρνουν το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ απλώς θα ήθελα να πω ότι αν ο κύριος Υπουργός δεν θέλει να μιλήσει σήμερα και ψηφίσουμε επί της αρχής, μετά μπαίνουμε κανονικά στη συζήτηση επί των άρθρων.
ΠΡΟΕΔΡΕΥΩΝ (Λουκάς Αποστολίδης): Θα μπούμε στη συζήτηση επί των άρθρων και έχει τη δυνατότητα, όπως είναι πάγια τακτική και καλά κάνετε κύριε συνάδελφε, και το τονίζετε, στην πρώτη ενότητα των άρθρων κάποιος να κάνει και γενική αναφορά στο νομοσχέδιο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ θα ήθελα να τονίσω ότι και να θέλει κανείς να αγιάσει, με αυτά τα νομοσχέδια δεν μπορεί, καθώς εμείς ερχόμαστε και ψηφίζουμε το νομοσχέδιο αυτό επί της αρχής, καθώς με την αρχή του πρώτου και δεύτερου μέρους που αφορά τα αμοιβαία κεφάλαια ακινήτων και τις εταιρείες επενδύσεων ακινήτων, εμείς δεν έχουμε καμία διαφωνία.
Μπορεί να έχουμε μικροδιαφωνίες σε συγκεκριμένες ρυθμίσεις, τις οποίες θα πούμε επί των άρθρων, αλλά έχουν προστεθεί μία σειρά από τροπολογίες, οι οποίες έχουν ενσωματωθεί στο σώμα του νομοσχεδίου και οι οποίες έχουν αλλοιώσει το χαρακτήρα του. Πρόκειται για σοβαρές παρεμβάσεις αυτήν τη στιγμή, τις οποίες δεν μπορούμε να δεχθούμε.
Γι' αυτό θέλω να διευκρινίσω κάτι που είπε και ο κ. Κούβελας, ο εισηγητής μας και όλοι οι συνάδελφοι, ότι η ψήφος μας επί της αρχής αφορά την αρχή των αμοιβαίων κεφαλαίων ακινήτων και των εταιρειών επενδύσεων ακινήτων. Για τα υπόλοιπα, έχουμε σοβαρές αντιρρήσεις και ενστάσεις και θα τις αναπτύξουμε, όταν γίνει συζήτηση γι αυτά.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δεν θα διακόψουμε. Συνεννοούμην με τον κύριο Πρόεδρο, γιατί η επόμενη εβδομάδα θαν είναι φορτωμένη. Επειδή βάλατε κι εσείς αυτές τις διαδικασίες, θα παρακαλέσω και εγώ τον κύριο Υπουργό να πρωτολογήσει, έστω και δι' ολίγον, όσον αυτός επιθυμεί, να υπάρξουν οι όποιες παρεμβάσεις των συναδέλφων, να κλείσουμε επί της αρχής και να πάμε τη Δευτέρα στη συζήτηση των άρθρων.
Γιατί το λέω αυτό, κύριοι συνάδελφοι; Είπα και στους συναδέλφους, που μίλησαν προηγουμένως, και στον κ. Γκατζή και στους άλλους, ότι ουσιαστικά όταν λέτε ότι συζητάτε επί της αρχής, συζητάτε επί των άρθρων. Δηλαδή κανένας από τους ομιλητές, που παρεμβήκανε, δεν σταμάτησε γενικά επί της αρχής, αλλά σχεδόν πήρε έναν προς ένα τα άρθρα και αναφέρθηκε σ' αυτά.  Και κάτω από αυτήν τη διαδικασία, καλό θα είναι ο κύριος Υπουργός να κάνει μία μικρή παρέμβαση και να υπάρξουν οι όποιες, ενδεχόμενα, πρωτολογίες ή δευτερολογίες από σας.
Ορίστε, κύριε Υπουργέ, να κάνετε μία μικρή παρέμβαση και να απαντήσετε στα ερωτήματα, που σας έβαλαν οι κύριοι συνάδελφοι, να απαντήσει ο κ. Αλογοσκούφης και να κλείσουμε επί της αρχής το νομοσχέδιο.  Πριν δώσω το λόγο στον κύριο Υπουργό, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης "Κύρωση α) της από 16.11.1999 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα, β) της από 23.11.1999 Σύμβασης μεταξύ του Ελληνικού Δημοσίου και της ΚΑΒΑΛΑ OIL ΑΝΩΝΥΜΗ ΕΤΑΙΡΕΙΑ και των προσαρτημάτων Ι και ΙΙ αυτής και άλλες διατάξεις".
Ορίστε, κύριε Υπουργέ, έχετε το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Η εξυγίανση, κυρίες και κύριοι συνάδελφοι, του τραπεζικού συστήματος και η ανάπτυξη των αγορών κεφαλαίου και χρήματος είναι το κύριο χαρακτηριστικό γνώρισμα της ελληνικής οικονομίας στη δεκαετία του 1990. Ειδικότερα, κατά το δεύτερο ήμισι της δεκαετίας του 1990, η ελληνική οικονομία έκανε αποφασιστικά βήματα και ολοκλήρωσε με επιτυχία τη δημοσιονομική προσαρμογή, ενώ παράλληλα μετέφερε στο Εσωτερικό Δίκαιο όλους σχεδόν τους κανονισμούς και τις διατάξεις της Ευρωπαϊκής 'Ενωσης, που συνδέονται με την ενιαία αγορά και την απελευθέρωση της κίνησης των βραχυπρόθεσμών και μακροπρόθεσμών κεφαλαίων.
Μέσα στα πλαίσια αυτά προωθήθηκε ένας αριθμός νομοθετημάτων, που κατοχύρωσαν την ανεξαρτησία της Κεντρικής Τράπεζας, συνέβαλαν, ενίσχυσαν και επιτάχυναν τις διαδικασίες εκσυγχρονισμού στο τραπεζικό σύστημα της χώρας. Παράλληλα αναπτύχθηκε η Επιτροπή Κεφαλαιαγοράς, έτσι ώστε να αποτελέσει το βασικό εποπτικό όργανο της αγοράς κεφαλαίου και να συμβάλει στην αποδοτική λειτουργία των αγορών κεφαλαίου και χρήματος.
Οι εξελίξεις στη χρηματιστηριακή αγορά είναι πράγματι πρωτόγνωρες.
Ο  έλεγχος και η εποπτεία της αγοράς αυτής είναι το κυρίως  ζητούμενο προκειμένου να διασφαλισθούν με τον καλύτερο δυνατό τρόπο τα κεφάλαια των αποταμιευτών και να υπάρξει  η επαρκής και αποτελεσματική χρηματοδότηση των επιχειρήσεων με σχετικά χαμηλό κόστος.
Η σύζευξη των αποταμιεύσεων με τις επενδύσεις παγίου κεφαλαίου δεν είναι ούτε δεδομένη ούτε αυτονόητη. Η αναπτυξιακή πορεία της χώρας και οι ρυθμοί αύξησης του εθνικού εισοδήματος και η συσσώρευση του εθνικού πλούτου σε μεγάλο βαθμό συνδέονται από  ην αποτελεσματική τοποθέτηση των εθνικών αποταμιευτικών πόρων  των νοικοκυριών των επιχειρήσεων και του ευρύτερου κυβερνητικού τομέα.
Προς την κατεύθυνση αυτήν έχουν ήδη θεσπισθεί και εφαρμόζονται με επιτυχία θεσμοί, όπως το leasing το virgin capitol το factory και τα αμοιβαία κεφάλαια.
Το υπό συζήτηση νομοσχέδιο κινείται προς αυτήν ακριβώς την κατεύθυνση. Επιδιώκει να εισάγει ένα επενδυτικό προϊόν με αποτέλεσμα να έχουμε πρόσθετα  επενδυτικά μέσα, καλύτερη διασπορά των αποταμιευτικών πόρων και κατ' επέκταση μεγαλύτερη  αποτελεσματικότητα.
Το παρόν σχέδιο νόμου φιλοδοξεί να εισάγει ένα νέο επενδυτικό προϊόν στην Ελλάδα. Αυτό το προϊόν βασίζεται σε ένα θεσμό που έχει δοκιμασθεί με επιτυχία και στη χώρα μας, το θεσμό των οργανισμών συλλογικών επενδύσεων.  Παράλληλα  συνδυάζει την επένδυση σε ακίνητη περιουσία, η οποία αποτελεί βασικό μέσο επένδυσης για τους 'Ελληνες με ένα ασφαλές επενδυτικό μέσο που λειτουργεί υπό καθεστώς οργανωμένης και αποτελεσματικής εποπτείας γεγονός που αυξάνει την εμπιστοσύνη του επενδυτικού κοινού σε αυτό.
Τα αμοιβαία κεφάλαια ακίνητης περιουσίας και οι εταιρείες επενδύσεων σε ακίνητη περιουσία προσφέρονται ιδίως ως μέσο επένδυσης της ακίνητης περιουσίας του δημοσίου και των ασφαλιστικών ταμείων. Επιπρόσθετα παρέχεται η δυνατότητα επένδυσης του κοινού σε ένα νέο επενδυτικό προϊόν, τα πλεονεκτήματα του οποίου έχουν καταστεί φανερά στην αλλοδαπή πρακτική.  Το σχέδιο νόμου υιοθετεί τη διάκριση μεταξύ οργανισμών  συλλογικών επενδύσεων συμβατικής μορφής, αμοιβαία κεφάλαια και οργανισμών συλλογικών επενδύσεων καταστατικής μορφής εταιρείες επενδύσεων. Η διάκριση είναι γνωστή στο ελληνικό δίκαιο από το ν.1969/91 ο οποίος εισήγαγε την ευρωπαϊκή οδηγία 85611 στο νομικό μας σύστημα.
Ειδικότερα το αμοιβαίο κεφάλαιο συνιστά μια ομάδα περιουσίας, η οποία σχηματίζεται από ακίνητα, κινητές αξίες και μετρητά. Αυτά τα περιουσιακά στοιχεία αποτελούν αντικείμενο συνολικής διαχείρισης από έναν εξωτερικό ως προς το αμοιβαίο κεφάλαιο φορέα, την εταιρεία διαχείρισης. Η διαχείριση έχει συλλογικό χαρακτήρα, αφ'ενός μεν διότι τα περιουσιακά στοιχεία που συνθέτουν το ενεργητικό του αμοιβαίου κεφαλαίου αποτελούν αντικείμενο διαχείρισης ως σύνολο, αφ'ετέρου δε, διότι η διαχείριση ασκείται με βάση το συμφέρον  του συνόλου των μεριδιούχων του αμοιβαίου κεφαλαίου.
Τα κατ' ιδίαν στοιχεία του ενεργητικού του αμοιβαίου κεφαλαίου ανήκουν εξ αδιαιρέτου στους μεριδιούχους του, οι οποίοι εκπροσωπούνται από την εταιρεία διαχείρισης. Το αμοιβαίο κεφάλαιο ως ομάδα περιουσίας στερείται νομικής προσωπικότητας. Η δομή του στηρίζεται στην ιδέα της συγκυριότητας των κατ' ιδίαν στοιχείων του ενεργητικού του από τους μεριδιούχους του.
Η όλη λειτουργία του αμοιβαίου κεφαλαίου βασίζεται σε ένα καθεστώς οργανωμένης εποπτείας από την επιτροπή κεφαλαιαγοράς. Σ' αυτό το πλαίσιο η συγκρότησή του όπως και η σύσταση της εταιρείας διαχείρισης προϋποθέτουν άδεια της Επιτροπής Κεφαλαιαγοράς. Η επιτροπή προκειμένου να χορηγήσει την άδεια λειτουργίας της εταιρείας διαχείρισης εκτιμά τα οργανωτικά μέσα που διαθέτει και που θα επιτρέψουν τη διαχείριση του αμοιβαίου κεφαλαίου με αποκλειστικό   γνώμονα το συμφέρον των μεριδιούχων.
Η βασική διαφοροποίηση των αμοιβαίων κεφαλαίων του παρόντος σχεδίου νόμου σε σχέση με τα αμοιβαία κεφάλαια που επενδύουν κατά κύριο λόγο σε  κινητές αξίες έγκειται στη διάθρωση στο περιεχόμενο του ενεργητικού τους.  Η επένδυση του ενεργητικού του αμοιβαίου κεφαλαίου σε ακίνητα επιβάλλει ειδικούς κανόνες λειτουργίας.
Ειδικότερα. Οι επενδύσεις του διαθεσίμου του αμοιβαίου κεφαλαίου σε ακίνητα θα  καλύπτουν τουλάχιστον το 70% του συνολικού ενεργητικού του.  Το υπόλοιπο 30% θα επενδύεται  σε κινητές  αξίες τραπεζικές καταθέσεις πιστωτικούς τίτλους ισοδύναμης ρευστότητας και μετρητά, χωρίς όμως  η επένδυση σε κινητές αξίες να μπορεί να υπερβεί το 10%  του ενεργητικού του αμοιβαίου κεφαλαίου.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Ως ακίνητα στα οποία θα μπορεί να επενδύεται το ενεργητικό του αμοιβαίου κεφαλαίου νοούνται αυτά που δύνανται να χρησιμοποιηθούν για εμπορικό ή βιομηχανικό σκοπό ή να αποτελέσουν αντικείμενο οργανωμένης δόμησης. Το σχέδιο νόμου περιέχει ειδικές διατάξεις, οι οποίες διασφαλίζουν την ποιότητα των επενδύσεων του αμοιβαίου κεφαλαίου σε ακίνητη περιουσία. Η ύπαρξη ακινήτων στο ενεργητικό του αμοιβαίου κεφαλαίου επιτάσσει τη θεσμοθέτηση ειδικών κανόνων αποτίμησής τους κατά τρόπο, ώστε να επιτυγχάνεται η αποτίμηση της πραγματικής αξίας του ενεργητικού του αμοιβαίου κεφαλαίου και των μεριδίων του σε καθημερινή βάση.
Κάτω απ'αυτές τις συνθήκες, είναι δυνατόν να διασφαλισθεί η δυνατότητα εξαγοράς των μεριδίων του αμοιβαίου κεφαλαίου οποτεδήποτε κατά το πρότυπο των αμοιβαίων κεφαλαίων του ν.1969/91.
Το αμοιβαίο κεφάλαιο ακίνητης περιουσίας συνιστά κατά συνέπεια οργανισμό συλλογικών επενδύσεων ανοικτού τύπου. Ο μεριδιούχος έχει δικαίωμα να ζητήσει την εξαγορά των μεριδίων του οποτεδήποτε. Ενώ αντίστροφα η εταιρεία διαχείρισης υποχρεούται να δεχθεί την αίτηση εξαγοράς των μεριδίων του αμοιβαίου κεφαλαίου, εκτός εάν σε εξαιρετικές περιπτώσεις αποφασιστεί η αναστολή της εξαγοράς των μεριδίων με διαδικασία, όμως, στην οποία παρεμβαίνει η ίδια η Επιτροπή Κεφαλαιαγοράς. Ακριβώς για να είναι δυνατό να αντιμετωπισθεί το ενδεχόμενο υποβολής μαζικών αιτήσεων εξαγοράς των μεριδίων του αμοιβαίου κεφαλαίου και με δεδομένο ότι το ενεργητικό του δεν θα περιλαμβάνει μετρητά σε σημαντικό ποσοστό, προβλέπεται η δυνατότητα δανειοδότησης του Οργανισμού σε σχετικά υψηλό ποσοστό προβλέπεται η δυνατότητα, λοιπόν, δανειοδότησης του αμοιβαίου κεφαλαίου. Η  δανειοδότηση του αμοιβαίου κεφαλαίου είναι δυνατή και για την αξιοποίηση στοιχείων του ενεργητικού του. Τα περιουσιακά στοιχεία του αμοιβαίου κεφαλαίου με εξαίρεση τα ακίνητα, κατατίθενται προς φύλαξη σε πιστωτικό ίδρυμα, το οποίο ασκεί καθήκοντα θεματοφύλακα. Ο θεματοφύλακας, όπως, τα αμοιβαία κεφάλαια του ν.1969/91 ασκεί έλεγχο της νομικής λειτουργίας του αμοιβαίου κεφαλαίου. Οι κατ'ιδίαν διατάξεις του σχεδίου νόμου, διασφαλίζουν τη διασπορά των στοιχείων του ενεργητικού του αμοιβαίου κεφαλαίου ακίνητης περιουσίας κατά τρόπο, ώστε να ανισταθμίζεται ενδεχόμενη μείωση της αξίας συγκεκριμένων περιουσιακών στοιχείων, με αντίστοιχη αύξηση της αξίας άλλων περιουσιακών στοιχείων.  Ειδικές διατάξεις του σχεδίου επιβάλλουν τη σύνταξη καταστάσεων και εκθέσεων, οι οποίες επιτρέπουν πλήρη διαφάνεια του τρόπου λειτουργίας του αμοιβαίου κεφαλαίου.
Λαμβάνεται επίσης μέριμνα για την αποτροπή καταχρήσεων εκ μέρους διαφόρων προσώπων, τα οποία εξαιτίας της ιδιότητάς τους στην εταιρεία διαχείρισης θα μπορούσαν να πετύχουν την πώληση ακινήτων του αμοιβαίου κεφαλαίου προς αυτούς με ευνοϊκούς όρους και σε βάρος των συμφερόντων των μεριδιούχων.
Το σχέδιο νόμου τέλος, καθιερώνει ειδικό φορολογικό καθεστώς για τα αμοιβαία κεφάλαια ακίνητης περιουσίας, το οποίο βασίζεται σε ειδικές φορολογικές απαλλαγές. Αυτές οι απαλλαγές θα αποτελέσουν κίνητρο για την ανάπτυξη του θεσμού. Θα πρέπει σ'αυτό το σημείο να τονιστεί ότι στο παρόν στάδιο η επένδυση σε αμοιβαίο κεφάλαιο ακίνητης περιουσίας απευθύνεται σε επενδυτές κάποιας οικονομικής επιφάνειας. Προτείνεται ως ελάχιστο ποσό τα πέντε εκατομμύρια (5.000.000) δραχμές. Εξάλλου οι εταιρείες διαχείρισης, οι οποίες θα μπορούν να διαχειρίζονται αμοιβαία κεφάλαια ακίνητης περιουσίας, θα πρέπει να έχουν αμοιβαίο κεφάλαιο ελάχιστου ύψους ενός δισεκατομμυρίου (1.000.000.000) δραχμών.
Ποσοστό 40% του κεφαλαίου τους θα κατέχεται από εταιρείες, ασφαλιστικά ταμεία ή άλλους φορείς, με κεφάλαια τουλάχιστον πέντε δισεκατομμυρίων (5.000.000.000) δραχμών. Κάτω από αυτό το πρίσμα η διαχείριση αμοιβαίων κεφαλαίων ακίνητης περιουσίας ασκείται τουλάχιστον σε αρχικό στάδιο από φορείς κάποιας οικονομικής ευρωστίας.
Οι εταιρείες επενδύσεων σε ακίνητη περιουσία συνιστούν ανώνυμες εταιρείες, οι οποίες λειτουργούν με καθεστώς ανάλογο αυτού των εταιρειών επενδύσεων χαρτοφυλακίου του ν. 1969/91. Οι ιδιαιτερότητες αυτών των εταιρειών εντοπίζονται, όπως και για τα αμοιβαία κεφάλαια, στο αντικείμενο της επενδυτικής πολιτικής τους. Ειδικότερα τα διαθέσιμα των εταιρειών επενδύσεων σε ακίνητη περιουσία, οι οποίες θα έχουν μετοχικό κεφάλαιο δέκα δισεκατομμυρίων  (10.000.000.000) δραχμών, επενδύονται σε ακίνητα σε ποσοστό τουλάχιστον 70%. Το υπόλοιπο των διαθεσίμων αυτών των εταιρειών επενδύονται σε άλλα περιουσιακά στοιχεία, όπως ακριβώς και το ενεργητικό των αμοιβαίων κεφαλαίων ακίνητης περιουσίας.
Η διαχείριση των επενδύσεων της εταιρείας, ασκείται από το διοικητικό της συμβούλιο. Ο θεματοφύλακας φυλάσσει τις επενδύσεις της εταιρείας με εξαίρεση τα ακίνητα. Ο θεματοφύλακας δεν ασκεί ωστόσο έλεγχο της δραστηριότητας του διοικητικού συμβουλίου. Αυτός ασκείται, όπως σε όλες τις ανώνυμες εταιρείες, από τη γενική συνέλευση της εταιρείας.
Η εταιρεία επενδύσεων σε ακίνητη περιουσία επιτρέπεται να αποκτά και  κινητά και ακίνητα, τα οποία εξυπηρετούν λειτουργικές της ανάγκες. Αντίστοιχη ρύθμιση ανευρίσκεται στο νόμο 1969/91 για τις εταιρείες επενδύσεων χαρτοφυλακίου.
Πρέπει να τονιστεί ότι οι επενδύσεις σε κατασκευές στο σύνολο της εθνικής μας οικονομίας αποτελούν το 15% του Ακαθάριστου Εθνικού Προϊόντος, ενώ οι επενδύσεις σε εξοπλισμό είναι μόλις το 8,5% του ΑΕΠ.
Με το υπό ψήφιση νομοσχέδιο είναι βέβαιο ότι θα ενισχυθούν τα μέγιστα οι επενδύσεις στις κατασκευές τόσο από τον ιδιωτικό όσο και από το δημόσιο τομέα της οικονομίας. Η ανάπτυξη του θεσμού των αμοιβαίων ακινήτων θα βοηθήσει την ανάπτυξη των επενδύσεων στον κλάδο με τον ίδιο τρόπο με τον οποίο το χρηματιστήριο βοήθησε και βοηθάει τις εμπορικές, μεταποιητικές και λοιπές επιχειρήσεις, που έχουν αντλήσει κεφάλαια από αυτό.
Το νομοσχέδιο εισάγει ένα νέο χρηματοπιστωτικό προϊόν. Και όπως έχουμε ήδη πει η ανάπτυξή του θα επηρεάσει άμεσα ή έμμεσα το 15% του ΑΕΠ. Η εισαγωγή του χρηματοπιστωτικού αυτού προϊόντος συμπίπτει με την πρωτόγνωρη ανάπτυξη, που γνωρίζει ο χρηματιστηριακός θεσμός στη χώρα μας.
Με την έναρξη λειτουργίας του Χρηματιστηρίου Παραγώγων Αθηνών και την επικείμενη έναρξη λειτουργίας της νέας χρηματιστηριακής αγοράς, ο θεσμός των αμοιβαίων κεφαλαίων ακινήτων έρχεται να συμπληρώσει και να ολοκληρώσει το θεσμικό οπλοστάσιο της ελληνικής χρηματαγοράς στο ξεκίνημα του νέου αιώνα.
'Οπως έχουμε πει και στη Διαρκή Επιτροπή, κύριοι συνάδελφοι, νομίζω ότι με τις διευκρινίσεις που δόθηκαν μπορούμε να πούμε ότι σχεδόν όλες οι πλευρές της Βουλής των Ελλήνων, μπορούν να αποδεχθούν την αρχή αυτού του νομοσχεδίου. Αυτό που διαφάνηκε στην επιτροπή, αλλά και με τις παρεμβάσεις των κυρίων συναδέλφων προηγουμένως, είναι ότι  υπάρχει ένα σημαντικό πρόβλημα σε μία σειρά από ειδικές διατάξεις που συνοδεύουν αυτό το νομοσχέδιο και κυρίως αυτό που αναφέρεται στο άρθρο 39 σε σχέση με τις τροπολογίες που καταθέσαμε.
Ξανά ακούσαμε και στην Αίθουσα αυτή το θέμα της διαφάνειας να επανέρχεται σαν ένα σημείο άσκησης κριτικής στην Κυβέρνηση για τις διατάξεις αυτού του σχεδίου νόμου.
Θα ήθελα, λοιπόν, να κάνω ένα μικρό σχόλιο και βεβαίως θα έχουμε τη δυνατότητα κατά τη διάρκεια της συζήτησης των άρθρων να επεκταθούμε και σε όλα αυτά τα θέματα που έθεσαν προηγουμένως οι κύριοι συνάδελφοι.
Σε ό,τι αφορά βεβαίως τη διαφάνεια θέλω να τονίσω για μία ακόμα φορά ότι αποτελεί σταθερό σημείο αναφοράς για το σύνολο της δράσης της παρούσας Κυβέρνησης. Αποτελεί πρωτοβουλία της Κυβέρνησής μας να θεσπίσει τις συγκεκριμένες διατάξεις με το νόμο του Σεπτεμβρίου του 1999 που ενισχύουν τη διαφάνεια στις δημόσιες συμβάσεις υπηρεσιών, προμηθειών και δημοσίων έργων. Για την πρωτοβουλία της αυτή η Κυβέρνηση αισθάνεται υπερήφανη και θέλω να το τονίσω για μία ακόμα φορά αυτό. Και δεν αισθανόμαστε την ανάγκη να απολογηθούμε για το εάν ορισμένες από τις ρυθμίσεις που ήδη αποφάσισε να εισάγει, απαιτούν για καθαρά τεχνικούς και μόνο λόγους, όπως εξηγήσαμε επανειλημμένα στη Διαρκή Επιτροπή, ορισμένες εβδομάδες ή μέρες πλέον, προκειμένου να αρχίσουν να εφαρμόζονται πλήρως.
Η συγκεκριμένη πρωτοβουλία δεν αποτελεί παρά μόνο μία ψηφίδα του έργου της Κυβέρνησης προς την κατεύθυνση της διαφάνειας και της χρηστής διαχείρισης των δημοσίων πόρων.
Περιοριζόμενος στα θέματα, για τα οποία έχω ευθύνη, θα αναφέρω ορισμένα χαρακτηριστικά παραδείγματα της πολυεπίπεδης δράσης μας προς αυτήν την κατεύθυνση. Πραγματοποιήσαμε μία καθολική επίθεση εξυγίανσης του τρόπου με τον οποίο γίνονται τα δημόσια έργα στη χώρα μας, με αλλεπάλληλες θεσμικές παρεμβάσεις. Πετύχαμε να περιορίσουμε το νοσηρό φαινόμενο των καταστρεπτικών εκπτώσεων στα δημόσια έργα, εμποδίζοντας ταυτόχρονα τις εξίσου νοσηρές υπέρογκες αυξήσεις του προϋπολογισμού των συμβάσεων. Οι προϋπολογισμοί των συμβάσεων δεν αβγατίζουν πλέον τα τελευταία χρόνια στην πατρίδα μας.
Τολμήσαμε και θεσπίσαμε δειγματοληπτικό έλεγχο ποιότητας στα δημόσια έργα από ανεξάρτητο οίκο διεθνούς κύρους. 'Ολα τα δημόσια έργα πλέον  ουσιαστικά ελέγχονται για την ποιότητά τους και για την πορεία υλοποίησής τους. Θεσπίσαμε τη λειτουργία μιας μονάδας παρακολούθησης των δημοσίων συμβάσεων για παρακολούθηση και συμβουλευτική παρατήρηση στην πιστή εφαρμογή της εθνικής και κοινοτικής νομοθεσίας. Προσλάβαμε σε κάθε περιφέρεια τεχνικούς συμβούλους επιφορτισμένους με το καθήκον του ελέγχου πριν τη διενέργεια των διαγωνισμών, της τεχνικής ωριμότητας των έργων και της συμμόρφωσης στην κείμενη νομοθεσία.
'Ολα τα παραπάνω αποτελούν δείγματα γραφής από μία Κυβέρνηση που έχει την τόλμη και τη βούληση να ανατρέψει συνήθειες και νοοτροπίες δεκαετιών, θεσπίζοντας μέτρα που ενισχύουν τη διαφάνεια. Προς την κατεύθυνση αυτή θα συνεχίσουμε αταλάντευτα. Προετοιμάζουμε τις νέες δομές, τομές και μεταρρυθμίσεις με την ευκαιρία της έναρξης του Γ' Κοινοτικού Πλαισίου Στήριξης.
Μπαίνει τώρα το ζήτημα ότι στο τέλος του 1999, στις 31 Δεκεμβρίου λήγει η προθεσμία ανάληψης νομικών δεσμεύσεων από τους φορείς υλοποίησης όλων των έργων του Β' Κοινοτικού Πλαισίου Στήριξης, των κοινοτικών πρωτοβουλιών και του 1ου Ταμείου Συνοχής. 'Ετσι φέραμε μία διάταξη, η οποία διαμορφώνει όρους και προϋποθέσεις σε αυτήν τη μεταβατική περίοδο από σήμερα μέχρι και το τέλος Δεκεμβρίου. Μιλάμε γι'αυτήν και μόνο τη χρονική περίοδο και όχι για κατάργηση της νομοθεσίας που έχει ψηφιστεί.  
ΑΝΑΣΤΑΣΙΟΣ ΚΑΡΑΜΑΡΙΟΣ: Αφορούν όλες τις συμβάσεις; ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οπως γνωρίζετε μέχρι σήμερα το 96% έως 97% των συμβάσεων έχουν ήδη υπογραφεί. 'Εχουν αναληφθεί νομικές δεσμεύσεις για το σύνολο σχεδόν των συμβάσεων, που αφορούν τα έργα και τις δράσεις του Κοινοτικού Πλαισίου Στήριξης. Ελάχιστες συμβάσεις είναι σε εξέλιξη. Είναι συμβάσεις που δεν περνούν τα είκοσι έως τριάντα δισεκατομμύρια δραχμές, σε ένα σύνολο προγράμματος που ξεπερνά τα δέκα τρισεκατομμύρια (10.000.000.000.000) δραχμές.
Το ζητούμενο είναι αν έχουμε το δικαίωμα, ως Κυβέρνηση, να αφαιρέσουμε από τον τελευταίο δήμο ή από την  τελευταία νομορχία τη δυνατότητα να ξεκινήσει εμπρόθεσμα, όπως έχει σχεδιάσει εδώ και τρία χρόνια, την υλοποίηση του έργου τους, διότι ένα έργο για να δημοπρατηθεί δεν ωριμάζει μέσα σε μία νύχτα, μέσα σε ένα χρόνο. Χρειάζεται πολλή δουλειά για τη διαμόρφωση των όρων, των οικονομοτεχνικών, των περιβαλλοντικών, των γεωτεχνικών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
ΠΡΟΕΔΡΕΥΩΝ (Παναγιώτης Ν. Κρητικός): Δικαιούστε τριάντα λεπτά, αλλά είχατε δηλώσει στον κύριο Αντιπρόεδρο ότι θα μιλήσετε λίγο και βάσει της δηλώσεώς σας προσδιόρισε το χρόνο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν είχα δηλώσει τίποτα.
ΠΡΟΕΔΡΕΥΩΝ (Παναγιώτης Ν. Κρητικός): Θα μιλήσετε τριάντα λεπτά. Αλλά επειδή είχατε πει ότι θα είσαστε σύντομος ήταν ανάλογη και η επιδότηση. Αν κάποιος σας ζητούσε από το κοινοτικό πλαίσιο άλφα ποσόν, εσείς δεν θα δίνατε παραπάνω.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ελεγα, λοιπόν, ότι ένα τέτοιο έργο για να δημοπρατηθεί χρειάζεται ένα χρόνο και πάρα πολλές νομαρχίες και δήμοι βρέθηκαν στη δυσάρεστη θέση, ενώ δούλεψαν επί τρία και τέσσερα χρόνια, δημοπράτησαν το Σεπτέμβριο και τον Οκτώβριο χωρίς να γνωρίζουν τη διάταξη που ψηφίστηκε, γιατί δεν είχε προβλεφθεί μεταβατική περίοδος που δυσχεραίνει αυτήν την εμπρόθεσμη ανάληψη των νομικών δεσμεύσεων απ' όλους τους φορείς υλοποίησης των προγραμμάτων, όπως ανέφερα προηγουμένως.
Μιλάμε, λοιπόν, για μια μεταβατική περίοδο μέχρι το τέλος του 1999.
Επίσης δεύτερον, μιλάμε μόνο για τα συγχρηματοδοτούμενα έργα και όχι γι' αυτά που υλοποιούνται από αμιγείς εθνικούς πόρους. Παραδείγματος χάρη αναφέρατε τα ολυμπιακά έργα ή το Ολυμπιακό Χωριό. Δεν μιλάμε για τέτοια έργα. Μιλάμε μόνο για το Κοινοτικό Πλαίσιο Στήριξης και λέμε ότι από το 1994 μέχρι σήμερα υπήρχε ρητή διάταξη για τον τρόπο υλοποίησης των έργων, ότι γίνεται σε όλα τα κράτη-μέλη της Ευρωπαϊκής 'Ενωσης γίνεται και στην Ελλάδα, για όλα τα έργα υπήρχε ανάγκη της δημοσίευσης υποχρεωτικά με μέριμνα των φορέων που διενεργούσαν τους διαγωνισμούς τόσο των προμηθειών του δημόσιου τομέα όσο και των δημοσίων έργων, να δημοσιευθούν οι περιλήψεις τους στο τεύχος δημοπράτησης της εφημερίδας της Ευρωπαϊκής 'Ενωσης. 'Ολα τα έργα που δημοπρατήθηκαν από το 1994 μέχρι σήμερα υποχρεωτικά δημοσιεύονταν στην εφημερίδα της Ευρωπαϊκής 'Ενωσης, διαφορετικά δεν θα μπορούσε να προχωρήσει η υλοποίησή τους.
Επαναλαμβάνω πως όλες οι διακηρύξεις των διαγωνισμών, που αφορούν συγχρηματοδοτούμενα προγράμματα, τηρούν τις διαδικασίες της δημοσίευσής τους στην επίσημη εφημερίδα της Ευρωπαϊκής 'Ενωσης. Αυτό θα συνεχιστεί και τώρα μέχρι 31.12.99. Από την 1.1.2000 πέραν της υποχρέωσης δημοσίευσης αυτών των διαγωνισμών στην επίσημη εφημερίδα, όπως είπα, θα δημοσιεύονται, όπως προβλέπει ο νόμος που ψηφίσαμε, και στο ειδικό τεύχος διακήρυξης δημοσίων συμβάσεων της Εφημερίδας της Κυβερνήσεως.
Σε ό,τι αφορά τον έλεγχο από το Ελεγκτικό Συνέδριο. 'Εχω πει πολλές φορές στη Διαρκή Επιτροπή ότι ο έλεγχος θα γίνει. Απλώς λέμε ότι χρειαζόμαστε τη θέσπιση μιας μεταβατικής διάταξης προκειμένου να δοθεί δυνατότητα υπογραφής συμβάσεων και πριν από την υποβολή τους για έλεγχο στο Ελεγκτικό Συνέδριο με τη ρητή υποχρέωση υποβολής εντός βραχυτάτης προθεσμίας, δέκα ημερών μετά την υπογραφή της στο Ελεγκτικό Συνέδριο προς έλεγχο. Για να προλάβουμε, λοιπόν, την προθεσμία λέμε στους φορείς να προχωρήσουν στην αξιολόγηση των προσφορών να αναλάβουν υποχρεώσεις με τους αναδόχους νομικές για να τηρηθεί το χρονικό διάγραμμα της Ευρωπαϊκής 'Ενωσης, να βάλουν μία διαλυτική αίρεση μέσα στη σύμβαση ότι η έναρξη των εργασιών θα γίνει υπό την αίρεση της έγκρισης από το Ελεγκτικό Συνέδριο του περιεχομένου της σύμβασης και όταν έχουμε την έγκριση του Ελεγκτικού Συνεδρίου τότε θα προχωρήσουμε στην υλοποίηση των έργων.
Μπαίνει ένα ζήτημα: Θα υπάρξει έλεγχος από το Ελεγκτικό Συνέδριο ναι ή όχι; Η απάντηση είναι: Ναι, θα υπάρξει έλεγχος από το Ελεγκτικό Συνέδριο του περιεχομένου της σύμβασης που υπογράφει ο φορέας υλοποίησης με τον ανάδοχο.
ΚΟΣΜΑΣ ΣΦΥΡΙΟΥ: Νομιμότητας.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ναι, έλεγχος νομιμότητας.
ΠΡΟΕΔΡΕΥΩΝ (Παναγιώτης Ν. Κρητικός): Πολλούς συνηγόρους παράγει η Δωδεκάνησος και υπέρ της νομιμότητας, αλλά κατά της νόμιμης διαδικασίας.  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ελεγε λοιπόν ο νόμος ότι εφόσον γίνει η αξιολόγηση των προσφορών και πριν υπογράψει τη σύμβαση ο φορέας υλοποίησης με τον ανάδοχο που επέλεξε θα αποστείλει για έλεγχο νομιμότητας στο Ελεγκτικό Συνέδριο το περιεχόμενο της σύμβασης. Το Ελεγκτικό Συνέδριο θα απαντήσει σε τριάντα μέρες συν δέκα μέρες και στη συνέχεια θα αναλάβει ο φορέας. Αυτό λέει ο νόμος.
ΑΝΑΣΤΑΣΙΟΣ ΚΑΡΑΜΑΡΙΟΣ:Δεν λέτε αυτό. Αφήνετε ανοιχτή την προθεσμία, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν είναι κατάσταση αυτή, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Καραμάριε, μη διακόπτετε.
ΑΝΑΣΤΑΣΙΟΣ ΚΑΡΑΜΑΡΙΟΣ: Να βοηθήσουμε θέλουμε.
ΠΡΟΕΔΡΕΥΩΝ (Παναγιώτης Ν. Κρητικός): Δεν θέλει τη βοήθειά σας ο κύριος Υπουργός. Δεν τη χρειάζεται.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αυτό λέει ο νόμος που ψηφίσαμε τώρα το 1999.
ΠΡΟΕΔΡΕΥΩΝ (Παναγιώτης Ν. Κρητικός): Θα βοηθήσετε, κύριε Καραμάριε, όταν δευτερολογήσετε και κάνετε τις παρατηρήσεις σας με την κανονική διαδικασία.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τι λέμε εμείς, λοιπόν, σήμερα; Λέμε μέχρι 31.12.99 και μόνο θα μπορεί ο φορέας υλοποίησης να υπογράψει τη σύμβαση, να αναλάβει νομική δέσμευση με μία δυνητική αίρεση όμως μέσα στη σύμβαση που θα λέει ότι πριν την έναρξη των εργασιών θα πρέπει να έχουμε τη γνωμοδότηση του Ελεγκτικού Συνεδρίου. Αυτό λέμε, διαβάστε το καλά.
ΑΝΑΣΤΑΣΙΟΣ ΚΑΡΑΜΑΡΙΟΣ: Καλά, θα το δούμε μεθαύριο.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Καραμάριε, μην με αναγκάσετε να μιλήσω διαφορετικά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ετσι, λοιπόν, και το θέμα του Ελεγκτικού Συνεδρίου παραμένει μέσα στις αρχές μας και βεβαίως κερδίζουμε όλο το χρόνο που χρειαζόμαστε για την πλήρη ανάληψη των νομικών δεσμεύσεων από όλους τους φορείς υλοποίησης δήμους και νομαρχίες που έχουν κινήσει τη διαδικασία προκήρυξης έργων την περίοδο του Οκτωβρίου, Νοεμβρίου και Δεκεμβρίου του 1999.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές ειδικός αγορητής του ΔΗ.Κ.ΚΙ. δεν έχει ακουστεί καθόλου, ο οποίος απουσίαζε σε επιτροπή προφανώς και έχει το δικαίωμα να μιλήσει.
ΑΝΑΣΤΑΣΙΟΣ ΙΝΤΖΕΣ: 'Ημουν στο αεροδρόμιο Μακεδονίας από τις 7 το πρωί και ήρθα τώρα διότι λόγω ομίχλης υπήρχε καθυστέρηση.
ΠΡΟΕΔΡΕΥΩΝ (Παναγιώτης Ν. Κρητικός): Κατανοητός ο λόγος.
Ορίστε, έχετε το λόγο.
ΑΝΑΣΤΑΣΙΟΣ ΙΝΤΖΕΣ: Θα είμαι, κύριε Πρόεδρε, τόσο σύντομος, αφού εκαλύφθην από τους προλαλήσαντες συναδέλφους.
Κύριε Πρόεδρε, στη Διαρκή Επιτροπή Οικονομικών είχαμε επιφυλαχθεί. Μετά τη διεξοδική συζήτηση που έγινε, καταλήξαμε στο συμπέρασμα ότι πρέπει να καταψηφιστεί το νομοσχέδιο αυτό για τους εξής λόγους: Πρώτον, διότι εκκρεμεί το χωροταξικό και οικιστικό. Δηλαδή, ενώ και οι δύο νόμοι που αφορούν το χωροταξικό και το οικιστικό έχουν ψηφιστεί εδώ και ένα χρόνο, δεν έχουν εκδοθεί τα σχετικά προεδρικά διατάγματα για υλοποίηση αυτών των δύο μεγάλων σχεδίων, που αφορούν τη χώρα μας.  Δεύτερον, διότι το ιδιοκτησιακό καθεστώς στην πατρίδα μας, κύριε Πρόεδρε, είναι ασαφέστατο. Γι' αυτό και για τόσο πολύ καιρό για να εκμεταλλεύονται και να ιδιωποιούνται τη δημόσια γη δεν υπήρχε και δεν υπάρχει ακόμη κτηματολόγιο. Αρκεί να πω, για να δείτε τον τρόπο με τον οποίο διαχειρίζεται το ελληνικό δημόσιο "τας δημοσίας γαίας" όπως έλεγαν επί εποχής της επαναστάσεως και μετά ημείβοντο οι εκπρόσωποι του έθνους, οι Βουλευτές με δημόσιες γαίες. Εκκρεμεί, λοιπόν, και το κτηματολόγιο -τώρα συντάσσεται και δεν υπάρχει και δασολόγιο.
Και οι περισσότερες, κύριε Πρόεδρε, αμφισβητήσεις της ιδιοκτησίας αναφέρονται στο δασολόγιο που είναι αδιευκρίνιστο ποια είναι δασική έκταση και ποιο είναι δάσος και πότε ιδιοκτησία ιδιώτη μετατρέπεται σε δημόσια όταν η δασική έκταση γίνει δάσος.
Με όλες αυτές τις αμφισβητήσεις και τις ρευστές νομικές έννοιες χαρακτηρίζεται η ιδιοκτησία, η δασική έκταση, τα βοσκοτόπια. Στα βοσκοτόπια αν δεν πάνε πέντε χρόνια κοπάδια γίνεται δάσος και χαρακτηρίζεται αυθαίρετα και εξαφανίζεται και ο τίτλος, δεν ισχύει εις βάρος του ιδιώτου. Αυτός είναι άλλος ένας λόγος που θα καταστήσει δυσχερέστερο τον τρόπο και τη διαδικασία την οποία θα την καταστήσει και δαπανηρότερη -επειδή επικαλεσθήκατε τους νομικούς και είμαστε εδώ αρκετοί νομικοί- όπως και τη διευκρίνιση του ιδιοκτησιακού καθεστώτος των Ελλήνων, οι οποίοι έχουν και μία τάση, και καλά κάνουν, να έχουν ιδιοκτησία και ιδίως ιδιοκτησία στέγης.
Ο τρίτος λόγος είναι, κύριε Πρόεδρε, ότι διαβλέπουμε και μεις συγκέντρωση κεφαλαίου σε ακίνητη αξία σε γήπεδα, οικόπεδα κλπ., οικίες που αποτελεί ένα άλλο μεγάλο κίνδυνο, διότι αυτή η συγκέντρωση είναι σφόδρα πιθανό να καταλήξει και σε μονοπωλιακές ή ολιγοπωλιακές καταστάσεις ως προς τη δυνατότητα εξεύρεσης στέγης. Διότι εάν οι υπό αξιοποίηση γαίες περιέλθουν σε δύο, τρεις, πέντε μεγάλες επιχειρήσεις διαχείρισης τότε και η τιμή θα διαμορφώνεται προς το ύψος, διότι είναι γνωστό ότι όταν υπάρχει ένα μικρό μονοπώλιο καθορίζει τις τιμές χωρίς να λαμβάνει υπόψη τους νόμους της αγοράς.
Το τέταρτο, κύριε Πρόεδρε, που μας βάζει σε ανησυχίες είναι ότι για το πείραμα ξεκινά -διότι περί πειράματος πρόκειται- από τη δημόσια ιδιοκτησία και με τη στενή και με την ευρύτερη έννοια. Δηλαδή ο όποιος κίνδυνος υπάρξει, θα πληρώσει το δημόσιο.
Κάνω ένα απλό ερώτημα. Γιατί δεν ξεκινάει αυτή η διαδικασία, αυτός ο τρόπος αξιοποίησης της ακίνητης περιουσίας από ιδιώτες για την ιδιωτική ιδιοκτησία. Δεν υπάρχει απάντηση, διότι επειδή ακριβώς είναι πείραμα δεν θέλουν να θέσουν σε κίνδυνο -τον όποιο κίνδυνο υπάρξει- την ιδιωτική ιδιοκτησία. 'Ομως στο δημόσιο μπείτε σκύλοι αλέστε και αλεστικά μην δώσετε.
Και πράγματι υφίσταται ανάγκη αξιοποίησης της δημόσιας γης -γενικότερα μιλάω- διότι γνωρίζουμε πως την εκμεταλλεύονται όσοι τη διαχειρίζονται, αν δεν την ιδιοποιούνται. Αλλά από το ένα άκρο να μην φτάσουμε στο άλλο αντίθετο, που η δημόσια γη θα ξεπουληθεί.
Αυτοί, κύριε Πρόεδρε, οι τέσσερις ή πέντε λόγοι που ανέφερα είναι που μας οδηγούν τελικά στην απόφαση να καταψηφίσουμε το νομοσχέδιο καίτοι στη Διαρκή Επιτροπή Οικονομικών είχαμε επιφυλαχθεί, διότι ψάξαμε να βρούμε αν οι θετικοί λόγοι που επιβάλλουν τη θέσπιση αυτής της δυνατότητας αξιοποίησης της ακίνητης περιουσίας του δημοσίου είναι περισσότεροι από τους αρνητικούς. Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" είκοσι τρεις μαθητές και δεκαεπτά συνοδοί δάσκαλοι από το Δημοτικό Σχολείο Ζέλιου Λοκρίδας.
Τους καλωσορίζουμε! (Χειροκροτήματα απ'όλες τις πτέρυγες) Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι -όπως είπα προηγουμένως στη σύντομη παρέμβαση που έκανα- και να θέλαμε να αγιάσουμε με αυτό το νομοσχέδιο, διότι αποδεχόμαστε την αρχή του, η Κυβέρνηση δεν μας αφήνει, καθώς έρχεται κάθε φορά σε νομοσχέδια που έχουν ένα θεσμικό χαρακτήρα, όπως έχει αυτό το συγκεκριμένο, και τα διανθίζει με μια σειρά από τροπολογίες, που ενσωματώνονται στο σώμα του νομοσχεδίου.
Στη συγκεκριμένη περίπτωση, στόχο έχουν να λύσουν τα χέρια της Κυβέρνησης από περιορισμούς, που η ίδια θέσπισε, χωρίς να τους σέβεται μέχρι τώρα και γι' αυτό έρχεται νομοθετικά πλέον και τους καταργεί.  Αναφέρομαι ειδικά στο άρθρο 39, για το οποίο, κύριε Υφυπουργέ, οι εξηγήσεις που μας δώσατε δεν είναι καθόλου πειστικές. Διαχειρίζεστε το Κοινοτικό Πλαίσιο Στήριξης από το 1994. Δεν είναι λογικό να έρχεστε τώρα, ένα μήνα πριν από το τέλος των ημερομηνιών και να μας λέτε ότι έχει επείγοντα χαρακτήρα και πρέπει άρον-άρον να κλείσουμε τις συμβάσεις.
Δεν είναι λογικές αυτές και βεβαίως εύλογα δημιουργούν υπόνοιες αδιαφάνειας, διότι και άλλη φορά, επειδή έχετε βεβαρημένο παρελθόν, ως Κυβέρνηση, με τις προθεσμίες που υπήρχαν στις προγραμματικές συμφωνίες, ήλθατε και τις κουκουλώσατε και καταργήσατε κάθε έννοια διαφάνειας και κάθε έννοια ελέγχου ένα μήνα πριν από τη λήξη της σχετικής προθεσμίας. Πριν από δύο χρόνια, κάνατε ακριβώς το ίδιο. Τότε, δώσατε συμβάσεις εκατοντάδων δισεκατομμυρίων μέσα σ'ένα καθεστώς σκότους, πλήρους σκότους.  Και έρχεστε τώρα να κάνετε το ίδιο με τις συμβάσεις που απομένουν, προκειμένου να ολοκληρωθεί η απορρόφηση των ποσών και των κεφαλαίων του δεύτερου Κοινοτικού Πλαισίου Στήριξης. Δεν είναι αποδεκτά αυτά τα πράγματα. Δεν μπορείτε να έρχεστε εδώ και να μας λέτε ότι είστε υπέρ της διαφάνειας, όταν κάνετε αυτά τα πράγματα. Λοιπόν, είναι λογικό να αντιδρούμε έτσι και θα συνεχίσει αυτή η αντίδρασή μας.
Πριν από λίγες μέρες, έγινε εδώ στη Βουλή συζήτηση για τη διαφάνεια. Είχαμε τον κύριο Πρωθυπουργό να επαίρεται για τον προληπτικό έλεγχο του Ελεγκτικού Συνεδρίου και έρχεστε μετά από τρεις μέρες και καταργείτε ακόμα και αυτόν τον προληπτικό έλεγχο, ο οποίος μέχρι τώρα δεν είχε εφαρμοστεί στο κάτω-κάτω.
Η δεύτερη κατηγορία τροπολογιών είναι ότι έρχεστε να καλύψετε νομοθετικά και νομοτεχνικές ατέλειες προηγουμένων νομοσχεδίων της Κυβέρνησης, γιατί είναι γνωστό ότι τα νομοσχέδια έρχονται εδώ τις περισσότερες φορές απροετοίμαστα και χωρίς σοβαρή μελέτη, αλλά και να καλύψετε νομοθετικά αυθαίρετες πρακτικές της διοίκησης. Και υπάρχουν τέτοια άρθρα και θα τα πούμε κατά τη συζήτηση των άρθρων.
'Ερχομαι τώρα στο ίδιο το νομοσχέδιο. Φιλοδοξεί αυτό το νομοσχέδιο να εξομαλύνει την αγορά ακινήτων και να δημιουργήσει συνθήκες μεγαλύτερης διαφάνειας, μεγαλύτερης ρευστότητας, μεγαλύτερης συμμετοχής των επενδυτών. Ωστόσο, πρέπει κανείς να επισημάνει ότι αυτό δεν είναι παρά ένα μετέωρο βήμα, αναφορικά με τον εξορθολογισμό της αγοράς των ακινήτων, διότι με αυτό το νομοσχέδιο δημιουργείται αγορά ακινήτων δύο ταχυτήτων. 'Η αν υπήρχαν δύο ταχύτητες προηγουμένως, τώρα είναι περισσότερες ταχύτητες.
Και γιατί το λέω αυτό; Διότι και η φορολογική αντιμετώπιση των εταιρειών των αμοιβαίων κεφαλαίων ακινήτων ή των εταιρειών επενδύσεων σε ακίνητα, είναι διαφορετική απ' ό,τι για τους ιδιώτες ή για τις υπόλοιπες εταιρείες. Υπάρχει χαμηλότερη φορολογία στη μεταβίβαση, υπάρχει απαλλαγή από το φόρο μεγάλης ακίνητης περιουσίας.
'Αρα, δημιουργούμε μια αγορά ακινήτων δύο ταχυτήτων, όπου θα υπάρχουν τα αμοιβαία κεφάλαια, δηλαδή εκείνοι που διαχειρίζονται μεγάλα ποσά και μεγάλα κεφάλαια, οι εταιρείες του δημοσίου, οι τράπεζες που θα κινούνται σ'ένα συγκεκριμένο πλαίσιο στην αγορά ακινήτων και θα υπάρχουν και όλοι οι υπόλοιποι απλοί πολίτες, που θα κινούνται στην αγορά ακινήτων υπό ένα πολύ δυσμενέστερο πλαίσιο.
Δεν είναι δυνατόν βεβαίως όλοι να συμμετέχουν ή όλα τα ακίνητα να συμμετέχουν σε τέτοιες επιχειρήσεις, σε τέτοια αμοιβαία κεφάλαια ή σε εταιρείες επενδύσεων. Λοιπόν, δεδομένου ότι δεν γίνεται μια προσπάθεια να ρυθμιστούν συνολικά τα φορολογικά θέματα που αφορούν στην αγορά ακινήτων, το βήμα αυτό θα είναι μετέωρο.
Και θα  πω γιατί το λέγω αυτό. Δεν αφορά τελικά το νομοσχέδιο τόσο πολύ την εξυγίανση της αγοράς ακινήτων, όσο αφορά εισπρακτικές ανάγκες της Κυβέρνησης, ανάγκες μετοχοποίησης ορισμένων εταιρειών του δημοσίου που διαχειρίζονται ακίνητα. Και ίσως ο λόγος που η Κυβέρνηση επείγεται τόσο πολύ για να προωθήσει αυτό το νομοσχέδιο δεν έχει να κάνει με την ίδια την αγορά ακινήτων, αλλά έχει να κάνει με την εισπρακτική λογική, που τη διέπει και στις μετοχοποιήσεις και τώρα στην ανάγκη να ρευστοποιηθεί ένα μέρος της ακίνητης περιουσίας του δημοσίου.
Υπάρχουν θέματα στην αγορά ακινήτων μεγάλα. Το μεγαλύτερο πρόβλημα που υπάρχει είναι η υψηλή φορολογία των ακινήτων γενικά. Αν θέλετε να υπεισέλθουμε και ειδικότερα, στο θέμα, υπάρχουν πολλοί φόροι στα ακίνητα, και αυτό που εμποδίζει την αγορά να λειτουργήσει είναι ο υψηλός φόρος μεταβίβασης, ο οποίος εδώ μειώνεται για τα αμοιβαία κεφάλαια και τις εταιρείες επενδύσεων, αλλά δεν μειώνεται για όλους τους πολίτες, δεν μειώνεται για τα μικρά ακίνητα. Και είναι κάτι που εμποδίζει να γίνονται αγοραπωλησίες στην αγορά ακινήτων και να υπάρχει κινητικότητα και ρευστότητα στη συγκεκριμένη αγορά.
Θέλετε να κάνετε μία σοβαρή παρέμβαση στην αγορά ακινήτων. Μειώστε δραματικά το φόρο μεταβίβασης. Αν θέλετε να βάλετε άλλους φόρους, αλλά όχι φόρους μεταβίβασης. Αυτό είναι το ένα.
Δεν έχουν λυθεί θέματα τα οποία σχετίζονται με τις χρήσεις γης. Επισημάνθηκε και από τον κ. Κούβελα, τον εισηγητή μας, και από πολλούς άλλους συναδέλφους ότι το πλαίσιο αναφορικά με τις χρήσεις γης στην Ελλάδα, είναι θολό. Και αν δεν ξεκαθαριστεί αυτό το πλαίσιο, αναφορικά με τις χρήσεις γης, είτε με την πλήρη κατάρτιση του κτηματολογίου, είτε με μία αναβάθμιση των υπηρεσιών που έχουν υποχρέωση να καθορίζουν τις χρήσεις γης και να μην κινούνται και αυτές στο ίδιο θολό τοπίο προκειμένου να ξέρουμε τι είναι δασικό, τι είναι οικοδομήσιμο και τι δεν είναι, η αγορά δεν πρόκειται να εξομαλυνθεί. Διότι είναι γνωστό πόσο εύκολα και με ποιες διαδικασίες και τρόπους, οικόπεδα τα οποία θεωρούνται δασικά γίνονται μη δασικά, μετά γίνονται αστικά κλπ. Και έτσι καταλήγουμε σε ένα μετέωρο βήμα, το οποίο για την αγορά ακινήτων θα έχει μεν μία θετική επίπτωση, γι'αυτό και ψηφίζουμε τελικά υπέρ της αρχής, αλλά δεν πρέπει να αναμένουμε ότι αυτό το βήμα θα είναι πάρα πολύ σημαντικό τουλάχιστον σε πρώτη φάση. Και περισσότερο θα ευνοήσει αυτό το νομοσχέδιο την Κτηματική Εταιρεία του Δημοσίου και τον ΕΟΤ. 'Ηδη ο Τύπος αναφέρει σχετικά ότι είναι έτοιμες αυτές οι εταιρείες να εκμεταλλευτούν αυτό το θεσμικό πλαίσιο, που θεσπίζει τώρα η Κυβέρνηση, προκειμένου να μπουν στο χρηματιστήριο, προκειμένου να μπορέσει η  Κυβέρνηση να εισπράξει και από αυτές τις εταιρείες χρήματα για να κλείσει τις τρύπες του κρατικού προϋπολογισμού. Η λογική αυτή σε μεγάλο βαθμό και η σπουδή της Κυβέρνησης έχει να κάνει με αυτήν την εισπρακτική ανάγκη.
Αναφέρεται στο νομοσχέδιο πόσο μεγάλη σημασία έχει η Επιτροπή Κεφαλαιαγοράς και η λειτουργία αυτών των αμοιβαίων κεφαλαίων, όπως έχει για όλα τα αμοιβαία κεφάλαια. Και δεν μπορώ να αντισταθώ εδώ στον πειρασμό να πω ότι η Επιτροπή Κεφαλαιαγοράς -για μια ακόμα φορά να το πωδεν κάνει καλά τη δουλειά της. Και δεν κάνει καλά τη δουλειά της, όπως δεν έκανε καλά τη δουλειά του και το Ραδιοτηλεοπτικό Συμβούλιο, διότι δεν τα αφήνει η Κυβέρνηση να λειτουργήσουν.
Η Επιτροπή Κεφαλαιαγοράς είναι επιφορτισμένη με την προστασία των επενδυτών στο χρηματιστήριο, είναι επιφορτισμένη με την εποπτεία και λειτουργία του χρηματιστηρίου, των αμοιβαίων κεφαλαίων και των εταιρειών επενδύσεων. Πολύ σωστά. Ωστόσο η στενή σχέση με την Κυβέρνηση, το γεγονός ότι δεν έχει στελεχωθεί επαρκώς, δεν έχει τα κονδύλια, δεν έχει την οργανωτική δομή που θα έπρεπε, πιθανώς δεν έχει και τα πρόσωπα τα οποία είναι κατάλληλα για να κάνει αυτήν τη δουλειά, διότι και εκεί έχει επικρατήσει ο κομματισμός γενικότερα, δεν της επιτρέπουν να λειτουργήσει.  Και πολύ φοβάμαι ότι όπως δεν λειτουργεί για το χρηματιστήριο, όπως δεν λειτουργεί για τα αμοιβαία κεφάλαια γενικότερα, δεν θα μπορέσει να λειτουργήσει ικανοποιητικά ούτε και γι'αυτά τα αμοιβαία κεφάλαια ακινήτων και για τις εταιρείες επενδύσεων σε ακίνητα, δεδομένου μάλιστα ότι η αγορά ακινήτων στην Ελλάδα βρίσκεται ακόμα σε νηπιακή μορφή για διάφορους λόγους. 'Ενας λόγος είναι ότι δεν υπάρχουν έμπειροι εκτιμητές στην Ελλάδα για αγορά ακινήτων. Και δεν λύνει αυτό το πρόβλημα το νομοσχέδιο ούτε εισάγει κάποιο θεσμό για να μπορέσουν να υπάρξουν καλές και αντικειμενικές εκτιμήσεις των ακινήτων, τα οποία θα ενταχθούν σε αυτές τις μορφές επένδυσης στα αμοιβαία κεφάλαια και στις εταιρείες επενδύσεων.
Με ποια κριτήρια και ποια σιγουριά θα μπορεί να έχει ο επενδυτής ότι το ακίνητο που αγόρασε ένα αμοιβαίο κεφάλαιο ή έχει αποτιμήσει ένα αμοιβαίο κεφάλαιο θα έχει τη σωστή αξία, τη στιγμή που ο θεσμός ακόμα είναι νηπιακός και δεν υπάρχουν εκτιμητές έμπειροι και ικανοί στην Ελλάδα; Είναι πάρα πολύ μικρή η αγορά και οι εκτιμήσεις είναι σε μεγάλο βαθμό αυθαίρετες, σε αντίθεση με το τι συμβαίνει σε άλλες χώρες του εξωτερικού, όπου υπάρχει ένας κλάδος εκτιμητών ακινήτων, με πολύ μεγάλη εμπειρία και μεγάλη κατάρτιση.
Υπάρχει, λοιπόν, ένα θέμα με την εκτίμηση, για το οποίο θα περίμενα σε αυτό το νομοσχέδιο να γίνεται μία προσπάθεια να αντιμετωπιστεί. Πολύ φοβάμαι ότι θα υπάρξουν προβλήματα με τις εκτιμήσεις.
Θέλω να μπω τώρα σε ορισμένες λεπτομέρειες αναφορικά και με την αποτίμηση, αλλά και για ορισμένους περιορισμούς, που μπαίνουν σχετικά με τα υπό περάτωση ακίνητα.
Δεν νομίζω ότι είναι λογικό, δεδομένων των δυσκολιών, που έχει η αγορά στο να αποτιμά τα ακίνητα, να χρειάζεται να γίνεται αποτίμηση ανά τρίμηνο, εκτός από εξαιρετικές περιπτώσεις. Η αποτίμηση θα μπορούσε να γίνεται σε μεγαλύτερα χρονικά διαστήματα. Να είναι δηλαδή εξάμηνη ή ετήσια.
'Οπως είπα ο τρόπος αποτίμησης δεν εξηγείται και φαντάζομαι ότι θα σας απασχολήσει και τουλάχιστον θα αποτελέσει είτε αντικείμενο ειδικού προεδρικού διατάγματος είτε εγκυκλίου είτε ειδικής νομοθετικής παρέμβασης, που πρέπει να γίνει.
Δεν καταλαβαίνω τη λογική που βρίσκεται πίσω από τον περιορισμό, που λέει ότι το ποσοστό της αξίας που προτείνεται για τη δαπάνη αποπεράτωσης, δεν μπορεί να υπερβαίνει το 20%. 'Οταν δηλαδή επενδύει σε ένα μη πλήρως αποπερατωμένο ακίνητο, το αμοιβαίο κεφάλαιο ή η εταιρεία επενδύσεων, γιατί έχει αυτόν τον περιορισμό; Τα ημιτελή κτίρια είναι ένα πολύ μεγάλο μέρος της αγοράς και συχνά είναι αγοραστική ευκαιρία για ένα αμοιβαίο κεφάλαιο ή για μία εταιρεία επενδύσεων να αγοράσουν το σκελετό ενός κτιρίου και να το αποπερατώσουν ή να πάρουν ένα διατηρητέο κτίριο και να το αποπερατώσουν. Εκεί το 20% είναι ένας περιορισμός, που στην ουσία θα αποτρέψει να εκμεταλλευτεί η εταιρεία αυτήν την ευκαιρία. Γιατί, λοιπόν, να μη φτάσει στο 60% της αξίας του κτιρίου αντί για το 20% ή να μην υπάρχει καθόλου περιορισμός; Διότι πράγματι εδώ δεν εξηγείται επαρκώς και στην εισηγητική έκθεση, ποια είναι η λογική πίσω από αυτόν τον περιορισμό.
Δεδομένης της μικρής ρευστότητας, που υπάρχει γενικά στην αγορά ακινήτων και των κινδύνων για τα αμοιβαία κεφάλαια γενικότερα, εγώ θα θεωρούσα πιο σημαντικό να προχωρήσει σταδιακά αυτή η μεταρρύθμιση, γιατί είναι μία μεταρρύθμιση που πρέπει να γίνει, παρ' όλες τις αδυναμίες που έχει το συγκεκριμένο νομοσχέδιο. Και σταδιακά σημαίνει ότι θα έπρεπε να ξεκινήσουμε με εταιρείες επενδύσεων σε ακίνητα, που είναι αυτές οι κλειστού τύπου εταιρείες, όπου δεν υπάρχει ο κίνδυνος απόσυρσης των κεφαλαίων των μεριδιούχων, που υπάρχει στα αμοιβαία κεφάλαια, διότι η ρευστότητα στην ελληνική αγορά για ακίνητα είναι πάρα πολύ μικρή. Δεν είναι εύκολο για το αμοιβαίο κεφάλαιο, όταν οι μεριδιούχοι αρχίζουν και αποσύρουν τα κεφάλαιά τους, να ρευστοποιήσει εύκολα ή σε καλή τιμή τα ακίνητά του.
Θα έπρεπε, λοιπόν, κατά τη γνώμη μου, να ξεκινήσει ο θεσμός αυτός με κλειστού τύπου εταιρείες επενδύσεων σε ακίνητα, όπου δεν υπάρχουν αυτοί οι κίνδυνοι, να δημιουργηθεί ένα πρόπλασμα της αγοράς με αυτές τις εταιρείες, οι οποίες μπορούν να μπουν και στο χρηματιστήριο βεβαίως και κατόπιν να πάνε σε αμοιβαία κεφάλαια. Να έχει δημιουργηθεί η τεχνογνωσία και για την εκτίμηση και να έχει αυξηθεί και η ρευστότητα της αγοράς.  Είναι κάτι που θα έπρεπε να το δείτε, τουλάχιστον κατά την εφαρμογή, γιατί μπορεί να υπάρχει το νομοθετικό πλαίσιο και η εφαρμογή του να γίνει σταδιακά. Αυτά αναφορικά με τα θεσμικά στοιχεία του νομοσχεδίου.  Επανέρχομαι όμως και λέω ότι παρ' ότι έχουμε κάθε διάθεση να βοηθήσουμε αυτές τις θεσμικές πρωτοβουλίες, η διάρθρωση αυτών των νομοσχεδίων, με όλες αυτές τις απαράδεκτες τροπολογίες και τις απαράδεκτες ρυθμίσεις, μας κάνει επιφυλακτικούς κάθε φορά που αποφασίζουμε να υποστηρίξουμε ένα νομοσχέδιο.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, το μέγα θέμα το οποίο έχει ανακύψει με το νομοσχέδιο αυτό και το οποίο διατείνεται ότι δεν αντιλαμβάνεται ο κύριος Υπουργός ή έτσι καμώνεται, είναι η κατάργηση της διαφάνειας, η οποία ήρθε με καθυστέρηση και σήμερα καταργείται από την ημέρα που καθιερώθηκε.
Ο κύριος Υπουργός λέει ότι πρόκειται για "κάτι λίγες" συμβάσεις και δεν πειράζει. Σε απόδειξη του ότι δεν είναι καθόλου "κάτι λίγες" συμβάσεις, έρχονται οι τροπολογίες, στις οποίες αναφερθήκαμε και τις οποίες δεν θίγει καθόλου. Αναφέρει η μία τροπολογία για δεκαοκτώμισι δισεκατομμύρια (18.500.000.000) μόνο για παιδικούς σταθμούς και για ιδρύματα κοινωνικής πρόνοιας. Και αυτά μέσα στην κολυμβήθρα του Σιλωάμ.  Αλλά το σημαντικότερο είναι η τροπολογία που θεώρησε το Υπουργείο Δημοσίων 'Εργων -η Κυβέρνηση δηλαδή- ότι χρειάζεται για να διαχειριστεί τα κονδύλια που σχετίζονται με τους σεισμούς. 'Ολα εδώ γίνονται κατά παρέκλιση, όλα, τα πάντα: Κατά παρέκλιση του δημοσίου λογιστικού, κατά παρέκλιση του νόμου περί προμηθειών, κατά παρέκλιση του νόμου περί εκτελέσεως δημοσίων έργων, κατά παρέκκλιση της νομοθεσίας περί αναθέσεως μελετών. Και καλύπτονται όλες οι δράσεις, οτιδήποτε, προμήθειες, προσωπικό, μισθώσεις, έργα, μηχανήματα, τα πάντα.
Πόσα δισεκατομμύρια είναι αυτά για τους σεισμούς; Η πρώτη αποτίμηση ήταν μερικές εκατοντάδες δισεκατομμύρια και φαίνεται ότι θα φτάσει στα χίλια δισεκατομμύρια. 'Ενα τέτοιο ποσό θέτουμε υπόψη της Ευρωπαϊκής 'Ενωσης, προκειμένου να έχουμε ανάλογες ενισχύσεις. Μπαίνουν, λοιπόν, κι αυτά στην κολυμβήθρα.
Είναι δυνατόν, όταν γίνονται τέτοια πράγματα, να μιλάει τώρα ο κύριος Υπουργός και να μας λέει ότι καθιέρωσαν κανόνες για τον ποιοτικό έλεγχο των έργων; Ποιο ποιοτικό έλεγχο; Πριν από λίγο ήλθαν και έλεγξαν έργα και τα έβγαλαν άχρηστα, στο σύνολό τους σχεδόν. Διαφάνεια -λέει- για τις προμήθειες. Μα, για τις προμήθειες μιλάμε τώρα, ακριβώς ότι είναι αδιαφανείς. Για την επεξεργασία των προγραμμάτων στις περιφέρειες λέει ότι έβαλαν επιστήμονες ειδικούς.
Αυτά είναι ωραιολογίες, φιοριτούρες, για να αποφύγουμε να μιλήσουμε επί της ουσίας του θέματος, η οποία ουσία είναι μία: 'Οτι η Κυβέρνηση νομιμοποιεί την ανομία και με αυτόν τον τρόπο κλείνει την πόρτα στον εισαγγελέα, ο οποίος θα είχε αρμοδιότητα υπό κανονικές συνθήκες, να ελέγξει παρανομίες και παραβιάσεις του Ποινικού Κώδικα. 'Οταν όμως οι παρανομίες βαφτίζονται νομιμότητα, τότε οι ευθύνες είναι αποκλειστικά κυβερνητικές και είναι αποκλειστικά πολιτικές.
Πάνω σ' αυτά ο κύριος Υπουργός δεν λέει τίποτα. Γιατί τα υψηλά κυβερνητικά κλιμάκια τα αποφασίζουν και άλλοι σ' αυτά βασίζουν την επιτυχία τους την εκλογική.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμάριος έχει το λόγο. 
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θέλησα να βοηθήσω τον κύριο Υφυπουργό, λέγοντας ότι η διάταξη του άρθρου 39 δεν είναι σωστή. Δικαίωμά του είναι να μη με ακούσει. Εγώ επιφυλάσσομαι, κύριε Υφυπουργέ, να σας στείλω αργότερα όσες αντιδικίες προκύψουν.
Η παράγραφος 2 του άρθρου 39 απλώς αναγράφει ότι αναστέλλονται οι διατάξεις της παραγράφου 6 του άρθρου 8. Αυτό θα πει ότι δεν έχει καμία εφαρμογή ό,τι λέει η προηγούμενη ψηφισθείσα διάταξη του ν. 2741. Προσέξτε το, εγώ μία επισήμανση σας έκανα.
Σε ό,τι αφορά τώρα τις άλλες διατάξεις του άρθρου 45 για τους σεισμοπαθείς, αυτό ελπίζω στην κατ' άρθρο συζήτηση να το διορθώσετε.  Επανέρχομαι στο μεγάλο θέμα που σας έθιξα προσωπικά, ότι για την περιουσία του δημοσίου που σήμερα διαχειρίζεται η Κτηματική Εταιρεία του Δημοσίου, κύριε Υφυπουργέ, υπάρχει ένα άλφα καθεστώς στη Δωδεκάνησο. Από τις εκποιήσεις ή, εν πάση περιπτώσει, από τα έσοδα των δημοσίων ακινήτων της Δωδεκανήσου, ένα μεγάλο ποσοστό αποδίδεται στη Νομαρχιακή Αυτοδιοίκηση.
Εγώ σας ρώτησα: 'Εχετε πρόθεση να δημιουργήσετε αυτοτελή ανώνυμη εταιρεία διαχειρίσεως συγκεκριμένα των ακινήτων του δημοσίου στη Δωδεκάνησο; Και δεύτερον, αν δεν έχετε αυτήν την πρόθεση, εσείς με αυτήν τη διάταξη, που ψηφίζετε σήμερα, έχετε τη διάθεση να μας πείτε αυτήν τη στιγμή εάν δεν έχετε πρόθεση να συμπεριλάβετε και την ακίνητη περιουσία του δημοσίου κατά 70% της Δωδεκανήσου στην οποιαδήποτε διαχείριση αμοιβαίων κεφαλαίων; Σας επαναλαμβάνω ότι αυτό για μένα είναι ένα καίριο πρόβλημα.   Αλίμονο εάν εδώ μέσα που νομοθετούμε, που έχουμε το δικαίωμα τουλάχιστον αυτό του λόγου, να ζητούμε από την υπεύθυνη Κυβέρνηση να μας πει επιτέλους τι σκέπτεται και ποια είναι η πρόθεση, ποια είναι όπως λέμε, νομοθετικά, η βούληση του νομοθέτη, και αυτή να κωφεύει.
Θα συμπεριλάβετε στη διαχείριση των αμοιβαίων κεφαλαίων όλα τα ακίνητα του δημοσίου της Δωδεκανήσου, που κατ' αυτόν τον τρόπο σας είπα πρωτύτερα, διαχειρίζονται σήμερα; 'Η έχετε διάθεση και σκοπό να συστήσετε αυτοτελή ανώνυμη εταιρεία διαχείρισης; Εάν αυτό το πράγμα γίνει, αντιλαμβάνεστε ότι εμείς πρέπει να έχουμε κάθε λόγο να σας πούμε πώς θα γίνει αυτή η ανώνυμη εταιρεία διαχείρισης των ακινήτων στη Δωδεκάνησο.  Θέλω να επανέλθω στην αρχή, κύριε Πρόεδρε, ότι γενικά εμένα σαν σύσταση αυτής της μορφής, της νομικής μορφής που για τα αμοιβαία κεφάλαια, όπως λέτε, για την περιουσία, δεν υπάρχει αλλά την υπαγάγετε σε μία άλλη ανώνυμη εταιρεία διαχείρισης της ακίνητης περιουσίας, θα σας έλεγα ότι η παραπομπή στο άρθρο 6 παράγραφος 2α, όπου λέτε ότι "νοούνται ακίνητα, τα ακίνητα που βρίσκονται στην Ελλάδα", άρα είναι πράγματι ακίνητα, τα οποία διαχειρίζεται η Κτηματική Εταιρεία του Δημοσίου. Από αυτά τα ακίνητα εσείς θα κάνετε την αξιοποίηση των ακινήτων με αποτέλεσμα να μας λέτε αυτήν τη στιγμή σήμερα ότι ξέρετε, η υπάρχουσα διάταξη που είναι πράγματι με το άρθρο 2 παράγραφος 7 ότι οι ανώνυμες εταιρείες διαχείρισης αμοιβαίων κεφαλαίων που συνιστώνται και λειτουργούν σύμφωνα με τις διατάξεις του ν. 1969/91, μπορούν να διαχειρίζονται αμοιβαία κεφάλαια ακίνητης περιουσίας. Αφού υπάρχει διάταξη και μπορούν να διακινούνται αμοιβαία κεφάλαια, γιατί κάνετε αυτήν τη θολή ανώνυμη εταιρεία διαχείρισης; Επαναλαμβάνω ότι εγώ δεν συμφωνώ επί της αρχής, όπως συνιστάται αυτό το νομοθέτημα και αντιλαμβάνεστε ότι ειδικότερα για τους λόγους τους οποίους είπα εγώ, διότι δεν ξεκαθαρίζεται αν τελικά τα ακίνητα της Δωδεκανήσου περιέλθουν σε αυτήν τη μορφή διαχείρισης, γι'αυτούς τους λόγους και μόνο, εγώ καταψηφίζω και επί της αρχής το νομοσχέδιο.  ΠΡΟΕΔΡΕΥΩΝ (Παναγιώτης Ν. Κρητικός): 'Αλλος κύριος συνάδελφος δεν υπάρχει για να δευτερολογήσει. Εάν έχει καμία παρατήρηση ο κύριος Υπουργός, προκειμένου να κλείσει η συζήτηση, άλλως κηρύσσεται περαιωμένη.  Ορίστε, κύριε Υπουργέ, θα προκαλέσετε το ενδιαφέρον του κ. Αλογοσκούφη για να παρατείνουμε τη συζήτηση; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σε ό,τι αφορά το τελευταίο θέμα του κυρίου συναδέλφου, επειδή το εξετάζουμε στο Υπουργείο Οικονομικών, υπάρχει και μία αντίστοιχη πρόταση του Υπουργείου Οικονομικών, επιφυλασσόμαστε, θα απαντήσουμε την ερχόμενη εβδομάδα, όταν θα συζητήσουμε τα θέματα του νομοσχεδίου που αφορούν την κατ' άρθρον συζήτηση.
Σε ό,τι αφορά το νομοσχέδιο ευρύτερα, υπάρχει και τυγχάνει, θα έλεγα, της αποδοχής της Πλειοψηφίας της Βουλής μας και όχι μόνο βεβαίως της κυβερνητικής Πλειοψηφίας.
Αγαπητοί κύριοι συνάδελφοι, επειδή θέλω να είμαστε ειλικρινείς και να μιλάμε τη γλώσσα της αλήθειας και της πραγματικότητας, να επανέλθω σε ένα και μόνο θέμα. Βεβαίως, θα επανέλθουμε σε όλα τα θέματα κατά τη διάρκεια της κατ' άρθρον συζήτησης. Αλλά αυτό το ζήτημα το οποίο έθεσε και ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης, όπως και ο κύριος εισηγητής και ο άλλος κύριος συνάδελφος της Νέας Δημοκρατίας, που αφορά το θέμα της διαφάνειας, σε ό,τι αφορά τη δημιουργία, την εισαγωγή μίας νέας διάταξης που δημιουργεί μία μεταβατική περίοδο, θέλω να επανέλθω και να τονίσω κάποια πράγματα. Κατ' αρχήν, θέλω να διαβάσω το άρθρο. Διότι, κύριοι συνάδελφοι, είναι κρίμα να μην μπορούμε να συνειδητοποιήσουμε το περιεχόμενο. Θα διαβάσω, λοιπόν, το άρθρο τώρα, για να το ακούσουμε όλοι μαζί: "Κατ'εξαίρεση των προβλεπομένων στην παράγραφο 7 του άρθρου 19 του προεδρικού διατάγματος 774/1980, όπως ισχύει, συμβάσεις που αφορούν την υλοποίηση προγραμμάτων του Κοινοτικού Πλαισίου Στήριξης και των κοινοτικών πρωτοβουλιών ετών 1994-1999 και του Ταμείου Συνοχής, μπορούν να συναφθούν μέχρι τις 31-12-99 και χωρίς να υποβληθεί σχέδιο σύμβασης με το σχετικό φάκελο κατά τον οριζόμενο στην παραπάνω διάταξη έλεγχο ή και πριν την ολοκλήρωση του παραπάνω ελέγχου από το Ελεγκτικό Συνέδριο".  Μέχρι εδώ να συμφωνήσουμε ότι πρόκειται μόνο για τα συγχρηματοδοτούμενα προγράμματα και όχι για δημόσια έργα, που δεν αφορούν το Κοινοτικό Πλαίσιο Στήριξης.
Δεύτερον, να συμφωνήσουμε ότι πρόκειται μέχρι το τέλος του 1999 και όχι πέραν της 31-12-1999. 'Αρα δεν καταργείται τίποτα. Η διάταξη αυτή μεταφέρει μέχρι 31-12-99 τη σημερινή υπάρχουσα διεργασία.
Πάμε παρακάτω, στη δεύτερη παράγραφο: "Στις περιπτώσεις αυτές η συναφθείσα σύμβαση υποβάλλεται στο Ελεγκτικό Συνέδριο εντός δέκα ημερών από την υπογραφή της. Εάν η σύμβαση και ο σχετικός φάκελος δεν υποβληθούν εντός της ανωτέρω προθεσμίας ή εάν ο έλεγχος του Ελεγκτικού Συνεδρίου αποβεί αρνητικός, η σύμβαση θεωρείται ως ουδέποτε συναφθείσα. Η ισχύς της παραγράφου αυτής αρχίζει από 28-9-99". Αυτή είναι η πλήρης διάταξη του άρθρου.
Τι σημαίνει αυτό στη δεύτερη παράγραφο; Σημαίνει ότι το Ελεγκτικό Συνέδριο θα είναι παρόν και θα ελέγξει προληπτικά τη νομιμότητα της σύμβασης. 'Αρα γίνεται ο έλεγχος του Ελεγκτικού Συνεδρίου.
Το δεύτερο είναι ότι εντός δέκα ημερών από την ανάληψη νομικής δέσμευσης, από την ώρα που ο φορέας υλοποίησης θα συνυπογράψει με τον ανάδοχο, οφείλει να αποστείλει στο Ελεγκτικό Συνέδριο για προληπτικό έλεγχο τη σύμβαση. 'Αρα αποστέλλεται στο Ελεγκτικό Συνέδριο εντός δέκα ημερών. Εάν δεν το κάνει, δεν ισχύει η σύμβαση. Παράλληλα, εάν μετά τις δέκα ημέρες που το Ελεγκτικό Συνέδριο θα παραλάβει το φάκελο μέσα από τις προθεσμίες που προσδιορίζει ο νόμος που ψηφίσαμε πριν από λίγους μήνες, κρίνει το Ελεγκτικό Συνέδριο ότι κακώς έγινε η σύναψη της σύμβασης, το έργο δεν θα γίνει ποτέ. Η σύμβαση θεωρείται ως ουδέποτε συναφθείσα. Αυτό λέει το άρθρο.
ΑΝΑΣΤΑΣΙΟΣ ΚΑΡΑΜΑΡΙΟΣ: Για να σας βοηθήσω ...
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θέλω, κύριε συνάδελφε. Αρκετά μακρηγορήσατε. Τι να βοηθήσετε; ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε! Τι να βοηθήσετε; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Απαντάμε, λοιπόν, με τον πιο διάφανο τρόπο.
Με το ν. 2741/99 θεσμοθετήσαμε τον προληπτικό έλεγχο νομιμότητας στο Ελεγκτικό Συνέδριο, τον ανεξάρτητο έλεγχο από το Ελεγκτικό Συνέδριο για δημόσια έργα σημαντικής αξίας. Σε αυτήν τη διάταξη, όμως, προβλέπονται συγκεκριμένοι χρόνοι για την ολοκλήρωση του ελέγχου από το Ελεγκτικό Συνέδριο. Υπάρχει προθεσμία σαράντα ημερών προ της σύναψης της συμφωνίας και την ανάληψης νομικής δέσμευσης.
Αυτήν τη ρύθμιση που διαπιστώθηκε ότι δημιουργεί πράγματι προβλήματα κατά τη μεταβατική φάση από το παλαιό στο νέο καθεστώς, δημιουργεί προβλήματα στους φορείς υλοποίησης των συγχρηματοδοτούμενων έργων, ερχόμαστε και λέμε ότι, αφού δεν θα μπορέσει να τηρηθεί η ανάληψη νομικών δεσμεύσεων με την υπογραφή των συμβάσεων μέχρι 31-12-99- ημερομηνία καταληκτική και δεσμευτική για τη χώρα μας βάσει των κανονισμών και αποφάσεων της Ευρωπαϊκής 'Ενωσης- να έλθει εκ των υστέρων να υπογράψει τη σύμβαση. Γιατί σαράντα ημέρες σημαίνει ότι την 31-12-99 την πάμε 20 Νοεμβρίου. Ουσιαστικά, δηλαδή, κανείς πλέον δεν μπορεί να υπογράψει τη σύμβαση.
Ερχόμαστε, λοιπόν, με μία μεταβατική διάταξη, για να δοθεί η δυνατότητα υπογραφής συμβάσεων και πριν την υποβολή της για έλεγχο από το Ελεγκτικό Συνέδριο, με τη ρητή, επαναλαμβάνω, υποχρέωση υποβολής εντός δέκα ημερών μετά την υπογραφή του φακέλου στο Ελεγκτικό Συνέδριο.
Οι συνέπειες στην περίπτωση που δεν θα τηρηθούν οι παραπάνω προθεσμίες του δεκαημέρου ή στην περίπτωση που ο έλεγχος αποβεί αρνητικός θα είναι η ακυρότητα της σύμβασης. Υπάρχει, λοιπόν, η διαλυτική αίρεση σε όλες τις συμβάσεις. Η κατεύθυνση που έχουμε δώσει σε όλους τους φορείς είναι να υπάρχει αυτή η διαλυτική αίρεση σε όλες τις συμβάσεις. Πού βλέπετε, λοιπόν, τη διαδικασία του σκότους; 'Ο,τι ίσχυε από την 1.1.1994 μέχρι την 30.9.1999 θα συνεχίσει να ισχύει για το τρίμηνο Οκτωβρίου, Νοεμβρίου και Δεκεμβρίου. Δηλαδή τα τελευταία έξι χρόνια είχαμε σκότος στη χώρα μας όταν υπογράφαμε τις συμβάσεις; Δεν είχαμε πλήρη διαφάνεια σε όλες τις διαδικασίες; Δεν είχαμε τα θετικά σχόλια από την Ευρωπαϊκή 'Ενωση; Η Ελλάδα δεν είναι η χώρα που δέχτηκε τα συγχαρητήρια της Ευρωπαϊκής 'Ενωσης για το διαφανή τρόπο ορθολογικής διαχείρισης των πόρων και για την ποιοτική προσπάθεια που έχουμε κάνει για τη δημιουργία αποτελεσματικότητας του αναπτυξιακού προϊόντος στη χώρα μας με τη διαχείριση των πόρων μας; Εμείς δεν είμαστε αυτοί που δημιουργήσαμε μια αλλαγή πλεύσης στη διαχείριση των κοινοτικών πόρων; Υπάρχει αλλαγή τοπίου, αντεπίθεση εξυγίανσης όσον αφορά το σύστημα παραγωγής των δημοσίων έργων στην πατρίδα μας. Ποτέ άλλοτε δεν υπήρξαν στη χώρα μας τόσες εγγυήσεις διαφάνειας όπως αυτές που θεσμοθετήσαμε τα τελευταία χρόνια.
Πρέπει να λέμε την αλήθεια στον ελληνικό λαό. Δεν πρέπει να του μιλάμε με μισόλογα. Ο ελληνικός λαός θέλει ευθύτητα, θέλει την αλήθεια ολόκληρη και όχι τη μισή. Θέλει επίσης να δίνουμε λύσεις σε υπαρκτά προβλήματα. Κινηθήκαμε μετά τα αιτήματα δήμων και νομαρχιών για να δώσουμε αυτήν τη δυνατότητα ολοκλήρωσης των προσπαθειών τριών και τεσσάρων ετών των φορέων υλοποίησης της χώρας μας. Θέλουμε να αντιμετωπίσουμε τα προβλήματα του ελληνικου λαού και δεν θέλουμε να μεταθέτουμε τις λύσεις για αύριο και μεθαύριο.
Πιστεύω ότι αυτή η διάταξη και τη διαφάνεια διασφαλίζει και την επιτάχυνση των έργων. Δίνει το δικαίωμα σε κάθε δήμο και Νομαρχιακή Αυτοδιοίκηση να ολοκληρώσουν το σχεδιασμό που υλοποιούν εδώ και τρία-τέσσερα χρόνια.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Από την απάντηση του κυρίου Υπουργού ούτε η αλήθεια υπηρετείται, αλλά ούτε και η διάταξη αυτή υπηρετεί τη διαφάνεια.  Βεβαίως θα επανέλθουμε, διότι θα συζητήσουμε αυτό το άρθρο. Εν τω μεταξύ κύριε Υπουργέ, να το δείτε και αναλογιστείτε γιατί για προθεσμίες που είναι γνωστές εδώ και έξι χρόνια φθάσαμε στο παραπέντε και θέλετε να περάσετε αυτές τις συμβάσεις άρον-άρον.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το παρά πέντε είναι παρά πέντε, κύριε συνάδελφε. Υπάρχουν άλλα πέντε. Οι καταληκτικές προθεσμίες για όλα τα κράτη-μέλη λήγουν 31.12.99. Δεν θα λήξουν στην Ελλάδα το Σεπτέμβριο ή τον Οκτώβριο του 1999. Το παρά πέντε έχει ακόμα πέντε. Θα δώσουμε, λοιπόν, τη δυνατότητα γι' αυτά τα πέντε.
Πραγματικά δεν σας κατανοώ. Είπα ότι το σύνολο των νομικών δεσμεύσεων σχεδόν έχει αναληφθεί από τους φορείς υλοποίησης. Ελάχιστα έργα έχουν απομείνει, έργα τα οποία έχουν δημοπρατηθεί και είναι σε εξέλιξη. Γι' αυτά και μόνο μιλάμε. Δεν μιλάμε για νέα έργα. Αυτήν τη στιγμή αν θέλει ένας φορέας υλοποίησης η Κυβέρνηση ή ένα Υπουργείο να δημοπρατήσουν ένα έργο αν ξεκινήσει σήμερα τις διαδικασίες, χρειάζεται τρεις έως τέσσερις μήνες. Χρειάζεται πενήντα δύο μέρες για τη δημοσίευση, μία εβδομάδα για να την αποστείλει, αξιολόγηση για ένα ή δύο μήνες. Δεν μιλάμε για έργα τα οποία θα δημοπρατήσουμε το Νοέμβριο ή το Δεκέμβριο. Μιλάμε για έργα, τα οποία, δυστυχώς, έχουν δημοπρατηθεί τον Οκτώβριο  και το Νοέμβριο επειδή δεν γνωρίζαμε το περιεχόμενο του νόμου που ψηφίσαμε στα τέλη Σεπτεμβρίου στη Βουλή. Οι φορείς υλοποίησης. Δεν υπήρξε μεταβατική διάταξη και αυτό ερχόμαστε να καλύψουμε.
Και επαναλαμβάνω μιλάμε για μία προθεσμία ενός τριμήνου, μιλάμε μόνο για τα συγχρηματοδοτούμενα έργα από την Ευρωπαϊκή 'Ενωση και μάλιστα μέχρι τέλος του 1999. Πραγματικά δεν σας κατανοώ που δεν μπορείτε να καταλάβαιτε αυτά τα πράγματα ή που δεν θέλετε να τα καταλάβετε. Λυπάμαι πάντως.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να προτείνω στο Σώμα την ομόφωνη απόφαση της Διάσκεψης των Προέδρων, η οποία αφορά τις εργασίες της επόμενης εβδομάδας.
Θα παρακαλέσω να την ακούσετε συνολικά για να τεθεί υπόψη του Σώματος και να εγκριθεί.
Η Διάσκεψη των Προέδρων αποφάσισε ομόφωνα τα εξής: Τη Δευτέρα 13.12.99 το απόγευμα και την Τρίτη 14.12.99 το πρωί συνέχιση της συζήτησης και ψήφιση του νομοσχεδίου για τα "αμοιβαία κεφάλαια ακίνητης περιουσίας". Την Τρίτη 14.2.99 το απόγευμα θα συζητηθεί η έκθεση της Διαρκούς Επιτροπής Οικονομικών Υποθέσεων για τη διαχείριση του Στιγμιαίου Κρατικού Λαχείου (ΞΥΣΤΟ). Την Τετάρτη 15.12.99 το απόγευμα θα διεξαχθεί η προ ημερησίας διατάξεως συζήτηση για την εξωτερική πολιτική με πρωτοβουλία του ΔΗ.Κ.ΚΙ. Την Πέμπτη 16.12.99 το πρωί θα συζητηθεί η πρόταση της Νέας Δημοκρατίας για τη σύσταση εξεταστικής επιτροπής σχετικώς με "προκαθορισμένο στοίχημα". Την Παρασκευή 17.12.99 το πρωί συζήτηση και ψήφιση του νομοσχεδίου του Υπουργείου Ανάπτυξης κύρωση της σύμβασης για τον "Πρίνο" και το απόγευμα έναρξη της συζήτησης για τον κρατικό προϋπολογισμό.
Η συζήτηση επικαίρων ερωτήσεων θα διεξαχθεί τη Δευτέρα 13.12.99 και την Παρασκευή το πρωί 17.12.99. Την Τρίτη 14.12.99 το πρωί θα συζητηθούν αναφορές και ερωτήσεις.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Το Σώμα συνεφώνησε ομόφωνα με τη πρόταση της Διάσκεψης των Προέδρων.
Κηρύσσεται περαιωμέμη η συζήτηση επί της αρχής του νομοσχεδίου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας -Εταιρείες Επενδύσεων σε Ακίνητη Περιουσία και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής; ΠΟΛΛΟΙ ΒΟΥΛΕΥΤΕΣ; Δεκτό, δεκτό.
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το νομοσχέδιο του Υπουργείου Εθνικής Οικονομίας: "Αμοιβαία Κεφάλαια Ακίνητης ΠεριουσίαςΕταιρείες Επενδύσεων σε Ακίνητη Περιουσία και άλλες διατάξεις" έγινε δεκτό κατά πλειοψηφία επί της αρχής.
Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.40' λύεται η συνεδρίαση για αύριο Παρασκευή 10 Δεκεμβρίου 1999 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Γεωργίας σύμφωνα με την ημερήσια διάταξη.
Ο ΠΡΟΕΔΡΟΣ                                  ΟΙ ΓΡΑΜΜΑΤΕΙΣ 

