Σελίδα 1529 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΚΖ'

Πέμπτη 13 Νοεμβρίου 1997

 

Αθήνα, σήμερα στις 13 Νοεμβρίου 1997, ημέρα Πέμπτη και ώρα 10.18', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής, κ.ΠΑΝΑΓΙΩΤΗ ΣΓΟΥΡΙΔΗ.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12/11/1997 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΚΣΤ' συνεδριάσεώς του, της 12ης Νοεμβρίου 1997, σε ό,τι αφορά την ψήψιση στο σύνολο του σχεδίου νόμου "Κύρωση της Συμφωνίας για την τροποποίηση της τέταρτης Σύμβασης ΑΚΕ-ΕΚ του ΛΟΜΕ, του Χρηματοδοτικού Πρωτοκόλλου, της Τελικής Πράξης και της Εσωτερικής Συμφωνίας εφαρμογής της Σύμβασης").

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Βασίλειο Πάππα, Βουλευτή Χαλκιδικής, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με τον κίνδυνο "παγώματος" επενδυτικών σχεδίων του Υπουργείου Γεωργίας.

2) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Νομαρχιακός Σύμβουλος Πειραιά ζητεί την επίσπευση των διαδικασιών για τη μετατροπή του Καποδιστρίου Ορφανοτροφείου σε διαχρονικό Μουσείο.

3) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο οικισμός Βατοπεδίου της Κοινότητας Ορμυλίας του Νομού Χαλκιδικής αντιτίθεται στην παραχώρηση έκτασης αγροκτήματος Βατοπεδίου στην Ιερά Μεγίστη Μονή Βατοπεδίου Αγίου 'Ορους.

4) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Μορφωτικός και Πολιτιστικός Σύλλογος Πολυχρονιωτών "Ο Φερεκράτης" ζητεί τη συνέχιση των ανασκαφών στην αρχαία Νεάπολη.

5) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Αρχιμανδρίτης Γερβάσιος Ιωαν. Ραπτόπουλος στα Γρεβενά αντιτίθεται στην εφαρμογή του προγράμματος "Ι.Καποδίστριας" στο Νομό Γρεβενών.

6) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία το Συμβούλιο Περιοχής της 8ης Εδαφικής Περιφέρειας του Νομού Κυκλάδων διαμαρτύρεται για τις νέες αντικειμενικές αξίες των ακινήτων στη Θήρα.

7) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Αμυγδαλιωτών "Ο ΚΟΥΤΣΟΥΡΟΣ" ζητεί την ηλεκτροδότηση της Ιεράς Μονής "ΚΟΥΤΣΟΥΡΟΥ" στην Κοινότητα Αμυγδαλιάς Φωκίδας.

8) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Εθνικό Αθλητικό Κέντρο Λάρισας ζητεί οικονομική ενίσχυση για τη συνέχιση της λειτουργίας του.

9) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Νέας Περάμου Αττικής ζητεί τη δημιουργία ασφαλούς πρόσβασης στο Λύκειο της περιοχής του.

10) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Αγροτικός Δασικός Συνεταιρισμός Μετσόβου διαμαρτύρεται για τον αποκλεισμό των Δασικών Συνεταιρισμών από δημοπρασίες έργων καθαρισμού των δασών.

11) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ, ΑΝΔΡΙΑΝΗ ΛΟΥΛΕ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Εργατοϋπαλληλικό Κέντρο Δράμας ζητεί την εφαρμογή 35ώρου χωρίς μείωση των αποδοχών.

12) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Επιστημονική Επιτροπή του Ψυχιατρικού Νοσοκομείου Αττικής της ΕΙΝΑΠ και της ΘΕΜΑ αναφέρεται στην τραγική κατάσταση που επικρατεί στο ΨΝΑ.

13) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία Εκπαιδευτές Υποψηφίων Οδηγών Αυτοκινήτων - Μοτοσυκλετών καταγγέλλουν την αδιαφορία της Κυβέρνησης να εφαρμόσει τους Νόμους 2470/97 και 2366/95 και την Υπουργική Απόφαση 76407/827/96 για τη διεξαγωγή των πρακτικών εξετάσεων των υποψηφίων οδηγών όλων των κατηγοριών.

14) Οι Βουλευτές κύριοι ΣΤΡΑΤΗΣ ΚΟΡΑΚΑΣ, ΝΙΚΟΛΑΟΣ ΓΚΑΤΖΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Σωματείο Οικοδόμων Πλωμαρίου Λέσβου εκφράζει την αντίθεσή του για την αναστολή οικοδομικών εργασιών και χορήγησης οικοδομικών αδειών στον οικισμό Αγίου Ισιδώρου Πλωμαρίου Λέσβου.


 

  

Σελίδα 1530 

15) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Κρουσώνα του Νομού Ηρακλείου ζητεί τη δημιουργία κατασκηνωτικών χώρων για τους ανθρώπους της τρίτης ηλικίας στο Νομό Ηρακλείου π.χ. στην περιοχή Γουρνών.

16) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η 'Ενωση Αστυνομικών Υπαλλήλων του Νομού Ηρακλείου ζητεί νέες μισθολογικές ρυθμίσεις για τα μέλη του.

17) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ζητεί το ΕΛΚΕΠΑ Ηρακλείου Κρήτης να μην ενταχθεί στο δημόσιο.

18) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Πανελλήνιος Σύλλογος Ωρομισθίων Καθηγητών της Σχολής Τουριστικών Επαγγελμάτων διαμαρτύρεται για τη μη επαναπρόσληψη των μελών του στο Εκπαιδευτήριο Ηρακλείου.

19) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η 'Ενωση Εμπόρων Κρέατος ζητεί την ανέγερση της Χονδρικής Αγοράς Κρέατος στην Κεντρική Αγορά Θεσ/νίκης.

20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κάτοικοι Βόλου Μαγνησίας διαμαρτύρονται για την εγκατάσταση πολλών κεραιών κινητής τηλεφωνίας στον ΟΤΕ Βόλου.

21) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Σύλλογος των καθηγητών του 7ου Γυμνασίου Καλαμάτας ζητεί την ένταξη του υπό κατασκευή κτιρίου όπου θα στεγασθεί το Γυμνάσιο στο Δίκτυο Ηλιακών Σχολείων.

22) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία οι Ειδικές Δυνάμεις Δασοπροστασίας "Δασοκομμάντος" προτείνουν τη δημιουργία ενός νέου κλιμακίου με τη μορφή Ειδικών Τμημάτων Αντιμετώπισης Πυρκαγιών (ΕΤΑΠ) με κύριο αντικείμενο τη δασοπυρόσβεση.

23) Οι Βουλευτές κύριοι ΕΥΤΥΧΙΟΣ ΚΟΝΤΟΜΑΡΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία Αθλητικοί Φορείς του Νομού Κέρκυρας ζητούν την άμεση χρηματοδότηση για τη συντήρηση των αθλητικών εγκαταστάσεων καθώς και για τη δημιουργία Αθλητικού Σχολείου στο Νομό Κέρκυρας.

24) Οι Βουλευτές κύριοι ΝΙΚΟΛΑΟΣ ΝΙΚΟΛΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν δημοσίευμα εφημερίδας το οποίο αναφέρεται στις διαμαρτυρίες των κατοίκων των Κοινοτήτων Λεύκας, Εγλυκάδας, Σκαγιοπουλείου και Ρίου του Νομού Αχαίας για την παράνομη εγκατάσταση κεραιών κινητής τηλεφωνίας του Οργανισμού Τηλεπικοινωνιών Ελλάδας στην περιοχή τους.

25) Οι Βουλευτές κύριοι ΔΗΜΗΤΡΙΟΣ ΚΑΤΣΙΚΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Λιμενικό Ταμείο Αιγίου Αχαίας ζητεί την ένταξη του λιμανιού του Αιγίου στα λιμάνια Εθνικής Σημασίας.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 154/3.7.97 ερώτηση δόθηκε με το υπ' αριθμ. 3979/25-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην αριθ. 154/3.7.97 ερώτηση, που κατέθεσε στη Βουλή των Ελλήνων ο Βουλευτής κ. Καρασμάνης Γιώργος, σχετικά με λειτουργία Μ.Τ.Ε.Ν. Σχολής Νοσοκομείου Γιαννιτσών και προσλήψεις Νοσηλευτικού προσωπικού σας γνωρίζουμε τα ακόλουθα.

Το Υπουργείο Υγείας και Πρόνοιας εξετάζει το θέμα της λειτουργίας των Μ.Τ.Ε.Ν. Σχολών, στο πνεύμα του κατά δυνατόν περιορισμού των εξειδικευμένων ανέργων, της ενίσχυσης της ανταγωνιστικότητας των πτυχίων των αποφοίτων, αλλά και της περιστολής των δαπανών των Νοσοκομείων, οι προϋπολογισμοί των οποίων επιβαρύνονται με τη δαπάνη λειτουργίας των Σχολών.

Η μη λειτουργία της Μ.Τ.Ε. Ν. Σχολής Γιαννιτσών, της οποίας ο προϋπολογισμός για το έτος 1997 ανέρχεται στο ποσό των 60.000.000 δρχ. περίπου, κρίθηκε σκόπιμη και αποφασίσθηκε λαμβάνοντας υπόψη ότι ο προγραμματισμός παραγωγής νοσηλευτικού προσωπικού της ΔΕ κατηγορίας και η αναβάθμιση του επιπέδου σπουδών επιβάλλει τη συγχώνευση των σχολών που βρίσκονται στον ίδιο νομό, όπως στην προκειμένη περίπτωση, όπου στο Νομό Πέλλας λειτουργεί ήδη η Μ.Τ.Ε.Ν. Σχολή Νοσ/μείου 'Εδεσσας.

Στο ΦΕΚ 9/31.12.96 και 5/24.1.97 τεύχος ΑΣΕΠ δημοσιεύθηκαν οι οριστικοί πίνακες διοριζομένων στο Ν.Γ.Ν. Γιαννιτσών σε οχτώ (8) θέσεις Νοσ/κού και Παραϊατρικού προσωπικού. Το Νοσοκομείο τηρώντας την προβλεπόμενη διαδικασία έχει προχωρήσει στις προσλήψεις των διορισθέντων.

Με το αρ.ΔΥ 13β/οικ. 15662/15.5.97 έγγραφο έχουν ζητηθεί από το ΑΣΕΠ (5) πέντε θέσεις παραϊατρικού και τεχνικού προσωπικού.

Επιπλέον με το υπ' αριθ.ΔΥ13β/20810/13.7.97 έγγραφό μας και ύστερα από την αρ.132/27.6.97 απόφαση της επιτροπής του αρ.2 παρ.2 της αρ.236/94 Π.Υ.Σ. εγκρίθηκε η κατανομή προσωπικού ΙΔΑΧ. Για το Ν.Γ.Ν. Γιανντιτσών τρεις (3) θέσεις ΤΕ Νοσ/κής και σε περίπτωση έλλειψης (3) τρεις θέσεις ΔΕ Αδελ. Νοσοκόμων και δύο (2) ΔΕ Αδελφών Νοσοκόμων.

Ο Υφυπουργός

Μ. ΣΚΟΥΛΑΚΗΣ"

2. Στην με αριθμό 184/4.7.97 ερώτηση δόθηκε με το υπ' αριθμ. 20/8.10.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 184/4.7.97 που κατέθεσε στη Βουλή, ο Βουλευτής κ. Μανώλης Κεφαλογιάννης παρακαλούμε να πληροφορήσετε τον κ. Βουλευτή, σύμφωνα με τα στοιχεία της ΑΤΤΙΚΟ ΜΕΤΡΟ ΑΕ, τα εξής:

1. Η πάγια θέση του ΥΠΕΧΩΔΕ και του Ελληνικού Δημοσίου επί του θέματος του Μετρό της Αθήνας είναι ότι:

α. Η πορεία και η εξέλιξη του έργου έχει και θα έχει ως μοναδικό και αποκλειστικό πλαίσιο αναφοράς τους όρους, τις προβλέψεις και τις προϋποθέσεις της ισχύουσας Σύμβασης.

β. Η Κυβέρνησή μας όπως και κάθε Κυβέρνηση που σέβεται και υπηρετεί τα συμφέροντα του Ελληνικού Δημοσίου δεν πρόκειται να προωθήσει καμιά νέα Σύμβαση.

γ. Η Κυβέρνησή μας δεν πρόκειται να ανεχθεί ή να προωθήσει εξωσυμβατικές λύσεις για την επίλυση των όποιων προβλημάτων.

δ. Το έργο έχει συγκεκριμένη ταυτότητα και η Σύμβαση συγκεκριμένα χαρακτηριστικά. Η Σύμβαση αφορά την Μελέτη και κατασκευή του έργου με κατ' αποκοπή τίμημα. Δηλαδή την ολοκλήρωση του έργου με το "Κλειδί στο χέρι".

ε. Η ταυτότητα και το τεχνικό αντικείμενο του έργου έχουν καθορισμένο τίμημα και καθορισμένο χρονοδιάγραμμα ολοκήρωσης, όπως αυτά αποτυπώνονται στη Σύμβαση του έργου.

2. Η περικοπή έγινε, σύμφωνα με τις ανωτέρω αρχές και την Σύμβαση, στο εργολαβικό τίμημα μετά την αφαίρεση από το αντικείμενο της εργολαβίας του ΜΕΤΡΟ της Αθήνας της σήραγγας Σύνταγμα-Μοναστηράκι-Κεραμεικός, του σταθμού "Κεραμεικός" και των φρεάτων Μητροπόλεως και Ασωμάτων. Ο προσδιορισμός της αξίας των εργασιών που αφαιρέθηκαν με σχετική απόφαση του Διοικητικού Συμβουλίου της ΑΤΤΙΚΟ ΜΕΤΡΟ γίνεται, σύμφωνα με τον Νόμο, με τη σύνταξη Συγκριτικού Πίνακα. Ο Πίνακας αυτός συντάχθηκε ήδη από την Διευθύνουσα Υπηρεσία και προσυπογράφηκε από την Κοινοπραξία ΟΛΥΜΠΙΑΚΟ ΜΕΤΡΟ με επιφύλαξη.


 

  

Σελίδα 1531 

Με τον Συγκριτικό αυτό Πίνακα το κατ' αποκοπήν τίμημα της σύμβασης με την Κοινοπραξία ΟΛΥΜΠΙΑΚΟ ΜΕΤΡΟ μειώνεται κατά 13,2 δισ. δρχ. (τιμές Α' εξαμήνου 1997). Η κατά νόμο διαδικασία προβλεπει την έγκριση του Συγκριτικού Πίνακα από την Προϊσταμένη Αρχή (Διοικητικό Συμβούλιο της ΑΤΤΙΚΟ ΜΕΤΡΟ) με παράλληλη εκδίκαση της ενστάσεως του αναδόχου το οποίο προβλέπεται να γίνει εντός των προσεχών εβδομάδων.

3. Η ανάθεση του περικοπέντος αντικειμένου θα γίνει μέσω διεθνούς μειοδοτικού διαγωνισμού.

Οι μελέτες που θα χρησιμοποιηθούν ως επί το πλείστον θα είναι οι μελέτες που ήδη υπάρχουν και έχουν συνταχθεί από την Κ/Ξ ΟΛΥΜΠΙΑΚΟ ΜΕΤΡΟ για το περικοπέν τμήμα. 'Οπου δεν είχαν προλάβει να συνταχθούν μελέτες από την Κ/ΞΟΜ θα ετοιμασθούν νέες που θα εκπονήσει η ίδια η ΑΤΤΙΚΟ ΜΕΤΡΟ. Οι εργασίες έχουν ήδη αρχίσει με την κατασκευή της πιλοτικής σήραγγας κάτω από τον Αρχαιολογικό Χώρο του Κεραμεικού. Η σχετική σύμβαση έχει ήδη υπογραφεί.

Το κόστος των νέων εργολαβιών εκτιμάται ότι δεν θα υπερβαίνει το κόστος του περικοπέντος αντικειμένου.

Η ολοκλήρωση των εργασιών του περικοπέντος αντικειμένου εκτιμάται ότι μπορεί να γίνει συγχρόνως ή λίγους μήνες μετά την ολοκήρωσητου έργου της Κοινοπραξίας ΟΛΥΜΠΙΑΚΟ ΜΕΤΡΟ. Αυτό όμως προϋποθέτει ότι οι εκκρεμότητες που έχουν δημιουργηθεί από την Μητρόπολη και τις Αρχαιολογικές Υπηρεσίες θα έχουν αρθεί έγκαιρα.

4. Η Κυβέρνηση όπως έχει πράξει και μέχρι σήμερα θα συνεχίσει και στο μέλλον να χρησιμοποιεί όλα τα μέσα που της παρέχει η Σύμβαση και ο νόμος, και να λαμβάνει όλα τα απαραίτητα μέτρα για την προστασία του Δημοσίου Συμφέροντος για την έγκαιρη ολοκλήρωση του 'Εργου.

Ο Υπουργός

Κ. ΛΑΛΙΩΤΗΣ"

3. Στην με αριθμό 248/8.7.97 ερώτηση δόθηκε με το υπ' αριθμ. 37091/7.10.97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της 248/8.7.97 ερώτησης που κατέθεσε η Βουλευτής κ. Μ. Δαμανάκη, σας πληροφορούμε τα ακόλουθα:

Η Δ/νση Βιομηχανίας και Ορυκτού Πλούτου της Νομ/κης Αυτ/σης Ανατολικής Αττικής, χορήγησε στα λατομεία της Α.Ε. "ΑΦΟΙ ΣΤΑΥΡΟΥ", δίμηνη προθεσμία για μεταφορά του σπαστηροτριβείου, σε άλλη κατάλληλη θέση.

Κατά της ως άνω απόφασης από την ενδιαφερόμενη εταιρεία ασκήθηκαν ένδικα μέσα κατ' αρχήν στον Γενικό Γραμματέα Περιφέρειας και στη συνέχεια στην Υπουργό Ανάπτυξης.

Τελικά η συγκεκριμένη υπόθεση στις 23.4.97 έφθασε στο ΥΠΑΝ, εξετάστηκε και με την υπ' αριθμ. Φ/18/9023/345/304-97 απόφαση χορηγήθηκε προθεσμία ενός έτους για την ολοκλήρωση της μεταφοράς του σπαστηροτριβείου σε άλλη κατάλληλη θέση σύμφωνα με τις διατάξεις του άρθρου 2 παρ. του ν.3214/55.

Θα πρέπει να σημειωθεί ότι η προθεσμία αυτή που ουσιαστικά ήταν 2,5 μηνών έχει ήδη λήξει από 19.7.97 και δεν υπάρχει κανένα πρόβλημα για την άσκηση των αρμοδιοτήτων της Νομαρχίας σχετικά με το ως άνω θέμα.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

4. Στην με αριθμό 328/11.7.97 ερώτηση δόθηκε με το υπ' αριθμ. 178/3.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 328/11.7.97 που κατέθεσαν οι Βουλευτές κύριοι Ν. Γκατζής και Α. Κανταρτζής, για τα θέματα της αρμοδιότητάς μας, σας πληροφορούμε τα εξής:

Για την Ιχθυόσκαλα Βόλου, το ΥΠΓΕ έχει προγραμματίσει 2 έργα:

1) Το έργο Λιμενικών υποδομών της ιχθυόσκαλας, το οποίο είναι απαραίτητο για την ομαλή λειτουργία της υπό κατασκευή ιχθυόσκαλας.

Το έργο αυτό έχει ανασταλεί σύμφωνα με την 154/97 απόφαση του Σ.τ.Ε. μετά από προσφυγή οικολογικών συλλόγων του Ν. Μαγνησίας.

Από το ΥΠΓΕ σε συνεργασία και με τα υπόλοιπα συναρμόδια Υπουργεία ΥΕΝ, ΠΕΧΩΔΕ, προσέφυγε προς το Σ.τ.Ε. προκειμένου να ανακληθεί η παραπάνω απόφαση αναστολής του έργου ούτως ώστε αυτό να υλοποιηθεί το συντομότερο δυνατό.

2) Το έργο Μελέτη - Κατασκευή Ιχθυόσκαλας στο λιμάνι του Βόλου. Για την ανάθεση του έργου η Επιτροπή Εισήγησης έχει αξιολογήσει όλες τις υποβληθείσες προσφορές και σύντομα θα κονοποιηθεί το πρακτικό προς όλες τις ενδιαφερόμενες εργοληπτικές επιχειρήσεις για την ολοκλήρωση της διαδικασίας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

5. Στην με αριθμό 382/15.7.97 ερώτηση δόθηκε με το υπ' αριθμ. 69/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 382/15.7.97 που κατέθεσε ο Βουλευτής κ. Ε. Αποστόλου σας πληροφορούμε τα εξής:

1. Από το 1994 εφαρμόζεται η αριθμ.1996/94 απόφαση της ΕΤΕ που ρυθμίζει τις ληξιπρόθεσμες οφειλές μέχρι 31/12/91 των κτηνοτρόφων για τα επενδυτικά δάνεια που είχαν συνάψει με την Α.Τ.Ε. Σύφμωνα με την απόφαση αυτή οι κτηνοτρόφοι απαλλάσσονται από ένα μέρος των τόκων των ληξιπροθέσμων οφειλών τους μέχρι την 31/12/91 και το υπόλοιπο της οφειλής τους ρυθμίζεται για 10 έτη διετή περίοδο χάριτος.

2. Παράλληλα με την ανωτέρω ρύθμιση, ειδικά για τους Νομούς Ευβοίας και Καστοριάς, εφαρμόζεται και η αριθμ. 2035824/5887/94 Διϋπουργική Απόφαση των Υπουργείων Εθνικής Οικονομίας και Οικονομικών για ρύθμιση των ληξιπροθέσμων οφειλών μέχρι την 30.6.93 των Βιομηχανικών και Βιοτεχνικών επιχειρήσεων των παραπάνω νομών από δάνεια για κεφάλαια κίνησης και επενδύσεις (πάγια), επειδή οι νομοί αυτοί πλήττονται από ανεργία και αποβιομηχάνιση. Στη ρύθμιση αυτή εντάχθησαν και κτηνοτροφικές επιχειρήσεις (χοιροτροφικές πτηνοτροφικές) που παράγουν ζωοτροφές και είναι εγγεγραμμένες στο Εμποροβιομηχανικό Επιμελητήριο.

Με την απόφαση αυτή προβλέπεται επιδότηση επιτοκίου κατά (10) ποσοστιαίες μονάδες.

3. Στην 1η απόφαση εντάχθησαν στον Ν. Ευβοίας 167 κτηνοτροφικές εκμεταλλεύσεις και ανταποκρίθηκαν στην καταβολή της 1ης δόσης 157 εκμεταλλεύσεις, ήτοι ποσοστό 94%.

Στην χοιροτροφία συγκεκριμένα εντάχθησαν 31 εκμεταλλεύσεις με συμμετοχή των χοιροτρόφων κατά 351 εκατ. δρχ. και του Δημοσίου κατά 129 εκατ. δρχ. Στην πτηνοτροφία εντάχθησαν 55 εκμεταλλεύσεις και με συμμετοχή των κτηνοτρόφων κατά 121 εκατ. δρχ. και του Δημοσίου κατά 65 εκατ. δρχ.

Στη δεύτερη ρύθμιση πυ λειτουργεί παράλληλα με την 1η εντάχθησαν 28 κτηνοτροφικές επιχειρήσεις για οφειλές 8,5 δισ. δρχ. και οι επιχειρήσεις αυτές ανταποκρίθηκαν στην οφειλή του έτους 1995.

4. Με τις παραπάνω ρυθμίσεις προωθείται η οικονομική εξυγίανση των δύο κλάδων της κτηνοτροφίας στα πλαίσια των δυνατοτήτων της Εθνικής Οικονομίας και σύμφωνα με τους όρους και προϋποθέσεις της Ε. 'Ενωσης, όσον αφορά την πρώτη απόφαση. Με τη δεύτερη απόφαση έγινε ειδική ευνοϊκή μεταχείριση στο Ν. Ευβοίας έναντι των λοιπών νομών της Χώρας με αποτέλεσμα να υπάρχουν άνισες συνθήκες ανταγωνισμού στην παραγωγή και την εμπορία του κρέατος, για τις οποίες διαμαρτύρονται οι παραγωγοί των υπολοίπων Νομών της χώρας.

5. Η Πολιτεία για την εξυγίανση και ανάπτυξη των κλάδων αυτών της Κτηνοτροφίας εκτός των ανωτέρω μέτρων έχει πάρει και παίρνει σειρά μέτρων όπως:


 

  

Σελίδα 1532 

Ειδικά μέτρα για την αντιμετώπιση ζημιών από έκτακτα φυσικά φαινόμενα. Ειδικό πρόγραμμα οικονομικών ενισχύσεων κυρίως των συνεταιριστικών οργανώσεων, για την απόκτηση μέσων μεταφοράς των προϊόντων (αυτοκινήτα, ψυγεία κ.λπ.), μέσων συσκευασίας προς διευκόλυνση της εμπορίας κυρίως των πτηνοτροφικών προϊόντων σε ανταγωνιστικές συνθήκες.

Εκπόνηση και εφαρμογή ειδικού τομεακού προγράμματος στα πλαίσια του Καν. της Ε.Ε. 866/90 για την ίδρυση, επέκταση και εκσυγχρονισμό των έργων υποδομής όπως είναι σφαγεία, κέντρα συσκευασίας αυγών, εργαστήρια κοπής και τυποποίησης κρέατος, εργοστάσια ζωοτροφών κ.λπ.

Πρόγραμμα εκσυγχρονισμού των χοιροτροφικών και πτηνοτροφικών εκμεταλλεύσεων στα πλαίσια του αναπτυξιακού ν. 1892/90. Για τις χοιροτροφικές εκμεταλλεύσεις προβλέπεται και ίδρυση νέων μονάδων στον νόμο αυτό.

Ειδικό πρόγραμμα μετεγκατάστασης των χοιροτροφικών και πτηνοτροφικών εκμεταλλεύσων για λόγους προστασίας του περιβάλλοντος η ζωοτεχνικούς.

Με τον Καν.2328/92 της Ε. 'Ενωσης προβλέπεται ο εκσυγχρονισμός των ήδη υφισταμένων χοιροτροφικών εκμεταλλεύσεων, χωρίς να αυξάνει η παραγωγή, για λόγους προστασίας του περιβάλλοντος και μείωσης του κόστους παραγωγής μετά από εκπόνηση σχεδίου βελτίωσης.

Πρόγραμμα ενίσχυσης των βελτιωμένων φυλών κάπρων που προμηθεύονται οι χοιροτρόφοι για την βελτίωση του γενετικού υλικού των εκεμταλλεύσεων με σκοπό την αύξηση της παραγωγικότητας και τη μείωση του κόστους παραγωγής.

Η ΑΤΕ τα δύο τελευταία χρόνια έχει μειώσει τα επιτόκια χορηγήσεών της κατά 5 εκατοστιαίες μονάδες τα βραχυπρόθεσμα δάνεια και κατά 4 εκατοστιαίες μονάδες τα μεσοπρόθεσμα. 'Ετσι τα επιτόκια των βραχυπροθέσμων δανείων προς τους κατά κύριο επάγγελμα αγρότες ανέρχονται σήμερα σε 15-16% ενώ των μεσοπρόθεσμων σε 16%.

Η ΑΤΕ για να διευκολύνει περισσότερο τους κτηνοτρόφους στην εξυπηρέτηση των οφειλών τους και στην ομαλή λειτουργία των εκμεταλλεύσεών τους, αποφάσισε σύμφωνα με το δικαίωμα που της παρέχει η 1620/89, ΠΔ/ΤΕ και ρύθμισε για 10 χρόνια και τις ληξ/σμες μέχρι 31/3/94 οφειλές τους.

Επιπλέον, η Τράπεζα, σε εφαρμογή της 321551/30.5.96 απόφασης του Υπουργού Γεωργίας έδωσε τη δυνατότητα στους κτηνοτρόφους να εξοφλούν τις δόσεις των δανείων τους μέσα σε ένα χρόνο από τη λήξη τους χωρίς να επιβαρύνονται με τόκους ποινής, προκειμένου αυοτί να διευκολυνθούν ακόμη περισσότερο στην ομαλή εξόφληση των οφειλών τους.

Το Μάρτιο 1996 εξαγγέλθηκαν από την ΑΤΕ πιστωτικές διευκολύνσεις για το σύνολο των πιστούχων της που έχουν οφειλές λήξης μέχρι 31/12/93, οι οποίες περιλαμβάνουν απαλλαγή του συνόλου των τόκων ποινής για τη χρονική περίοδο από 1/1/94 έως 30/6/96 και απαλλαγή μέρους των συμβατικών τόκων της μιας περιόδου που φθάνει μέχρι το 50% καθώς και ρύθμιση των υπολοίπων οφειλών με ιδιαίτερα ευνοϊκούς όρους.

Ο βασικός στόχος του προγράμματος ρύθμισης είναι αφενός να δοθεί η δυνατότητα στους πιστούχους να εξοφλήσουν τα συσσωρευμένα χρέη τα οποία δεν μπορούν να εξυπηρετηθούν ομαλά από τα αποτελέσματα λειτουργίας των μονάδων τους και αφετέρου να βελτιωθεί η ρευστοποίηση των παλαιών δανείων της Τράπεζας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

6. Στην με αριθμό 462/17.7.97 ερώτηση δόθηκε με το υπ' αριθμ. 260/6.10.97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 18.7.97 εγγράφου σας, σχετικά με την αριθμ. 462/17.7.97 ερώτηση που κατέθεσε ο Βουλευτής κ. Π.Ψωμιάδης και μας διαβίβασε το Υπουργείο Εθνικής 'Αμυνας με το αριθμ. Φ.900α/1485/4.8.97 έγγραφό του, σας γνωρίζουμε τα ακόλουθα:

1. Σύμφωνα με την παρ.2 του άρθρου 88 του Συντάγματος οι αποδοχές των δικαστικών λειτουργών καθορίζονται με ειδικό νόμο και είναι ανάλογες με το λειτούργημά τους.

Εξάλλου, σύμφωνα με την υφιστάμενη νομολογία το ειδικό μισθολόγιο των δικαστικών λειτουργών σημαίνει αυξημένο μισθολόγιο έναντι όλων των άλλων αξιωματούχων του δημόσιου τομέα και ακόμη ότι απαγορεύεται από το Σύνταγμα, με οποιαδήποτε μορφή και εάν επιχειρείται, η μισθολογική εξομοίωση λειτουργών και υπαλλήλων του δημόσιου τομέα προς τους δικαστικούς λειτουργούς.

2. Δικαστικοί λειτουργοί είναι οι τακτικοί δικαστές της πολιτικής, ποινικής και δοικητικής δικαιοσύνης, που έχουν τη νομική κατάσταση που καθορίζεται, κατά βάση, με τα άρθρα 88,89, 90 και 91 του Συντάγματος.

Εξάλλου, με το άρθρο 96 παρ.4 του Συντάγματος προβλέπεται ότι ειδικοί νόμοι ορίζουν τα περί στρατοδικείων, ναυτοδικείων και αεροδικείων, η δε παρ. 5 του αυτού άρθρου ορίζει ότι τα δικαστήρια αυτά συγκροτούνται κατά πλειοψηφία εκ μελών του διακστικού σώματος των Ενόπλων Δυνάμεων που περιβάλλονται από τις κατά το άρθρο 87 παρ.1 εγγυήσεις λειτουργικής και προσωπικής ανεξαρτησίας.

Συνεπώς, τα μέλη των Στρατιωτικών Δικαστηρίων, δεν έχουν την κατά τα ανωτέρω ιδιότητα του δικαστικού λειτουργού, των Πολιτικών και Διοικητικών Δικαστηρίων.

Κατόπιν των ανωτέρω, οι αποδοχές των μελών του Δικαστικού Σώματος των Ενόπλων Δυνάμεων δεν συναρτώνται με αποδοχές άλλων κατηγοριών λειτουργών και υπαλλήλων αλλά ρυθμίζονται ευθέως με τις ειδικές περί στρατιωτικών μισθολογικές διατάξεις.

3. Εν πάση περιπτώσει το θέμα που τελεί υπόψη της αρμόδιας Δ/νση του Γ.Λ.Κ.του Υπουργείου μας θα εξετασθεί σε συνεργασία με το Υπουργείο Εθνικής 'Αμυνας.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

7. Στην με αριθμό 528/23.7.97 ερώτηση δόθηκε με το υπ' αριθμ. 96/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 528/23.7.97 που κατέθεσε ο Βουλευτής κ. Π. Ψωμιάδης, σας πληροφορούμε τα εξής:

Η επαναφορά των κτηνιατρικών Ινστιτούτων Αθηνών και Θεσσαλονίκης στο Υπουργείο Γεωργίας δεν πρόκειται να έχει σαν αποτέλεσμα οποιαδήποτε δυσμενή επίδραση στην ελληνική κτηνοτροφία. Αντίθετα, θα ενισχύσει την κύρια αποστολή τους που είναι 1) Η εξυγίανση του ζωικού κεφαλαίου της χώρας (εφαρμογή προγραμμάτων και καταπολέμηση ζωονόσων) και 2) Η προστασία της δημόσιας υγείας (έλεγχος τροφίμων ζωικής προέλευσης).

Με την επαναφορά των Κτηνιατρικών Ινστιτούτων στο Υπουργείο Γεωργίας θα αποκατασταθεί πλήρως το ενιαίο και αδιάσπαστο των κτηνιατρικών υπηρεσιών του Υπουργείου Γεωργίας (Κεντρική Υπηρεσία, Δ/νσεις Κτηνιατρικής, Συνοριακοί Σταθμοί, Κτηνιατρικά Ινστιτούτα και Εργαστήρια) και θα υπάρξει αποτελεσμαστικότερος συντονισμός τους με στόχο όπως προαναφέρθηκε, την προστασία του ζωικού κεφαλαίου και της δημόσιας υγείας.

Το Υπουργείο κατανοεί πλήρως τις όποιες επιφυλάξεις και ανησυχίες που έχουν εκφραστεί κατά καιρούς από διάφορους φορείς σχετικά μετην επαναφορά των Κτηνιατρικών Ινστιτούτων στο Υπουργείο Γεωργίας (Κτηνιατρική Σχολή, Ελλ. Κτηνιατρική Εταιρεία, Γεωτεχνικό Επιμελητήριο) έχουμε όμως την άποψη ότι μετά την επαναφορά των Ινστιτούτων στο Υπουργείο Γεωργίας και σε πνεύμα συνεργασίας με τους ήδη υπηρετούτνες στα Ινστιτούτα κτηνιάτρους ερευνητές θα υπάρξει δυνατότητα παράλληλης εκτέλεσης των εργασιών ρουτίνας του Υπουργείου Γεωργίας με τα οποία αξιόλογα κτηνιατρικά ερευνητικά προγράμματα βρίσκονται ήδη σε εξέλιξη καθώς και ανάπτυξης νέων ερευνητικών προγραμμάτων, με στόχο την ενίσχυση της ελληνικής κτηνοτροφίας και


 

  

Σελίδα 1533 

 

ιδιαίτερα αυτής της Β. Ελλάδος.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

8. Στην με αριθμό 604/28.7.97 ερώτηση δόθηκε με το υπ' αριθμ. 112/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 604/28.7.97 που κατέθεσαν οι Βουλευτές κύριοι Στ. Παναγιώτου και Στρ. Κόρακας, σας πληροφορούμε τα εξής:

Βάσει του Καν. 2019/93 καθώς και του εφαρμοστικού αυτού 3063/93 προβλέπονται ενισχύσεις για την παραγωγή μελιού ειδικής ποιότητας στα μικρά νησιά του Αιγαίου, έτσι όπως ισχύει μέχρι τώρα και εφαρμόζεται και δεν παρέχει τη δυνατότητα ένταξης σ'αυτόν των μελισσοκόμων της Θάσου, αφ' ενός μεν γιατί το μεγαλύτερο μέρος του παραγόμενου στη Θάσο μελιού δεν είναι θυμαρίσιο αφ'ετέρου δε γιατί τα μελίσσια της Θάσου δεν είναι μόνιμα εγκατεστημένα στο νησί αλλά μετακινούνται στην ηπειρωτική χώρα.

Το Υπουργείο, εν όψει της τροποποίησης των παραπάνω κανονισμών της ΕΕ, έχει προβεί στις απαραίτητες ενέργειες, ώστε να μπορέσουν να περιληφθούν και οι μελισσοκόμοι της Θάσου στα εν λόγω μέτρα. 

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

9. Στην με αριθμό 614/29.7.97 ερώτηση δόθηκε με το υπ' αριθμ. 3010/6.10.97 έγγραφο από την Υπουργό Ανάπτυξης η ακόλουθη απάντηση:

Σε απάντηση της ερώτησης 614/29.7.97 πυ κατατέθηκε στη Βουλή των Ελλήνων από το Βουλευτή κ. Μ. Κεφαλογιάννη όσον αφορά αρμοδιότητες του Υπουργείου μας, σας γνωρίζουμε τα εξής:

1. Ο ΕΟΤ συμμετέχει ενεργά στο Σχέδιο Δράσης "ΕΡΜΗΣ" που εκπονήθηκε από το κέντρο Προγραμματισμού και Οικονομικών Ερευνών (ΚΕΠΕ) σε συνεργασία με τη Γεν. Γραμματεία Διεθνών Οικονομικών Σχέσεων του ΥΠΕΘΟ.

Κύριος στόχος του Σχεδίου Δράσης είναι η βελτίωση του εμπορικού ισοζυγίου Ελλάδος-Ιαπωνίας με την αύξηση των εξαγωγών μας προς τη χώρα αυτή.

Ειδικότερα για τον τουριστικό τομέα επιδιώκεται: 

η αύξηση της ροής των Ιαπώνων τουριστών στην Ελλάδα

η προσέλκυση άμεσων Ιαπωνικών επενδύσεων

η σύσφιξη των πολιτιστικών δεσμών μεταξύ των δύο χωρών μέσω του τουρισμού.

Προς το σκοπό αυτό έχουν δρομολογηθεί ήδη άμεσες πρωτοβουλίες προώθησης του Σχεδίου "ΕΡΜΗΣ" που περιλαμβάνουν μεταξύ άλλων:

Οργάνωση εβδομάδας ελληνικής κουζίνας στο ξενοδοχείο Hil ton στο Τόκυο και Οσάκα με 'Ελληνες μαγείρους και μουσικούς (9-16/11/97).

συνέδριο για τους 'Ελληνες επιχειρηματίες του τουριστικού κλάδου με προσκεκλημένους Ιάπωνες ομιλητές προς διευκόλυνση της διείσδυσης των ελλήνων επιχειρηματιών στην τουριστική αγορά της Ιαπωνίας.

2. Η παρουσία και οι δραστηριότητες της Δ/νσης του ΕΟΤ στο Τόκυο καθώς και το ύψος των κονδυλίων που δαπανήθηκαν, συνέβαλαν στη συγκράτηση της τουριστικής κίνησης από την Ιαπωνία και τη διατήρησή μας στη ταξιδιωτική αγορά μετά την κατάργηση των πτήσεων της Ο.Α.

3. Η διαφημιστική δραστηριότητα της χώρας μας στην Ιαπωνία επικεντρώνεται στην ολοκλήρωση αξιόλογων συνεργασιών με ιαπωνικά έντυπα αλλά και κυρίως με γνωστούς Ιάπωνες Tour Operators για τη διαφημιστική προβολή της Ελλάδας στους υποψήφιους επισκέπτες.

Συγκεκριμένα αναφέρουμε τους: 1. Kintetsu Holidays Tours Inc., 2. Tokyo Tourist Corp. Kyobashi Branch, 3. H.I.S. Co Ltd kai 4. Travel Sekai Co Ltd με τους οποίους ο ΕΟΤ συνεργάσθηκε η πρόκειται να συνεργασθεί στην διάρκεια του τρέχοντος έτους.

Εξάλλου, η ΔΙΕΤΕΞ 'Απω Ανατολής έχει απστείλει στη διάρκεια του 1997 σειρά από σημαντικά ιαπωνικά έντυπα που περιλαμβάνουν πολυσέλιδα αφιερώματα στη χώρα μας συμβάλλοντας με αυτόν τον τρόπο στην προβολή της.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 639/29-7-97 ερώτηση δόθηκε με το υπ' αριθμ. 3008/6-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 639/29-7-97 που κατατέθηκε στη Βουλή των Ελλήνων από τον Βουλευτή κ. Ν. Τσιαρτσιώνη, σας γνωρίζουμε τα ακόλουθα:

α. Το δημοσίευμα του "ΕΠΕΝΔΥΤΗ" στο οποίο αναφέρεται η ερώτηση, δεν μνημονεύει όνομα ή ημερομηνία. Κάθε καταγγελία, πάντως, που απευθύνεται στο Υπουργείο ή τονΕλληνικό Οργανισμό Τουρισμού ερευνάται όσο το δυνατόν πληρέστερα και άμεσα. Στόχος μας αφ' ενός είναι η ικανοποίηση του θιγόμενου μέρους, και αφ' ετέρου η πάταξη της τυχόν συντρέχουσας παρανομίας.

Εφ' όσον συντρέχει απάτη, όπως στο περιστατικό του δημοσιεύματος, οι καταγγελίες διαβιβάζονται παράλληλα στην Εισαγγελία δια της Αστυνομίας.

Οι Υπηρεσίες μας επίσης επισημαίνουν προς κάθε αρμόδιο φορέα τα συμπεράσματα και τις τυχόν προτάσεις τους για την πάταξη της συστηματικής εκμετάλλευσης των τουριστών, όποτε παρτηρούνται τέτοια φαινόμενα.

β. Τα πρώτα στοιχεία μετά την εφαρμογή του μέτρου των "δελτίων παραπόνων", θα έχουν συγκεντρωθεί και μελετηθεί προς το τέλος Οκτωβρίου, προκειμένου να αξιοποιηθούν πλήρως. Οι αρμόδιες Υπηρεσίες του Υπουργείου κάθε χρόνο συγκεντρώνουν και αξιολογούν τα παράπονα των τουριστών και συντάσσουν τις σχετικές εισηγήσεις για τη λήψη μέτρων, όπου προκύπτει ανάγκη. 

Παράλληλα υπάρχει συνεργασία μεταξύ του ΕΟΤ και της Υπηρεσίας Προστασίας του Καταναλωτή του Υπουργείου Ανάπτυξης καθώς και με ιδιωτικούς φορείς καταναλωτών, ανάμεσα στους οποίους και το ΕΚΠΟΙΖΩ.

Η Υπουργός

ΒΑΣΩ ΠΑΠΑΝΔΡΕΟΥ"

11. Στην με αριθμό 646/29-9-97 ερώτηση δόθηκε με το υπ' αριθμ. 41010/7-10-97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της αριθμ. 646/29-9-97 ερώτησης που μας διαβίβασε το Υπουργείο Περιβάλλοντος Χωροταξίας και Δημοσίων 'Εργων με το αριθμ. 84/24-9-97 έγγραφό του και κατέθεσε ο Βουλευτής κ. Νικ. Αναστασόπουλος σχετικά με τη χορήγηση έκτακτης οικονομικής ενίσχυσης στην Κοινότητα Αχλαδοχωρίου Νομού Μεσσηνίας, για επισκευή του σχολείου και εκτέλεση αντιπλημμυρικών έργων σας πληροφορούμε, ότι, δεν μπορεί προς το παρόν να ικανοποιηθεί το ανωτέρω αίτημα γιατί οι πιστώσεις που διαθέτει το Υπουργείο είναι περιορισμένες.

Ο Υπουργός

ΑΛΕΞΑΝΔΡΟΣ ΠΑΠΑΔΟΠΟΥΛΟΣ"

12. Στην με αριθμό 692/31-7-97 ερώτηση δόθηκε με το υπ' αριθμ. 125/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 692/31-7-97 που κατέθεσε ο Βουλευτής κ. Ηλίας Βεζδρεβάνης, σας πληροφορούμε τα εξής:

Ο Νομός Θεσπρωτίας για θέματα που αφορούν την αγροτική έρευνα, εξυπηρετείται στην παρούσα φάση από τα Ινστιτούτα Γάλακτος Ιωαννίνων και Ελαίας Κερκύρας, καθώς και τους Σταθμούς Γεωργικής 'Ερευνας Ιωαννίνων και 'Αρτας.

Με το νέο οργανόγραμμα του ΕΘΙΑΓΕ, προβλέπεται να ιδρυθεί στην 'Ηπειρο, το πολυδύναμο Ινστιτούτο Γεωργικής 'Ερευνας, που θα περιλαμβάνει τους Τομείς: Δενδροκομίας και


 

  

Σελίδα 1534 

 

Λαχανοκομίας, Κτηνοτροφίας, Γαλακτοκομικών Προϊόντων, Φυσικού Περιβάλλοντος και Διαχείρισης Υδατικών Πόρων, Λειβαδοπονίας και τεχνητών λειμώνων.

Το πολυδύναμο αυτό Ινστιτούτο θα εξυπηρετεί όλη την 'Ηπειρο και ως εκ τούτου δεν κρίνεται σκόπιμο να ιδρυθεί νεός Σταθμός Γεωργικής 'Ερευνας στην ίδια περιοχή.

'Οσον αφορά την εκπαίδευση και επαγγελματική κατάρτιση του αγροτικού πληθυσμού της περιοχής, λειτουργούν τα ΚΕΓΕ Γραικοχωρίου και Παραμυθιάς, τα οποία εξυπηρετούν πλήρως τις ανάγκες του.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

13. Στην με αριθμό 701/31-7-97 ερώτηση δόθηκε με το υπ' αριθμ. 3035/6-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 701/31-7-97 που κατατέθηκε στη Βουλή των Ελλήνων από τον Βουλευτή κ. Ηλία Βεζδρεβάνη, σας γνωρίζουμε ότι, για το Μέτρο 1.1 του Επιχειρησιακού Προγράμματος "ΤΟΥΡΙΣΜΟΣ-ΠΟΛΙΤΙΣΜΟΣ" που αφορά το Θαλάσσιο Τουρισμό, φορέας υλοποίησης είναι ο ΕΟΤ που υπέβαλε στην Ε.Ε. το συνολικό σχεδιασμό, λαμβάνοντας υπόψη:

α. Την ισόρροπη ανάπτυξη όλου του ελληνικού θαλάσσιου χώρου

β. Τον προϋπολογισμό του μέτρου ο οποίος ανέρχεται σε 10 δισ. δρχ.

Στο πρόγραμμα αυτό, το οποίο περιλαμβάνει αποκλειστικά τουριστικούς λιμένες (μαρίνες) και καταφύγια τουριστικών σκαφών, δεν έχει ενταχθεί καμία παρέμβαση στα αναφερόμενα λιμάνια.

Σε κάθε περίπτωση όμως η Γραμματεία Στήριξης Τουριστικών Λιμένων του Υπουργείου Ανάπτυξης είναι αρμόδια για τη χωροθέτηση κάθε μορφής τουριστικών λιμένων. Η χωροθέτηση γίνεται μετά από αιτήματα ιδιωτώνή φορέων που έχουν τις προϋποθέσεις του ν. 2160/93.

Για τα λιμάνια στα οποία αναφέρεται η ερώτηση (Σαγιάδας, Πλαταριάς, Συβότων Πέρδικας) δεν έχει υποβληθεί στη Γραμματεία κανένα αίτημα, παρά μόνο για την αξιοποίηση του λιμένα Πλασταριάς από την ομώνυμη Κοινότητα.

Από ότι μας έχει γνωρίσει η Νομαρχιακή Αυτοδιοίκηση της Θεσπρωτίας για τα συγκεκριμένα έργα αναμένεται η οριστική μελέτη, η δε δημοπράτησή τους προβλέπεται να γίνει μέχρι 31-12-97.

'Οσον αφορά το λιμάνι Σαγιάδας προβλέπεται να γίνει αλιευτικό καταφύγιο από το Λιμενικό Ταμείο.

Η Υπουργός

ΒΑΣΩ ΠΑΠΑΝΔΡΕΟΥ"

14. Στην με αριθμό 710/31-7-97 ερώτηση δόθηκε με το υπ' αριθμ. 351/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 710/31-7-97 ερώτηση της Βουλευτού κ. Στέλλας Αλφιέρη, σας γνωρίζουμε τα εξής:

Η αρμόδια Υπηρεσία του Υπουργείου Πολιτισμού έχει ήδη ζητήσει από το Δήμο 'Υδρας και τον Πρόεδρο της Κινηματογραφικής Λέσχης να αποστείλουν τα απαραίτητα στοιχεία (σύντομο ιστορικό, ιδιοκτησιακό καθεστώς, τοπογραφικό σχέδιο, φωτογραφίες) προκειμένου το θέμα να παραπεμφθεί στο αρμόδιο Κέντρικό Συμβούλιο Νεοτέρων Μνημείων.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

15. Στην με αριθμό 721/31-7-97 ερώτηση δόθηκε με το υπ' αριθμ. 88/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 721.31-7-97 που κατέθεσαν στη Βουλή, οι Βουλευτές κύριοι 'Ελσα Παπαδημητρίου και Βασίλης Κορκολόπουλος, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της "ΑΤΤΙΚΟ ΜΕΤΡΟ" τα εξής:

Η πάγια θέση του Υπουργείου Περιβάλλοντος Χωροταξίας και Δημοσίων 'Εργων και του Ελληνικού Δημοσίου επί του θέματος του Μετρό της Αθήνας είναι ότι:

1. Η πορεία και η εξέλιξη του έργου έχει και θα έχει ως μοναδικό και αποκλειστικό πλαίσιο αναφοράς τους όρυς, τις προβλέψεις και τις προϋποθέσεις της ισχύουσας Σύμβασης.

2. Η Κυβέρνησή μας όπως και κάθε κυβέρνηση που σέβεται και υπηρετεί τα συμφέροντα του Ελληνικού Δημοσίου δεν πρόκειται να προωθήσει καμιά νέα Σύμβαση.

3. Η Κυβέρνησή μας δεν πρόκειται να ανεχθεί να προωθήσει εξωσυμβατικές λύσεις για την επίλυση των όποιων προβλημάτων.

4. Το έργο έχει συγκεκριμένη ταυτότητα και η Σύμβαση συγκεκριμένα χαρακτηριστικά. Η Σύμβαση αφορά την Μελέτη και κατασκευή του έργου με κατ' αποκοπή τίμημα. Δηλ. την ολοκλήρωση του έργου με το "Κλειδί στο χέρι".

5. Η ταυτότητα και το τεχνικό αντικείμενο του έργου έχουν καθορισμένο τίμημα και καθορισμένο χρονοδιάγραμμα ολοκλήρωσης, όπως αυτά αποτυπώνονται στη Σύμβαση του έργου.

Η περικοπή του τμήματος Σύνταγμα - Κεραμεικός έγινε σύμφωνα με τις ανωτέρω αρχές και συμβατικές προβλέψεις. Η κατασκευή του τμήματος αυτού από άλλους αναδόχους θα επιτρέψει την ένταξή του στο σύστημα σε προβλέψιμους χρόνους.

Η "κοστολόγηση και τιμολόγηση του τιμήματος της περικοπής" έχει ήδη γίνει μέσω Συγκριτικού Πίνακα και ο υπολογισμός των ποσοτήτων και τιμών μονάδος είναι μονοσήμαντος αφού αναφέρεται σαφώς στο συμβατικό τιμολόγιο και δεν επιδέχεται παρερμηνείες.

Η περικοπή έχει γίνει μόνο στα έργα πολιτικού μηχανικού στο τμήμα αυτό (σήραγγα Σύνταγμα - Κεραμεικός και τρία φρεάτια αερισμού) και όχι στην εγκατάσταση του ηλεκτρομηχανολογικού εξοπλισμού. Η προμήθεια του ηλεκτρομηχανολογικού εξοπλισμού παραμένει στην Κοινοπραξία για λόγους ομοιομορφίας και συμβατότητας σύμφωνα με τη λογική των "ολοκληρωμένων λειτουργικών συστημάτων".

Σημειώνεται ότι η εγκατάσταση και σύνδεσή του μετά την ολοκλήρωση των έργων Πολιτικού Μηχανικού είναι σχετικά απλή και μπορεί να γίνει από την Κοινοπραξία,από μεμονωμένες εταιρείες - μέλη της, ή από τρίτους.

Η διαχείριση του 'Εργου δεν γίνεται με "Γενική Οργάνωση" όπως αναφέρεται, αλλά με οργανωτική δομή, στην οποία συμμετέχει ενεργά ο Σύμβουλος (σύμφωνα με τις προβλέψεις της σύμβασης του 1991), που ανταποκρίνεται πλήρως στις συνεχώς εξελισσόμενες απαιτήσεις ενός τόσο πολύπλοκου 'Εργου. Το κόστος διαχείρισης του 'Εργου από την ΑΤΤΙΚΟ ΜΕΤΡΟ και τη BECHTEL είναι πολύ χαμηλότερο από το αναφερόμενο στην ερώτηση και κινείται στα πλαίσια του 6% του προϋπολογισμού του έργου ποσοστό το οποίο είναι απόλυτα εύλογο και στα κατώτερα όρια αντίστοιχων δαπανών τέτοιου μεγέθους και είδους έργων σε Ευρωπαϊκό επίπεδο.

Δεν υπάρχουν "συμβαίνοντα και ψιθυριζόμενα" αλλά απόλυτα διαφανείς διαδικασίες, αυστηρά στα πλαίσια της σύμβασης και του Νόμου για την επίλυση των σημαντικών αναφυομένων προβλημάτων του 'Εργου.

Η διαχείριση του 'Εργου του ΜΕΤΡΟ γίνεται με απόλυτη διαφάνεια και η Κυβέρνηση έχουσα πλήρη επίγνωση της σοβαρότητας του 'Εργου κινείται με σύναιση και αποτελεσματικότητα στα συμβατικά πλαίσια, προκειμένου να εξυπηρετήσει καλύτερα τα συμφέροντα του 'Εργου και του Ελληνικού λαού γενικότερα. Γίνεται με τις καλύτερες δυνατές προϋποθέσεις κάτω από τις υφιστάμενες συνθήκες υλοποίησης (είδος σύμβασης, αστικό περιβάλλον) και με τον συγκεκριμένο Ανάδοχο. Στα πλαίσια αυτά δεν υπάρχουν "εν κρυπτώ διαπραγματεύσεις" όπως αναφέρεται στην ερώτηση αλλά συστηματική επικοινωνία της ΑΤΤΙΚΟ ΜΕΤΡΟ ΑΕ με τον Ανάδοχο προκειμένου να επιλύονται τα προβλήματα που είναι φυσικό να αναφύονται στην πορεία ενός τόσο πολύπλοκου έργου με μοναδικό πλαίσιο αναφοράς τη σύμβαση και το Νόμο.


 

  

Σελίδα 1535 

'Ετσι πάρα τα μεγάλα προβλήματα που είναι φυσικό να αντιμετωπίζει ένα τόσο μεγάλο και σύνθετο 'Εργο, έχει εκτελεστεί μέχρι σήμερα το 60% περίπου του συμβατικού αντικειμένου.

Ο Υπουργός

ΚΩΣΤΑΣ ΛΑΛΙΩΤΗΣ"

16. Στην με αριθμό 748/1-8-97 ερώτηση δόθηκε με το υπ' αριθμ. 93/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 748/1-8-97 που κατέθεσε στη Βουλή, η Βουλευτής κ. Μαρία Δαμανάκη, παρακαλούμε να πληροφορήσετε την κ. Βουλευτή, σύμφωνα με τα στοιχεία της ΑΤΤΙΚΟ ΜΕΤΡΟ ΑΕ τα εξής:

Οι εργασίες στο έργο του ΜΕΤΡΟ της Αθήνας, εξελίσσονται σήμερα με ικανοποιητικό ρυθμό, παρά τα επιμέρους προβλήματα που κατά καιρούς έχουν παρουσιασθεί. 'Ηδη το 60% του όλου έργου έχει ολοκληρωθεί και έχουν διανοιγεί 11,3 χλμ. σηράγγων (ποσοστό 60%) σε 15 από τους 21 σταθμούς τα δομικά έργα έχουν ολοκληρωθεί και εκτελούνται εργασίες αρχιτεκτονικών τελειωμάτων και ηλεκτρομηχανολογικών εγκαταστάσεων, έχουν κατασκευασθεί 63 από τα 168 αμαξώματα συρμών, αποκαθίσταται ο περιβάλλων χώρος σε 12 εργοτάξια σταθμών έχουν ξεκινήσει οι αρχαιολογικές ανασκαφές στην επέκταση προς το Αιγάλεω. Το έργο συνεπώς δεν καρκινοβατεί ούτε ευσταθούν οι όποιες πληροφορίες περί υπερβολικής καθυστέρησης ή ματαίωσης του έργου λόγω έλλειψης χρηματοδότησης. Η χρηματοδότηση του έργου είναι εξασφαλισμένη από πόρους του Β' πακέτου Delors, της Ευρωπαϊκής Τράπεζας Επενδύσεων και του Ελληνικού Δημοσίου.

Η ημερομηνία στην οποία η κατασκευάστρια Κοινοπραξία οφείλει να ολοκληρώσει και παραδώσει το έργο σε λειτουργία είναι η 31η Μαϊου 1999. Προφανώς η καταληκτική αυτή ημερομηνία περιλαμβάνει και το τμήμα Σύνταγμα - Δάφνη. 'Εχουν υπάρξει καθυστερήσεις κυρίως λόγω των προβλημάτων των δύο μηχανημάτων διάνοιξης των σηράγγων (ΤΒΜ) τις οποίες η Ανάδοχος Κοινοπραξία οφείλει να καλύψει με επιτάχυνση των εργασιών. Η διάνοιξη της σήραγγας Σύνταγμα - Δάφνη με το ΤΒΜ, θα ξεκινήσει από το Σύνταγμα περί τα Χριστούγεννα 1997.

Οι κυκλοφοριακές ρυθμίσεις που έγιναν στα εργοτάξια της Δάφνης και των γύρω περιοχών (Αγ. Ιωάννης, Ανάλατος) δεν έγιναν αποσπασματικά αλλά μετά από μελέτες έμπειρων μελετητών οι οποίες εγκρίθηκαν από τις αρμόδιες Υπηρεσίες του Υπουργείου Περιβάλλοντος Χωροταξίας και Δημοσίων 'Εργων σε συνεννόηση και με τις δημοτικές αρχές (των οποίων οι παρατηρήσεις ικανοποιήθηκαν στο μέτρο του εφικτού). Οι ρυθμίσεις αυτές περιλαμβάνουν ότι καλύτερο μπορούσε να γίνει για την μείωση όχλησης των κατοίκων των περιοχών αυτών.

Για τους σταθμούς "Ανάλατος" και "Αγ. Ιωάννης" η πλήρης αποκατάσταση της κυκλοφορίας στην επιφάνεια προβλέπεται να γίνει στις αρχές του 1998.

Η ημερομηνία αποκατάστασης της κυκλοφορίας στον σταθμό Δάφνη, όπου και ομολογουμένως παρατηρείται η μεγαλύτερη όχληση στους περιοίκους, συνδέεται με τις μεθόδους που τελικά θα εφαρμοσθούν για την επιτάχυνση των εργασιών διάνοιξης της σήραγγας Ν. Κόσμος - Δάφνη. Σε κάθε όμως περίπτωση δεν προβλέπεται να γίνει πριν από το Μάιο του 1999.

Ο Υπουργός

ΚΩΣΤΑΣ ΛΑΛΙΩΤΗΣ"

17. Στην με αριθμό 777/4-8-97 ερώτηση δόθηκε με το υπ' αριθμ. 141/80-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 777/4-8-97 που κατέθεσε ο Βουλευτής κ. Ι. Λαμπρόπουλος, σας πληροφορούμε τα εξής: Η αύξηση της ελάχιστης απόδοσης της ξερής σταφίδας, προκειμένου ο παραγωγός να τύχει της στρεμματικής ενίσχυσης είναι απόφαση της COMMISSION της Ε.Ε. και στηρίχθηκε αφ' ενός στην εκτίμησή της ότι αυξήθηκαν οι αποδόσεις κατά στρέμμα και αφ' ετέρου στην αποφυγή όδευσης του προϊόντος στη νωπή κατανάλωση.

Η αποτελεσματικότητα των Γεωργικών Φαρμάκων ελέγχεται από το Υπουργείο Γεωργίας με βάσει πειραματικά και βιβλιογραφικά στοιχεία που υποβάλλονται από τις ενδιαφερόμενες εταιρείες. Κατά συνέπεια τα κυκλοφορούντα στην αγορά Γεωργικά Φάρμακα για τις εγκεκριμένες χρήσεις, είναι αποτελεσματικά με την προϋπόθεση ότι εφαρμόζονται σύμφωνα με τις οδηγίες χρήσεως που αναγράφονται στην ετικέτα.

Η ορθή χρήση των Γεωργικών Φαρμάκων, όπως σε όλες τις καλλιέργειες έτσι και στη σταφίδα, αποτελεί πρωτεύον μέλημα και συνεχές αντικείμενο των υπηρεσιών του Υπουργείου Γεωργίας, έτσι ώστε να περιορίζονται στο ελάχιστο οι κίνδυνοι για τους χρήστες, τους καταναλωτές των γεωργικών προϊόντων και το περιβάλλον, και να επιτυγχάνεται η μεγίστη παραγωγή και το καλύτερο ποιοτικό αποτέλεσμα για τα παραγόμενα προϊόντα.

Για το σκοπό αυτό εφαρμόζεται από τις Υπηρεσίες του Υπουργείου Γεωργίας το σύστημα Γεωργικών προειδοποιήσεων με το οποίο παρεμβαίνουν εγκαίρως και ενημερώνουν τους αγρότες για την εξέλιξη των ασθενειών και εχθρών των καλλιεργειών και συστήνουν στο κατάλληλο στάδιο και το σωστό χρόνο επεμβάσεις με τα κατάλληλα γεωργικά φάρμακα επιτυχγάνοντας άριστα αποτελέσματα καταπολέμησης ασθενειών - εχθρών και καλύτερα ποιοτικά παραγόμενα προϊόντα, προφυλάσσοντας ταυτοχρόνως τους αγρότες από περιττούς ψεκασμούς οι οποίοι και το κόστος παραγωγής αυξάνουν και το περιβάλλον επιβαρύνουν και προσθέτουν υπολείμματα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

18. Στην με αριθμό 792/5-8-97 ερώτηση δόθηκε με το υπ' αριθμ. 275/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 792/5-8-97 που κατέθεσε ο Βουλευτής κ. Α. Γρ. Φούσας για τα θέματα της αρμοδιότητάς μας, σας πληροφορούμε τα εξής:

Η πρωτοβουλία LEADER II στοχεύει στην ανάπτυξη του αγροτικού χώρου σύμφωνα με την ανακοίνωση της Επιτροπής Ε.Ε. - C180/12/1-7-94 και απευθύνεται κυρίως στις ορεινές και μειονεκτικές περιοχές της χώρα μας.

Τα αστικά κέντρα δεν περιλαμβάνονται στην περιοχή παρέμβασης του προγράμματος.

Για το λόγο αυτό έχουν εξαιρεθεί οι πόλεις της Ηγουμενίτσας και των Ιωαννίνων από το πρόγραμμα της Ομάδας: "Εταιρεία Αγροτικής Ανάπτυξης 'Ηπειρος Α.Ε.", η οποία είναι ο δικαιούχος φορέας για την εφαρμογή της πρωτοβουλίας στους Νομούς Θεσπρωτίας και Ιωαννίνων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

19. Στην με αριθμό 832/6-8-97 ερώτηση δόθηκε με το υπ' αριθμ. 36492/3-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της αριθμ. 832/6-8-97 ερώτησης που κατέθεσε ο Βουλευτής κ. Ιωάν. Βαρβιτσιώτης, σχετικά με την ανάθεση της ελεγχόμενης στάθμευσης στο Δήμο Γλυφάδας σε ιδιωτική εταιρεία σας γνωρίζουμε τα ακόλουθα που προκύπτουν από το αριθμ. 19415/26-8-97 έγγραφο του Δήμου Γλυφάδας. Για την απόφαση του Δ.Σ. 182/93 με την οποία έγινε η ανάθεση για ορισμένο χρονικό διάστημα της άσκησης ελέγχου της στάθμευσης σε περιοχές του Δήμου στη συγκεκριμένη εταιρεία εφαρμόστηκαν οι διατάξεις του Π.Δ. 323/89 (που ίσχυαν) και όχι του ν. 2218/94. Η νομιμότητα της ανωτέρω απόφασης ελέγχθηκε από το Νομάρχη Πειραιά που είχε την αρμοδιότητα ελέγχου των πράξεων των ΟΤΑ.

Κατά την άποψη του Δήμου η σύμβαση με την Ιδιωτική


 

  

Σελίδα 1536 

 

Εταιρεία είναι συμφέρουσα και επωφελής για το Δήμο και δεν κρίνει σκόπιμη την αναθεώρηση της.

Ο Υπουργός

Λ. ΠΑΠΑΔΗΜΑΣ"

20. Στην με αριθμό 857/7-8-97 ερώτηση δόθηκε με το υπ' αριθμ. 22279/3-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 857/7-8-1997 ερώτησης που κατέθεσε στη Βουλή ο Βουλευτής κ. Ηλίας Βεζδρεβάνης, σχετικά με τον αριθμό των ατόμων με ειδικές ανάγκες που έχουν διορισθεί στο νομό Θεσπρωτίας από το 1991 βάσει του ν. 1648/1986 (και όχι βάσει του ν. 1943/1991 όπως αναφέρεται εκ παραδρομής στην ερώτηση) σας πληροφορούμε ότι αρμόδιο να σας απαντήσει είναι το Υπουργείο Εργασίας και Κοινωνικών Ασφαλίσεων στο οποίο διαβιβάζουμε την ερώτηση. Σημειώνεται ότι βάσει του ν. 1943/1991 (άρθρο 66) έγιναν μετατροπές συμβάσεων ατόμων με ειδικές ανάγκες και όχι τοποθετήσεις η διορισμοί.

Περαιτέρω σημειώνεται ότι σε υπηρεσίες και νομικά πρόσωπα που εποπτεύονται από το Υπουργείο Εσωτερικών Δημόσιας Διοίκησης και Αποκέντρωσης δεν διορίσθηκαν άτομα με ειδικές ανάγκες από το 1991 μέχρι σήμερα. 

Ο Υφυπουργός

ΣΤΑΥΡΟΣ ΜΠΕΝΟΣ"

21. Στην με αριθμό 859/7-8-97 ερώτηση δόθηκε με το υπ' αριθμ. 153/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 859/7.8.97 που κατέθεσε ο Βουλευτής κ. Η. Βεζδρεβάνης, σας πληροφορούμε τα εξής:

Στο υπό ψήφιση νομοσχέδιο του Υπουργείου Γεωργίας αναφέρεται σαφέστατα ότι επανέρχονται τα Κτηνιατρικά Ιδρύματα Αθηνών και Θεσσαλονίκης στο Υπουργείο Γεωργίας από το ΕΘΙΑΓΕ και δεν μεταφέρεται όπως αναφέρει η ερώτηση το Ινστιτούτο Θεσ/νίκης στην Αθήνα.

Απεναντίας προβλέπεται στο νέο νομοσχέδιο η ίδρυση Κτην/κού Ινστιτούτου Ερευνών στη Θεσ/νίκη όπως είχε συσταθεί και για την Αθήνα.

Ο Υπουργός

ΣΤΕΦ. ΤΖΟΥΜΑΚΑΣ"

22. Στην με αριθμό 895/7-8-97 ερώτηση δόθηκε με το υπ' αριθμ. 2115/7-10-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 895/7-8-97 του Βουλευτή κ. Ηλία Κ. Βεζδρεβάνη, σας ενημερώνουμε για τα ακόλουθα:

1. Η Δημοσιότητα και Προβολή που ανέλαβε να υλοποιήσει το ΥΠΕΘΟ αφορά Δημοσιότητα και Προβολή συνολικά του ΚΠΣ, για την οποία προβλέπεται σχετικό κονδύλι στο Κεντρικό Επιχειρησιακό Πρόγραμμα Τεχνικής Βοήθειας του ΚΠΣ 1994-99.

Παράλληλα, σε επιμέρους Επιχειρησιακά Προγράμματα (Περιφερειακά και Τομεακά) υπάρχουν σχετικά κονδύλια, στα πλαίσια της Τεχνικής Βοήθειας των Προγραμμάτων αυτών.

2. 'Οσον αφορά την Εκστρατεία Δημοσιότητας και Προβολής συνολικά του ΚΠΣ, κατά το διάστημα από τον Μάρτιο 1997 έως και τον Αύγουστο 1997, έχουν διατεθεί 154.750.000 εκ. δρχ. για την παραγωγή βασικού δημιουργικού υλικού της καμπάνιας (παραγωγή τηλεοπτικής ταινίας 20'', ενημερωτικών τηλεοπτικών τρίλεπτων εκπομπών, παραγωγή καταχωρήσεων για εφημερίδες, παραγωγή ραδιοφωνικών μηνυμάτων), υλικό το οποίο έχει ήδη χρησιμοποιηθεί και προβλέπεται να επαναχρησιμοποιηθεί κατά τη διάρκεια της καμπάνιας.

Επίσης έχουν διατεθεί συνολικά 331.380.000 εκ. δρχ. για τη χρήση Μέσων Μαζικής Ενημέρωσης (μετάδοση τηλεοπτικών ταινιών 20'', τρίλεπτων τηλεοπτικών εκπομπών, ραδιοφωνικών μηνυμάτων και καταχωρήσεων σε εφημερίδες), για τη διεξαγωγή ποιοτικής και ποσοτικής έρευνας.

Στα ανωτέρω ποσά δεν συμπεριλαμβάνεται ο Φ.Π.Α..

Στα πλαίσια των ενεργειών Δημοσιότητας και Προβολής του Β' ΚΠΣ που θα υλοποιηθούν τόσο κεντρικά, όσο και στα επιμέρους Επιχειρησιακά Προγράμματα (Περιφερειακά και Τομεακά) η χρήση περιφερειακών ΜΜΕ είναι ήδη προγραμματισμένη και ενταγμένη σε ένα συνολικό σχεδιασμό επικοινωνίας.

Ο Υφυπουργός

ΧΡΗΣΤΟΣ Α. ΠΑΧΤΑΣ"

23. Στην με αριθμό 901/7-8-97 ερώτηση δόθηκε με το υπ' αριθμ. 160/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 901/7-8-97 που κατέθεσε ο Βουλευτής κ. Η. Βεζδρεβάνης, σας πληροφορούμε τα εξής:

Σχετικά με τις προβλεπόμενες θέσεις γεωπόνων στη Νομ. Αυτ/ση Θεσπρωτίας σύμφωνα με τον Οργ/σμό Εσωτ/κής Οργ/σης και λειτουργίας της ΝΑ Θεσπρωτίας που δημοσιεύτηκε στο ΦΕΚ 408/Τ.Β./12.5.95 προβλέπονται (35) τριάντα πέντε θέσεις γεωπόνων και σύμφωνα με τα στοιχεία του Υπουργείου μας υπηρετούν (16) δέκα έξι γεωπόνοι.

Ο Υπουργός

ΣΤΕΦ. ΤΖΟΥΜΑΚΑΣ"

24. Στην με αριθμό 951/12-8-97 ερώτηση δόθηκε με το υπ' αριθμ. 40219/1-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 951/12-8-97 που κατατέθηκε στη Βουλή των Ελλήνων από το Βουλευτή κ. Ε. Χαϊτίδη και αναφέρεται στο πιο πάνω θέμα, σας πληροφορούμε ότι η ζητούμενη κατασκευή Α.Δ. αποτελεί τμήμα της πρότασης χρηματοδότησης, από το Ειδικό Αναπτυξιακό Πρόγραμμα Τοπικών Δημοσίων Επενδύσεων (ΕΑΠΤΔΕ), του προγράμματος "Ιωάννης Καποδίστριας".

Ο Υφυπουργός

Λ. ΠΑΠΑΔΗΜΑΣ"

25. Στην με αριθμό 1009/19-8-97 ερώτηση δόθηκε με το υπ' αριθμ. 40218/1-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1009/19-8-97 που κατατέθηκε στη Βουλή των Ελλήνων από τους Βουλευτές κυρίους Σ. Κόρακα και Ν. Γκατζή και αναφέρεται στο πιο πάνω θέμα, σας πληροφορούμε τα ακόλουθα:

1. Το έργο ασφαλτόστρωσης του δρόμου Κάσπακα - Μύρινας Λήμνου δεν περιλαμβάνεται στο ΠΕΠ Β. Αιγαίου, αλλά στο Νομ/κό Πρόγραμμα 1997 και εκτελείται βάσει μελέτης που συντάχθηκε από το Τμήμα Μηχανικού Λήμνου με πρ/σμό 20 εκ. Πρόκειται για έργο αποκατάστασης βατότητας σε υπάρχοντα ασφαλτοτάπητα, λόγω φθοράς, μήκους 2 χλμ. (με τη μεγαλύτερη κυκλοφοριακή πυκνότητα), σε συνολικό μήκος δρόμου 4 χλμ.

2. Σε ό,τι αφορά στη διάνοιξη της περιφερειακής οδού Κάσπακα - Αη Γιάννη, ήδη βρίσκεται σε εξέλιξη η μελέτη της παραπάνω οδού (ύψους 27 εκ. δρχ.), η οποία θα ολοκληρωθεί με την απαλλοτρίωση των αναγκαίων εκτάσεων. Προς το παρόν έχουν χορηγηθεί οι πρώτες εγκρίσεις από τις συναρμόδιες Υπηρεσίες για το αρχικό στάδιο της μελέτης.

3. Από το Υπουργείο Αιγαίου εξετάζεται η δυνατότητα χρηματοδότησης ενός ευρύτερου Προγράμματος 'Εργων Διάθεσης Λυμάτων των Κοινοτήτων της Λήμνου, στο οποίο θα ενταχθεί και η διάθεση των λυμάτων των Κοινοτήτων Κάσπακα και Κορνού.

Ο Υφυπουργός

Λ. ΠΑΠΑΔΗΜΑΣ"


 

  

Σελίδα 1537 

26. Στην με αριθμό 1020/20-8-97 ερώτηση δόθηκε με το υπ' αριθμ. 182/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1020/20.8.97 που κατέθεσαν οι Βουλευτές κύριοι Α. Κανταρτζής, Β. Μπούτας, Ν. Γκατζής για τα θέματα της αρμοδιότητάς μας, σας πληροφορούμε τα εξής:

Η διαχείριση των νερών της λίμνης ρυθμίζεται από την 17843/13.12.93 απόφαση της Νομαρχίας Λάρισας, σύμφωνα με την οποία η στάθμη του νερού δεν πρέπει να πέφτει κάτω των 1,5 μ. για να προστατεύεται ο υδροβιότοπος της περιοχής.

Η αξιοποίηση των γεωτρήσεων ανάντι των πηγών δεν μπορεί να γίνει, διότι το νερό αυτών ανακυκλώνεται με εκείνο της λίμνης όταν η παροχή των πηγών μηδενίζεται.

Υπάρχει ανάγκη σύνταξης ειδικής μελέτης διαχείρισης των νερών της ευρύτερης περιοχής και κατασκευή των απαραίτητων έργων αξιοποίησής τους προς όφελος των κατοίκων.

Το θέμα αυτό είναι αρμοδιότητα της Νομαρχιακής Αυτοδιοίκησης η οποία μπορεί να το προγραμματίσει.

Ο Υπουργός

ΣΤΕΦ. ΤΖΟΥΜΑΚΑΣ"

27. Στην με αριθμό 1027/20-8-97 ερώτηση δόθηκε με το υπ' αριθμ. 22621/8-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1027/20.8.1997 ερώτησης που κατέθεσε στη Βουλή ο Βουλευτής κ. Ηλίας Βεζδρεβάνης, αναφορικά με τον αριθμό κρατικών αυτοκινήτων, την επιβάρυνση που επιφέρουν στο κράτος και την πρόθεση της Κυβέρνησης για μείωσή τους, σας πληροφορούμε τα εξής:

Ο αριθμός των υπηρεσιακών αυτοκινήτων είναι περίπου 23.700. Στον ανωτέρω αριθμό περιλαμβάνονται εκτός από τα αυτοκίνητα των δημοσίων υπηρεσιών, αυτά των Ενόπλων Δυνάμεων (αυτοκίνητα μη μάχης) και της Ελληνικής Αστυνομίας (περιπολικά κλπ), των Οργανισμών Τοπικής Αυτοδιοίκησης, (απορριματοφόρα κλπ), των Οργανισμών και Επιχειρήσεων του δημόσιου τομέα.

Επίσης στον ανωτέρω αριθμό (23.700) περιλαμβάνονται και τα αυτοκίνητα υπηρεσιών που έχουν εξέλθει από το δημόσιο τομέα όπως ΔΕΗ, ΟΤΕ, τράπεζες κλπ., τα οποία ανέρχονται κατά προσέγγιση στα 5.500 με 6.000.

Επομένως ο αριθμός των αυτοκινήτων των υπηρεσιών του δημόσιου τομέα είναι 17.500 -18.000 περίπου.

Ο φαινομενικά μεγάλος αριθμός των αυτοκινήτων θα πρέπει να εξετασθεί λαμβάνοντας υπόψη τις αυξημένες δραστηριότητες της σύγχρονης κρατικής μηχανής η οποία προκειμένου να λειτουργήσει αποτελεσματικά έχει την άμεση ανάγκη τους. 'Ετσι στις σύγχρονες ανάγκες της πολιτείας περιλαμβάνονται η δίωξη του οικονομικού εγκλήματος, η προστασία από τη λαθρομετανάστευση και το εμπόριο των ναρκωτικών. Η προστασία των δασών γίνεται όλο και πιο επιτακτική μετά την επέκταση του οδικού δικτύου και την εύκολη πρόσβαση κάθε αυτοκινήτου στα δάση. Τέλος, στον κατάλογο των σύγχρονων αναγκών του κράτους μπορούν να προστεθούν και πλήθος άλλων δραστηριοτήτων που για να πραγματοποιηθούν είναι απαραίτητο κάποιο είδος οχήματος. Επισημαίνουμε ότι στις περισσότερες των περιπτώσεων που οι υπηρεσίες προμηθεύονται αυτοκίνητα είτε από το ελεύθερο εμπόριο, είτε από τον ΟΔΔΥ, αποσύρουν από την κυκλοφορία ισάριθμα πεπαλαιωμένα αυτοκίνητα, ούτως ώστε και οι υπηρεσιακές ανάγκες να καλύπτονται και να μη διογκώνεται ο στόλος των κρατικών αυτοκινήτων.

Επιπροσθέτως, σας γνωρίζουμε ότι μετά την επεξεργασία των στοιχείων της τελευταίας απογραφής των κρατικών αυτοκινήτων που διενεργήσαμε (Ιούλιο 1997) και βρίσκεται ακόμα σε εξέλιξη, είχε σκοπό η υπηρεσία μας να υποχρεώσει τις άλλες υπηρεσίες να αποσύρουν τα πεπαλαιωμένα αυτοκίνητα που διαθέτουν και είναι σε αχρηστία και απλώς διογκώνουν το συνολικό αριθμό των αυτοκινήτων αυτών.

'Οσον αφορά την επιβάρυνση του κρατικού προϋπολογισμού από τα κρατικά αυτοκίνητα η υπηρεσία μας θα έχει ακριβή στοιχεία από όλες τις υπηρεσίες του δημόσιου τομέα εντός του 1988 για τις δαπάνες έτους 1997, ύστερα από τη συμπλήρωση από αυτές του σχετικού εντύπου που ήδη έχει αποσταλεί κατά την έναρξη, της κατά τα ανωτέρω απογραφής. Οι υπηρεσίες θα συμπληρώσουν το έντυπο αυτό στις αρχές του έτους 1988, για τον απολογισμό εξόδων του έτους 1997. Υπομνηστική εγκύκλιο για το ίδιο θέμα θα αποστείλει η υπηρεσία μας στο προσεχές δίμηνο.

Ο Υφυπουργός

ΣΤ. ΜΠΕΝΟΣ"

28. Στην με αριθμό 1031/19-8-97 ερώτηση δόθηκε με το υπ' αριθμ. 11440/6-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην αριθμ. 1013/19-8-97 ερώτηση που κατέθεσε στη Βουλή των Ελλήνων η Βουλευτής κ. Δαμανάκη Μαρία αναφορικά με την αξιοποίηση του Σανατορίου Βυτίνας "ΙΘΩΜΗ" σας πληροφορούμε ότι:

Το Γ.Ν.Ν. Καλαμάτας ασχολείται ήδη με το θέμα επισταμένως και θα αποφασίσει σχετικά με την αξιοποίηση του ακινήτου του Σανατορίου της Βυτίνας "ΙΘΩΜΗ".

Ο Υφυπουργός

ΕΜΜ. ΣΚΟΥΛΑΚΗΣ"

29. Στην με αριθμό 1041/21-8-97 ερώτηση δόθηκε με το υπ' αριθμ. 22355/3-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1041/21-8-97 ερώτησης που κατέθεσε στη Βουλή ο Βουλευτής κ. Ευάγγελος Αποστόλου, σχετικά με την προσαύξηση της κανονικής άδειας κατά τρεις (3) εργάσιμες ημέρες των εργαζομένων στο Δημόσιο και στα Ν.Π.Δ.Δ. με σύμβαση εργασίας ιδιωτικού δικαίου, σας πληροφορούμε τα εξής:

Το Νομικό Συμβούλιο του Κράτους με την αριθμ. 31/1995 (Β' Τμήμα) γνωμοδότησή του, ερμηνεύοντας τις διατάξεις για τις άδειες των εργαζομένων με σχέση ιδιωτικού δικαίου στο Δημόσιο και Ν.Π.Δ.Δ. σε συνδυασμό με τις ρυθμίσεις της ΕΓΣΣΕ του 1990 έκρινε ότι για το προσωπικό αυτό δεν ισχύει ο όρος της ΕΓΣΣΕ για προσαύξηση της κανονικής άδειας. Η γνωμοδότηση αυτή έγινε δεκτή από τον Υπουργό Εσωτερικών, Δημόσιας Διοίκησης και Αποκέντρωσης στην αρμοδιότητα του οποίου ανήκουν τα θέματα της λειουργίας και της εν γένει υπηρεσιακής κατάστασης των εργαζομένων με οποιαδήποτε σχέση στο Δημόσιο και στα Ν.Π.Δ.Δ.. Για την ταυτότητα του νομικού λόγου η ίδια κατά τα ανωτέρω θέση της υπηρεσίας μας ισχύει και για τις ρυθμίσεις της ΕΓΣΣΕ του 1996 για το ίδιο θέμα. 'Αλλωστε πρέπει να σημειωθεί ότι δεν ισχύει ούτε για το μόνιμο προσωπικό του Δημοσίου και των Ν.Π.Δ.Δ. αυτή η ρύθμιση της προσαύξησης της κανονικής άδειας κατά τρεις (3) εργάσιμες ημέρες μετά τη συμπλήρωση 20 ετών υπηρεσίας.

Ο Υφυπουργός

ΣΤ. ΜΠΕΝΟΣ"

30. Στην με αριθμό 1053/21-8-97 ερώτηση δόθηκε με το υπ' αριθμ. 4013/7-10-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 1053/21-8-97 που κατατέθηκε στη Βουλή από τον Βουλευτή κ. Β. Πολύζο, σας γνωρίζουμε τα εξής:

1. Η υπηρετούσα γιατρός χωρίς ειδικότητα στη Ν.Μ.Υ. ΙΚΑ Βέροιας είχε προσληφθεί στη Ν.Μ.Υ. ΙΚΑ Φλώρινας και μετά από αίτησή της και σύμφωνη γνώμη του Δ/ντή της, μετετέθη στη Ν.Μ.Υ. ΙΚΑ Βέροιας για κάλυψη επιτακτικής ανάγκης, λόγω μη ύπαρξης γιατρού παθολόγου που να ενδιαφέρεται για πρόσληψη.

Σε εκκρεμότητα τέλος βρίσκεται το θέμα της θεώρησης των χρηματικών ενταλμάτων που αφορούν τη μισθοδοσία της.


 

  

Σελίδα 1538 

2. 'Οσον αφορά την πρόσληψη παιδιάτρου στη Ν.Μ.Υ. ΙΚΑ Βέροιας, έγινε γιατί ενώ από τον οργανισμό του Ιδρύματος προβλέπονται 5 οργανικές θέσεις παιδιάτρων υπηρετούσαν 3 με αποτέλεσμα να υπάρχει ανάγκη κάλυψης τουλάχιστον του ενός απογευματινού ωραρίου στην προαναφερθείσα μονάδα και επί πλέον κατά την ημερομηνία πρόσληψής του δεν υπήρχε άλλος ενδιαφερόμενος παιδίατρος.

Ας σημειωθεί ότι οι προσλαμβανόμενοι γιατροί συνδέονται με το 'Ιδρυμα με ιδιότυπες συμβάσεις (άρθρου 10 του ν.δ. 1204/72, σχετική η 404/20-10-94 Π.Υ.Σ., "περί έγκρισης πρόσληψης από το ΙΚΑ γιατρών διαφόρων ειδικοτήτων") δεν έχουν υπαλληλικό δεσμό με το 'Ιδρυμα, ούτε αποτελούν προσωπικό αυτού, δύναται δε οι συμβάσεις αυτών να καταγγέλονται εκατέρωθεν, οποτεδήποτε, τηρουμένης μηνιαίας προθεσμίας προειδοποίησης.

3. Τέλος σας γνωρίζουμε ότι ο Δ/ντής που υπηρετούσε στη Ν.Μ.Υ. ΙΚΑ Βέροιας, αντικαταστάθηκε από άλλο συνάδελφό του. 'Ομως αργότερα διαπιστώθηκε ότι θα έπρεπε να καλυφθεί και η θέση του Συντονιστή Υπηρεσιών Υγείας ΙΚΑ Κεντρικής Μακεδονίας -θέση ανώτερη απ' αυτήν του Δ/ντή Μονάδας- η οποία ανατέθηκε στον τελευταίο Δ/ντή της Ν.Μ.Υ. ΙΚΑ Βέροιας και ταυτόχρονα επανέφερε στη θέση του τον αντικατασταθέντα Δ/ντή της παραπάνω Μονάδας.

4. 'Οσον αφορά τις σχετικές με τον Δ/ντή της Ν.Μ.Υ. ΙΚΑ Βέροιας ένορκες διοικητικές ανακρίσεις σας γνωρίζουμε τα εξής:

Με το υπ' αριθμ. Γ11/11/10-1-97 έγγραφο του Διοικητή του Ιδρύματος δόθηκε εντολή για διενέργεια ενόρκων διοικητικών ανακρίσεων προς διερεύνηση του θέματος της οικονομικής ενίσχυσης της Ν.Μ.Υ. ΙΚΑ Βέροιας από το φαρμακευτικό σύλλογο Ν. Ημαθίας μετά από έγγραφο του Δ/τή, καθώς και των εις βάρος του αναφορών από υγειονομική υπάλληλο του ΙΚΑ.

Μετά την υποβολή του σχετικού πορίσματος ο εν λόγω διευθυντής παραπέμφθηκε στο Β' Υπηρεσιακό Συμβούλιο, ενώπιον του οποίου εκκρεμεί η πειθαρχική του υπόθεση.

Με το υπ' αριθμ. Γ11/304/23-5-97 έγγραφο του Διοικητή του Ιδρύματος δόθηκε εντολή για διενέργεια ενόρκων διοικητικών ανακρίσεων προκειμένου να ερευνηθούν οι λόγοι, για τους οποίους δεν εκτελέσθηκαν οι υπ' αριθ. Φ04/19368/13-2-97 και Φ04/16417/13-2-97 αποφάσεις του Διοικητή, με τις οποίες έπαυσε να ισχύει η τοποθέτησή του ως Δ/ντή της Ν.Μ.Υ. ΙΚΑ Βέροιας και τοποθετήθηκε Δ/ντής αυτής ο γιατρός Δερές Συμεών.

Το πόρισμα της ανωτέρω εντολής δεν έχει υποβληθεί μέχρι σήμερα στην Διοίκηση του ΙΚΑ, ούτε έχει δοθεί εντολή να διακοπεί η ΕΔΕ.

Επίσης με το υπ' αριθ. Γ11/267/9-5-97 έγγραφο του Διοικητή του Ιδύματος δόθηκε εντολή για διενέργεια ενόρκων διοικητικών ανακρίσεων προς διερεύνηση των καταγγελλομένων με αναφορές υγειονομικών υπαλλήλων σχετικά με τη λειτουργία της Ν.Μ.Υ. ΙΚΑ Βέροιας.

Το πόρισμα της εν λόγω εντολής δεν έχει υποβληθεί μέχρι σήμερα στη Διοίκηση του ΙΚΑ.

Ο Υφυπουργός

ΝΙΚΟΣ ΦΑΡΜΑΚΗΣ"

31. Στην με αριθμό 1086/25-8-97 ερώτηση δόθηκε με το υπ' αριθμ. 194/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1086/25-8-97 που κατέθεσε ο Βουλευτής κ. Β. Μπούτας, σας πληροφορούμε τα εξής:

Σε αρκετά από τα τιμολόγια εξόφλησης των επιχειρήσεων ΚΟΤΤΟΝ - ΠΑΛΑΜΑΣ Τσιπλάκος και GOSSYPIUM Χατζηχαραλάμπους παρατηρήθηκαν διαφορές σε σχέση με το τελικό δικαιούμενο ποσό. Ως εκ τούτου τα τιμολόγια των παραγωγών επεστράφησαν και έγινε έλεγχος κει επιβεβαίωση των ποσών.

Το Δ.Σ. του Οργανισμού Βάμβακος του Υπουργείου Γεωργίας έχει εγκρίνει ήδη τη δαπάνη και η πληρωμή αναμένεται να γίνει σύντομα σε όσους πραγματικά δικαιούνται.

Ο Υπουργός

ΣΤ. ΤΖΟΥΜΑΚΑΣ"

32. Στην με αριθμό 1120/26-8-97 ερώτηση δόθηκε με το υπ' αριθμ. 199/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1120/26-8-97 που κατέθεσαν οι Βουλευτές κύριοι Σ. Παναγιώτου, Β. Μπούτας, Μ. Μπόσκου, σας πληροφορούμε τα εξής:

Σύμφωνα με την 307277/3.4.97 Υπ. Απόφαση η κατανομή της ποσόστωσης, της βιομ. τομάτας στους παραγωγούς γίνεται με βάση το μέσο όριο της ποσότητας που παραδόθηκε, απ' αυτούς στις βιομηχανίες, κατά την προηγούμενη 5ετία. Η τήρηση του μέτρου αυτού ελέγχεται από ειδική επιτροπή που συστήνεται με απόφαση του Νομάρχη και στην οποία μετέχουν εκπρόσωποι των παραγωγών (Ε.Α.Σ. και Οργαν. Παραγωγών).

Ο τρόπος κατανομής της Κοινότητας ποσόστωσης στα Κράτη - Μέλη άλλαξε με τον Καν. (ΕΚ) 2201/96. Για τις περιόδους 97/98 και 98/99 είναι πάγια και βασίζεται στο μέσο όρο της ποσότητας που μεταποίησε το κάθε Κράτος - Μέλος κατά την 3/τία, 92/94 και για τη χώρα μας είναι αυξημένο κατά 35 χιλ. τον. έναντι της περσινής (διορθώσεις για Πορτογαλλία και Γαλλία). Για την περίοδο 99/2.000 και από 2.000 και εφεξής η κατανομή θα βασίζεται στην ποσότητα που μεταποιείται κατά την προηγούμενη 2ετία και 3ετία αντίστοιχα υπό τον όρο τήρησης της ελάχιστης τιμής παραγωγού.

Σύμφωνα με τον Κοινοτικό Κανονισμό 504/97 οι πληρωμές, επί προκαταβολών τουλάχιστον το 50% της ελάχιστης τιμής, του προϊόντος στους παραγωγούς πρέπει να γίνονται πριν την αίτηση ενίσχυσης από τους μεταποιητές. Η 322169/30.5.97 Υπουργική Απόφαση προβλέπει την αναγραφή προθεσμιών πληρωμών και εξόφληση πριν την ημερομηνία αυτή στις συμβάσεις μεταποίησης. Οι πληρωμές γίνονται, πάντα με τραπεζικό ή ταχυδρομικό έμβασμα που αποτελεί δικαιολογητικό για τη λήψη της ενίσχυσης από το μεταποιητή, στις οποίες βέβαια αποτελεί προϋπόθεση η τήρηση της ελάχιστης τιμής. Το καθεστώς αυτό ελέγχεται από ειδική επιτροπή σε επίπεδο Νομαρχιακής Αυτοδιοίκησης και προβλέπει κυρώσεις σ'αυτούς που το παραβαίνουν.

Σύμφωνα με τις 322169/30-5-97 και 328132/4.7.97 Αποφάσεις ΥΠ.ΓΕ. η παράδοση της βιομ. τομάτας στις βιομηχανίες βάσει συμβάσεων μεταποίησης που τηρούν την ελάχιστη τιμή γίνεται μέσω των Οργανώσεων Παραγωγών (Ο.Π.). Οι συμβάσεις αυτές είναι τόσο εντός ποσόστωσης και λαμβάνουν ενίσχυση όσο και εκτός ποσόστωσης και υπολογίζονται στην ποσόστωση των επομένων ετών.

Οι ποσότητες αυτές των συμβάσεων υπόκεινται σε ποιοτικό και ποσοτικό έλεγχο από τις Ο.Π. με την έκδοση απ'αυτές του πιστοποιητικού παράδοσης. Τα πιστοποιητικά παράδοσης υπογράφονται τόσο από την Ο.Π., όσο και από τον μεταποιητή. Σε περίπτωση διαφωνίας προβλέπεται διαιτησία από τους Ελεγκτές του Υπ. Γεωργίας.

Το καθεστώς των οικονομικών ενισχύσεων στη βιομ. τομάτα προβλέπει συμβάσεις μεταποίησης μεταξύ παραγωγών και μεταποιητών. Μέσα σε μια 5ετία σταδιακά αρχής γενομένης από φέτος όλες οι συμβάσεις μεταποίησης θα συνάπτονται με Οργαν. Παραγωγών (Ο.Π.). Η σειρά παράδοσης για τις ποσότητες των συμβάσεων των Ο.Π. καθορίζεται απ' αυτές, και έτσι σταδιακά περιέρχεται η αρμοδιότητα αυτή σε αυτές.

Τα μέτρα που προτείνονται προβλέπονται στον Καν. (Ε.Κ.) 2.200/96 και η εφαρμογή και η υλοποίησή τους υπόκειται στην κατάρτιση Επιχειρησιακών Προγραμμάτων από τις Ο.Π. (Κοινοτική συγχρηματοδότηση 50%).

Ο Υπουργός

ΣΤ. ΤΖΟΥΜΑΚΑΣ"

33. Στην με αριθμό 1152/27-8-97 ερώτηση δόθηκε με το υπ' αριθμ. 205/3-10-97 έγγραφο από τον Υπουργό Γεωργίας


  

Σελίδα 1539 σε PDF   


 

  

Σελίδα 1540 

 

35. Στην με αριθμό 1185/29-8-97 ερώτηση δόθηκε με το υπ' αριθμ. 218/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1185/29.8.97, που κατέθεσε ο Βουλευτής κ. Α. Ρεγκούζας, σας πληροφορούμε τα εξής:

Τόσο στα ελατοδάση των περιοχών Φωκίδας, Ευρυτανίας κλπ., όσο και γενικότερα στην Ελλάδα και στην Ευρώπη σε δάση ελάτης, πεύκης, δρυός, αναπτύσσονται στους κορμούς και στα κλαδιά των δένδρων λειχήνες. Είναι δηλαδή επίφυτα και όχι παράσιτα που ζουν πάνω στα κλαδιά και κορμούς πολλών δασικών δένδρων απλώς στηριζόμενα σε αυτά και όχι αποζυμώντας θρεπτικές ουσίες από τα δένδρα. Αυτά παρουσιάζονται σε μεγάλα δένδρα σε περιοχές υγρές με μεγάλο υψόμετρο και σε περιοχές με μεγάλη ποσότητα μετεωρολογικών κατακρημνισμάτων.

Οι λειχήνες σαν επίφυτα δεν προκαλούν άμεσες βλάβες στα δένδρα επί των οποίων στηρίζονται και συνεπώς δεν υπάρχει κίνδυνος καταστροφής των δασών στα οποία εμφανίζονται. Ορισμένες φορές αυτοί αναπτύσσονται τόσο πυκνά πάνω στους κορμούς και στα κλαδιά των δένδρων, ώστε κυριολεκτικά τους σκεπάζουν. Επειδή τέλος όλα τα ελατοδάση της χώρας διαχειρίζονται κανονικά από τις δασικές υπηρεσίες σύμφωνα με τα όσα προβλέπονται επιστημονικά από τις διαχειριστικές μελέτες αυτών, γίνονται περιοδικά αραιώσεις στις συστάσεις των δένδρων έτσι ώστε να περιορίζεται η υγρασία και τα δένδρα να αυξάνουν καλά με συνέπεια να μην αναπτύσσονται λειχήνες, ή όπου έχουν ήδη αναπτυχθεί να περιορίζονται δραστικά μέχρι την τελική εξάλειψή τους.

Ο Υπουργός

ΣΤΕΦ. ΤΖΟΥΜΑΚΑΣ"

36. Στην με αριθμό 1206/1-9-97 ερώτηση δόθηκε με το υπ' αριθμ.1505/2-10-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 1206/1.9.1997 του Βουλευτή κ. Ευάγγελου Αποστόλου, σας πληροφορούμε τα ακόλουθα:

Ο ν. 2084/92, Θέτει γενικές ασφαλιστικές αρχές για όλους τους ασφαλιστικούς Οργανισμούς χωρίς εξαίρεση για συγκεκριμένες κατηγορίες εργαζομένων. 'Οσον αφορά το θέμα του εφάπαξ που καταβάλλεται από το ΤΑΞΥ, με τη συμπλήρωση εικοσαετίας στην ασφάλιση χωρίς συνταξιοδότηση ή αποχώρηση από το επάγγελμα, σας γνωρίζουμε ότι από 1.1.1998 θα ισχύσει για όλα τα Ταμεία η διάταξη της παρ. 1 του άρθρου 56 του ν. 2084/92 σύμφωνα με την οποία για τη λήψη εφάπαξ βοηθήματος απαιτείται συνταξιοδότηση. 'Αλλωστε, μετά την 1.1.1998, οι ασφαλισμένοι του ΤΑΞΥ θα δικαιούνται εφάπαξ βοήθημα κατά τη συνταξιοδότησή τους, με 60 μήνες ασφάλισης σ' αυτό, ακόμα κι αν έχουν ήδη αποχωρήσει από το επάγγελμα του ξενοδοχοϋπαλλήλου.

Επίσης από 1.1.1998 καταργείται η εργοδοτική εισφορά για όλους ανεξαιρέτως τους ασφαλιστικούς οργανισμούς που χορηγούν εφάπαξ παροχές έτσι ώστε να υπάρχει ομοιομορφία σε όλους του, ομοειδείς ασφαλιστικούς οργανισμούς. Η διάταξη αυτή καταλαμβάνει και όλα τα Ταμεία Προνοίας που ασφαλίζουν εργαζόμενους στον Ιδιωτικό Τομέα.

'Οσο για τη διάταξη που προβλέπει το δικαίωμα επιστροφής εισφορών, θεσπίστηκε ακριβώς εξαιτίας του γεγονότος ότι τα συγκεκριμένα Ταμεία στηρίζονται αποκλειστικά στις εισφορές των ασφαλισμένων τους και δεν θα επιφέρει καμία οικονομική ζημιά στο Ταμείο δεδομένου ότι προβλέπεται ότι για να λάβει κανείς επιστροφή εισφορών θα πρέπει να αποχωρήσει από την εργασία ή το επάγγελμα για το οποίο ασφαλίστηκε στον συγκεκριμένο φορέα πρόνοιας. Επομένως οι ασφαλισμένοι του ΤΑΞΥ έχουν δικαίωμα να ζητήσουν πίσω τις καταβληθείσες εισφορές τους μόνο αν αποφασίσουν να εγκαταλείψουν το επάγγελμα του ξενοδοχουπαλλήλου.

Τέλος όσο αφορά το αίτημα της επέκτασης του ΤΑΞΥ σε όλη την επικράτεια, ώστε να διευρυνθεί η ασφαλιστική βάση του Ταμείου και να υπάρχει ίση ασφαλιστική μεταχείριση των εργαζομένων, σας γνωρίζουμε ότι σε όσους νομούς δεν έχει επεκταθεί ακόμα το ΤΑΞΥ οι ξενοδοχοϋπάλληλοι είναι ασφαλισμένοι στο ΙΚΑ, δικαιούνται των ίδιων με τους ασφαλισμένους του ΤΑΞΥ σε έκταση και ύψος παροχών ασθένειας και μητρότητας και εξυπηρετούνται ικανοποιητικά από τις ήδη υπάρχουσες διοικητικές και οικονομικές υπηρεσίες των τοπικών υποκαταστημάτων του.

'Αλλωστε, το θέμα της επέκτασης του ΤΑΞΥ, συναρτάται με τη γενικότερη πολιτική Πρωτοβάθμιας Φροντίδας Υγείας, που έχει σχέση με την ενοποίηση ή μη των φορέων και κλάδων Υγείας και την ανάπτυξη των δικτύων Πρωτοβάθμιας Φροντίδας Υγείας από το Υπ. Υγείας.

Ως γνωστό τα θέματα των Κλάδων Υγείας των ασφαλιστικών οργανισμών αποτελούν και αντικείμενο του Κοινωνικού Διαλόγου.

Ο Υφυπουργός

Ν. ΦΑΡΜΑΚΗΣ"

37. Στην με αριθμό 1223/2-9-97 ερώτηση δόθηκε με το υπ' αριθμ. 39795/29-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της αρ. 1223/2-9-97 ερώτησης του Βουλευτή κ. Η. Βεζδρεβάνη, σας ενημερώνουμε ότι η Νομαρχιακή Αυτοδιοίκηση μας πληροφόρησε τα παρακάτω:

1. Στο νόμο Θεσπρωτίας, υπάρχουν 14 μικρές γέφυρες, από τις οποίες οι 9 είναι κατασκευασμένες από οπλισμένο σκυρόδεμα και οι 5 είναι Belley, οι οποίες προγραμματίζεται να ανακατασκευασθούν από οπλισμένο σκυρόδεμα.

2. Από τις παραπάνω 5 γέφυρες Belley, οι τρείς (Γηρομερίου, Δόλιανης, Τζόγκου) ευρίσκονται στο στάδιο της ανακατασκευής, η μία (Λαγκάβιτσα) ευρίσκεται στο στάδιο της μελέτης, ενώ για την τελευταία (Φανερωμένης) θα εξετασθεί σε προσεχές πρόγραμμα η χρηματοδότηση της ανακατασκευής της.

Ο Υφυπουργός

Λ. ΠΑΠΑΔΗΜΑΣ"

38. Στην με αριθμό 1232/2-9-97 ερώτηση δόθηκε με το υπ' αριθμ. 170/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1232/2.09.97 που κατέθεσε στη Βουλή, ο Βουλευτής κ. Ευγένιος Χαϊτίδης, παρακαλούμε να πληροφορήσετε τον κ. Βουλευτή τα εξής:

1. Η διάρθρωση της Περιφέρειας προβλέπεται στο άρθρο 5 του ν. 2503/1997 "Διοίκηση, οργάνωση, στελέχωση της Περιφέρειας κλπ", που δημοσιεύθηκε τελευταία στο ΦΕΚ 107/Α/30.05.97. Στην παρ. 3 του άρθρου αυτού ορίζονται οι Διευθύνσεις που συγκροτούν τη Γενική Δ/νση της Περιφέρειας και μεταξύ των Δ/νσεων αυτών περιλαμβάνονται οι Δ/νσεις Δημοσίων 'Εργων, Ελέγχου Κατασκευής 'Εργων και Ελέγχου Συντήρησης 'Εργων.

Στην ίδια διάταξη ορίζεται ότι: "Οι ανωτέρω οργανικές Μονάδες... έχουν τοπική αρμοδιότητα ολόκληρη την περιφέρεια και έδρα τους την έδρα της περιφέρειας".

2. Οι Περιφέρειες και οι έδρες τους, όπως είναι γνωστό, ορίσθηκαν με το άρθρο μόνο του π.δ. 51/87 (ΦΕΚ Α' 26) που εκδόθηκαν κατ' εξουσιοδότηση των διατάξεων του ν. 1622/86 "Τοπική Αυτοδιοίκηση, Περιφερειακή Ανάπτυξη και Δημοκρατικός Προγραμματισμός", και ύστερα από απόφαση του Υπουργικού Συμβουλίου.

3. Ο Νομός Σερρών περιλαμβάνεται στην Περιφέρεια Κεντρικής Μακεδονίας που έχει έδρα τη Θεσσαλονίκη.

4. 'Ολες οι ανωτέρω διατάξεις που προβλέπουν τη διοικητική διαίρεση της χώρας στηρίζονται, όπως είναι γνωστό, στο άρθρο 101 του Συντάγματος, στην παρ. 23 του οποίου ορίζεται ότι:

"Η διοικητική διαίρεση της χώρας, διαμορφούται βάση των γεωοικονομικών κοινωνικών και συγκοινωνιακών συνθηκών".

5. Από τα ανωτέρω προκύπτει ότι η διάρθρωση ή κατάργηση ή διατήρηση των Διανομαρχιακών Υπηρεσιών έγιναν με βάση


 

  

Σελίδα 1541 

 

διατάξεις νόμων που ψηφίστηκαν στη Βουλή, και συνεπώς δεν παρέχεται καμία δυνατότητα στον Υπουργό Περιβάλλοντος, Χωροταξίας και Δημοσίων 'Εργων να "αναθεωρήσει" αποφάσεις του και να προχωρήσει στη διατήρηση των διανομαρχιακών Υπηρεσιών της τέως 14ης ΠΥΔΕ Σερρών.

Ο Υπουργός

Κ. ΛΑΛΙΩΤΗΣ"

39. Στην με αριθμό 1235/2-9-97 ερώτηση δόθηκε με το υπ' αριθμ. 171/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1235/2.9.97 που κατέθεσε στη Βουλή, ο Βουλευτής κ. Γιώργος Καρατάσος, παρακαλούμε να πληροφορήσετε τον κ. Βουλευτή τα εξής:

Στα πλαίσια της αντιπλημμυρικής προστασίας Θριασίου Πεδίου, έχουν εκτελεσθεί, εκτελούνται ή πρόκειται να εκτελεσθούν τα εξής αντιπλημμυρικά έργα:

1. Διευθέτηση Σαρανταποτάμου ανάντι Γέφυρας ΟΣΕ έως τη συμβολή με την εκτροπή του Ρέματος Σούρες προϋπολογισμού 1,2 δις δρχ. περίπου.

Συντάσσονται τα τεύχη δημοπράτησης και αναμένεται να έχει ολοκληρωθεί η σύνταξή τους μέχρι το τέλος του έτους. Οι απαλλοτριώσεις και η Μελέτη Περιβαλλοντικών Επιπτώσεων βρίσκονται σε εξέλιξη, έχει δοθεί η προέγκριση χωροθέτησης.

2. Εκτροπή Ρέματος Σούρες στον Σαρανταπόταμο και Διαμόρφωση Συμβολής προϋπολογισμού 600 εκ. δρχ.

'Εχει εκπονηθεί η Προμελέτη. Οι απαλλοτριώσεις βρίσκονται σε εξέλιξη. Η εκτροπή του θα γίνει στα πλαίσια της κατασκευής της Ελεύθερης Λεωφόρου Σταυρού - Ελευσίνας.

3. Διευθέτηση Ρέματος Αγίου Γεωργίου εντός των ΕΛ.ΔΑ. προϋπολογισμού 4,5 δισ. δρχ.

Το έργο θα κατασκευασθεί με την προϋπόθεση της σημαντικής συμμετοχής στον προϋπολογισμό των ΕΛ.ΔΑ.

'Εχει εκπονηθεί η οριστική μελέτη και προωθείται η έγκρισή της.

Η Μελέτη Περιβαλλοντικών Επιπτώσεων έχει εγκριθεί.

4. Διευθέτηση Ρεμάτων Αγίας Αικατερίνης και Κοροπούλη στον Δήμο Μάνδρας προϋπολογισμού 1,7 δισ. δρχ.

'Εχει εκπονηθεί η προμελέτη και έχει υποβληθεί η αίτηση προέγκρισης της χωροθέτησης.

5. Κατασκευή Συλλεκτήρος Αγωγού Ομβρίων στην Οδό Δήμητρος και της Υπόγειας Διάβασής της με την ΠΑΘΕ στον Δήμο Ελευσίνας προϋπολογισμού 1,5 δισ. δρχ.

Το έργο ξεκίνησε στις 11-5-1995 και θα ολοκληρωθεί στις 31.12.1997.

6. Κατασκευή Αγωγού Ομβρίων στην οδό Μιαούλη του Δήμου Ελευσίνας προϋπολογισμού 80 εκ. δρχ..

Το έργο ολοκληρώθηκε πρόσφατα.

7. Κατασκευή Αγωγού Ομβρίων στις Οδού Μιαούλη - Μορφοπούλου - Χαριλάου κλπ. στο Δήμο Ελευσίνας προϋπολογισμού 106 εκ. δρχ..

Το έργο έχει περαιωθεί στις 12-7-97. 

Ο Υπουργός

Κ. ΛΑΛΙΩΤΗΣ"

40. Στην με αριθμό 1242/2-9-97 ερώτηση δόθηκε με το υπ' αριθμ. 174/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1242/2.9.97 που κατέθεσε στη Βουλή, ο Βουλευτής κ. Λεωνίδας Κουρής, παρακαλούμε να πληροφορήσετε τον κ. Βουλευτή τα εξής:

1. Οι απόψεις του ΥΠΕΧΩΔΕ επί των αιτήσεων αναστολής των ενδιαφερομένων (εγκατεστημένες επιχειρήσεις κατά μήκος του αυτοκινητόδρομου) έχουν ήδη σταλεί στο Συμβούλιο Επικρατείας με έγγραφα του τμήματος Αθηνών της ΕΥΔΕ/ΠΑΘΕ. Παράλληλα έχει γίνει και πρόσφατη ενημέρωση από τους αρμόδιους υπηρεσιακούς παράγοντες.

2. Το έργο της αποκατάστασης των κατολισθήσεων της Μαλακάσας προϋπολογισμού 4,2 δισ. δρχ. έχει δημοπρατηθεί και βρίσκεται σήμερα στο στάδιο της προεπιλογής. Προβλέπεται δε μέσα στο πρώτο τρίμηνο του 1998 να έχει ολοκληρωθεί η όλη διαδικασία δημοπράτησης, να έχει επιλεγεί ο Ανάδοχος και να έχει ξεκινήσει η εκτέλεση του υπόψη έργου με προβλεπόμενη διάρκεια κατασκευής δώδεκα (12) μήνες.

3. Το δίκτυο των παραπλεύρων μέχρι την περιοχή της Υλίκης έχει κατασκευασθεί σε τέτοιο βαθμό ώστε να υπάρχει πλήρης εξυπηρέτηση των υπαρχόντων εγκαταστάσεων και των διερχομένων αυτοκινήτων και χωρίς να είναι αναγκαία η χρήση του αυτοκινητόδρομου. Παράλληλα κατασκευάζονται ορισμένα τμήματα του παραπλεύρου δικτύου ήσσονος σημασίας, τα οποία περιλαμβάνονται σε υπο εκτέλεση εργολαβία και η ολοκλήρωση των οποίων δεν δημιουργεί πρόβλημα στην απρόσκοπτη κυκλοφορία των οχημάτων και την εξυπηρέτηση των υπαρχόντων εγκαταστάσεων στο παράπλευρο δίκτυο.

Ο Υπουργός

Κ. ΛΑΛΙΩΤΗΣ"

41. Στις με αριθμό 1259/3-9-97 ΑΚΕ 97, 1290/4-9-97 ερωτήσεις δόθηκε με το υπ' αριθμ. 183/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση/ΑΚΕ 1259/97/3.9.97 που κατέθεσε στη Βουλή, η Βουλευτής κ. Φάνη Πάλλη - Πετραλιά και 1290/4-9-97 που κατέθεσαν στη Βουλή, οι Βουλευτές κύριοι Μπάμπης Αγγουράκης και Μήτσος Κωστόπουλος, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΑΤΤΙΚΟ ΜΕΤΡΟ ΑΕ τα εξής:

1. Για όλες τις κατασκευές του ΜΕΤΡΟ, σήραγγες, σταθμούς και φρέατα, πριν από κάθε εργασία, προηγούνται αναλυτικές και λεπτομερείς γεωτεχνικές μελέτες.

2. Οι γεωτεχνικές μελέτες σύμφωνα με τις συμβατικές προβλέψεις αναφέρονται:

α. Στην όλη έκταση του έργου, για την συνολική εκτίμηση των προβλημάτων βάσει των γεωλογικών χαρτών και των δεδομένων των γεωτρήσεων.

β. Στις σήραγγες κάθε γραμμής, κατά μήκος της οποίας τα γεωλογικά δεδομένα παρέχουν τις αναγκαίες πληροφορίες για την επιλογή μεθόδου διάνοιξης (με μηχάνημα ΤΒΜ, με την συμβατική μέθοδο υπόγειας διάνοιξης ή με ανοικτό όρυγμα).

γ. Σε κάθε τμήμα γραμμής, από σταθμό σε σταθμό, για τον εντοπισμό των ενδεχομένων ευαίσθητων περιοχών, για τις οποίες πρέπει να ληφθεί ιδιαίτερη μέριμνα.

δ. Στην ειδική έρευνα των περιοχών που έχουν επισημανθεί ως περισσότερο ευαίσθητες και στον καθορισμό των μέτρων που πρέπει ενδεχομένως να ληφθούν κατά περίπτωση.

3. Μόνο για την περίπτωση της οδού Πανεπιστημίου, και το τμήμα από Ομόνοια μέχρι Ακαδημία, καθαρού μήκους 522 μ., έχουν διενεργηθεί και μελετηθεί 21 γεωτρήσεις, δηλαδή πυκνότητα 1 γεώτρηση ανά 25 μ. περίπου, όταν σε ανάλογες περιπτώσεις η διεθνής πρακτική ορίζει αποστάσεις από 200 μέχρι 50 μ. ανά γεώτρηση.

4. Κατά τη διάνοιξη της σήραγγας της Γραμμής 2 του Μετρό κάτω από την οδό Πανεπιστημίου δημιουργήθηκαν πρόσφατα καταπτώσεις του εδάφους πάνω από την κεφαλή του μηχανήματος σε βάθος 15 μ. περίπου. Προκειμένου να υπάρξει αποτελεσματική αντιμετώπιση των καταπτώσεων με πλήρωση των κενών από την επιφάνεια, ζητήθηκε από την κατασκευάστρια Κοινοπραξία, να κλείσει το κάτω μέρος τη οδού Πανεπιστημίου για συγκεκριμένο χρονικό διάστημα. Η Πανεπιστημίου μετά από λίγες μέρες αποδόθηκε σταδιακά στην κυκλοφορία. (Στις 10.09.97 πλήρης απόδοση).

Τα συγκεκριμένα προβλήματα που παρουσιάστηκαν στην οδό Πανεπιστημίου δεν μπορεί να συνδεθούν με την ικανότητα του μηχανήματος διάνοιξης ΤΒΜ (μετροπόντικα), το οποίο στο ίδιο χρονικό διάστημα προχωρούσε σε ικανοποιητικούς ρυθμούς και προβλέπεται να φθάσει εντός του Οκτωβρίου στο σταθμό Ακαδημία. Η επιλογή του τύπου του μηχανήματος αποτελεί σύμφωνα με την σύμβαση ευθύνη της Αναδόχου Κοινοπραξίας η οποία μελετά και κατασκευάζει το έργο και η οποία καλείται από τον Κύριο του 'Εργου κάθε φορά να


 

  

Σελίδα 1542 

 

επωμισθεί τις συνέπειες καθυστερήσεων και επιπλέον ενισχύσεων του όταν η ασφάλεια του έργου και του περιβάλλοντός του το απαιτεί. Τα 2 ΤΒΜ επιλέγησαν από την Κοινοπραξία "Ολυμπιακό Μετρό" συναρμολογήθηκαν το 1993 οπότε και άρχισε η διάνοιξη των σηράγγων.

5. Τα προβλήματα που παρουσιάστηκαν στην οδό Πανεπιστημίου οφείλονται στις συγκεκριμένες συνθήκες εδάφους σε τμήμα της διαδρομής "Ομόνοια - Ακαδημία" οι οποίες είχαν επισημανθεί από τις γεωλογικές έρευνες. Ανάλογα με την περίπτωση, η διέλευση του μετροπόντικα μπορεί να δημιουργήσει σπηλαιώσεις ή και να περιορισθεί η απόδοση του μηχανήματος λόγω παρουσίας λάσπης και σαθρού εδάφους που "μπλοκάρει" την λειτουργία του. Η έκταση των επιπτώσεων δεν μπορεί επίσης να προσδιορισθεί επακριβώς και μπορεί να κυμανθεί από μια μικρή καθυστέρηση του ΤΒΜ χωρίς καμμιά επίπτωση στην επιφάνεια, σε επιπτώσεις στην επιφάνεια όπως καθιζήσεις και μικρορηγματώσεις (περίπτωση περιοχής Δεληγιάννη) ως και σε μεγαλύτερη αστάθεια του εδάφους, η οποία βέβαια απαιτεί τη λήψη ειδικών μέτρων για τη δυνατότητα ασφαλούς προώθησης του μηχανήματος (π.χ. περίπτωση οδού Αγ. Κων/νου).

6. Η στατική επάρκεια των τμημάτων του έργου που κατασκευάζονται από οπλισμένο σκυρόδεμα, μελετώνται αναλυτικά από τους συμβούλους της Αναδόχου Κοινοπραξίας και στη συνέχεια ελέγχονται από τον Κύριο του 'Εργου έχοντα λάβει υπόψη όλους τους Ελληνικούς και διεθνείς σχετικούς Κανονισμούς και βεβαίως τους αντισεισμικούς. Τα ανωτέρω γίνονται σύμφωνα με τις απαιτήσεις της σύμβασης, τόσο στο στάδιο μελέτης όσο και στο στάδιο της κατασκευής, για την εξασφάλιση βεβαίως και της ποιότητας του σκυροδέματος. Η αντικειμενικότητα των ελέγχων αυτών διασφαλίζεται από το εξειδικευμένο προσωπικό της Αναδόχου Κοινοπραξίας και του Κυρίου του 'Εργου συνεπικουρούμενων από τα στελέχη του Συμβούλου (Bechtel) καθώς και από αναγνωρισμένα δημόσια και ιδιωτικά εργαστήρια.

7. Μετά τα ανωτέρω, είναι προφανές ότι η γνώση των υφισταμένων συνθηκών του εδάφους δεν σημαίνει απαραίτητα και τη δυνατότητα πρόβλεψης της έκτασης των επιπτώσεων από τη συμπεριφορά του συγκεκριμένου εδάφους στην κοπτική κεφαλή του μηχανήματος. Ανάλογα όμως με την συμπεριφορά αυτή έχουν ήδη προετοιμαστεί ειδικά μέτρα κατά περίπτωση τα οποία σταθεροποιούν το έδαφος και επιτρέπουν την ασφαλή διέλευση του μηχανήματος. Ειδικότερα πέραν της εκτεταμένης αρχικής και συμπληρωματικής γεωλογικής έρευνας που έχει ήδη γίνει, γίνονται συνεχώς νέες γεωτρήσεις στις επικίνδυνες περιοχές σε συνδυασμό με την εξέλιξη των εργασιών αλλά και έρευνα απόλυτα αξιόπιστη που διεξάγεται υπόγεια (πιλοτικές σήραγγες μικρής διαμέτρου). Σκοπός των ερευνών αυτών δεν είναι τόσο ο προσδιορισμός των εδαφικών συνθηκών που έχουν ούτως ή άλλως καταγραφεί όσο η διαπίστωση των διαφοροποιήσεων που παρουριάζονται από φυσικές ή ανθρώπινες παρεμβάσεις για την ασφαλέστερη δυνατή διέλευση του ΤΒΜ.

8. Η ταλαιπωρία των πολιτών (για μικρό χρονικό διάστημα στη συγκεκριμένη περίπτωση), όπως και η ασφάλεια των πολιτών, η προστασία των κτιρίων και η λειτουργία της πόλης, αποτελεί πρώτο μέλημα της ΑΤΤΙΚΟ ΜΕΤΡΟ και του ΥΠΕΧΩΔΕ. Πρέπει να τονισθεί ότι οποιαδήποτε μέθοδος διάνοιξης σηράγγων μπορεί να προκαλέσει τέτοιας μορφής προβλήματα, η δε διάνοιξη από την επιφάνεια (μέθοδος που χρησιμοποιήθηκε στην περιοχή της πλ. Αττικής ή στην Λ. Μεσογείων) ή η συστηματική ενίσχυση του εδάφους (που εφαρμόσθηκε στην οδό Αγ. Κωνσταντίνου) προφανώς θα απαιτούσε το κλείσιμο της οδού για πολύ μεγαλύτερο χρονικό διάστημα.

9. Γενικότερα όμως η ΑΤΤΙΚΟ ΜΕΤΡΟ έχει συνεχή επαφή με τις αρμόδιες Υπηρεσίες όπως η Τροχαία Αθηνών, την αρμόδια διεύθυνση του ΥΠΕΧΩΔΕ, τον ΟΑΣΑ κλπ. με τις οποίες συντονίζεται άμεσα για την εφαρμογή κυκλοφοριακών ρυθμίσεων σε περιπτώσεις έκτακτης ανάγκης. Δυστυχώς η ιδιαίτερα επιβαρυμένη από δημόσια και ιδιωτικά μέσα μεταφοράς περιοχή της Πανεπιστημίου δεν είχε πολλές δυνατότητες για εναλλακτικές κυκλοφοριακές ρυθμίσεις και η επιλεγείσα λύση ήταν, για το σύντομο χρονικό διάστημα που αυτή απαιτήθηκε, η καλύτερη δυνατή σύμφωνα με τις εκτιμήσεις των αρμόδιων Υπηρεσιών.

10. Η ΑΤΤΙΚΟ ΜΕΤΡΟ παρακολουθεί με μεγάλη προσοχή τις εκτελούμενες εργασίες και ουδέποτε παρέλειψε να αποδώσει στην Ανάδοχο Κοινοπραξία, ευθύνες που της ανήκουν σύμφωνα με τη σύμβαση. Κύριο έργο της όμως είναι η προώθηση του έργου ώστε να ολοκληρωθεί έντεχνα, με ασφάλεια και όσο αυτό είναι δυνατόν μέσα στις συμβατικές προθεσμίες.

11. Λόγω του μεγάλου μεγέθους του 'Εργου και του αντίστοιχου πλήθους των μελετών, ελέγχων, πιστοποιητικών και λοιπών στοιχείων που τεκμηριώνουν ότι έγιναν οι απαραίτητοι έλεγχοι, δεν είναι δυνατόν να κατατεθούν τα σχετικά έγγραφα. Οποιαδήποτε στοιχεία, έγγραφα μελέτες κλπ. είναι στη διάθεση της κα. Βουλευτού στα γραφεία της ΑΤΤΙΚΟ ΜΕΤΡΟ.

Ο Υπουργός

Κ. ΛΑΛΙΩΤΗΣ"

42. Στην με αριθμό 1327/9-9-97 ερώτηση δόθηκε με το υπ'αριθμ. 40826/2-10-97 έγγραφο από τoν Υφυπουργό Εσωτερικών, Δημ. Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1327/9-9-1997 που κατατέθηκε από το Βουλευτή κ. Σπ. Σπηλιωτόπουλο και αφορά στα αιτήμα των κοινοτικών υπαλλήλων του Ν. Αχαϊας, σχετικά με την καταβολή σ'αυτούς του "πριμ" παραγωγικότητας, καθώς και στην απουσία διάταξης στο σχέδιο νόμου Ι. ΚΑΠΟΔΙΣΤΡΙΑΣ, με την οποία θ'αντιμετωπίζεται το καθεστώς της υπηρεσιακής τους κατάστασης, σας γνωρίζουμε τα εξής:

1. Μετά την ισχύ του ν. 2470/1997 "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις". Το "πριμ παραγωγικότητας" έχει καθιερωθεί πλέον ως κίνητρο απόδοσης και καταβάλλεται και στους υπαλλήλους των Ο.Τ.Α.

Συνεπώς και στους υπαλλήλους των κοινοτήτων που αμοίβονται με τις διατάξεις του νόμου αυτού, καταβάλλεται το εν λόγω επίδομα.

2. Είναι γνωστό ότι το σχέδιο νόμου Ι. ΚΑΠΟΔΙΣΤΡΙΑΣ αφορά αποκλειστικά στις συνενώσεις των Ο.Τ.Α. και δεν υπεισέρχεται σε θέματα προσωπικού.

Τα ζητήματα αυτά αλλά και κάθε άλλη λεπτομέρεια θα αντιμετωπιστούν επίσης δια της νομοθετικής οδού και συνεπώς το περιεχόμενο του σχεδίου νόμου θα καταστεί γνωστό.

Ο Υφυπουργός

Λ. ΠΑΠΑΔΗΜΑΣ"

43. Στην με αριθμό 1333/9-9-97 ερώτηση δόθηκε με το υπ' αριθμ. 241/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1333/9.9.97, που κατέθεσαν οι Βουλευτές κύριοι Ν. Α. Κωνσταντόπουλος, Ε. Αποστόλου σχετικά με την ανάγκη μείωσης του ορίου της απαιτούμενης ποσότητας παραγωγής Κορινθιακής σταφίδας για την χορήγηση στρεμματικής ενίσχυσης λόγω παγετού σας πληροφορούμε τα εξής:

Μετά το πέρας της καλλιεργητικής περιόδου, με βάση τα υπάρχοντα στοιχεία θα διατυπωθεί αίτημα στην Κοινότητα για όλες τις παραγωγικές περιοχές της χώρας για την μείωση της ελάχιστης ποσότητας παραγωγής Κορινθιακής σταφίδας ανά στρέμμα, σύμφωνα με την διαδικασία που προβλέπεται στο σχετικό Κοινοτικό Κανονισμό.

Ο Υπουργός

ΣΤΕΦ. ΤΖΟΥΜΑΚΑΣ"

44. Στις με αριθμό 1354/9-9-97, 1386/10-9-97, 1392/11-9-97 ερωτήσεις δόθηκε με το υπ'αριθμ. 199/8-10-97 έγγραφο


 

  

Σελίδα 1543 

 

από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στις ερωτήσεις 1354/9-9-97 που κατέθεσε στη Βουλή, η Βουλευτής κ. Μαρία Δαμανάκη, 1386/10-9-97 που κατέθεσε στη Βουλή, η Βουλευτής κ. Μαριέτα Γιαννάκου-Κουτσίκου και 1392/11-9-97 που κατέθεσε στη Βουλή ο Βουλευτής κ. Απόστολος Ανδρεουλάκος, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας τα εξής:

Η ΑΤΤΙΚΟ ΜΕΤΡΟ εκτελεί εργασίες στο Υπόγειο Εμπορικό Κέντρο της Ομόνοιας από το 1993. Οι εργασίες αυτές απαιτούν κατάληψη μεγάλου τμήματος του υπογείου εμπορικού κέντρου και αναπόφευκτα έχουν επίπτωση στην λειτουργία και εικόνα του. Από την αρχή του έργου γίνονται συνεχείς προσπάθειες και επεμβάσεις στον χώρο για τον περιορισμό της δυσλειτουργίας.

Πρόσφατα σε μία κοινή προσπάθεια αναβάθμισης του χώρου η ΑΤΤΙΚΟ ΜΕΤΡΟ το Ειδικό Ταμείο Μονίμων Οδοστρωμάτων Αθηνών (ΕΤΜΟΑ) και ο ΗΣΑΠ ανέβαλαν να προβούν σε συγκεκριμένες ενέργειες - επεμβάσεις.

α. Το Ειδικό Ταμείο Μονίμων Οδοστρωμάτων Αθηνών (ΕΤΜΟΑ) ανέλαβε να προχωρήσει την διαδικασία άμεσης ανάθεσης της τοποθέτησης των ρολλών αποκλεισμού των εισόδων του εμπορικού κέντρου.

β. Ο ΗΣΑΠ ανέλαβε την διευθέτηση και συντήρηση του χώρου των αποβαθρών και την φύλαξη του εμπορικού κέντρου κατά τη διάρκεια της νύκτας.

γ. Η ΑΤΤΙΚΟ ΜΕΤΡΟ ανέλαβε την βελτίωση της αισθητικής και της λειτουργικότητας του υπόγειου εμπορικού κέντρου στις περιοχές που επηρρεάζονται από την κατάληψη που απαιτήθηκε για την κατασκευή του σταθμού.

Ειδικότερα ανέλαβε:

- Το κλείσιμο εσοχών που αποτελούν εστίες συγκέντρωσης περιθωριακών ατόμων, με ξύλινα πανέλλα.

- Σημαντική ενίσχυση του υφιστάμενου ηλεκτροφωτισμού.

- Αντικατάσταση των κάδων απορριμάτων με νέους κλειστού τύπου.

- Χρωματισμό της υφιστάμενης εργοταξιακής περίφραξης, των παραπάνω αναφερόμενων χρωματισμένων με χρώμα καφέ ξύλινων πανέλλων και άλλων επιφανειών περί τον εργοταξιακό χώρο με την χρησιμοποίηση φωτεινών χρωμάτων.

- Επισκευή των ψευδοροφών στην άμεση περιοχή της κατασκευής της ΑΜ και βάψιμο αυτών με έντονα χρώματα.

Τα μέτρα αυτά βρίσκονται σε εξέλιξη και αναμένεται να ολοκληρωθούν μέχρι τις 20.10.97.

Μετά την ολοκλήρωσή τους εκτιμάται ότι θα επέλθει σημαντική βελτίωση στον χώρο του υπογείου εμπορικού κέντρου της Ομόνοιας.

Ο Υπουργός

Κ. ΛΑΛΙΩΤΗΣ"

45. Στην με αριθμό 1357/9-9-97 ερώτηση δόθηκε με το υπ' αριθμ. 245/3-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1357/9-9-97 που κατέθεσε η Βουλευτής κ. Π. Φουντουκίδου σας πληροφορούμε τα εξής:

Σύμφωνα με την αριθμ. 17001/29.5.97 διυπουργική Απόφαση των Υπουργών Εθν. Οικονομίας και Γεωργίας προβλέπεται η επιβολή προστίμου στους μεταποιητές που δεν κατέβαλαν την εμπορική αξία των καπνών ή δεν εξόφλησαν εμπρόθεσμα (εντός μηνός από την ημερομηνία παράδοσης).

Η αρμόδια Επιτροπή προχωρεί με γρήγορο ρυθμό, προκειμένου να ολοκληρώσει το έργο της το συντομώτερο δυνατόν.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

46. Στην με αριθμό 1358/9-9-97 ερώτηση δόθηκε με το υπ'αριθμ. 22360/3-10-97 έγγραφο από τoν Υφυπουργό Εσωτερικών, Δημ. Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1358/9-9-1997 ερώτησης που κατέθεσε στη Βουλή η Βουλευτής κ. Παρθένα Φουντουκίδου, σας πληροφορούμε τα εξής:

Κατά καιρούς, έρχονται στο φως της δημοσιότητας δημοσιεύματα με θέμα την κίνηση και χρήση κρατικών αυτοκινήτων. Αρκετά από αυτά, περιέχουν ανακριβή στοιχεία και ως εκ τούτου καταλήγουν σε ανάλογα ανακριβή συμπεράσματα.

'Ομως μεμονωμένα περιστατικά παράβασης των διατάξεων, της "περί Κρατικών Αυτοκινήτων Νομοθεσίας" που συνίστανται στην κακή χρήση και κίνηση των εν λόγω υπηρεσιακών αυτοκινήτων, διαπιστώνονται από τα οκτώ (8) αστυνομικά όργανα που έχουν αποσπασθεί στο Τμήμα Ελέγχου Κρατικών Αυτοκινήτων και διενεργούν ελέγχους καθημερινά σε δύο βάρδιες (6 π.μ. έως 1.30 μ.μ., 1.00 μ.μ. έως 8.30 μ.μ. και το Σάββατο πρωί) σε όλο το νομό Αττικής. 'Οταν εντοπίζουν, τέτοια περιστατικά προβαίνουν στις επιβαλλόμενες ενέργειες και η υπηρεσία μας στις δέουσες κυρώσεις.

Επίσης, σας γνωρίζουμε ότι με την κανονιστική απόφαση Γ.Υ. 2783/1989 (ΦΕΚ 730/Β) του Υπουργού Προεδρίας της Κυβέρνησης καθορίστηκαν ρητά, σε αυστηρά περιορισμένο αριθμό, τα πρόσωπα που δικαιούνται αποκλειστικής χρήσης υπηρεσιακού αυτοκινήτου, ενώ στις περισσότερες των περιπτώσεων που οι υπηρεσίες προμηθεύονται αυτοκίνητα είτε από το ελεύθερο εμπόριο, είτε από τον ΟΔΔΥ, αποσύρουν από την κυκλοφορία ισάριθμα πεπαλαιωμένα αυτοκίνητα, ούτως ώστε και οι υπηρεσιακές ανάγκες των υπηρεσιών να καλύπτονται και να μη διογκώνεται ο στόλος των κρατικών αυτοκινήτων.

Κατόπιν των ανωτέρω η υπηρεσία μας δεν προτίθεται προς το παρόν να προβεί σε ενέργειες περαιτέρω περιορισμού του αριθμού των προσώπων που δικαιούνται αποκλειστικής χρήσης υπηρεσιακού αυτοκινήτου, ενώ μετά την επεξεργασία των στοιχείων της τελευταίας απογραφής των κρατικών αυτοκινήτων που διενήργησε (Ιούλιο 1997), έχει σκοπό να υποχρεώσει τις υπηρεσίες να αποσύρουν τα πεπαλαιωμένα αυτοκίνητα που διαθέτουν και είναι σε αχρηστία και απλώς διογκώνουν το συνολικό αριθμό των υπηρεσιακών αυτοκινήτων.

Ο Υφυπουργός

ΣΤ. ΜΠΕΝΟΣ"

47. Στην με αριθμό 1422/12-2-97 ερώτηση δόθηκε με το υπ'αριθμ. 37092/7-10-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1422/12-9-97 που κατέθεσε η Βουλευτής κ. Μ. Δαμανάκη, σας γνωρίζουμε τα ακόλουθα:

1. Η πρόθεση της Κυβέρνησης και του ΟΑΕ σχετικά με την SOFTEX είναι να προχωρήσουν άμεσα στις απαιτούμενες ενέργειες και διαδικασίες για την αποκρατικοποίησή της, με επιδίωξη την πώληση των μετοχών της και όχι την θέση της επιχείρησης σε εκκαθάριση εν λειτουργία. Για το σκοπό αυτό έχει εκδοθεί ήδη η απαιτούμενη απόφαση της ΔΕΑ και ο ΟΑΕ έχει υποβάλλει στο Υπουργείο τις σχετικές με τις διαδικασίες προτάσεις του. Σύμφωνα με το χρονοδιάγραμμα που συνοδεύει τις προτάσεις του ΟΑΕ, είναι δυνατή η ολοκλήρωση των διαδικασιών αποκρατικοποίησης σε διάστημα 9-12 μηνών.

2. Στο καταρτισθέν από τη νέα διοίκηση της εταιρίας και τεθέν υπόψη του Υπουργείου μας επιχειρηματικό σχέδιο για το 1997, περιλαμβάνεται σαν στόχος και η μείωση του απασχολούμενου στην εταιρία προσωπικού από 1/7/97 κατά 676 άτομα, με συνδυασμό τακτικής αποζημίωσης και πρόσθετων παροχών στο πλαίσιο των μέτρων κοινωνικής προστασίας.

3. Υπογράφεται Κ.Υ.Α. που καθορίζει τις λεπτομέρειες των μέτρων αυτών τα οποία περιλαμβάνουν επιδοτήσεις, όπως αυταπασχόλησης, ειδικής ενέργιας, επανακατάρτισης κ.α.

Είναι γεγονός επίσης, έλαβαν ενεργό και εποικοδομιτικό μέρος οι διοικήσεις των Σωματείων του προσωπικού τόσο της Αθήνας, όσο και της Δράμας.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"


 

  

Σελίδα 1544 

48. Στην με αριθμό 1429/12-9-97 ερώτηση δόθηκε με το υπ'αριθμ. 1686/2-10-97 έγγραφο από τoν Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 1429/12-9-97 ερώτηση, που κατατέθηκε στη Βουλή από το Βουλευτή κ. Ευάγ. Μπασιάκο, για τα θιγόμενα σ'αυτή θέματα σας πληροφορούμε τα εξής:

Η καθυστέρηση του έργου της ανέγερσης των οικισμών του Οργανισμού Εργατικής Κατοικίας (ΟΕΚ) ΘΗΒΑ ΙΙ και ΙΙΙ, οφείλεται στη δυσκολία αποπεράτωσης των εκσκαφών λόγω αντικειμενικών λόγων και ιδιαίτερα γιατί αυτές (εκσκαφές) εγένοντο και γίνονται παρουσία της αρχαιολογικής υπηρεσίας και όχι σε ολιγωρία των υπηρεσιών του ΟΕΚ. Η ολοκλήρωση της ανέγερσης των οικισμών αναμένεται μέχρι τέλους Νοεμβρίου 1997, η δε παράδοση των κατοικιών στους δικαιούχους θα γίνει για τον οικισμό ΘΗΒΑ ΙΙ στο τέλος του έτους 1997 και για τον οικισμό ΘΗΒΑ ΙΙΙ στο τέλος της άνοιξης του 1998.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

49. Στην με αριθμό 1435/12.9.97 ερώτηση δόθηκε με το υπ' αριθμ. 206/8.10.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1435/12.9.97 που κατέθεσαν στη Βουλή οι Βουλευτές κύριοι Αλέξανδρος Χρυσανθακόπουλος, Μανώλης Στρατάκης και Μιχάλης Καρχιμάκης παρακαλούμε να πληροφορήσετε τους κύριους βουλευτές τα εξής:

Η αυτεπιστία αποτελεί εξαιρετικό τρόπο κατασκευής δημοσίων έργων για τους φορείς του ευρύτερου Δημοσίου Τομέα. Ο χαρακτήρας της διαδικασίας αυτής ως εξαιρετικής συνεπάγεται την περιορισμένη χρήση της, που εξαρτάται από την ύπαρξη κατάλληλης Τεχνικής υπηρεσίας και προσωπικού στο φορέα κατασκευής και στην ουσία αποτελεί μορφή αξιοποίησής τους.

Αφορά κατά κανόνα εργασίες και όχι έργα μεγάλου προϋπολογισμού για τις εργασίες που εκτελούνται με αυτεπιστασία συντάσσεται απολογισμός της δαπάνης σύμφωνα με την παρ.7 το άρθρου 58 του π.δ. 609/85.

Στο παρελθόν κατασκευάστηκαν με το σύστημα αυτό, και με τρόπο οικονομικό και συμφέροντα για το Δημόσιο, αξιόλογα έργα και έχουμε τη γνώμη ότι η κατάργησή του θα καθιστούσε αδρανή προσωπικό και μέσα που τώρα μπορούν να αξιοποιηθούν παραγωγικά.

Ο Υπουργός

Κ.ΛΑΛΙΩΤΗΣ"

50. Στην με αριθμό 1446/15.9.97 ερώτηση δόθηκε με το υπ' αριθμ. 259/3.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1446/15.9.97 που κατέθεσαν οι Βουλευτές κύριοι Στ. Παναγιώτου, Μ. Μπόσκου για τα θέματα της αρμοδιότητάς μας, σας πληροφορούμε τα εξής:

Αναφορικά με τα ποιά μέτρα πρόκειται να πάρει η Κυβέρνηση και πότε ώστε να εξασφαλισθεί η προοπτική της Οργάνωσης "ΑΓΝΟ" και για τη νέα ρύθμιση των χρεών της Οργάνωσης, γνωρίζουμε ότι:

Οι Αγροτικές Συν/κές Οργανώσεις σύμφωνα με ρητή διάταξη του ν.2169/93 (άρθρο 1), είναι Ν.Π.Ι.Δ., αυτοδιοικούμενα και αυτοδιαχειριζόμενα, με εμπορική ιδιότητα και δεν ανήκουν στον ευρύτερο δημόσιο τομέα.

Από τις διατάξεις της συνεταιριστικής νομοθεσίας (ν.2169/93, 2181/94) δεν προκύπτει δυνατότητα χορήγησης οικονομικής ενίσχυσης σε Αγροτικές Συν/κές Οργανώσεις.

Η οποιαδήποτε ρύθμιση των χρεών των Αγροτικών Συν/κών Οργανώσεων είναι θέμα ευρύτερης Κυβερνητικής Πολιτικής.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

51. Στην με αριθμό 1464/16.9.97 ερώτηση δόθηκε με το υπ' αριθμ. 1109/7.10.97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 1464/16.9.1997, οπυ κατέθεσε στη Βουλή ο Βουλευτής κ. Λευτέρης Ν. Παπαγεωργόπουλος, σχετικά με την κατάσταση του ασφαλιστικού μας συστήματος, θέτουμε υπόψη σας τα εξής:

To Υπουργείο μας είναι ενήμερο για όλα τα θέματα που θίγονται στην ανωτέρω ερώτηση.

Το πρόβλημα των αναγκαίων μεταβολών στο ασφαλιστικό σύστημα της χώρας, απασχολεί την Κυβέρνηση, αφού επηρεάζει άμεσα το επίπεδο ασφάλειας και ευημερίας των πολιτών.

Για το λόγο αυτό βρίσκεται σε εξέλιξη ο κοινωνικός διάλογος για το ασφαλιστικό σύστημα που θα εξετάσει το σύνολο των προβλημάτων της κοινωνικής ασφάλισης, προκειμένου στη συνέχεια η Κυβέρνηση να προβεί στις αναγκαίες επιλογές για την επίλυσή τους.

Ο Υφυπουργός

Ν. ΦΑΡΜΑΚΗΣ"

52. Στην με αριθμό 1482/17.9.97 ερώτηση δόθηκε με το υπ' αριθμ. 311/3.10.97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην 1482/97 ερώτηση, που κατατέθηκε στη Βουλή στις 17.9.97 από το Βουλευτή κ. Ν. Κατσαρό, σχετικά με την αναγνώριση του χρόνου της στρατιωτικής θητείας στον Ο.Γ.Α., τόσο για θεμελίωση του συνταξιοδοτικού δικαιώματος, όσο και για προσαύξηση, σας πληροφορούμε τα εξής:

Σύμφωνα με τον ν.1358/83, οι ασφαλισμένου του Ο.Γ.Α., του ν.4169/61, μπορούν να αναγνωρίσουν ως συντάξιμο το χρόνο της στρατιωτικής υπηρεσίας τους, προσμετρώντας το χρόνο αυτό στο χρόνο, που απαιτείται για τη θεμελίωση του συνταξιοδοτικού τους δικαιώματος.

Δηλαδή στην περίπτωση της απαιτούμενης 25ούς απασχόλησης σε αγροτικές εργασίες.

Δεν είναι όμως δυνατόν, η εν λόγω σύνταξη που χορηγεί ο Ο.Γ.Α., να προσαυξηθεί με την αναγνώριση της στρατιωτικής υπηρεσίας, επειδή η σύνταξη του Ο.Γ.Α., του ν.4169/61, είναι ενιαία για όλους τους συνταξιούχους και ανεξάρτητη του χρόνου απασχόλησης. Προσαυξάνεται μόνον στις περιπτώσεις, που υπάρχουν οικογενειακά βάρη.

Για τους ασφαλισμένους όμως του Ο.Γ.Α του νέου νόμου, 2458/97, οι διατάξεις του ν.1358/83 ισχύουν όπως και στους ασφαλισμένους των λοιπών Ασφαλιστικών Οργανισμών. Δηλαδή ο χρόνος της στρατιωτικής υπηρεσίας και προσμετράται στο χρόνο ασφάλισης, που απαιτείται για τη θεμελίωση του συνταξιοδοτικού δικαιώματος, αλλά και προσαυξάνει, κατόπιν εξαγοράς, τη σύνταξη.

Ο Υφυπουργός

ΝΙΚΟΣ ΦΑΡΜΑΚΗΣ"

53. Στην με αριθμό 1483/17.9.97 ερώτηση δόθηκε με το υπ' αριθμ. 3633/6.10.97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στη με αριθμ.1483/17.9.97 ερώτηση που κατέθεσε στη Βουλή η Βουλευτής κ. Μαρία Δαμανάκη σχετικά με ανηλίκους παραβάτες που διώκονται ποινικά σας πληροφορούμε τα ακόλουθα:

To Θέμα που διατυπώνεται στην παραπάνω ερώτηση δεν εμπίπτει στα πλαίσια των αρμοδιοτήτων του Υπουργείου Υγείας και Πρόνοιας.

Το Υπουργείο μας και οι φορείς Κοινωνικής Πρόνοιας (ΠΙΚΠΑ-ΕΟΠ-Κέντρο Βρεφών "Η ΜΗΤΕΡΑ") που εποπτεύονται απ' αυτό εφαρμόζουν προγράμματα Κοινωνιοπρονοιακού χαρακτήρα που σκοπό έχουν την κοινωνική προστασία και την οικονομική στήριξη της οικογένειας και του απροστάτευτου παιδιού. Τα Κέντρα Παιδικής Μέριμνας (πρώην Ορφανοτροφεία), οι Παιδοπόλεις του Εθνικού Οργανισμού Πρόνοιας (ΕΟΠ) και τα παραρτήματα του ΠΙΚΠΑ, φιλοξενούν παιδιά κατά κύριο λόγο ορφανά, εγκαταλελειμένα, με κοινωνικοοικονομικά προβλήματα και σε ορισμένες περιπτώσεις ανηλίκους με


 

  

Σελίδα 1545 

 

αντικοινωνική συμπεριφορά που εισάγονται σ'αυτά κατόπιν εισαγγελικής παρέμβασης. 'Ενα μέρος από τα παιδιά αυτά αφού βοηθηθούν τόσο τα ίδια όσο και οι οικογένειές τους από Ειδικούς Επιστήμονες (ψυχολόγους Κοιν. Λειτουργούς) που εργάζονται σ'αυτούς τους χώρους επανέρχονται στο οικογενειακό τους περιβάλλον, όσα όμως για διαφόρους λόγους παραμείνουν στα παραπάνω Ιδρύματα υποστηρίζονται μέχρι την ενηλικίωσή τους και την επαγγελματική τους αποκατάσταση.

Στα πλαίσια του Β' Κοινοτικού Πλαισίου Στήριξης εγκρίθηκε στο Υπουργείο το Ε.Π. "ΥΓΕΙΑ ΠΡΟΝΟΙΑ". Στον τομέα της Πρόνοιας εντάχθηκε η δημιουργία των Ειδικών Κέντρων 'Αμεσης Κοινωνικής Βοήθειας στις δραστηριότητες των οποίων περιλαμβάνονται υπηρεσίες για τη συνεχή επικοινωνία με πολίτες, που αντιμετωπίζουν επείγοντα κοινωνικά προβλήματα σε 24ωρη διάρκεια, με ανοικτή τηλεφωνική γραμμή SOS, καθώς και κέντρα υποδοχής ενημέρωσης και συμβουλευτικής υποστήριξης.

Επίσης η λειτουργία Κοινωνικών ξενώνων για μονογονεϊκές οικογένειες, ξενώνες παιδιών και μητέρων, φιλοξενία σε νέους με παραβατική και αποκλίνουσα συμπεριφορά σε κακοποιημένους εφήβους, καθώς και σε παιδιά που για διάφορους λόγους πρέπει να απομακρυνθούν από το οικογενειακό τους περιβάλλον. Οι παρεχόμενες υπηρεσίες θα αφορούν βραχεία και μεταβατική φιλοξενία οικογενειών σε κρίση, παροχή υπηρεσιών στέγασης, σίτισης, ένδυσης, συμβουλευτικής ενημέρωσης, κοινωνικής και νομικής προστασίας, εκπαίδευσης και αποκατάστασης. Οι εργαζόμενοι επαγγελματίες στα Κέντρα υποστήριξης καθώς και στους ξενώνες φιλοξενίας (ψυχολόγοι - Κοιν.Λειτουργοί κλπ.) θα έχουν τις Ειδικές γνώσεις ώστε να είναι αποτελεσματικοί στην προσφορά των υπηρεσιών που θα παρέχουν.

Ο Υφυπουργός

Θ. ΚΟΤΣΩΝΗΣ"

54. Στην με αριθμό 1496/17.9.97 ερώτηση δόθηκε με το υπ' αριθμ. 266/3.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1496/17.9.97 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:

Το Υπουργείο Γεωργίας θα καταβάλλει κάθε δυνατή προσπάθεια για την ένταξη της κατασκευής των τριών Λιμνοδεξαμενών στη νήσο Σαμοθράκη σε πρόγραμμα κατασκευής έργων στα πλαίσια των οικονομικών δυνατοτήτων των καταρτιζομένων προϋπολογισμών και των διατιθεμένων πιστώσεων των διαφόρων προγραμμάτων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

55. Στην με αριθμό 1501/17-9-97 ερώτηση δόθηκε με το υπ' αριθμ. 212/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1501/17.9.97 που κατέθεσε στη Βουλή ο Βουλευτής κ. Σταύρος Δήμας, παρακαλούμε να πληροφορήσετε τον κ. Βουλευτή τα εξής: 

1. Στις Χ.Θ. 102, 116, 117 και 126 της Ν.Ε.Ο. Κορίνθου - Πατρών η χάραξη πράγματι δεν είναι τεταμένη. Για την ομαλή όμως διακίνηση της κυκλοφορίας και την αποφυγή τροχαίων ατυχημάτων με πιστώσεις που εγκρίθηκαν από το Υπουργείο μας κατά το 1996 έγιναν αντιολισθηροί τάπητες στις θέσεις 102 + 500 + 103 + 500 , 116 + 800 - 118 + 800 και 126 + 500 - 127 + 500, ενώ ταυτόχρονα τοποθετήθηκε και η ανάλογη σήμανση αναγγελίας κινδύνου, αποκαταστάθηκαν τα καταστραμμένα στηθαία και τοποθετήθηκαν ανακλαστήρες οδοστρώματος.

Πρόσφατα το ΥΠΕΧΩΔΕ (23.9.97) ενέκρινε πίστωση 100 δρχ. για τη συντήρηση - βελτίωση κατασκευή αντιολισθηρών ταπήτων της Ν.Ε.Ο. Κορίνθου - Πατρών.

2. Εχει προκηρυχθεί η μελέτη: "ΜΕΛΕΤΗ ΣΚΟΠΙΜΟΤΗΤΑΣ ΚΑΙ ΤΕΧΝΙΚΕΣ ΜΕΛΕΤΕΣ (ΠΡΑΚΑΤ/ΚΕΣ) ΓΙΑ ΤΗΝ ΑΝΑΒΑΘΜΙΣΗ ΣΕ ΑΥΤΟΚ/ΜΟ ΤΟΥ ΤΜΗΜΑΤΟΣ ΠΑΤΡΑ - ΚΟΡΙΝΘΟΣ (1ΟΟ ΧΛΜ) ΤΗΣ ΕΘΝΙΚΗΣ ΟΔΟΥ ΠΑΘΕ" με προϋπολογισμό 300.000.000 δρχ. Για την ανάληψη της μελέτης αυτής έχουν ήδη κατατεθεί οι σχετικές αιτήσεις των ενδιαφερομένων γραφείων μελετών, πρόκειται δε να προωθηθεί η σχετική διαδικασία επιλογής αναδόχου - μελετητή και να ανατεθεί μέσα σε σύντομο χρονικό διάστημα.

Ο Υπουργός

Κ. ΛΑΛΙΩΤΗΣ"

56. Στην με αριθμό 1515/18-9-97 ερώτηση δόθηκε με το υπ' αριθμ. 215/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1515/18.9.97 που κατέθεσε στη Βουλή, ο Βουλευτής κ. Νικόλαος Κατσαρός, παρακαλούμε να πληροφορήσετε τον κ. Βουλευτή, σύμφωνα με τα στοιχεία της Περιφέρειας Θεσσαλίας τα εξής:

Το έργο "Βελτίωση επαρχιακής οδού Αμπελώνα - Συκαμινέα" με προϋπολογισμό 270 εκ. δρχ. είναι ενταγμένο στη ΣΑΕ 071 του ΥΠΕΧΩΔΕ. Εχει δημοπρατηθεί ένα τμήμα του έργου το οποίο έχει ολοκληρωθεί με τελικό κόστος 83.072.000 δρχ.

Για το υπόλοιπο ποσό των 167 εκ. δρχ. αφού συνταχθεί η τεχνική έκθεση από τη Δ/νση Τεχνικών Yπηρεσιών της Νομαρχιακής Αυτοδιοίκησης Λάρισας, θα εγκριθεί η διάθεση ώστε άμεσα να προχωρήσει η δημοπράτηση του έργου.

Ο Υπουργός

Κ. ΛΑΛΙΩΤΗΣ"

57. Στην με αριθμό 1525/18-9-97 ερώτηση δόθηκε με το υπ' αριθμ. 218/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1525/18.9.97 που κατέθεσε στη Βουλή, ο Βουλευτής κ. Αθανάσιος Παναγιωτόπουλος, παρακαλούμε να πληροφορήσετε τον κ. Βουλευτή τα εξής:

Το έργο Δάφνη - Μαυρομάτα έχει χρηματοδοτηθεί με 400 εκ. από το ΠΕΠ ΙΙ. Το τμήμα της οδού (1,5 χλμ.) που απομένει δεν ολοκληρώθηκε λόγω σοβαρών γεωτεχνικών προβλημάτων.

Σύμφωνα με την εγκεκριμένη μελέτη η κατασκευή του υπολοιπόμενου τμήματος προϋπολογίζεται στα 500 εκ. δρχ. για τα οποία γίνεται προσπάθεια εξεύρεσης της πίστωσης. Λόγω δε των γεωτεχνικών προβλημάτων της περιοχής απαιτούνται εκτεταμένες γεωτεχνικές έρευνες οι οποίες δρομολογούνται.

Για το έργο Μαυρομάτα - Ορια Νομού προς Νεράϊδα γίνεται προσπάθεια εξεύρεσης πιστώσεων για την μελέτη και κατασκευή του.

Ο Υπουργός

Κ. ΛΑΛΙΩΤΗΣ"

58. Στην με αριθμό 1577/22-9-97 ερώτηση δόθηκε με το υπ' αριθμ. 22622/8-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης με αριθμό 1577/22.9.97 που κατέθεσε στη Βουλή ο Βουλευτής κ. Μιχάλης Καρχιμάκης αναφορικά με τη δυνατότητα διορισμού επιλαχόντων του πανελλήνιου γραπτού διαγωνισμού σε θέσεις υπηρεσιών και φορέων του δημόσιου τομέα που κενώθηκαν λόγω παραίτησης επιτυχόντων διορισθέντων του ως άνω διαγωνισμού, σας πληροφορούμε τα εξής:

Κατά τα οριζόμενα στις διατάξεις της παρ. 11 του ν. 2190/1994 οι πίνακες επιτυχίας ισχύουν μόνο για τις θέσεις που προκηρύχθηκαν γεγονός που αποκλείει τη δυνατότητα διορισμού εγγεγραμμένων σε αυτούς επιλαχόντων σε περίπτωση μεταγενέστερης κένωσης των θέσεων αυτών λόγω παραίτησης των διορισθέντων.


 

  

Σελίδα 1546 

Περαιτέρω, σημειώνεται ότι στο σχέδιο νόμου "Τροποποίηση και συμπλήρωση διατάξεων του 2190/1994 και άλλες διατάξεις" που ψηφίσθηκε πρόσφατα από τη Βουλή περιλαμβάνεται διάταξη, βάσει της οποίας παρέχεται η δυνατότητα διορισμού εγγεγραμμένων σε πίνακες επιτυχίας σε θέσεις που κενώθηκαν λόγω παραίτησης διορισθέντων εντός δέκα (10) μηνών από το διορισμό τους, αλλά η ανωτέρω διάταξη αναφέρεται σε άλλες διαδικασίες πρόσληψής τους και όχι σε εκείνη του διεξαχθέντος πανελληνίου γραπτού διαγωνισμού.

Ο Υφυπουργός

ΣΤ. ΜΠΕΝΟΣ"

59. Στην με αριθμό 1623/24-9-97 ερώτηση δόθηκε με το υπ' αριθμ. 9862/6-10-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην 1623/23-9-97 ερώτηση του Βουλευτή Καρδίτσας κ. Δ. Σιούφα, η οποία αφορά στην εξυπηρέτηση του Νομού Καρδίτσας σε θέματα αρμοδιότητας Χημικών Υπηρεσιών, θα θέλαμε να σας γνωρίζουμε τα εξής:

Με το Προεδρικό Διάταγμα 551/88 "Οργανισμός Νομαρχιών - Οργάνωση Οικονομικών Υπηρεσιών" (Φ.Ε.Κ. 216/Α') είχε προβλεφθεί η υποστήριξη του Νομού Καρδίτσας σε θέματα αρμοδιότητας Χημικών Υπηρεσιών, να γίνεται από τη Χημική Υπηρεσία Λάρισας.

Επειδή η Χημική Υπηρεσία Λάρισας λόγω λειτουργικών προβλημάτων, δεν μπορούσε να αναλάβει την υποστήριξη του Νομού Καρδίτσας, δεδομένου ότι προβλέπεται να υποστηρίζει και το Νομό Τρικάλων, με την απόφαση του Υφυπουργού Οικονομικών 3021636/7540/0078/24-11-92, κ. Γιατράκου ανετέθη στην Χημική Υπηρεσία Βόλου η υποστήριξη του Νομού. (Επισυνάπτεται).

Εκτοτε όλες οι δειγματίζουσες αρχές, Αγορανομία, Δ/νση Εμπορίου, Υπ. Γεωργίας, Τελωνείο, Υπ. Υγείας, στέλνουν τα δείγματα στην Χημική Υπηρεσία Βόλου, χωρίς να έχουν παρατηρηθεί προβλήματα.

Σε ελάχιστες περιπτώσεις, η Χημική Υπηρεσία Λάρισας εξυπηρέτησε και εξακολουθεί να εξυπηρετεί, παρά το γεγονός ότι δεν είχε την αρμοδιότητα, προκειμένου να διευκολύνει ορισμένες καταστάσεις. Τέτοιες περιπτώσεις είναι η απλή δασμολογική περιγραφή τελωνειακών δειγμάτων, όπου δεν απαιτείται χημική ανάλυση και η συμμετοχή στις επιτροπές Τελωνείου, ώστε να αποφεύγεται η μετακίνηση υπαλλήλου από τον Βόλο.

Η Υπηρεσία μας, έχοντας υπ' όψη τα παραπάνω, καθώς επίσης και

α) το γεγονός ότι η Χημική Υπηρεσία Λάρισας ενισχύθηκε με έναν τεχνολόγο τροφίμων από τον Αύγουστο 1997.

β) την συσσώρευση μεγάλου αριθμού δειγμάτων στη Χημική Υπηρεσία Βόλου και θέλοντας να παρέχει την καλύτερη δυνατή εξυπηρέτηση προς τους πολίτες, προέβη στις απαραίτητες ενέργειες για την έκδοση της Υπουργικής Απόφασης, με την οποία επανέρχονται στη Χημική Υπηρεσία Λάρισας ορισμένες αρμοδιότητες.

Οι αρμοδιότητες αυτές αφορούν την εξυπηρέτηση των Τελωνειακών αρχών, την εφαρμογή νόμων φορολογίας οινοπνεύματος, ζύθου κ.λπ. και γενικά θέματα επιθεώρησης. 

Οσον αφορά τον αγορανομικό έλεγχο στο Νομό Καρδίτσας, με τις υπάρχουσες συνθήκες (προσωπικό, κτιριακό) δεν είναι δυνατόν να αναληφθεί από τη Χημική Υπηρεσία Λάρισας σήμερα. Ηδη έχει δρομολογηθεί η διαδικασία για την ανέγερση κτιρίου στο Ομορφοχώρι για τη στέγαση της Χημικής Υπηρεσίας Λάρισσας. Τότε θα καταστεί δυνατή η πλήρης εξυπηρέτηση του Ν. Καρδίτσας από την Υπηρεσία αυτή.

Ο Υφυπουργός

ΓΕΩΡΓΙΟΣ ΔΡΥΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

60. Στην με αριθμό 1711/29-9-97 ερώτηση δόθηκε με το υπ' αριθμ. 237/8-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1711/29.9.97 που κατέθεσε στη Βουλή, ο Βουλευτής κ. Σπύρος Δανέλλης, παρακαλούμε να πληροφορήσετε τον κ. Βουλευτή τα εξής:

Η μελέτη και κατασκευή του έργου "Κυκλοφοριακή Σύνδεση Λιμένα Ηγουμενίτσας" προϋπολογισμού 8,00 δισ. δρχ. περιλαμβάνει εκτός του οδικού τμήματος για τη σύνδεση του Νέου Λιμένα Ηγουμενίτσας με την Εγνατία Οδό, τους αναγκαίους ανισόπεδους κόμβους και την κατασκευή οδών εξυπηρέτησης τοπικών αναγκών και τμήμα της Περιφερειακής οδού Ηγουμενίτσας μέχρι την επαρχιακή οδό προς Γραικοχώρι, μήκους 1,00 χλμ.

Η δημοπράτησή του έχει αποφασιστεί να γίνει σε δύο στάδια και στις 4.11.97 λήγει η προθεσμία για την εκδήλωση ενδιαφέροντος των υποψηφίων, εν συνεχεία θα ακολουθήσει η υποβολή των οικονομικών προσφορών.

Για το υπόλοιπο τμήμα της Περιφερειακής οδού Ηγουμενίτσας η αρμόδια Υπηρεσία του ΥΠΕΧΩΔΕ έχει συντάξει εναλλακτικές λύσεις σε προκαταρκτικό επίπεδο τις οποίες έθεσε υπόψη της Νομαρχιακής Αυτοδιοίκησης τον Απρίλιο του 1997, προκειμένου να εκφραστούν απόψεις των τοπικών φορέων. Οι υπόψη λύσεις καταλήγουν στην οδό Ηγουμενίτσας - Σελεύκειας - Σαγιάδας - Συνοριακός Σταθμός Μαυροματίου.

Εν συνεχεία στις 24-9-97 η αρμόδια Υπηρεσία του ΥΠΕΧΩΔΕ με τον Τεχνικό Σύμβουλο Οδοποιϊας πραγματοποίησε επί τόπου σύσκεψη με τους εμπλεκόμενους τοπικούς φορείς και υπηρεσίες, όπου εξέφρασαν τις απόψεις τους επί των εναλλακτικών λύσεων. Λαμβάνοντας υπόψη τις απόψεις αυτές θα οριστικοποιηθεί ο βασικός σχεδιασμός του υπολοίπου τμήματος της Περιφερειακής οδού στο αμέσως προσεχές διάστημα προκειμένου να καταστεί δυνατή η έγκριση χωροθέτησής της και της σχετικής προκαταρκτικής μελέτης. Μετά την ολοκλήρωση των παραπάνω φάσεων της μελέτης προγραμματίζεται η εκτέλεση των απαιτούμενων γεωτεχνικών εργασιών προκειμένου να προωθηθεί η σύνταξη της προμελέτης του έργου ώστε να καθοριστεί το κόστος κατασκευής του και να αναζητηθούν οι αναγκαίοι πόροι.

Το έργο είναι ενταγμένο στο πρόγραμμα Interreg Ελλάδα - Ιταλία.

Ο Υπουργός

Κ. ΛΑΛΙΩΤΗΣ"

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 14 Νοεμβρίου 1997.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου.

1. Η με αριθμό 306/11.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων προστασίας των πολιτών, από τη διαφήμιση εταιριών παροχής τηλεφωνικών υπηρεσιών.

2. Η με αριθμό 310/11.11.97 επίκαιρη ερώτηση του Βουλευτή της Νέας Δημοκρατίας κ. Αντωνίου Φούσα προς τον Υπουργό Γεωργίας, σχετικά με τις προθέσεις της Κυβέρνησης να διαταχθεί διαχειριστικός έλεγχος και να παρέμβει ο εισαγγελέας στη βιομηχανία ξύλου Ηπείρου.

3. Η με αριθμό 321/12.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να επιβάλει ειδικό φόρο ή πόρο για την πρόνοια και τα άτομα με ειδικές ανάγκες.

4. Η με αριθμό 322/12.11.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για θεσμοθέτηση και χρηματοδότηση της θεραπευτικής μονάδας αποκατάστασης στο Ψυχιατρικό Νοσοκομείο Αθηνών.


 

  

Σελίδα 1547 

5. Η με αριθμό 314/12.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Εθνικής 'Αμυνας, Εθνικής Οικονομίας και Οικονομικών, σχετικά με τη λήψη μέτρων για την ικανοποίηση των αιτημάτων των αγωνιστών της Εθνικής Αντίστασης.

Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου.

1. Η με αριθμό 309/11.11.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τους Υπουργούς Γεωργίας, Εθνικής Οικονομίας και Οικονομικών, Ανάπτυξης, σχετικά με την καθυστέρηση κατασκευής της Νέας Αγοράς Κρέατος Θεσσαλονίκης.

2. Η με αριθμό 300/10.11.97 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Εξωτερικών, σχετικά με τις προθέσεις της Κυβέρνησης για την αντιμετώπιση των προβλημάτων, που δημιουργούνται από τη μεθοδευμένη εκστρατεία αμφισβήτησης του Αρχαίου Ελληνικού Πολιτισμού.

3. Η με αριθμό 319/12.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Υγείας και Πρόνοιας, Εθνικής Παιδείας και Θρησκευμάτων, σχετικά με τις προθέσεις της Κυβέρνησης για συμμετοχή κρατικών φορέων σε διαφημιστική καμπάνια ιδιωτικής διαφημιστικής εταιρίας κατά των ναρκωτικών.

4. Η με αριθμό 316/12.11.97 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση σύστασης της επιτροπής αξιολόγησης, για την ίδρυση παραρτήματος του Τεχνολογικού Εκπαιδευτικού Ιδρύματος (Τ.Ε.Ι.) Λαμίας στην 'Αμφισσα.


 

  

Σελίδα 1548 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες ερωτήσεις πρώτου κύκλου.

Πρώτη είναι η με αριθμό 287/10.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ζαμπουνίδη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την επίλυση προβλημάτων Παιδείας των παιδιών των μεταναστών και ειδικά στην περιοχή της Νιρεμβέργης.

Η επίκαιρη ερώτηση του συναδέλφου, εν περιλήψει, έχει ως ακολούθως:

"Η Παιδεία και η εκπαίδευση των παιδιών των μεταναστών της πρώτης και δεύτερης γενιάς, αλλά και των παιδιών που γεννήθηκαν και μεγάλωσαν στη Γερμανία (αλλά και στις άλλες χώρες, που ζουν 'Ελληνες μετανάστες) αποτελεί την πλέον πρωταρχική φροντίδα και σκέψη των αρμοδίων φορέων της ομογένειας.

Η μέριμνα για τη μόρφωση των παιδιών τους και η επαγγελματική αποκατάσταση αποτελεί το μεγάλο όραμα των Ελλήνων μεταναστών. Είναι γνωστό ότι η εκπαίδευση των ελληνοπαίδων του εξωτερικού, αποτελεί ένα πολύπλοκο και πολυδιάστατο πρόβλημα συνυφασμένο στενά με όλα τα άλλα ζητήματα των μεταναστών, αλλά και με την ανάγκη ενίσχυσης της παρουσίας του ελληνικού κράτους.

Η Ομοσπονδία Συλλόγων Ελλήνων Γονέων Βαυαρίας έχει διατυπώσει θέσεις γύρω από τα προβλήματα, που υπάρχουν στην ελληνική εκπαίδευση στην περιοχή, ζητώντας λύσεις από την ελληνική πολιτεία.

Ερωτάται ο Υπουργός Εθνικής Παιδείας και Θρησκευμάτων:

1) Γιατί οι αρμόδιες κρατικές υπηρεσίες της χώρας δεν έχουν παρέμβει για την επίλυση πολλών βασικών προβλημάτων παιδείας των τέκνων των μεταναστών;

2) Τι πρόκειται να πράξει για την άμεση ενίσχυση και λύση των ανωτέρω προβλημάτων παιδείας στην περιοχή της Νιρεμβέργης;

3) Πως ιεραρχεί το Υπουργείο Εθνικής Παιδείας και Θρησκευμάτων τις ανάγκες, τις ελλείψεις και τα εν γένη προβλήματα της Ελληνικής Παιδείας στη Νιρεμβέργη και ποια διαδικασία θα ακολουθηθεί για την άμεση επίλυσή τους;"

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά, για να πρωτολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, είναι φανερό ότι η εκτεταμένη επίκαιρη ερώτηση του συναδέλφου, φανερώνει περισσότερο το ενδιαφέρον του για τα θέματα που απασχολούν τους 'Ελληνες μετανάστες στη Γερμανία, παρά την αξίωσή του να απαντήσω σε όλα αυτά, γιατί ο χρόνος δεν μου το επιτρέπει.

Θα εντοπίσω, όμως και εγώ το δικό μου ενδιαφέρον, εκεί όπου υπήρξε ή και ο ίδιος εντόπισε το πρόβλημα, δηλαδή, στην κάλυψη κάποιων κενών που προέκυψαν μετά την έναρξη του σχολικού έτους, ανάκληση αποσπάσεων Ελλήνων εκπαιδευτικών στην Νιρεμβέργη.

Θα ήθελα εδώ να εξηγήσω ότι ισχύει μία διαδικασία, βάσει της οποίας καταρτίζονται πίνακες επιτυχόντων εκπαιδευτικών στη γλώσσα της χώρας υποδοχής. Αυτό ξεκίνησε από το 1993, διότι έκρινε το Υπουργείο Παιδείας ότι ο εκπαιδευτικός, ο οποίος θα πηγαίνει σε μία ξένη χώρα, προκειμένου να διδάξει τα ελληνικά και την ελληνική ιστορία στα παιδιά των μεταναστών, πρέπει να γνωρίζει άπταιστα ή άριστα τη γλώσσα της χώρας υποδοχής.

Τι έγινε τώρα; Κάθε φορά γίνονται εξετάσεις για τις διάφορες χώρες, επί τη βάσει του πιθανολογούμενου αριθμού που προκύπτει ή θα προκύψει από την ανάγκη κάλυψης των αντιστοίχων θέσεων.

Εδώ είχαμε πράγματι ένα μεγάλο αριθμό φιλολόγων για την Ομοσπονδιακή Γερμανία. Τι έγινε όμως;'Οχι μόνο διέκοψαν την απόσπασή τους κάποιοι και ζήτησαν να επιστρέψουν στην Ελλάδα -σπανίως συμβαίνει αυτό, οι περισσότεροι ζητούν παράταση της απόσπασής τους- αλλά και αυτοί οι οποίοι κλήθηκαν εκ του καταλόγου να πάνε στη Γερμανία για να καλύψουν τα κενά, αρνήθηκαν. 

Αναγκαστήκαμε να ανατρέξουμε στους καταλόγους άλλων χωρών που ξέρουν άλλες γλώσσες, είτε αγγλικά, είτε γαλλικά. Αλλά και εκεί δεν βρήκαμε άμεση ανταπόκριση και αναγκαστήκαμε να επαναλάβουμε τη διαδικασία εξέτασης στη γερμανική. Ολοκληρώθηκε αυτή η διαδικασία.'Ηδη πολλοί απ'αυτούς έχουν πάρει και την εντολή, προκειμένου να μεταβούν στην Ομοσπονδιακή Γερμανία και να καλύψουν τα κενά της Νιρεμβέργης.

Είχαμε ζητήσει, όμως, ως χρηστή διοίκηση, στο διάστημα κατά το οποίο υπήρχαν αυτά τα κενά στη Νιρεμβέργη, κάποιοι 'Ελληνες εκπαιδευτικοί, γειτονικής περίπου πόλης, όπως είναι η Στουτγάρδη, ή άλλες πόλεις, να καλύψουν αυτά τα κενά στο μέτρο των δυνατοτήτων τους. Αντί όμως να τα καλύψουν, αυτοί διαμαρτυρήθηκαν και δημιούργησαν και ολόκληρο θέμα, ότι δήθεν η Κυβέρνηση κάνει αυθαίρετες μετατοπίσεις των εντός του γερμανικού χώρου εκπαιδευτικών, έχοντας εξαπολύσει ένα άγριο κυνηγητό.

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υφυπουργού)

Θα συνεχίσω στη δευτερολογία μου, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαμπουνίδης έχει το λόγο για δύο λεπτά, για να αναπτύξει την επίκαιρη ερώτηση.

ΝΙΚΟΛΑΟΣ ΖΑΜΠΟΥΝΙΔΗΣ: Κύριε Πρόεδρε, νομίζω ότι το Υπουργείο Εθνικής Παιδείας και Θρησκευμάτων έπρεπε να προβλέψει όλα αυτά τα ζητήματα και να μη δημιουργούνται τέτοια προβλήματα στα Γυμνάσια και τα Λύκεια της Γερμανίας.

Πράγματι, έτσι έγινε. Ζητήθηκε από τρεις καθηγητές να μεταβαίνουν καθημερινά από τη Νιρεμβέργη στο Σβάϊνφουρτ που απέχει διακόσια είκοσι χιλιόμετρα. Είναι δυνατόν; Αυτοί υπέγραψαν κάποια σύμβαση για να πάνε στη Νιρεμβέργη, εγκαταστάθηκαν εκεί και τώρα τους ζητούν, έστω και για είκοσι μέρες, κάποιοι απ'αυτούς να πηγαίνουν καθημερινά αυτήν τη διαδρομή. Και βέβαια, δεν δέχθηκαν. 'Ισως, αν από την αρχή ήξεραν ότι θα πάνε εκεί, να μην πήγαιναν καθόλου.

Αλλά το μεγάλο θέμα δεν είναι το ένα εικοσαήμερο -και χαίρομαι που ο Υπουργός βεβαιώνει τώρα ότι πλέον λύθηκε και εντός των ημερών τακτοποιείται το θέμα- αλλά ότι το Γυμνάσιο στο Σβάϊνφουρτ δεν λειτουργεί και είμαστε στο Νοέμβριο.

Πότε θα κάνουν μάθημα αυτά τα σχολειά δηλαδή και πότε θα μάθουν γράμματα αυτά τα παιδιά; Πώς θα έχουν απαιτήσεις αυτά τα παιδιά, να μπορούν να ανταγωνισθούν και τα παιδιά της Γερμανίας, αλλά και τα παιδιά που βρίσκονται στην Ελλάδα.

Παραπέρα υπάρχουν μία σειρά από άλλα προβλήματα, που δυστυχώς και λόγω του χρόνου, δεν ήταν δυνατόν να απαντήσει ο κύριος Υπουργός. 'Ομως, κύριε Υπουργέ εκείνο που θέλω να σας πω είναι, ότι το μεγαλύτερο πρόβλημα που αντιμετωπίζουν οι 'Ελληνες μετανάστες αυτήν την ώρα στη Γερμανία, είναι το σχολικό. Ωρολόγιο πρόγραμμα δεν ξέρουν, βλέπουν ότι υπάρχουν ακέφαλες οι διευθύνσεις, πρωτοβάθμιες και οι δευτεροβάθμιες εκπαίδευσης στη Βαυαρία. Οι αποσπάσεις εκπαιδευτικών πέραν της πενταετίας, γίνονται για λόγους ασθενείας.

Ταυτόχρονα, εκφράζουν πολλά παράπονα για τον συντονιστή-διευθυντή, ο οποίος έχει υπό την ευθύνη του πέντε χιλιάδες μαθητές και δεν τον έχουν δει ποτέ. Με αυτά νομίζω, ότι πρέπει να ασχοληθεί σοβαρά το Υπουργείο Παιδείας και πιστεύω ότι το καλύτερο που έχετε να κάνετε είναι κάποια στιγμή -και νομίζω ότι θα ανεβείτε επάνω αυτές τις ημέρες, στη Γερμανία, στη Φρανκφούρτη- να έχετε μία επαφή με τους συλλόγους της Γερμανίας, για να σας θέσουν από κοντά τα προβλήματα. Νομίζω, ότι θα βρεθεί λύση. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο, δύο λεπτά για να δευτερολογήσει.


 

  

Σελίδα 1549 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πάντοτε ένα Υπουργείο και γενικά η διοίκηση κάνει προβλέψεις, κατά τη συνήθη πορεία των πραγμάτων και δημιουργεί και ένα ταμίευμα είτε είναι ανθρώπων είτε πόρων, προκειμένου να καλύψει και τα απρόβλεπτα κενά.

Εδώ, επισημαίνω αγαπητέ μου συνάδελφε, ότι μετά την έναρξη του σχολικού έτους, εκπαιδευτικοί που ήταν στη Νιρεμβέργη, ζήτησαν ανάκληση της απόσπασής τους για προσωπικούς λόγους. Προέκυψε το κενό εν συνεχεία, όχι από τον ελλιπή δικό μας προγραμματισμό. Στη συνέχεια ανατρέχουμε στους καταλόγους. Στους καταλόγους υπάρχει πράγματι περίσσευμα εκπαιδευτικών, οι οποίοι μπορούν να καλύψουν τα κενά. Τους καλούμε να πάνε και αρνούνται. Αναγκαζόμαστε να ανατρέξουμε σε καταλόγους εκπαιδευτικών, που έπρεπε να καλύψουν άλλες χώρες, διότι ξέρουν άλλες γλώσσες, είτε τα Αγγλικά, είτε τα Γαλλικά και όχι τα Γερμανικά. Κανείς δεν ήξερε απ' αυτούς, ως δεύτερη γλώσσα, τα γερμανικά. Θέτουμε σε κίνηση τη διαδικασία εξέτασης. Δεν μπορούμε να στείλουμε έναν εκπαιδευτικό που δεν ξέρει τη γερμανική. Χρειάστηκε χρόνος.

Καλέσαμε, στα πλαίσια της αλληλεγγύης των εκπαιδευτικών, κάποιους να καλύψουν προσωρινά το κενό από τη Νιρεμβέργη, όπως είπατε, στην άλλη πόλη. Ε, δεν ήταν και τόσο μεγάλο αυτό το θέμα, ώστε να κάνουν και απεργία οι εκπαιδευτικοί της περιοχής για μια προσωρινή κάλυψη μιας μεγάλης ανάγκης. Επιτέλους, να μην είμαστε τόσο υπερβολικοί. Είμαστε υπερβολικοί μέσα στη χώρα μας, τουλάχιστον εκεί να μην είμαστε τόσο υπερβολικοί και γελούν όλοι οι άλλοι Γερμανοί.

Δυστυχώς, με επισκέφθηκαν και Βουλευτές Γερμανοί και σύμβουλοι εκπαιδεύσεως Γερμανοί και μου εξέθεσαν με τα μελανότερα χρώματα τη συμπεριφορά των Ελλήνων εκπαιδευτικών στη Γερμανία.

Θα ήθελα με την ευκαιρία αυτή να πω και κάτι για τα άλλα προβλήματα που επισημάνατε. 'Ηδη καταργούμε το καθεστώς της γκετοποίησης των ελληνικών σχολείων στη Γερμανία. Με βάση το ν. 2413/96 που πολύ σοφά η τότε Κυβέρνηση ψήφισε, προχωρούμε στην ένταξη των Ελληνοπαίδων στο γερμανικό εκπαιδευτικό σύστημα με την προσθήκη, όμως, του μαθήματος της ελληνικής γλώσσας και της ελληνικής ιστορίας. Και το γερμανικό κράτος το δέχεται και το προωθεί, όπως επίσης προωθούμε τα λεγόμενα δίγλωσσα σχολεία, τα ελληνογερμανικά ή γερμανοελληνικά, τα οποία αποτελούν άλλο θετικό και παραγωγικό πρότυπο παιδείας, τόσο για μας, όσο και για τους Γερμανούς.

'Ολα αυτά βρίσκονται σε εξέλιξη, αγαπητοί συνάδελφοι, αλλά πάντοτε για να πετύχει ένα πρόγραμμα που βρίσκεται σε εξέλιξη, χρειάζεται και μία καλοπιστία των συντελεστών και παραγόντων που υποχρεωτικά συμβάλλουν και συμμετέχουν στην εφαρμογή αυτών των προγραμμάτων. Κάνουμε μία έκκληση και στους εκπαιδευτικούς, που η χώρα τους πληρώνει καλά και με τα επιμίσθια, τα οποία παίρνουν έξω, να δείξουν μία περισσότερη φιλοτιμία προς αυτήν την κατεύθυνση. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 274/6.11.97 επίκαιρη ερώτηση του Βουλευτή της Νεας Δημοκρατίας κ. Βασιλείου Πάππα προς τον Υπουργό Δημόσιας Τάξης, σχετικά με τις προθέσεις της Κυβέρνησης για επίλυση προβλημάτων των εν διατεταγμένη υπηρεσία αστυνομικών στην Ολυμπιάδα Χαλκιδικής.

Η επίκαιρη ερώτηση έχει ως εξής:

"Ισχυρές αστυνομικές δυνάμεις έχουν στρατοπεδεύσει στην περιοχή Ολυμπιάδας Χαλκιδικής για προληπτικούς λόγους, εξαιτίας της γνωστής διαμάχης των κατοίκων της περιοχής με την εταιρεία TVX, για τη μη δημιουργία του εργοστασίου επεξεργασίας χρυσού.

Οι συνθήκες διαβίωσης των αστυνομικών είναι κάκιστες, καθόσον διαμένουν σε αντίσκηνα, χωρίς θέρμανση, έχουν αυξημένο ωράριο και αβεβαιότητα για τη ληφθησόμενη αποζημίωσή τους για τα εκτός έδρας χρήματα.

Επίσης αγνοούν το χρόνο επιστροφής εκ της αποσπάσεώς των στην κανονική υπηρεσία τους και ακόμη ελλείπει από την περιοχή ασθενοφόρο επί εικοσιτετραώρου βάσεως.

Τέλος, χαρακτηρίζεται ως αλόγιστος ο αριθμός των διαθεσίμων αστυνομικών χωρίς ουσιαστικό έργο σε μια εποχή όπου υπάρχει έλλειψη προσωπικού.

Ερωτάται ο κύριος Υπουργός Δημόσιας Τάξης σε ποιες συγκεκριμένες ενέργειες προτίθεται να προβεί, για τη βελτίωση των συνθηκών διαβίωσης των εν διατεταγμένη υπηρεσία αστυνομικών στην Ολυμπιάδα Χαλκιδικής, εάν θα τύχουν της δέουσας αποζημίωσης και αν θα γίνει μερική αποσυμφόρηση του αριθμού των αστυνομικών ώστε να χρησιμοποιηθούν σε παραγωγικό έργο."

Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, λυπάμαι γιατί είμαι αναγκασμένος να πω στον κύριο συνάδελφο ότι είναι ανακριβή τα στοιχεία στα οποία στηρίζει την ερώτησή του ένα προς ένα.

Πρώτον, δεν υπάρχουν τόσες δυνάμεις όσες εμφανίζονται αυτήν την ώρα είναι μόνο εκατόν εβδομήντα αστυνομικοί στην περιοχή.

Δεύτερον, δεν διαμένουν σε σκηνές. Διαμένουν όλοι σε ξενοδοχεία πρώτης και δεύτερης κατηγορίας και με σίτιση στη Χαλκιδική. Μονο τις ώρες της βάρδιας παραμένουν στην περιοχή και γι' αυτό φροντίσαμε να βάλουμε σκηνές με θέρμανση. Δεν διαμένουν, δεν κοιμούνται σε σκηνές. Κάποιες ώρες βρίσκονται στην περιοχή και για να μην είναι στην ύπαιθρο, φροντίσαμε αυτές τις ώρες να είναι στις σκηνές. Ασθενοφόρο υπάρχει ολόκληρο το εικοσιτετράωρο και η αποζημίωση που προβλέπεται θα δοθεί πέραν της δωρεάν επαναλαμβάνω διαμονής και σίτισης, που είναι και η πρώτη φορά που γίνεται και τον τελευταίο καιρό πάντοτε όταν αποστέλλουμε αστυνομικούς εκτός έδρας, να φροντίζουμε για τη διαμονή τους. Και ακόμη γίνεται αλλαγή ανά εικοσαήμερο. Δεν παραμένουν τόσο καιρό. Αυτά, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Πάππας έχει το λόγο.

ΒΑΣΙΛΕΙΟΣ ΠΑΠΠΑΣ: Κύριε Υπουργέ, γίναμε όλοι μας αποδέκτες από τα ΜΜΕ και τον Τύπο των προχθεσινών γεγονότων στην περιοχή Ολυμπιάδας Χαλκιδικής. 'Ηταν θλιβερό. Συνεπλάκησαν συμπατριώτες μου Χαλκιδικιώτες και οι εκπρόσωποί τους με την Ελληνική Αστυνομία, εν πολλοίς επίσης Χαλκιδικιώτες. Είχαμε και τραυματισμούς. Φαινόμενο λυπηρό, αναλογιζόμενοι μάλιστα ότι πολλοί συγγενεύουν μεταξύ τους. 'Ηταν όμως και γεγονότα αναπόφευκτα, τη στιγμή που η Κυβέρνηση, εν τη αδυναμία της, επέλεξε αντί της ειρηνικής διαπραγματευτικής οδού τον υποτιθέμενο "δυναμικό" τρόπο. Τρόπο για να επιλύσει τις όποιες διαφορές για τη δημιουργία του εργοστασίου επεξεργασίας χρυσού. Κρίμα.

Το θέμα μας όμως σήμερα, κύριε Υπουργέ, είναι άλλο. Είναι οι κραυγές αγωνίας και απελπισίας που εκπέμπουν οι αστυνομικοί που εργάζονται τώρα στην περιοχή. Είναι οι τραγικές συνθήκες διαβίωσής τους. Θεωρούνται ως πολίτες χαμηλότερης κατηγορίας. Ως γνωστόν η αποστολή της αστυνομίας είναι να επιτελεί έργο παραγωγικό. Και αναφέρομαι σε επίκαιρα σοβαρά προβλήματα όπως λ.χ. η αντιμετώπιση της μάστιγας των λαθρομεταναστών στο νομό μας και σε όλη την Ελλάδα.

Εν τούτοις, αλόγιστος αριθμός αστυνομικών, χωρίς τις ειδικές γνώσεις οι περισσότεροι, μετακινήθηκαν στην περιοχή, με τεράστια έξοδα και χωρίς ουσιαστική προσφορά. Οι αστυνομικοί εργάζονται εδώ με ωράριο βάρδιας δεκαέξι ωρών, σε θερμοκρασίες κάτω του μηδενός μέσα στις λάσπες και διαμένουν σε αντίσκηνα. Στερούνται του ανάλογου ατομικού εξοπλισμού. Για δε την υγεία τους διατέθηκε ένα ασθενοφόρο μόνο κατ' όνομα. Καταστράφηκαν επιπλέον στα γεγονότα και τα ανάλογα μέσα της αστυνομίας που πρέπει άμεσα να αντικατασταθούν: τρία λεωφορεία, δύο τζιπ, μία κλούβα, ένα περιπολικό.

Η ημερήσια αποζημίωσή τους είναι μειωμένη κατά 80%, ενώ θα πρέπει να δοθεί ολόκληρη. Και το σπουδαιότερο είναι ότι φεύγουν από τα σπίτια τους, αφήνοντας πίσω χίλια προβλήματα,


 

  

Σελίδα 1550 

 

χωρίς να γνωρίζουν ακριβή ημερομηνία επιστροφής στην κανονική υπηρεσία τους.

Με δύο λόγια απαιτείται: άμεση βελτίωση των συνθηκών διαβίωσής τους, οικονομική αποκατάσταση -και των τραυματισθέντων αστυνομικών- και αποσυμφόρηση του προσωπικού για να επιδοθεί σε παραγωγικό έργο.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Τι να πω, κύριε Πρόεδρε; Βέβαια δεν είναι διάλογος αυτός. 'Εδωσα σαφείς απαντήσεις και ο συνάδελφος διάβασε ένα κείμενο που είχε από πριν. Ειλικρινά δεν αντιλαμβάνομαι αυτού του είδους το διάλογο. Τουλάχιστον θα μπορούσε να δεχθεί κάποια από τα σημεία τα δικά μου και να τα αφαιρέσει -είχε τη δυνατότητα- από το κείμενο που διάβασε.

Δεν μένουν στις σκηνές κύριε συνάδελφε, αλλά στα ξενοδοχεία και το γνωρίζετε. Δεν υπάρχει δεκαεξάωρο. Δεν είναι δυνατόν να υπάρχει δεκαεξάωρο. Τι άλλο να σας απαντήσω;

'Οσον αφορά τα επεισόδια βεβαίως ήταν θλιβερά, αλλά δεν ξέρω σε ποιον πρέπει να αποδώσουμε την ευθύνη. Αν πρέπει να αποδοθεί στην Αστυνομία η ευθύνη είναι διότι δεν τα αντιμετώπισε με αποφασιστικότητα. Αν αυτό εννοείτε τότε είμαστε σύμφωνοι. Αλλά κάποιοι άλλοι θα είχαν μια αντίθετη άποψη. Ξεκαθαρίστε, λοιπόν, και εσείς τη θέση σας. Και όταν μου λέτε, ότι η Αστυνομία έχει ρόλο παραγωγικό και αυτό συνεπάγει ρόλο παραγωγικό, αν πρόκειται να προστατεύσει κάποια μηχανήματα, κάποιες περιουσίες και κάποιες άλλες δραστηριότητες.

Εκείνο που φροντίζουμε εμείς είναι ο τρόπος με τον οποίο θα προστατεύσουμε να μην έρχετε σε αντίθεση με τα δικαιώματα των πολιτών και να μη δημιουργούνται επεισόδια. Δεν υπάρχουν, λοιπόν, τέτοιες συνθήκες όπως τις περιγράφετε.

ΒΑΣΙΛΕΙΟΣ ΠΑΠΠΑΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Δεν έχετε το δικαίωμα βάσει του Κανονισμού.

Κύριοι συνάδελφοι, τη συνεδρίασή μας παρακολουθούν από το δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα τρεις μαθητές με δύο συνοδούς καθηγητές από το Λύκειο της Γερμανικής Σχολής Αθηνών. Η Βουλή τους καλωσορίζει.

(Χειροκροτήματα)

Τρίτη είναι η με αριθμό 297/10.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων επίλυσης των προβλημάτων λειτουργίας της επιχείρησης "ΜΙΝΙΟΝ ΑΕ" και των εργαζομένων σε αυτή.

Η ερώτηση έχει ως εξής:

"Σε κινητοποιήσεις βρίσκονται οι εργαζόμενοι στο "ΜΙΝΙΟΝ ΑΕ", αγωνιζόμενοι να μην κλείσει ένα από τα μεγαλύτερα πολυκαταστήματα στα Βαλκάνια και οι ίδιοι να μην προστεθούν στην ήδη μεγάλη λίστα των ανέργων της χώρας μας.

Οι εργαζόμενοι ζητούν από την Κυβέρνηση να πάρει συγκεκριμένα μέτρα προκειμένου:

Να εξασφαλιστεί η λειτουργία της επιχείρησης, οι θέσεις εργασίας και τα δικαιώματα των εργαζομένων.

Να διενεργηθεί διαχειριστικός έλεγχος σε βάθος με τη συμμετοχή εκπροσώπων τους.

Ερωτώνται οι κύριοι Υπουργοί εάν έχουν παρθεί μέχρι σήμερα συγκεκριμένα μέτρα και ποια, για την αντιμετώπιση των προβλημάτων που παρουσιάστηκαν στη λειτουργία του "ΜΙΝΙΟΝ" και τι ενέργειες θα γίνουν για την υλοποίηση των προτάσεων των εργαζομένων σε αυτό;"

Ο Υφυπουργός κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, είχα την ευκαιρία να αναπτύξω και στους εργαζόμενους του και στον κ. Αγγουράκη που τους συνόδευσε σε συνάντηση στο γραφείο μου, το τι ακριβώς μπορεί να κάνει η Κυβέρνηση γύρω από ένα πραγματικό και σοβαρό πρόβλημα που αντιμετωπίζουν αυτήν τη στιγμή.

Η επιχείρηση αυτή έχει σοβαρότατα οικονομικά προβλήματα και είναι φυσικό οι εργαζόμενοι να είναι σε ένα καθεστώς εργασιακής ανασφάλειας και ανησυχίας. Το Υπουργείο Εργασίας ήλθε κατ'επανάληψη σε επαφή με τον ιδιοκτήτη κ. Ησαϊάδη και ζητήσαμε να δώσει μια οριστική λύση στην επιχείρηση μεταβιβάζοντάς την προφανώς ή αναζητώντας νέους επενδυτές, προκειμένου και η συνέχιση της λειτουργίας της επιχείρησης να υπάρξει, αλλά και να διασφαλιστούν οι θέσεις εργασίας σε αυτήν.

Διαβεβαιώσαμε τους εργαζόμενους επίσης, ότι είμαστε ανοικτοί στο να αξιοποιήσουμε, να επέμβουμε, να δουλέψουμε μαζί τους σε κάθε πρόταση που μπορούσαν να μας κάνουν συγκεκριμένη και η οποία φυσικά με βάση το υπάρχον Σύνταγμα και την υπάρχουσα νομοθεσία είναι μέσα στα όρια δράσης αυτής της Κυβέρνησης.

Παρακολουθούμε από κοντά την ιστορία, συνεχίζουμε να πιέζουμε προς τους εργοδότες, προκειμένου να φθάσουμε σε μια οριστική λύση. Ζητάμε από τους εργαζόμενους κάθε πρότασή τους να μας την υποβάλουν, προκειμένου να βοηθήσουμε στο μέτρο του δυνατού προς την ίδια κατεύθυνση. Θέλω σε κάθε περίπτωση να θυμίσω ότι πρόκειται για μια ιδιωτική εταιρεία. Οι δυνατότητες μιας κυβέρνησης να παρέμβει, οπωσδήποτε έχουν ένα περιορισμένο χαρακτήρα.

ΠΡΟΕΔΡΕΥΩΝ (Παναγιώτης Σγουρίδης): Ο κ.Αγγουράκης έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Δυστυχώς, κύριε Πρόεδρε, διαπιστώνουμε ότι η Κυβέρνηση ή τουλάχιστον ο Υφυπουργός Εργασίας δεν βλέπει την ουσία και την οξύτητα του προβλήματος που αντιμετωπίζουν οι εργαζόμενοι του "ΜΙΝΙΟΝ", παρά το γεγονός ότι έχουμε να κάνουμε με μια επιχείρηση στην οποία οι εργαζόμενοι εδώ και τέσσερις μήνες, βρίσκονται σε διαρκείς κινητοποιήσεις, παρά το γεγονός ότι έχουν υποβάλει συγκεκριμένες προτάσεις και συγκεκριμένα αιτήματα που θα μπορούσε η Κυβέρνηση να τα αντιμετωπίσει, ακριβώς γιατί τίθεται ένα μεγάλο θέμα όσον αφορά αυτό το μεγάλο πολυκατάστημα των Αθηνών.

Πριν αναπτύξω ορισμένες πλευρές των αιτημάτων που θέτουν οι εργαζόμενοι, θα ήθελα να καταθέσω στα Πρακτικά και ομόφωνη απόφαση του Δημοτικού Συμβουλίου του Δήμου Αθηναίων, όπου όλες οι παρατάξεις εκφράζουν τη συμπαράστασή τους και ζητάνε τη λήψη συγκεκριμένων μέτρων για την αντιμετώπιση του προβλήματος.

Το δεύτερο που ήθελα να σημειώσω είναι ότι η ανησυχία των εργαζομένων δικαιολογείται και από το γεγονός ότι υπάρχουν δύο σοβαρά προηγούμενα των επιχειρήσεων "ΑΚΡΟΝ" "ΙΛΙΟΝ" "ΚΡΥΣΤΑΛ" και των επιχειρήσεων "ΔΙΑΜΑΝΤΙΔΗ", όπου εκεί έκλεισαν αυτές οι επιχειρήσεις, χωρίς οι εργαζόμενοι να έχουν μια οποιαδήποτε εξασφάλιση.

'Οσον αφορά την περίπτωση του "ΜΙΝΙΟΝ", πραγματικά μας προκαλεί εντύπωση το γεγονός ότι ούτε σήμερα ο κύριος Υπουργός δέχεται μια από τις προτάσεις των εργαζομένων, που είναι ο διαχειριστικός έλεγχος σε βάθος, με δεδομένο ότι οι νέοι ιδιοκτήτες κατάφεραν στα πέντε χρόνια που λειτουργούν την επιχείρηση, να την υπερχρεώσουν σ'ένα ποσό τουλάχιστον τεσσάρων δισεκατομμυρίων (4.000.000.000) δραχμών και είναι ένα ζήτημα, τi θα γίνει μ'αυτό το θέμα, πολύ περισσότερο που τα χρέη αυτά εμφανίζονται και σε μια σειρά από επιχειρήσεις του δημόσιου τομέα και γενικότερα του δημοσίου, ασφαλιστικά ταμεία κλπ.

Κλείνοντας θέλω να πω ότι υπάρχουν διεργασίες. Εμείς ζητάμε παρέμβαση της Κυβέρνησης στις συγκεκριμένες διεργασίες. Υπάρχουν συγκεκριμένες διεργασίες εκ μέρους του "ΜΙΝΙΟΝ" στους συμβεβλημένους πιστωτές και αν αυτές προχωρήσουν, τότε οι αποφάσεις που θα παρθούν με βάση τον ν.1386 θα είναι υποχρεωτικές και για τους μη συμβεβλημένους πιστωτές, δηλαδή, μια σειρά από επιχειρήσεις του δημόσιου τομέα και τα ταμεία για τα οποία είπα και πριν.


 

  

Σελίδα 1551 

( Στο σημείο αυτό ο Βουλευτής κ.Αγγουράκης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής )

ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Εργασίας και Κοινωνικών Ασφαλίσεων κ.Πρωτόπαπας.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, τόνισα και στην πρωτολογία μου,ότι σέβομαι και συμμερίζομαι απόλυτα τις ανησυχίες των εργαζομένων. Τόνισα μάλιστα και τι συγκεκριμένα έχουμε κάνει μέσα στο πλαίσιο των δυνατοτήτων μας, με βάση το υπάρχον Σύνταγμα και τους νόμους από τη μεριά του Υπουργείου Εργασίας. Τώρα, δεν καταλαβαίνω τι άλλο θέλει ο κ. Αγγουράκης. Ποιο είναι το άλλο που μπορούσαμε να κάνουμε και δεν κάνουμε. 'Εχω κουραστεί ν'ακούω συνεχώς για μέτρα, τι κάνει η Κυβέρνηση, τι θα κάνει η Κυβέρνηση, τι συγκεκριμένα μέτρα θα πάρει. Σας είπα τι μπορούμε να κάνουμε. Με μεγάλη μου ευχαρίστηση, αν μπορείτε να μου υποδείξετε κάτι το οποίο δεν έκανα και μπορώ να κάνω, εγώ θα το κάνω. Αλλά τέτοιο πράγμα, δεν έχω ακούσει μέχρι στιγμής. Και θα ήθελα πραγματικά να μας υποβληθεί συγκεκριμένο σχέδιο, κύριε Αγγουράκη, είτε από σας είτε από τους εργαζόμενους είτε από όποιον ενδιαφέρεται.

ΧΑΡΑΛΑΜΠΟΣ ΑΓΓΟΥΡΑΚΗΣ: Να καλέσετε μια σύσκεψη των αρμοδίων Υπουργών με το Σωματείο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Ολοι έχουμε την ίδια αγωνία. Πρέπει να μου πείτε συγκεκριμένα τι μπορούμε να κάνουμε στο πλαίσιο των δυνατοτήτων μας που δεν έχουμε κάνει. Μέχρι τώρα, δεν το έχω ακούσει.

ΧΑΡΑΛΑΜΠΟΣ ΑΓΓΟΥΡΑΚΗΣ: Το διαχειριστικό έλεγχο δεν τον κάνατε.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εγώ περιμένω και πάλι τους εργαζόμενους και σας και όποιον άλλον θέλει. Το γραφείο μου είναι ανοικτό πάντα για τέτοιες σοβαρές περιπτώσεις. Σέβομαι και συμμερίζομαι την ανησυχία. Αισθάνομαι κοντά τους. Από κει και πέρα, να δούμε τι μπορούμε να κάνουμε, αλλά μέσα στα πλαίσια των δυνατοτήτων μας.

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 293/10.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Πέτρου Κουναλάκη, προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την πλήρωση των κενών θέσεων εκπαιδευτικών Μέσης Εκπαίδευσης στα σχολεία της χώρας.

Η ερώτηση του κυρίου συναδέλφου σε περίληψη έχει ως εξής:

"Σύμφωνα με στοιχεία που έδωσε στη δημοσιότητα η ΟΛΜΕ, υπάρχουν αυτήν τη στιγμή, δύο μήνες μετά την έναρξη του σχολικού έτους, περίπου χίλιες κενές θέσεις εκπαιδευτικών μέσης εκπαίδευσης στα σχολεία της χώρας.

Παρά τις διαβεβαιώσεις του Υπουργείου Παιδείας ότι φέτος δεν θα παρουσιαστούν τα κενά της περσινής χρονιάς, το πρόβλημα φαίνεται πως παραμένει, με αποτέλεσμα να χάνονται χιλιάδες ώρες διδασκαλίας.

Επίσης παρατηρείται σε εκτεταμένο βαθμό το φαινόμενο οι κενές αυτές θέσεις να μην καλύπτονται από αναπληρωτές καθηγητές αλλά από ωρομισθίους που καλούνται να προσφέρουν πλήρες διδακτικό έργο, πράγμα που είναι αντίθετο με την έννοια του ωρομισθίου.

Ερωτάται ο κύριος Υπουργός, αν αληθεύουν οι παραπάνω καταγγελίες και πως προτίθεται να αντιμετωπίσει το πρόβλημα που έχει δημιουργηθεί."

Ο Υφυπουργός Παιδείας κ. Ανθόπουλος έχει το λόγο για τρία λεπτά, να αναπτύξει την επίκαιρη ερώτηση.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι οι αριθμοί αυτοί είναι αυθαίρετοι. Οι αριθμοί αυτοί δεν ανταποκρίνονται στην πραγματικότητα. Αυτήν τη στιγμή μπορώ να διαβεβαιώσω το Σώμα ότι δεν υπάρχουν ουσιαστικά κενά. Είναι τα κατά φαινόμενο ή κατά δήλωση κενά και δεν φταίει ο αγαπητός συνάδελφος διότι τα στοιχεία του τα προμήθευσε η ΟΛΜΕ, η οποία δεν προσεγγίζει το πρόβλημα των κενών, όπως θα όφειλε ως υπεύθυνο συνδικαλιστικό όργανο. Δηλαδή, τι κάνει; Αρκείται σε κάποιες δηλώσεις προϊσταμένων διευθύνσεων και γραφείων χωρίς καν αυτές τις δηλώσεις να τις ελέγχει. Αυτό όμως δεν το κάνει η Κυβέρνηση. Το Υπουργείο είναι υποχρεωμένο, όταν παίρνει κάποιες δηλώσεις προϊσταμένων για κενά, να τα ερευνά. Και από τις έρευνες διαπιστώνεται ότι σε μεγάλο ποσοστό 90% ο αριθμός είναι απατηλός, δεν είναι πραγματικός. Και γιατί; Κάναμε πέρυσι συζητήσεις με την ΟΛΜΕ και καταλήξαμε σε μία συνεννόηση ότι φέτος έπρεπε να διοριστούν όσο το δυνατόν περισσότεροι εκπαιδευτικοί μόνιμοι, τακτικοί εκπαιδευτικοί προκειμένου να μειωθεί ο αριθμός των αναπληρωτών. Ιδού τα αποτελέσματα.

Διορισμοί 1997-1998 πρωτοβάθμιας δύο χιλιάδες τετρακόσιοι ογδόντα εννέα, δευτεροβάθμιας τρεις χιλιάδες εξακόσιοι είκοσι ένας, σύνολο έξι χιλιάδες εκατόν δέκα διορισμοί. Εάν ανατρέξετε στα στατιστικά στοιχεία της προηγούμενης δεκαετίας δεν θα βρείτε τέτοιο μεγάλο αριθμό μαζικών διορισμών.

Να δούμε τώρα τι αναπληρώσεις κάναμε. Διότι η ΟΛΜΕ είχε ζητήσει αυτό με το επιχείρημα ότι αν θα κάνετε πολλούς τακτικούς διορισμούς θα μειωθεί κατά ένα αυτόματο τρόπο ο αριθμός των αναπληρωτών και των ωρομισθίων. Παρόλα αυτά, κύριοι συνάδελφοι, μέχρι 12.11.97 φτάσανε οι αναπληρωτές στους δεκατέσσερις χιλιάδες περίπου. 'Εξι οκτακόσιοι ενενήντα στην πρωτοβάθμια και έξι ενιακόσιοι ογδόντα δύο στη δευτεροβάθμια. Γιατί; Γιατί εμείς, προκειμένου να μην υπάρξει κανένα λειτουργικό κενό κατά την έναρξη του σχολικού έτους, δώσαμε όλες τις πιστώσεις. Και πράγματι δεν υπήρξε. Εν συνεχεία όμως αναφαίνονται και κάποια κενά.

Τώρα ήθελα εδώ να υπενθυμίσω ότι πέρυσι την ίδια εποχή, Νοέμβρη μήνα, ο αριθμός των αναπληρωτών ήταν περίπου ο ίδιος. Δηλαδή, έχουμε πάνω από δυόμισι χιλιάδες κάλυψη κενών οργανικών και λειτουργικών και ωστόσο εμφανίζεται η ΟΛΜΕ και λέει ότι υπάρχουν άλλα χίλια κενά. Ψέμα, δεν υπάρχουν αυτά τα κενά.

Θα συνεχίσω, κύριε Πρόεδρε μετά.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουναλάκη, έχετε δύο λεπτά να αναπτύξετε την επίκαιρη ερώτηση

ΠΕΤΡΟΣ ΚΟΥΝΑΛΑΚΗΣ: Φανταζόμουνα ότι θα υπάρξει αυτή η απάντηση από τον κύριο Υπουργό, διότι είναι γνωστή η αντιδικία μεταξύ του Υπουργείου Παιδείας και της ΟΛΜΕ. Δεν είναι δυνατόν να συνεννοηθούν σε τίποτα. 

Κύριε Υπουργέ, διαβάσατε χθες "ΤΑ ΝΕΑ"; Ολοσέλιδο άρθρο. Δεν έκανα την ερώτηση γι αυτό, τυχαία. Λέει: "Μαθήματα άνευ διδασκάλου". Και έχει συγκεκριμένες περιπτώσεις πολλών εκπαιδευτικών κενών σε πάρα πολλές περιοχές της χώρας, στο λεκανοπέδιο, στη Θεσσαλονίκη, σε άλλους νομούς της Βόρειας Ελλάδας κλπ. Διαβάστε το. Και αν και αυτό δεν ανταποκρίνεται στην αλήθεια, εγώ περιμένω ειλικρινά να δώσετε μία απάντηση σε αυτό το ολοσέλιδο άρθρο των "ΝΕΩΝ" που δεν είναι δα και καμιά αντικυβερνητική εφημερίδα, όπως είναι γνωστό.

Θα έλεγα, λοιπόν, ότι υπερβάλετε λίγο σε αυτού του είδους τις καταγγελίες και τις διαβεβαιώσεις, ότι όλα βαίνουν καλώς, διότι θα μπορούσα να σας πω και συγκεκριμένα παραδείγματα νομών με συγκεκριμένα κενά. 

'Οπως επίσης, θέλω να μου πείτε, εάν ισχύει αυτό το οποίο αναγράφεται και καταγγέλλεται, ότι δεν υπάρχουν πιστώσεις στους νομάρχες, δεν προσλαμβάνονται αναπληρωτές καθηγητές. 

Προσλαμβάνονται ωρομίσθιοι, οι οποίοι ενώ δεν πρέπει, σύμφωνα με το νόμο, να ξεπερνούν τις δέκα ώρες μαθημάτων την εβδομάδα, κάνουν πλήρες πρόγραμμα. Αυτό κατά κάποιο τρόπο αντιμετωπίζει την έλλειψη πιστώσεων, διότι ως γνωστό οι ωρομίσθιοι καθηγητές πληρώνονται ύστερα από πολλούς μήνες.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον


 

  

Σελίδα 1552 

 

κ. Κουναλάκη.

Ορίστε, κύριε Υφυπουργέ, έχετε το λόγο. Πάντως, είναι περίεργο να υπάρχει αύξηση καθηγητών σε προσλήψεις, να υπάρχει αύξηση των αναπληρωτών καθηγητών και να υπάρχουν κενά.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είναι περίεργο, κύριε Πρόεδρε. Υπάρχουν απλές ερμηνείες: Αποσπάσεις αδικαιολόγητες, επαπειλούμενες ανεξέλεγκτες κυήσεις.'Οταν θέλει μία εκπαιδευτικός να πάρει μία άδεια ή να απουσιάσει από την τάξη, πηγαίνει και λέει ότι έχει επαπειλούμενη κύηση και κανένας δεν μπορεί να το ελέγξει. Τώρα εμείς βέβαια θα τα ελέγξουμε, διότι ήρθε η ώρα να ελεγχθούν τα καταχρηστικά φαινόμενα. Γιατί ό,τι και να κάνει αυτή η έρημη πολιτεία, δεν πρόκειται ποτέ να καλυφθούν τα κενά των εκπαιδευτικών.

Να σας δώσω τα νούμερα, κύριε Κουναλάκη, για να δείτε αν τα δημοσιεύματα του Τύπου ανταποκρίνονται στην αλήθεια ή αν οι αριθμοί αποδεικνύουν την αλήθεια. Πέρυσι με περισσότερο μαθητικό πληθυσμό είχαμε αυτή ακριβώς την εποχή τέσσερις χιλιάδες εξακόσιους τριάντα εννέα τακτικούς διορισμούς και περίπου δεκατέσσερις χιλιάδες αναπληρώσεις, δηλαδή, συνολικά δεκαοκτώ χιλιάδες. Φέτος, με λιγότερο μαθητικό πληθυσμό έχουμε έξι χιλιάδες τακτικούς διορισμούς και δεκατέσσερις χιλιάδες αναπληρώσεις, δηλαδή, συνολικά είκοσι χιλιάδες. Μειώνεται ο αριθμός του μαθητικού πληθυσμού, διορίζονται περισσότεροι εκπαιδευτικοί, περισσότεροι τακτικοί, περισσότεροι αναπληρωτές και υπάρχουν περισσότερα κενά.

'Αρα, τα κενά είναι επίπλαστα και είπα ότι θα ελεγχθούν, διότι το Υπουργείο Παιδείας θα ξεκινήσει μηχανισμούς ελέγχου, που θα είναι και έκτακτοι έλεγχοι, πριν δηλαδή δημιουργηθεί και λειτουργήσει το περίφημο σώμα των αξιολογητών. Διότι τότε θα δείτε ποια είναι η αλήθεια. Και γι'αυτό επιμένουμε εμείς να υπάρξει αυτό το σώμα των αξιολογητών.

Εδώ θα ήθελα να σας πω ότι κατά ένα περίεργο τρόπο ο μεν πληθωρισμός στην οικονομία πέφτει, ο δε πληθωρισμός των εκπαιδευτικών στην εκπαίδευση αυξάνεται διαρκώς. Διερωτηθείτε γιατί.

ΠΡΟΕΔΡΕΥΩΝ (Παναγιώτης Σγουρίδης): Είναι μυστήρια πράγματα. Επαπειλούμενες κυήσεις έχουμε και ο πληθυσμός μειώνεται.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυήσεις βλέπουμε, γέννηση δεν βλέπουμε.

ΠΡΟΕΔΡΕΥΩΝ (Παναγιώτης Σγουρίδης): Από την άλλη μεριά, αυξάνουμε τους καθηγητές και τα κενά συνεχίζουν να αυξάνονται. Είναι μυστήρια πράγματα. Πάντως, πρέπει να μπει μαχαίρι. Είναι γεγονός ότι πρέπει να μπει μαχαίρι για να βρεθεί η αλήθεια. 

Πέμπτη είναι η με αριθμό 290/10.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις προθέσεις της Κυβέρνησης να ενταχθεί η ζεύξη Περάματος-Σαλαμίνας στα υποβληθησόμενα έργα του 2ου Κοινοτικού Πλαισίου Στήριξης.

Η ερώτηση έχει ως ακολούθως:

" Η ζεύξη Περάματος-Σαλαμίνας περιλαμβανόταν στα υποβληθησόμενα έργα του 2ου Κοινοτικού Πλαισίου Στήριξης.

Με τη ζεύξη αυτή εξυπηρετούνται διακόσιοι χιλιάδες κάτοικοι, εκ των οποίων οι περισσότεροι έχουν μόνιμη κατοικία και εργάζονται σε Πειραιά και Αθήνα.

Ερωτάται ο κύριος Υπουργός: 

1. Τελικά, μπήκε η ζεύξη Περάματος-Σαλαμίνας στο 2ο Κοινοτικό Πλαίσιο Στήριξης και αν όχι, γιατί; 

2. Τι προγραμματίζει το Υ.ΠΕ.ΧΩ.Δ.Ε. γι'αυτό το έργο;"

Ο Υφυπουργός κ. Βερελής έχει το λόγο για τρία λεπτά να πρωτολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το νησί της Σαλαμίνας έχει μία ιδιαιτερότητα σε ό,τι αφορά τον πληθυσμό του, όπου τους μεν χειμερινούς μήνες οι κάτοικοι είναι σχετικά λίγοι, τους δε καλοκαιρινούς μήνες υπερβαίνουν τις διακόσιους χιλιάδες.

Το Υ.ΠΕ.ΧΩ.Δ.Ε. ήδη από τη δεκαετία του '80 είχε ασχοληθεί και είχε συζητήσει επανειλημμένα με φορείς της περιοχής και με εκπροσώπους της περιοχής, την πιθανότητα και το ενδεχόμενο να υπάρξει η ζεύξη.

Η ζεύξη αυτή έχει μια σειρά από προβλήματα, που ξεκινούν από προβλήματα ανταποδοτικότητας, γιατί είναι ένα έργο που με σημερινές τιμές θα υπερέβαινε τα σαράντα δισεκατομμύρια (40.000.000.000) δραχμές -μιλούμε για την απλή ζεύξη και όχι τη σύνδεση με τον ΠΑΘΕ, η οποία ενδεχομένως θα είχε μια ανταποδοτικότητα- έχει δε και προβλήματα λόγω της ύπαρξης του Ναυστάθμου, σε ό,τι αφορά τα τεχνικά του έργου, δεδομένου ότι θα έπρεπε να υπάρξει μία γεφύρωση, η οποία να διαθέτει ελεύθερο ύψος πενήντα μέτρων από την επιφάνεια της θάλασσας και ένα ελεύθερο άνοιγμα μεγάλο που να επιτρέπει την είσοδο και την έξοδο των σκαφών του Πολεμικού Ναυτικού.

Πέραν αυτού, η τοπική κοινωνία έχει εκφράσει επανειλημμένα τις αντιρρήσεις της για αυτό το έργο. Σας διαβάζω και θα καταθέσω το έγγραφο του Δήμου Σαλαμίνας από το 1992, οπότε και είχε γίνει η σχετική ημερίδα στις 12 και 13 Σεπτεμβρίου του 1992, όπου στο τέλος, καταλήγει λέγοντας "πιστεύουμε ότι θα λάβετε πολύ σοβαρά τις απόψεις της τοπικής κοινωνίας και καλό θα ήταν να τεθούν εγκαίρως οι όποιες προτάσεις στους ΟΤΑ της νήσου".

"Από προσεκτική ανάγνωση των παραπάνω πρακτικών -"λέει ο Δήμαρχος Σαλαμίνας"- εξάγεται το συμπέρασμα ότι η συντριπτική πλειοψηφία των τοπικών φορέων ανησυχεί έντονα για το ενδεχόμενο της ζεύξης και τοποθετείται τελείως αρνητικά".

(Στο σημείο αυτό ο κύριος Υφυπουργός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

Το έργο αυτό προκειμένου να έχει την ανταποδοτικότητα, που χρειάζεται, γιατί όπως σας είπα οι δαπάνες που θα απαιτηθούν είναι πάρα πολύ μεγάλες, θα έπρεπε να διασυνδεθεί με το ΠΑΘΕ. Προκειμένου να γίνει το έργο αυτό της διασύνδεσης, να υπάρξει, δηλαδή, μια άλλη χάραξη του ΠΑΘΕ, υπάρχουν αντιρρήσεις, οι οποίες εν πολλοίς είναι βάσιμες, άλλων περιοχών από τις οποίες θα έπρεπε να διέλθει ο νέος ΠΑΘΕ. Αυτή είναι η κατάσταση, κύριε συνάδελφε, και με την προοπτική αυτή, θεωρούμε ότι προς το παρόν η ζεύξη Περάματος μέχρι και το 2000 είναι κάτι το οποίο δεν θα συζητηθεί.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βερελή.

Ο κ. Αράπης έχει το λόγο για δύο λεπτά.

ΙΩΑΝΝΗΣ ΑΡΑΠΗΣ: Κύριε Πρόεδρε, εγώ θα περίμενα σήμερα γι' αυτήν την επίκαιρη ερώτηση να ήταν ο ίδιος ο Υπουργός, γιατί είναι και η περιφέρειά του όπου εκλέγεται Βουλευτής και ξέρει πιο καλά το θέμα. Εγώ θα σταθώ μόνο σε ορισμένα από αυτά που είπατε. Νομίζω ότι είναι άμεσης προτεραιότητας έργο, είναι η πρώτη πορθμιακή γραμμή της Ελλάδος. Διακινούνται εννέα εκατομμύρια το χρόνο επιβάτες. Επίσης, τεσσεράμισι εκατομμύρια οχήματα, ενώ στο Αντίρριο διακινούνται μόνο τριάμισι εκατομμύρια. Υπάρχει οριστική μελέτη από το 1989, που ανεβάζει σε έντεκα δισεκατομμύρια (11.000.000.000) δραχμές το έργο και μάλιστα προτείνεται αυτοχρηματοδότηση. Υπάρχει περιβαλλοντολογική μελέτη από τη νομαρχία, που εγκρίθηκε και θέτει σαν όρο να γίνει η γέφυρα. Επίσης, διαμένουν μόνιμοι κάτοικοι γύρω στους ογδόντα χιλιάδες σαν πρώτη κατοικία, τους δε θερινούς μήνες φθάνουν τους διακόσιες χιλιάδες και είναι η μόνη πρόσβαση -διέξοδος προς τη θάλασσα στη Β' Πειραιώς -οι οποίοι έχουν δεν έχουν θάλασσα- η Σαλαμίνα, παρ'ό,τι οι Δήμοι αυτοί είναι εντελώς κλεισμένοι λόγω των βιομηχανικών εγκαταστάσεων στην περιοχή.

Η μόνη αντίδραση -νομίζω εγώ- είναι από τους ιδιοκτήτες των φέρι-μποτ. Με επικοινωνία που είχα με το δήμαρχο και


 

  

Σελίδα 1553 

 

με τους δύο κοινοτάρχες, δέχονται μεν τη γέφυρα, αλλά υπό τον όρο να γίνουν ορισμένα έργα υποδομής εντός της Σαλαμίνας, να μη μετατραπεί το νησί σε βιομηχανική ζώνη και να διατηρηθεί σαν τουριστικό νησί.

Επίσης, από πλευράς Δήμου Περάματος, και αυτός συμφωνεί με τη γέφυρα ζεύξης Περάματος-Σαλαμίνος, αλλά να γίνει ο τρίτος δρόμος ώστε να έρχεται διά μέσου Σχιστού.

Κύριε Υφυπουργέ, το έργο της ζεύξης Περάματος-Σαλαμίνας είναι άμεσης προτεραιότητας για τους παραπάνω λόγους που ανέφερα. Πρέπει να συμπεριληφθεί οπωσδήποτε στο δεύτερο Πακέτο Στήριξης. Επίσης, για τους κατοίκους της Σαλαμίνας δεν υπάρχει νοσοκομείο. 'Ενα από τα βασικότερα είναι, αν πάθει κάποιος ένα ατύχημα, θα πρέπει να ενοικιάσει φέρι-μποτ.

ΠΡΟΕΔΡΕΥΩΝ (Παναγιώτης Σγουρίδης): Αυτό όμως δεν είναι θέμα της επίκαιρης ερώτησης. Τα προβλήματα της Σαλαμίνας είναι πολλά και άν πούμε να τα αναπτύξουμε όλα, χρειάζεται επερώτηση.

Ο κύριος Υφυπουργός έχει το λόγο για δύο λεπτά για να δευτερολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, νομίζω ότι ήμουν απολύτως σαφής στην απάντησή μου. Το έργο αυτό έχει προϋπολογισμό μελέτης για το β' εξάμηνο του 1991, δεκαοκτώμισι δισεκατομμυρίων (18.500.000.000) δραχμών, πράγμα που σημαίνει ότι με σημερινές τιμές υπερβαίνει τα σαράντα δισεκατομμύρια (40.000.000.000) δραχμές.

Οι λόγοι που σας ανέφερα προηγουμένως αποτρέπουν την εναέρια γεφύρωση. Φαντασθείτε ένα έργο με πενήντα μέτρα ύψος πάνω από τη θάλασσα και η υποθαλάσσια σήραγγα σας είπα ότι υπερβαίνει τα σαράντα δισεκατομμύρια (40.000.000.000) δραχμές. Η ανταποδοτικότητα είναι ανύπαρκτη και δεν νομίζω ότι θα μπορούσε κανείς να στηριχθεί σε αυτοχρηματοδότηση. Είχε γίνει πλήρης διερεύνηση του θέματος. Νομίζω ότι το θέμα αυτό μπορεί να τεθεί πλέον στη συζήτηση η οποία θα υπάρξει με το ενδεχόμενο του τρίτου Κοινοτικού Πλαισίου Στήριξης.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βερελή.

Εισερχόμαστε στη συζήτηση των επικαίρων ερωτήσεων δευτέρου κύκλου.

Για να διευκολύνουμε τον κύριο Υφυπουργό, ερωτάται το Σώμα αν συμφωνεί να προηγηθεί η δεύτερη.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Συνεπώς, συζητείται η δεύτερη με αριθμό 294/10.11.97 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης για ένταξη του δρόμου Τριπόλεως-Καλαμάτας στη χρηματοδότηση από το εθνικό σκέλος.

Η επίκαιρη ερώτηση εν περιλήψει έχει ως εξής:

"Είναι οδυνηρή διαπίστωση, ότι ο χαρισματικός Νομός Μεσσηνίας καθημερινώς φθίνει, αποβιομηχανοποιείται και η ανεργία ξεπερνά το 20% του ενεργού πληθυσμού ευρισκόμενος από βιομηχανικής και οικονομικής απόψεως στις τελευταίες θέσεις (47ος) πανελληνίως.

'Ολοι οι υπεύθυνοι φορείς του νομού, της περιφέρειας και του Υπουργείου αναγνωρίζουν το δρόμο Τριπόλεως-Καλαμάτας καθώς και τον περιφερειακό Τουριστικό δακτύλιο (Κυπαρισσία - Φιλιατρά - Γαργαλιάνοι - Πύλος - Καλαμάτα - Μάνη), ως "εθνικής σημασίας έργο" για την ανάπτυξη της Περιφέρειας Πελοποννήσου και του Νομού Μεσσηνίας.,

Αναγνωρίζεται ο δρόμος Τριπόλεως-Καλαμάτας, ως επέκταση προς νότο του εθνικού άξονα ΠΑΘΕ και έχει χαρακτηρισθεί επανειλημμένως σε συνδιασκέψεις όλων των φορέων του νομού της περιφέρειας και του Υπουργείου ως έργον υποδομής με την πρώτη προτεραιότητα για ολόκληρη την περιφέρεια Πελοποννήσου.

Κατόπιν των ανωτέρω, ερωτάται ο αρμόδιος Υπουργός:

Πρόκειται ο εθνικός δρόμος Τριπόλεως-Καλαμάτας λόγω της σπουδαιότητάς του, να ενταχθεί στη χρηματοδότηση από το εθνικό σκέλος για τη σίγουρη υλοποίησή του και να σταματήσουν τα διάφορα σενάρια περί εκπονήσεως μελετών τώρα "για όφελος" του αυτοκινητοδρόμου, όπως μέχρι τώρα διαρρέουν κατά το γνωστό τρόπο μέσω των ΜΜΕ.

Θα δοθεί επιτέλους μία υπεύθυνη απάντηση, τώρα, που η αναγκαιότης του δρόμου Τριπόλεως-Καλαμάτας είναι καθολική που θα δώσει τέλος στα κυκλοφορούντα σενάρια για "μελέτες" και "αυτοχρηματοδότηση, καθώς και στην καταβολή επιβαρημένων διοδίων από τον μη "έχοντα" και "κατέχοντα" Μεσσήνιο πολίτη".

Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, στην επίκαιρη αυτή ερώτηση, τίθεται πραγματικά ένα πολύ μεγάλο εύρος θεμάτων, σε ό,τι αφορά τους οδικούς άξονες της Πελοποννήσου αλλά και συνολικότερα της δυτικής Ελλάδας, διότι η ερώτηση θέτει και θέμα δυτικού άξονα.

Θα προσπαθήσω πάρα πολύ σύντομα στα περιθώρια που μου δίνει ο χρόνος, να απαντήσω και να παραθέσω όσο γίνεται περισσότερα στοιχεία. 

Το σύνολο του προϋπολογισμού του έργου Τρίπολης-Καλαμάτας -των προγραμματιζόμενων έργων και αυτών που ήδη εκτελούνται και αυτών που είναι υπό μελέτη και πρόκειται να ανατεθούν και θα σας μιλήσω πιο αναλυτικά στη συνέχεια- είναι σαράντα δισεκατομμύρια πεντακόσια εκατομμύρια (40.500.000.000) δραχμές και το συνολικό μήκος των υποτμημάτων του δρόμου που καλύπτονται με αυτόν τον προϋπολογισμό είναι τριάντα πέντε χιλιόμετρα.

Αναλυτικά, κατά την κατάρτιση του δεύτερου Κοινοτικού Πλαισίου Στήριξης του 1994, που είχαν αλλεπάλληλες συσκέψεις του ΥΠΕΧΩΔΕ με τους γενικούς γραμματείς των περιφερειών συμφωνήθηκε ένα συγκεκριμένο πρόγραμμα διάθεσης πόρων, το οποίο αποτυπώνεται στην ανάλυση την οποία ήδη σας παρέθεσα.

Το σύνολο, λοιπόν, των πόρων που δεσμεύθηκαν, κάλυψαν το τμήμα Αθήνας-Κορίνθου από το πρόγραμμα οδικών αξόνων και από το Ταμείο Συνοχής, το τμήμα Κορίνθου-Τρίπολης για ένα συγκεκριμένο ποσό το οποίο υπερέβει τα δώδεκα δισεκατομμύρια (12.000.000.000) και το τμήμα Τρίπολης-Καλαμάτας από τα ΠΕΠ Πελοποννήσου.

Στο πλαίσιο αυτό υλοποιούνται όλα τα επείγοντα και δυσχερή έργα, τα οποία θα επιτρέψουν στη συνέχεια τη σχετικά εύκολη ολοκλήρωση του αυτοκινητοδρόμου Τρίπολης-Καλαμάτας.

Συγκεκριμένα, έχουν δημοπρατηθεί και κατασκευάζονται ο αυτοκινητόδρομος Τρίπολης-Καλαμάτας από τα 500 μέτρα έως το 1600 μέτρα, ένα έργο το οποίο έχει ήδη εκτελεστεί κατά 40%, με έναν προϋπολογισμό 4,2 δισεκατομμυρίων.

Το δεύτερο έργο είναι από τα 1600 μέτρα έως τα 8350 μέτρα, το τμήμα Τρίπολης-Καλογερικό, με έναν προϋπολογισμό 7,3 δισεκατομμύρια. 'Εχουν ολοκληρωθεί τα χωματουργικά κατά 80% και η συνολική απόδοση του έργου είναι 50%.

Το τμήμα της νέας εισόδου Καλαμάτας είναι το τρίτο έργο που κατασκευάζεται με προϋπολογισμό ενάμισι δισεκατομμυρίου (1.500.000.000) από τα ΠΕΠ. Η περαίωση προβλέπεται τον Απρίλιο του 1998 και έχει εκτελεστεί ήδη κατά 50%.

Σήμερα που μιλάμε, στις 13 Νοεμβρίου, δηλαδή, υπογράφεται από τον γενικό γραμματέα της περιφέρειας Πελοποννήσου η υπόθεση ανάθεσης για το έργο Παραδείσια-Τσακώνα από τα 9650 μέτρα έως το 14ο χιλιόμετρο και από το 20ο έως το 21ο, ένα ακόμα, δηλαδή, χιλιόμετρο προϋπολογισμού τεσσάρων δισεκατομμυρίων (4.000.000.000).

Στις 20/11 δημοπρατείται με το σύστημα μελέτη-κατασκευή το έργο Σήραγγα Ραψομάτη μήκους 2,5 χιλιομέτρων και προϋπολογισμού έξι δισεκατομμυρίων (6.000.000.000).

Τέλος, στα πλαίσια του δευτέρου Κοινοτικού Πλαισίου Στήριξης προετοιμάζονται για δημοπράτηση μια σειρά από έργα, που θα επανέλθω στα δύο λεπτά που μου δίνετε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο.


 

  

Σελίδα 1554 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Παρά τα νούμερα που έδωσε ο κύριος Υπουργός, βλέπω να υπάρχει μια πρόθεση, αλλά δεν ανταποκρίνεται στην πραγματικότητα. Ομολογουμένως, βρίσκεται σε οδυνηρή κατάσταση η περιφέρεια, η Μεσσηνία, κύριε Υπουργέ και η ανεργία πάνω από 20% είναι δείκτης που δείχνει ότι πραγματικά αργοπεθαίνει, χάνεται, σβήνει η περιφέρεια και συγκεκριμένα ο νομός. Είναι η μόνη λύση, ο δρόμος όπως έχει γίνει αποδεκτό από όλους τους φορείς, τη Νομαρχιακή Αυτοδιοίκηση, την Τοπική Αυτοδιοίκηση την περιφέρεια και από άλλους νομούς. 'Ανθρωποι που ανήκουν στο χώρο σας -και είναι προς τιμήν των - ως ο Νομάρχης Κορινθίας- έχουν αποφανθεί με τα ωραιότερα σχόλια για την αναγκαιότητα του έργου αυτού, που είναι έργο πνοής, είναι μία ανάσα για την περιφέρεια. Είναι μία προϋπόθεση αυτός ο δρόμος για να μπορέσει να επιβιώσει ο Νομός Μεσσηνίας, όπως επίσης και ο περιφερειακός δακτύλιος Κυπαρισσία -Φιλιατρά - Γαργαλιάνοι - Πύλος - Καλαμάτα - Μάνη. Πρέπει αυτά τα έργα οπωσδήποτε να γίνουν.

Αλλά επιτρέψτε μου να έχω επιφυλάξεις, διότι υπάρχει μία κωλυσιεργία, υπάρχει μία παρελκυστική τακτική, που με κάνει να πιστεύω, ότι η πρόθεση που εκδηλώνεται αυτήν τη στιγμή στο Κοινοβούλιο δεν είναι αληθινή.

Θα χρησιμοποιήσω παραδείγματα, προκειμένου να τεκμηριώσω την άποψή μου αυτή και να πω, ότι μόνο η ένταξή τους στο εθνικό σκέλος και η χρηματοδότησή τους θα δώσει πραγματικά λύση στο πρόβλημα αυτό που απασχολεί την περιφέρεια. Αντ' αυτού όμως, ούτε ένα μέτρο δρόμου δεν έχει παραδοθεί όλα αυτά τα χρόνια. Και συγκεκριμενοποιώ την άποψή μου λέγοντας το εξής:

Από Τσακώνα - Καλαμάτα, στο δρόμο αυτό, για τον οποίο έγινε και σύλλογος τα δεκαπέντε τελευταία χρόνια, έχουν προκληθεί τριάντα έξι θάνατοι από τροχαία ατυχήματα και εκατοντάδες τραυματίες. Σκεφτείτε την αναγκαιότητα αυτού του έργου. Δεν έχει γίνει τίποτα, ούτε μελέτες παρακαλώ.

'Οσον αφορά το τμήμα Παραδείσια - Τσακώνα, που είπατε ότι παραδίνεται σήμερα σε εργολάβο, είχε κατακυρωθεί η εργολαβία από τα Χριστούγεννα του 1996. Κύριε Υπουργέ, για την καθυστέρηση αυτή ελέχθησαν πολλά, και ο Τοπικός Τύπος της Καλαμάτας ζητά παρέμβαση εισαγγελέως. Δική σας εφημερίδα είναι αυτή. Εγώ δεν θέλω να πω αυτά. Θέλω, όμως, να επιταχυνθούν οι ρυθμοί και να μπορέσει πραγματικά το έργο αυτό να μπει σε μία πορεία υλοποιήσεως για να μπορέσει να ολοκληρωθεί και να μπορέσει να αναπνεύσει, όπως είπα νωρίτερα, η ύπαιθρος.

Το άλλο κομμάτι που αφορά τη σήραγγα Ραψομάτης, δεν προχωράει. Η σήραγγα Καλογερικού λέτε ότι θα είναι έτοιμη το 2000. Σας πληροφορώ, ότι την 'Ανοιξη του 1998 γίνεται η δημοπράτηση. Και έρχεστε μετά από όλη αυτή την τακτική, κύριε Υπουργέ, και μου μιλάτε για αυτοχρηματοδότηση. Δεν ξέρω, δεν το είπατε ευθέως σήμερα, αλλά μέσα από το γνωστό σύστημα των διαρροών, ο "ΕΠΕΝΔΥΤΗΣ" είπε πριν από τρεις βδομάδες για τριπλό σχήμα, Ευρωπαϊκή Τράπεζα Επενδύσεων-ιδιώτης-δημόσιο. Εσείς δεν το είπατε σήμερα, όμως, κυκλοφορεί πολύ ευρύτατα αυτή η άποψη.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Θα ήθελα να πω ότι είναι γνωστό αυτό και παλιό σενάριο. Πριν από δέκα χρόνια επί δημαρχίας Κουτουμάνου Κουμάντου και είχαν λεχθεί αυτά, αλλά όμως η μελέτη αυτή δεν είναι βιώσιμη. Διότι πρέπει να είναι τα διερχόμενα αυτοκίνητα 18.000 όπως είπε και ο δικός σας ο κ. Πλασκοβίτης ο Γενικός Γραμματέας του ΥΠΕΘΟ, από μελέτες και έρευνες που έγιναν τα αυτοκίνητα δεν ξεπερνούν τις έξι χιλιάδες. Επομένως, δεν μπορεί να γίνει με αυτοχρηματοδότηση.

Γι'αυτό παρακαλώ πάρα πολύ να ενταχθεί στο εθνικό σκέλος ο δρόμος Τρίπολη - Καλαμάτα για να χρηματοδοτηθεί και να πραγματοποιηθεί η ανάπτυξη στην περιφέρεια.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παπανικολάου.

Επειδή έσπασε το κάθισμα σας αφήσαμε περισσότερο χρόνο, κύριε Παπανικολάου.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Βλέπω ότι αγαπάτε την περιφέρειά μας.

ΝΙΚΟΛΑΟΣ ΓΚΕΛΕΣΤΑΘΗΣ: Είναι πολύ σοβαρό το θέμα. Γι'αυτό σπάνε τα καθίσματα, κύριε Πρόεδρε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Υπάρχει ειδικό βάρος.

ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Βερελή, έχετε το λόγο.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): 'Εσπασαν τα καθίσματα, λοιπόν, αλλά θα ήθελα να πω στον αγαπητό κύριο Βουλευτή, ότι πρέπει να γίνεται ένας διαχωρισμός. Σε ό,τι αφορά διαχειριστικούς ελέγχους και ερωτήσεις για έργα της περιφέρειας, το ΥΠΕΧΩΔΕ δεν είναι αρμόδιο. Το έργο ανήκει στη Γενική Γραμματεία της Περιφέρειας. 'Ετσι δεν μπορώ να σας απαντήσω γι'αυτό το οποίο είπατε προηγουμένως, για το συγκεκριμένο θέμα της σήραγγας.

Αυτό, όμως, το οποίο ήθελα να σας πω είναι ότι δεν προσέξατε αυτά τα οποία σας είπα. Απλώς θέλατε να δημιουργήσετε κάποιες εντυπώσεις. Σας μίλησα για έργα τα οποία ήδη εκτελούνται. Σας είπα το ποσοστό της προόδου απολύτως συγκεκριμένα και σας είπα και τα δεσμευμένα ποσά τα οποία υπερβαίνουν τα σαράντα δισεκατομμύρια (40.000.000.000) δραχμές.

Συμφωνώ απολύτως μαζί σας ότι είναι αναγκαίο να γίνει ο δρόμος. Βεβαίως θα υπάρχουν και θάνατοι, βεβαίως θα υπάρχουν και ατυχήματα και βεβαίως υπάρχει μεγάλη οικονομική επιβάρυνση. 'Αλλωστε γνωρίζετε ότι η χώρα μας επιβαρύνεται κατ'έτος με άνω των εκατό δισεκατομμυρίων (100.000.000.000) δραχμών από τα τροχαία ατυχήματα.

H πρόθεση, λοιπόν, είναι σαφής. Αποτυπώνεται δε ως απόδειξη στα έργα τα οποία γίνονται.

Θα ήθελα να συνεχίσω και να σας πω μια σειρά από πράγματα, παρόλο που ο χρόνος είναι ελάχιστος, για τον περιφερειακό δακτύλιο της Μεσσηνίας, όπως επίσης να συνεχίσω και να σας πω για το έργο Τρίπολη-Καλαμάτα, ότι προετοιμάζονται για δημοπράτηση τα έργα Παραδείσια-Τσακώνα από το δεκατέσσερα μέχρι το είκοσι, με προϋπολογισμό τριών δισεκατομμυρίων (3.000.000.000). Η διάβαση Καλογερικού με προϋπολογισμό έξι δισεκατομμυρίων (6.000.000.000) όπου η δημοπρασία θα γίνει το πρώτο εξάμηνο του 1998, το δε προηγούμενο το πρώτο τρίμηνο του 1998. Η έξοδος σήραγγας Ραψομάτη επτάμισι χιλιομέτρων με προϋπολογισμό οκτώμισι δισεκατομμυρίων (8.500.000.000). Η κατασκευή της πρόσβασης από την παλιά εθνική οδό Τρίπολης-Καλαμάτας στην είσοδο της σήραγγας Ραψομάτη, που θα δημοπρατηθεί το πρώτο τρίμηνο του 1998. Και τέλος το τμήμα Τσακώνα-Καλαμάτα μήκους είκοσι εννιά χιλιομέτρων ανατέθηκε πρόσφατα και ήδη προωθείται η υπογραφή της σχετικής σύμβασης για εκπόνηση πλήρους μελέτης οδοποιϊας των κόμβων και των τεχνικών και μελέτη περιβαλλοντικών επιπτώσεων.

Αυτή είναι η πραγματικότητα, αυτά λένε τα έργα. Από εκεί και πέρα, εγώ καταλαβαίνω το άγχος σας ως Βουλευτή της περιοχής και καταλαβαίνω βεβαίως ότι σπάνε τα καθίσματα έτσι. Αλλά η πραγματικότητα είναι αλλού.

Ευχαριστώ.

EΛΕΥΘΕΡΙΟΣ ΠΑΠΑΝΙΚΟΛΑΟΥ: Υπάρχει ειδικό βάρος. Γι'αυτό έσπασαν τα καθίσματα.

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στην πρώτη επίκαιρη ερώτηση δευτέρου κύκλου με αριθμό 289/10.11.97 του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Εργασίας και Κοινωνικών Ασφαλίσεων, Δικαιοσύνης, σχετικά με τις προθέσεις της Κυβέρνησης για επίλυση του προβλήματος των κρατήσεων οικογενειακών επιδομάτων και ανεργίας των εργαζομένων στις Δημόσιες Επιχειρήσεις και Οργανισμούς.

Η επίκαιρη ερώτηση του κ. Πιπεργιά έχει ως ακολούθως:

"Το Ευρωπαϊκό Δικαστήριο έκρινε πρόσφατα σαν παράνομες τις κρατήσεις που γίνονται στους εργαζόμενους Δημοσίων Επιχειρήσεων και Οργανισμών για το διανεμητικό λογαριασμό των οικογενειακών επιδομάτων μισθωτών (ΔΛΟΕΜ) καθώς και


 

  

Σελίδα 1555 

 

για τον λογαριασμό ανεργίας του ΟΑΕΔ, θεωρώντας ότι οι κρατήσεις πρέπει να έχουν ανταποδοτικό χαρακτήρα και ότι κακώς νομοθετήθηκε η κατάργηση των δικών που εκκρεμούσαν στον 'Αρειο Πάγο.

Σημειώνεται ότι η υπόθεση αυτή είχε κριθεί σε Α' και Β' βαθμό από τα ελληνικά δικαστήρια τα οποία με αποφάσεις τους δικαίωναν τους εργαζόμενους που ζητούσαν να σταματήσει η σχετική παρακράτηση αφού δεν είχε ανταποδοτικό χαρακτήρα και να τους επιστραφούν τα παρακρατηθέντα ποσά.

Ερωτώνται οι αρμόδιοι Υπουργοί:

Πώς προτίθενται να αντιμετωπίσουν τις επιπτώσεις αυτής της απόφασης του Ευρωπαϊκού Δικαστηρίου;"

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αυτό που προτιθέμεθα να κάνουμε είναι όχι μόνο να διατηρήσουμε αυτό το λογαριασμό, αλλά να κουβεντιάσουμε και με τους εργαζόμενους που δεν εφαρμόζεται, για την επέκτασή του. Διότι πρέπει να γίνει κατανοητό ότι υπάρχει ανάγκη πόρων για την ανεργία. 'Εχουμε αυτήν τη στιγμή περίπου το 10,3% του ενεργού παραγωγικού δυναμικού μας στην ανεργία. Εξ αυτών το 58% είναι μακροχρόνιοι άνεργοι. Στους νέους μας -και γι' αυτό πήραμε αυτό το εντυπωσιακό πακέτο μέτρων με τις διακόσιες χιλιάδες επιδοτούμενες θέσεις εργασίας που εξήγγειλε χθές ο Πρωθυπουργός-έχουμε 25% ανέργους.

Επειδή, λοιπόν, αυτή η κατάσταση δεν μπορεί να συνεχιστεί έχουμε ανάγκη πόρων. Και οι πόροι είναι και από το κράτος και από το Ευρωπαϊκό Κοινωνικό Ταμείο, αλλά πρέπει οι πόροι να είναι και από όλη την κοινωνία. Και φυσικά οι ίδιοι οι εργαζόμενοι πρώτοι -και νομίζω ότι αυτό τους τιμά-έρχονται να συμβάλουν σ' αυτούς τους πόρους, όπως επίσης το ίδιο έρχεται να συμβάλει και η εργοδοτική πλευρά.

Η πρόθεσή μας είναι να μείνει αυτός ο λογαριασμός. Θεωρώ ότι ουδείς μπορεί να εξαιρεθεί απ' αυτούς που το έχουν μέχρι τώρα -και δεν έχει γίνει και τέτοιο αίτημα από εργατικό συνδικάτο- και νομίζω ότι ο κ. Πιπεργιάς, έθεσε πολύ σωστά την ερώτησή του υπό την έννοια της πλήρους επέκτασης μέσα από συμφωνία βέβαια -δεν θα γίνει ερήμην τους- μέσα από διάλογο και με τους υπόλοιπους για τους οποίους δεν ισχύει σήμερα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πιπεργιά, έχετε δύο λεπτά για να αναπτύξετε την επίκαιρη ερώτησή σας.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, οι εφημερίδες το τελευταίο διάστημα έχουν παρουσιάσει αυτήν την απόφαση του Ευρωπαϊκού Δικαστηρίου και μάλιστα μιλάνε για έναν μπουναμά διακοσίων πενήντα δισεκατομμυρίων (250.000.000.000) επιστροφή κρατήσεων στους εργαζόμενους. Και βέβαια απέναντι σ' αυτά τα δημοσιεύματα, αλλά και απέναντι σε αυτήν την απόφαση η Κυβέρνηση δεν αντέδρασε ως όφειλε. Εγώ στην εκλογική μου περιφέρεια δέχθηκα πολλές φορές ερωτήσεις συνταξιούχων που μου έλεγαν, απ' αυτά τι παίρνουμε πίσω;

Και βέβαια χρειάζεται η Κυβέρνηση να θέσει σωστά το πρόβλημα και να μη θεωρεί κοινωνικό πόρο έναν πόρο που έχει ο ΟΑΕΔ από τμήμα των εργαζομένων. 

Κύριε Υπουργέ, είναι απαράδεκτα αυτά τα πράγματα. Οι μισές ΔΕΚΟ εξαιρούνται από τις κρατήσεις για την ανεργία και σαν εργοδότες και σαν εργαζόμενοι. Το ίδιο εξαιρούνται από τις κρατήσεις για την ανεργία το δημόσιο και οι δημόσιοι υπάλληλοι και αυτό είναι απαράδεκτο. Απολαμβάνουν την προστασία της μονιμότητας και δεν εισφέρουν καθόλου, ούτε μία δραχμή, στο λογαριασμό της ανεργίας και όχι μόνο αυτό.

Είπατε στην πρωτολογία σας ότι πρέπει να εισφέρει το σύνολο της κοινωνίας. Πώς να εισφέρει το σύνολο της κοινωνίας όταν εδώ πάμε να αντιμετωπίσουμε την ανεργία από τμήμα μόνο της εργασίας που συμπιέζεται και εξ αιτίας του ανταγωνισμού ο οποίος έχει επέλθει με την απελευθέρωση της αγοράς.

Χρειάζεται κατά συνέπεια η αναζήτηση πρόσθετων εσόδων για να κάνουμε πράξη τη λεγόμενη κοινωνική συνοχή. Αλλά κοινωνική συνοχή δεν μπορούμε να έχουμε όταν τμήμα της εργατικής τάξης που αντιμετωπίζει τον κίνδυνο και περιθωριοποιείται καλείται να συμβάλει για την κοινωνική συνοχή, να συμβάλει για την αντιμετώπιση της ανεργίας.

Χρειάζεται, λοιπόν, τόλμη στο Υπουργείο και χρειάζεται και συνεννόηση, αλλά και λογική επέκταση και αναζήτηση πόρων έξω και πέρα από τμήμα της εργασίας για την αντιμετώπιση αυτής της κοινωνικής μάστιγας. 

ΠΡΟΕΔΡΕΥΩΝ (Παναγιώτης Σγουρίδης): Είναι γεγονός ότι το δημόσιο και οι δημόσιες επιχειρήσεις έχουν "δέσει το γάϊδαρό τους" και δεν συνεισφέρουν γιατί δεν πρόκειται να είναι άνεργοι. 'Ομως πρέπει να συνεισφέρουν.

ΔΗΜΗΤΡΙΟΣ ΠΙΠΕΡΓΙΑΣ: Αυτή είναι η ανταποδοτικότητα που λέει το Ευρωπαϊκό Δικαστήριο. Αλλά νομίζω ότι σε αυτό ευθύνεται, κύριε Πρόεδρε, και η Κυβέρνηση που νομοθέτησε μία τέτοια ρύθμιση γιατί λέει ανταποδοτικά ναι μεν δεν είναι, είναι κοινωνικός πόρος, αλλά κοινωνικός πόρος σε τμήμα!

ΠΡΟΕΔΡΕΥΩΝ (Παναγιώτης Σγουρίδης): Κύριε Πιπεργιά, το δίκαιό σας σας έδωσα! 

Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ο κ. Πιπεργιάς βέβαια χρησιμοποιεί υψηλούς τόνους, αλλά αν αποκωδικοποιήσουμε αυτά που είπε, θα μπορούσαμε να συμφωνήσουμε απόλυτα. 

Για παράδειγμα αυτήν τη στιγμή οι εργαζόμενοι της Δ.Ε.Η. πληρώνουν για την ανεργία και προφανώς από εκεί ξεκίνησε η διαμαρτυρία αυτή. Η γνώμη μου είναι ότι καλώς πληρώνουν, όπως καλώς πληρώνουν και οι εργαζόμενοι στις τράπεζες και οι άλλοι εργαζόμενοι, οι οποίοι έχουν συμβάσεις αορίστου χρόνου και ουσιαστικά δεν κινδυνεύουν, συνήθως βέβαια γιατί ο ανταγωνισμός μπορεί να δημιουργήσει πάρα πολλά προβλήματα...

ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, στον Ο.Τ.Ε. δεν πληρώνουν όπως στα ΕΛ.ΤΑ. και στον Ο.Α.Ε.Δ.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πιπεργιά, μη με διακόπτετε. Ξέρετε ότι δεν πτοούμαι από τις διακοπές!

Σας παρακαλώ, κύριε Πρόεδρε, να κρατηθεί ο χρόνος.

Λέω, λοιπόν, ότι οι εργαζόμενοι στη Δ.Ε.Η. επί παραδείγματι πληρώνουν και λέω ότι καλώς πληρώνουν όπως καλώς πληρώνουν και οι εργαζόμενοι στις τράπεζες. Πρέπει να γίνει αντιληπτό ότι η ανεργία αφορά όλη την ελληνική κοινωνία. Και δεν πληρώνουν μόνο οι εργαζόμενοι, πληρώνουν και οι εργοδότες, πληρώνουν και οι επιχειρήσεις. 

Σε τελική ανάλυση και αυτοί έχουν ευθύνη για την όλη κατάσταση που υπάρχει, όπως έχει και όλη η κοινωνία μας. Δεν έχουμε βρει άλλο μέσο για την υπόλοιπη κοινωνία μας. Αυτοί είναι οι πόροι του ΟΑΕΔ. Από εκεί και πέρα, ο κ.Πιπεργιάς έκανε μια πάρα πολύ ενδιαφέρουσα κίνηση, την οποία συμμερίζομαι. Είναι η πρόταση της πλήρους επέκτασης αυτού του μέτρου.

Λοιπόν, θα πάρω πρωτοβουλία στη συζήτηση με τη Γενική Συνομοσπονδία Εργατών Ελλάδος και εν' όψει της γενικότερης δημιουργίας του νόμου, που θα υλοποιεί το σύμφωνο εμπιστοσύνης προς το 2000 από το Υπουργείο Εργασίας, για το κομμάτι της απασχόλησης βέβαια, που όπως ξέρετε, πρόσφατα συμφωνήθηκε και επικυρώθηκε από την ολομέλεια των φορέων του κοινωνικού διαλόγου, για να συζητήσουμε και αυτό το θέμα.

Είναι πράγματι ένα θέμα δίκαιο και νομίζω ότι η Γενική Συνομοσπονδία Εργατών Ελλάδος με ιδιαίτερα θετικό τρόπο θα μπορεί να μας βοηθήσει, ώστε να κάνουμε αυτό το διάλογο και να συμφωνήσουμε προς αυτήν την κατεύθυνση. Η ανεργία είναι υπόθεση όλων μας και νομίζω ότι όλοι θέλουν να συνεισφέρουν, προκειμένου αυτά τα μεγάλα προγράμματα και οι παρεμβάσεις που κάνει το Υπουργείο Εργασίας αυτήν τη στιγμή, να ενισχυθούν ιδιαίτερα.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κι εμείς ευχαριστούμε τον κύριο Υφυπουργό.


 

  

Σελίδα 1556 

Τρίτη είναι η με αριθμό 298/10.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Νικολάου Γκατζή προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων προστασίας των εργαζομένων στην επιχείρηση "Αλουμίνιον της Ελλάδος" (ΠΕΣΙΝΕ).

Η επίκαιρη ερώτηση του κ. Γκατζή έχει ως ακολούθως:

"Η γαλλική πολυεθνική επιχείρηση "Αλουμίνιον της Ελλάδος" (ΠΕΣΙΝΕ), εδώ και καιρό, προσπαθεί να εφαρμόσει το πρόγραμμα "ΠΡΟΚΛΗΣΗ", το οποίο προβλέπει συρρίκνωση του προσωπικού κατά τριακόσια άτομα. Παράλληλα, στα πλαίσια της αναδιοργάνωσης που επιχειρεί ο όμιλος στις εργασιακές σχέσεις, προωθεί την ανατροπή των εργασιακών σχέσεων και ευθεία αμφισβήτηση των κατακτήσεων και δικαιωμάτων των εργαζομένων. Εν τω μεταξύ προσπαθεί να αποποιηθεί συμβατικών της υποχρεώσεων με το ελληνικό κράτος, όπως είναι ο οικισμός στα "'Ασπρα Σπίτια". Στις αντιδράσεις των εργαζομένων που πραγματοποιούν απεργιακές κινητοποιήσεις, η πολυεθνική απαντά με μεθοδεύσεις, όπως ποινικοποίηση αγώνα, εκβιασμούς, τρομοκράτηση κλπ.

Ερωτώνται οι κύριοι Υπουργοί τι μέτρα θα πάρει η Κυβέρνηση προκειμένου:

- Να μη μειωθούν οι θέσεις εργασίας όπως προβλέπει το σχέδιο "ΠΡΟΚΛΗΣΗ" και να εξασφαλιστούν οι εργαζόμενοι από κάθε κίνδυνο απ'την προτεινόμενη "οικειοθελή" αποχώρηση και ιδίως: α) Να μη δοθούν σε εργολάβους δραστηριότητες του μόνιμου προσωπικού της εταιρείας. β) Να μην τεθούν εργαζόμενοι εκτός οργανογράμματος.

- Να μην εντατικοποιηθεί η εργασία με την προσθήκη ή την αλλαγή ειδικότητας.

- Να παρέχεται στέγη στον οικισμό "'Ασπρα Σπίτια" με τους όρους που ισχύουν σήμερα σε όλους τους εργαζόμενους που εργάζονται σήμερα ή που θα προσληφθούν στο μέλλον και να μην αλλάξουν οι κανονισμοί παραχώρησης και συντήρησης των κατοικιών".

Ο Υφυπουργός Εργασίας και Κοινωνικών Ασφαλίσεων κ.Πρωτόπαπας, έχει το λόγο για δύο λεπτά.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, έχουμε ασχοληθεί πάρα πολύ με τα προβλήματα που έχουν δημιουργηθεί στην εταιρεία "Αλουμίνιον της Ελλάδος" από την αντιπαράθεση εργοδοτών και εργαζομένων, με αφορμή το σχέδιο "ΠΡΟΚΛΗΣΗ", που η πολυεθνική εταιρεία εφαρμόζει.

Πού βρίσκεται το πρόβλημα σήμερα; Περίπου έχει λυθεί το θέμα της μείωσης του προσωπικού, διότι υπάρχουν πάρα πολλές αιτήσεις εθελούσιας εξόδου και υπάρχουν πολλές απεργιακές κινητοποιήσεις, που γίνονται από τα σωματεία των εργαζομένων, προκειμένου να γίνουν προσλήψεις, ώστε να φθάσει σε έναν αριθμό, τον οποίον έχει προτείνει η επιχείρηση και να αποτραπούν οι εργολαβίες, ή όπως ισχυρίζονται, ζητήματα που συνδέονται με την εντατικοποίηση της εργασίας τους και τους κανόνες υγιεινής και ασφάλειας σ'αυτήν. 

Είμαστε σ'αυτό το στάδιο. Πρέπει να σας πω ότι το Υπουργείο Εργασίας παρακολουθεί πάρα πολύ στενά αυτήν την υπόθεση. Μέχρι σήμερα έχουν πραγματοποιηθεί τρεις περίπου τριμερείς άτυπες διαβουλεύσεις μεταξύ Υπουργείου, εργοδοτών και εργαζομένων. 'Εχουν γίνει συνεργασίες και με την εργοδοτική και με την εργατική πλευρά, προκειμένου να διευκολύνουμε τους όρους μιας συναίνεσης και της εξομάλυνσης των μεταξύ τους σχέσεων.

Πρέπει να σας πω ότι έχουμε καταλήξει στο κομμάτι που αφορά τον οικισμό, τα λεγόμενα "'Ασπρα Σπίτια". Δεν είναι αυτήν τη στιγμή κύριο σημείο αντιπαράθεσης μεταξύ τους. Το κύριο σημείο αντιπαράθεσης βρίσκεται μόνο στις εργολαβίες και στα θέματα που συνδέονται με την ιδιωτικοποίηση της εργασίας τους. Συνεχίζονται οι διαβουλεύσεις. 

Θέλω να πιστεύω ότι σε κάθε περίπτωση, μέσα απ'αυτήν την προσπάθεια που συνεχώς καταβάλλουμε, γιατί μας ενδιαφέρει να υπάρχει μια εργασιακή ομαλότητα στο χώρο αυτό, θα μπορέσουμε να βρούμε λύση. Σε κάθε περίπτωση, θα σας ενημερώσουμε και για τα αποτελέσματα των περαιτέρω εργασιών μας.

ΠΡΟΕΔΡΕΥΩΝ (Παναγιώτης Σγουρίδης): Ο κ.Γκατζής έχει το λόγο για δύο λεπτά, για να αναπτύξει την επίκαιρη ερώτηση.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι γεγονός ότι η πολυεθνική -και το ξέρει και το Υπουργείο, το ξέρει και η περιοχή και οι εργαζόμενοι-βρίσκεται στο σχέδιο "ΠΡΟΚΛΗΣΗ-2". Είναι το δεύτερο σχέδιο που εφαρμόζεται, κύριε Υπουργέ.

Από τους δύο χιλιάδες εκατόν πενήντα εργαζόμενους που ήταν στην επιχείρηση το 1985, σήμερα η επιχείρηση τείνει να τους μειώσει στους χίλιους διακόσιους. Θέλει να απολύσει ακόμη τριακόσιους εργαζόμενους και χρησιμοποιεί μία σειρά μεθόδους με στόχο την αύξηση των κερδών της.

Δημιουργείται πραγματικά ένα μεγάλο κοινωνικό πρόβλημα στην περιοχή και στους εργαζόμενους, όταν ξέρουμε πόσο μεγάλη είναι η ανεργία. Προηγουμένως αναφέρθηκε σ' αυτό και ο κύριος Υφυπουργός παραδεχόμενος τη μεγάλη αύξηση της ανεργίας κλπ. Δημιουργείται ένα πάρα πολύ μεγάλο πρόβλημα ανησυχίας στους εργαζόμενους, γι' αυτό βρίσκονται και σε συνεχείς κινητοποιήσεις. 

Και δεν είναι μόνο αυτή η μείωση που απειλείται, αλλά είναι και οι μεθοδεύσεις, οι οποίες γίνονται καθημερινά. Γίνονται εκβιασμοί, όπως: Θα απολυθείς, δεν είσαι μέσα στο οργανόγραμμα, θα σε διώξουν και από το σπίτι, θα αλλάξεις ειδικότητα και θα δουλεύεις δύο και τρεις δουλειές στη βάρδια σου κλπ.

Λοιπόν, αυτά είναι μέτρα που πραγματικά, πέρα από την εντατικοποίηση, προσπαθεί η ΠΕΣΙΝΕ να τα εφαρμόσει. 

Κύριε Υφυπουργέ, πρέπει να το κοιτάξετε, γιατί το κράτος είναι μέτοχος -μεγαλομέτοχος μάλιστα μέσω της ΕΤΒΑ- και δεν παίρνει κανένα μέτρο. Δεν στριγμώνει -αν θέλετε- την επιχείρηση σε όφελος της εθνικής οικονομίας και των εργαζομένων.

Αυτή η επιχείρηση που ανδρώθηκε και έφθασε να έχει πέρσι τα 18,6 εκατομμύρια δολάρια κέρδη και πρόπερσι έφθασε τα 41 εκατομμύρια κέρδη, δεν κάνει βήμα πίσω μπροστά στα αιτήματα που έχουν οι εργαζόμενοι.

Και τι ζητούν; Να μην σχολάσουν, να μην εκβιάζει τους πενηντάρηδες στην εθελούσια αποχώρηση, να βρουν δουλειά τα παιδιά τους, να ζήσει η περιοχή. 

Πάνω σ' αυτά εμείς ξαναθέτουμε το θέμα επί της ταμπακιέρας, που λένε.

Θα μπορέσουν οι εργαζόμενοι να στεριώσουν στη δουλειά τους; Θα σταματήσουν αυτές οι απολύσεις; Θα παρέμβει η Κυβέρνηση; Θα πάρει μέτρα; 'Εχει τη δυνατότητα. Θα μπορέσουν οι εργαζόμενοι να μείνουν στα σπίτια με τους όρους, που είναι συμβατική υποχρέωση της επιχείρησης;

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Θα μπορέσουν τελικά οι εργαζόμενοι και τα παιδιά αυτών των ανθρώπων να παραμείνουν, γιατί έχουν υποστεί όλη αυτήν την κατάσταση που είναι σε βάρος και της υγείας τους;

Τρία είναι, κύριε Πρόεδρε, τα θέματα. Το ένα είναι...

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή. Δεν έχετε άλλο χρόνο.

ΝΙΚΟΛΑΟΣ ΓΚΑΤΖΗΣ: Το δεύτερο είναι η αλλαγή των εργασιακών σχέσεων και το τρίτο είναι η κατοικία.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, φοβάμαι ότι ο κύριος συνάδελφος έχει μείνει λίγο πίσω. Του εξήγησα ότι με τις παρεμβάσεις του Υπουργείου Εργασίας λύθηκε το πρόβλημα, η διαφορά που υπήρχε σε σχέση με τα σπίτια, τον οικισμό δηλαδή. Δεν υπάρχει αυτή τη στιγμή αυτό το πρόβλημα. 

'Εχει ξεπεραστεί, επίσης, το πρόβλημα που αφορά το θέμα του να μειωθεί το προσωπικό, σύμφωνα με το σχέδιο "ΠΡΟΚΛΗΣΗ". Υπάρχουν αιτήσεις εθελουσίας εξόδου, δηλαδή. Δεν είναι εκεί η διαφορά αυτή τη στιγμή. 

Η διαφορά είναι το αν, μετά τη μείωση του αριθμού που προβλέπεται, θα ξανανέβει το προσωπικό από τους χίλιους


 

  

Σελίδα 1557 

 

διακόσιους εξήντα τρεις στους χίλιους τριακόσιους πενήντα ή και παραπάνω, όπως ζητούν οι εργαζόμενοι, προκειμένου να μην υπάρξουν εργολαβίες και προκειμένου, όπως είναι στις προτάσεις του Σωματείου, να μην υπάρξει εντατικοποίηση της εργασίας. 

Αυτή είναι η διαφορά αυτήν την ώρα και γι' αυτό γίνονται οι απεργιακές κινητοποιήσεις.

Ο κύριος συνάδελφος αδικεί ιδιαίτερα το Υπουργείο Εργασίας, όταν λέει αν θα ασχοληθούμε. Μα, του εξήγησα στην πρωτομιλία μου ότι έχουν γίνει μέχρι τώρα τρεις φορές άτυπες διαβουλεύσεις, τριμερείς διαβουλεύσεις, όπως τις λέμε. Υπάρχει, λοιπόν, εντονότατη παρέμβαση και παρακολούθηση του Υπουργείου Εργασίας. 'Εχουμε φέρει τα πρώτα αποτελέσματα, όπως τόνισα, και πρέπει να σας πω ότι υπάρχει συνεχής επικοινωνία τόσο με την εργοδοτική, όσο και με την εργατική πλευρά, προκειμένου να πιέσουμε στην κατεύθυνση της δημιουργίας λύσεων και αποκατάστασης της εργασιακής ομαλότητας στο χώρο.

Θα έλεγα, λοιπόν, ότι υπάρχει μια κατάσταση δύσκολη. Την κατάσταση την παρακολουθούμε πολύ στενά και από πολύ κοντά. Προσπαθούμε να διασφαλίσουμε και τον παράγοντα εργασία και τους εργαζόμενους και τον παράγοντα ομαλότητα στην επιχείρηση και να είσθε βέβαιοι ότι προς αυτήν την κατεύθυνση θα συνεχίσουμε να κινούμαστε.

Εάν υπάρχουν άλλες συγκεκριμένες προτάσεις από μέρους σας με ευχαρίστηση και αυτές θα τις αποδεχτούμε.

ΝΙΚΟΛΑΟΣ ΓΚΑΤΖΗΣ: Κύριε Υφυπουργέ, οι εργαζόμενοι σας καταγγέλλουν ότι στις συναντήσεις τους παραπέμπετε στην εργοδοσία με την πρόταση "βρείτε τα".

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 283/7.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων για την προστασία της υγείας των εργαζομένων στο εργοστάσιο της Δημόσιας Επιχείρησης Ηλεκτρισμού (ΔΕΗ) στη Μεγαλόπολη Αρκαδίας.

Η επίκαιρη ερώτηση του κυρίου συναδέλφου έχει ως εξής:

"Η έλλειψη τεχνικού ασφαλείας πλήρους και αποκλειστικής απασχόλησης, σύμφωνα με τον ν. 1568/85 καθώς και η έλλειψη γιατρού στο εργοστάσιο της ΔΕΗ στη Μεγαλόπολη Αρκαδίας, εγκυμονούν κινδύνους τόσο για την ασφάλεια, όσο και για την υγεία των εργαζομένων.

Ερωτώνται οι κύριοι Υπουργοί:

Εάν θα μεριμνήσουν, ώστε να καλυφθούν τα παραπάνω κενά, προκειμένου να προστατευθούν η σωματική ακεραιότητα και υγεία των εργαζομένων στο εργοστάσιο της Δημόσιας Επιχείρησης Ηλεκτρισμού στη Μεγαλόπολη Αρκαδίας".

Ο κ. Πρωτόπαπας έχει το λόγο για τρία λεπτά για να πρωτολογήσει.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν θα τα χρησιμοποιήσω, κύριε Πρόεδρε.

Η ερώτηση του κ. Τσαφούλια θίγει ένα ιδιαίτερα σοβαρό θέμα, το θέμα της υγιεινής και ασφάλειας των εργαζομένων.

Δεν έχω πάρει σχετική καταγγελία από τα σωματεία των εργαζομένων. Επικοινώνησα με τη ΔΕΗ, μετά την ερώτησή σας και μου απήντησαν ότι η ΔΕΗ έχει γιατρό, ο οποίος βέβαια δεν είναι ειδικευμένος σε θέματα υγιεινής και ασφάλειας εργασίας, αλλά αυτό προβλέπεται από το νόμο. Δηλαδή γιατρός γενικών καθηκόντων, τον οποίο χρησιμοποιεί και για γιατρό ασφάλειας, σύμφωνα με τα οριζόμενα στο νόμο 1585.

Αυτό τουλάχιστον μας δήλωσαν από τη Διοίκηση της Δημόσιας Επιχείρησης Ηλεκτρισμού.

Εν πάση περιπτώσει, εγώ έδωσα εντολή και στις υπηρεσίες του Υπουργείου να κινητοποιήσουν όλους τους αναγκαίους μηχανισμούς, προκειμένου να έχουμε μία πλήρη εικόνα του αν υπάρχει η παραμικρή παραβίαση της εργατικής νομοθεσίας στη Μεγαλόπολη.

Να είστε βέβαιος, κύριε Τσαφούλια ότι, αν υπάρχει η παραμικρή παραβίαση της εργατικής νομοθεσίας, θα αποκατασταθεί και μάλιστα αμέσως.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Μου λέτε αν υπάρχει παραβίαση. Τεχνικός ασφαλείας υπάρχει; Δεν υπάρχει.

'Ελαβα ένα έγγραφο από την 'Ενωση Τεχνικών ΔΕΗ, ΕΤΕ ΔΕΗ Μεγαλούπολης στις 18 Οκτωβρίου.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν το έλαβα εγώ όμως.

ΓΕΩΡΓΙΟΣ ΤΣΑΦΟΥΛΙΑΣ: Είναι πριν από δέκα μέρες. Λέει "Γιατρό εργασίας στο χώρο μας". Ο γιατρός της ΔΕΗ έξω από το χώρο δεν λέει τίποτα.

'Εχω μπροστά μου το νόμο 1568/85, ο οποίος είναι σκέτο κουρελόχαρτο από τότε, για τον εξής λόγο. Υπάρχει νόμος που να μη λέει επιπτώσεις; Λέει "έχει την υποχρέωση". Δεν λέει τι συνέπειες έχει επί παραβάσει της υποχρεώσεως. Είναι νόμος από το 1985. 'Ολο το πνεύμα της λειτουργίας του κράτους από το 1974 μέχρι τώρα είναι το ίδιο, δηλαδή νόμοι ότι δήθεν υποχρεώνεται ο εργοδότης -όπως τώρα η ΔΕΗ- χωρίς να λέει τίποτα. Λέει για προεδρικά διατάγματα. Ούτε τα προεδρικά διατάγματα εκδόθηκαν. Δεν λέει για συνέπειες.

Τον έχω μαζί μου το νόμο, κύριε Υπουργέ και θα σας τον δώσω να τον διαβάσετε. 'Αμα τον διαβάσετε, θα καταλάβετε ότι η δουλειά είναι για γέλια. Δεν υπάρχει τεχνικός ασφαλείας, ούτε γιατρός εντός του χώρου, όπως λέει ο νόμος ούτε εκδόθηκαν τα προεδρικά διατάγματα.

Εγώ ξέρω να πω ότι οι άνθρωποι αυτοί έστειλαν ένα έγγραφο. Εσείς δεν μου είπατε το αντίθετο, ούτε λέω ότι φταίτε. Τώρα αναλάβατε. Αλλά η μοιρολατρεία, η απόγνωση, η αδιαφορία, η αδράνεια, η αβουλία, σημάδια της εποχής που χαρακτηρίζουν το λαό μας, έχουν σχέση, διότι χαρακτηρίζουν και τους μέχρι τώρα Υπουργούς. Δεν συμπεριλαμβάνω και εσάς. 'Ενα χρόνο έχετε Υπουργός. Είναι είκοσι τέσσερα χρόνια από το 1974. Αυτά τα χαρακτηριστικά του λαού μεταδίδονται από τα χαρακτηριστικά των Υπουργών των Κυβερνήσεων. Επομένως, όταν λέμε ότι ο λαός έχει αβουλία, αδράνεια, αδιαφορία, απόγνωση, μοιρολατρεία σημαίνει ότι τα έχουν οι Υπουργοί από το 1974 μέχρι τώρα. Εκτός από σας, όλοι οι Υπουργοί που πέρασαν, τα έχουν αυτά τα χαρακτηριστικά.

Να γιατί έγινε έτσι ο λαός. Γιατί οι Υπουργοί του είναι τέτοιοι. Είχαμε και τρία θανατηφόρα ατυχήματα.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσαφούλια.

Ο Υφυπουργός κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Τσαφούλια, έχετε κάποιο δίκιο.

Σύμφωνα με το νόμο, τύποις αν το πάρουμε, η ΔΕΗ στη Μεγαλόπολη μπορεί να θεωρηθεί ότι είναι εντάξει. Δηλαδή υπάρχει ένας γιατρός, ο οποίος είναι εντεταλμένος από τη Διοίκηση της Επιχείρησης, έχει προσληφθεί από τη Διοίκηση της Επιχείρησης τοπικά, σύμφωνα με τα όσα ορίζει ο νόμος, προκειμένου να κάνει χρέη γιατρού ασφάλειας. Τυπικά, αν το δούμε με το γράμμα του νόμου, η επιχείρηση είναι καλυμμένη. Αυτό είναι αλήθεια.

Εγώ, όμως, δεν θέλω να πάω στο γράμμα του νόμου, θέλω να πάω στην ουσία. Και η ουσία είναι ότι πρέπει να διασφαλίζονται και να προστατεύονται οι εργαζόμενοι.

Για το λόγο αυτό είχα και σήμερα το πρωϊ επικοινωνία με τη Διοίκηση της ΔΕΗ και τους επεσήμανα τις ιδιαίτερες ευθύνες που έχουν, σε μια τόσο ευαίσθητη περιοχή, για θέματα υγιεινής και ασφάλειας, όπως είναι η Μεγαλόπολη.

Δράττομαι, λοιπόν, της ευκαιρίας -και σας ευχαριστώ για την παρέμβαση που κάνατε με την ερώτησή σας- για να σας πω ότι, πρώτον, και η εντολή προς τις υπηρεσίες του Υπουργείου Εργασίας για τον πλήρη έλεγχο της κατάστασης στη ΔΕΗ Μεγαλόπολης έχει δοθεί ήδη και πιστεύω ότι σύντομα θα έχουμε αποτελέσματα και δεύτερον, σας λέω και τώρα ότι θα επικοινωνήσω ιδιαίτερα με την Επιθεώρηση Εργασίας της Αρκαδίας, προκειμένου να έχουμε και από εκεί μία βοήθεια, παρ' ότι δεν είναι στη δική μας ευθύνη, αλλά είναι στην ευθύνη του Νομάρχη.


 

  

Σελίδα 1558 

Σας λέω ότι αυτό που διαπιστώνουμε είναι ότι υπάρχει τήρηση του γράμματος του νόμου. Επειδή όμως η ΔΕΗ είναι μια δημόσια επιχείρηση, εμείς θα απαιτήσουμε και την τήρηση του πνεύματος του νόμου που είναι η ακόμη αποτελεσματικότερη προστασία της υγιεινής και ασφάλειας. Με αυτήν την έννοια θεωρώ ότι η παρέμβασή σας μας βοηθά ιδιαίτερα προς αυτήν την κατεύθυνση.

ΓΕΩΡΓΙΟΣ ΤΣΑΦΟΥΛΙΑΣ: Μου είπαν να ρωτήσω τον κ. Πιπεργιά. Είχαμε τρία θανατηφόρα ατυχήματα. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση των επικαίρων ερωτήσεων.


 

  

Σελίδα 1559 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Κύρωση Πράξης Νομοθετικού Περιεχομένου", αρμοδιότητος του Υπουργείου Μεταφορών και Επικοινωνιών. Στο νομοσχέδιο αυτό εκφράστηκαν αντιρρήσεις και κρατήθηκε από το Κομμουνιστικό Κόμμα Ελλάδος.

Θα δώσω το λόγο στον κ. Γκελεστάθη, ζήτησε και αυτός να αναπτύξει κάποια πράγματα επί της πράξεως νομοθετικού περιεχομένου. 

Δεν ξέρω, κύριε Γκεσούλη, αν θέλετε να πείτε και εσείς κάποια πράγματα, γιατί κυρίως κρατήθηκε από το Κομμουνιστικό Κόμμα Ελλάδος.

ΝΙΚΟΛΑΟΣ ΓΚΕΣΟΥΛΗΣ: Θα ήθελα, κύριε Πρόεδρε, να πάρω το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκεσούλη, ξεκινάμε από σας.

ΝΙΚΟΛΑΟΣ ΓΚΕΣΟΥΛΗΣ: Κύριε Πρόεδρε, κύριοι συνάδελφοι, θα ήθελα με την ευκαιρία αυτή της Πράξης του Νομοθετικού Περιεχομένου που συζητάμε σήμερα να κάνω μερικές επισημάνσεις για τα τροχαία ατυχήματα. Ξεκινώντας, θέλω να πω ότι δυστυχώς ο μεγάλος αριθμός τροχαίων που έχουμε στη χώρα μας δεν μας απασχολεί με τον ίδιο τρόπο, με την ίδια ένταση, σε σχέση με την ένταση του προβλήματος.

Ο βαθμός ανάπτυξης και εν γένει ο πολιτισμός σε μια χώρα κύρια κρίνονται μεταξύ άλλων στοιχείων και από το δείκτη των τροχαίων ατυχημάτων των νεκρών και των τραυματιών που έχουμε στην άσφαλτο. Κάθε χρόνο στη χώρα μας έχουμε είκοσι δύο χιλιάδες ατυχήματα με τριάντα δύο χιλιάδες τραυματίες, εκ των οποίων οι τέσσερις χιλιάδες είναι πολύ βαριά και καταλήγουν ανάπηροι και οι δύο χιλιάδες νεκροί. Μια ολόκληρη κωμόπολη, λοιπόν, ετησίως αφανίζεται και μια άλλη γίνεται κωμόπολη αναπήρων. Η αιτία των περισσοτέρων μαζικών θανάτων στη χώρα μας είναι από τροχαία ατυχήματα. Το μεγαλύτερο ποσοστό των αναπήρων στη χώρα μας είναι από τροχαία ατυχήματα. Το δημογραφικό πρόβλημα οξύνεται στη χώρα μας και από τον παράγοντα αυτό. Το ετήσιο κοινωνικό και οικονομικό κόστος των τροχαίων στην Ελλάδα εκτιμάται ότι ξεπερνά τα εκατόν δέκα πέντε δισεκατομμύρια (115.000.000.000) δραχμές. Δυστυχώς, τα πολύ συχνά προβλήματα που αντιμετωπίζουμε στους δρόμους με τα τροχαία ατυχήματα αντιμετωπίζονται με αδιαφορία θα έλεγα σε αντίθεση με οποιαδήποτε άλλη αιτία μαζικών θανάτων μικρότερης κλίμακας, όπως είναι επιδημίες, ναρκωτικά, αεροπορικά ή ναυτικά δυστυχήματα.

Στη χώρα μας υπάρχουν περιθώρια μείωσης των τροχαίων ατυχημάτων. Απαιτείται όμως, άμεση κινητοποίηση όλων των φορέων που ασχολούνται με την οδική ασφάλεια. Πρέπει να υπάρχει προσπάθεια να στηριχθεί εξαρχής και με συντονισμένη δράση νομοθετικής αντιμετώπισης, έτσι ώστε να μην υπάρχουν ασάφειες, επικαλύψεις καθώς και κενά αρμοδιότητας.

Κύριε Πρόεδρε, αυτή η Πράξη Νομοθετικού Περιεχομένου που έχουμε σήμερα αναφέρεται σ'αυτά τα κορυφαία ζητήματα και με την ευκαιρία αυτή έκανα αυτές τις σύντομες επισημάνσεις σε ένα κορυφαίο ζήτημα που απασχολεί την ελληνική κοινωνία και πρέπει να απασχολεί την πολιτεία μας ακόμη περισσότερο. 

Θα κυρώσουμε την Πράξη αυτή, διότι πιστεύουμε ότι θα βοηθήσει προς αυτήν την κατεύθυνση που ανέφερα πριν. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γκεσούλη.

Ορίστε, κύριε Γκελεστάθη, έχετε το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κύριοι συνάδελφοι, με το υπό συζήτηση νομοσχέδιο του Υπουργείου Μεταφορών και Επικοινωνιών κυρώνεται η Πράξη Νομοθετικού Περιεχομένου, "μέτρα περιορισμού της κυκλοφορίας φορτηγών αυτοκινήτων σε τμήματα εθνικών οδών" που δημοσιεύθηκε στο με αριθμό 152/17.7.1997 φύλλο της Εφημερίδος της Κυβερνήσεως-Τεύχος Α'.

Με την Πράξη αυτή επιβλήθηκαν ορισμένοι περιορισμοί στην κυκλοφορία φορτηγών αυτοκινήτων κατά τη θερινή περίοδο σε ορισμένα τμήματα του εθνικού οδικού δικτύου και κατά τις ημέρες και ώρες μεγάλης κυκλοφοριακής αιχμής. Οι περιορισμοί αυτοί επεβάλοντο από 18 Ιουλίου μέχρι 14 Σεπτεμβρίου 1997 κατά τις ημέρες Παρασκευή και Κυριακή και σε ημέρες εορτών.

Κύριε Πρόεδρε, με την ευκαρία αυτή ήθελα να αναφέρω στη Βουλή ότι εμείς όταν είμεθα στην κυβέρνηση και ο ομιλών είχα την τιμή να είμαι Υπουργός Μεταφορών και Επικοινωνιών, είχα εισηγηθεί στη Βουλή το νόμο 1903 της 22 Οκτωβρίου 1990 που δημοσιεύθηκε στην Εφημερίδα της Κυβερνήσεως Φύλλο 142 στις 23 Οκτωβρίου 1990, Τεύχος Α', με τον οποίο προβλέψαμε και πραγματοποιήσαμε τα εξής:

Με το άρθρο 17 εξουσιοδοτήθηκε ο Υπουργός Μεταφορών και Επικοινωνιών να συστήσει Επιτροπή αναθεώρησης του Κώδικα Οδικής Κυκλοφορίας. Και για πρώτη φορά εισηγήθηκα στη Βουλή και έγινε δεκτό η Επιτροπή αυτή αντί πενταμελής να είναι οκταμελής. Και πράγματι με την απόφαση του Υπουργού Μεταφορών και Επικοινωνιών με αριθμό 69216/50011 στις 29 Απριλίου 1991, που δημοσιεύτηκε στην Εφημερίδα της Κυβερνήσεως στο Φύλλο 287 της 6ης Μαϊου 1991, Τεύχος Β', συστήθηκε η επιτροπή αυτή η οποία αποτελείτο από: το Νομικό Σύμβουλο του Κράτους του Υπουργείου Μεταφορών και Επικοινωνιών ως Πρόεδρο έναν εκπρόσωπο του Υπουργείου Μεταφορών και Επικοινωνιών, έναν εκπρόσωπο του Υπουργείου Περιβάλλοντος, Χωροταξίας και Δημοσίων 'Εργων, έναν εκπρόσωπο του Υπουργείου Δημόσιας Τάξης και έναν εκπρόσωπο της ΕΛΠΑ.

Παράλληλα, συμμετείχαν στην Επιτροπή αυτή για πρώτη φορά και τρεις ειδικοί επιστήμονες οι οποίοι υποδείχτηκαν τότε από τις τρεις πολιτικές παρατάξεις που εκπροσωπούντο στη Βουλή, της Νέας Δημοκρατίας, του ΠΑΣΟΚ και του Συνασπισμού της Αριστεράς και της Προόδου.

Η Επιτροπή αυτή εργάστηκε για οκτώ μήνες και σε εξήντα συνεδριάσεις, έλαβε υπόψη της τα κείμενα των κωδίκων οδικής κυκλοφορίας άλλων ευρωπαϊκών χωρών, όπως και των Ηνωμένων Πολιτειών της Αμερικής και μία σωρεία υπομνημάτων ενδιαφερομένων φορέων που έχουν αρμοδιότητα για τα θέματα της οδικής ασφάλειας. 'Εκαμε μία πάρα πολύ σοβαρή και άρτια εργασία, η οποία έδωσε ένα νέο περιεχόμενο στα θέματα του Κώδικα Οδικής Κυκλοφορίας. Ο Κώδικας αυτός κυρώθηκε στη Βουλή με το νόμο 2094 της 20 Νοεμβρίου 1992 και δημοσιεύθηκε στην Εφημερίδα της Κυβερνήσεως στο Φύλλο 182 στις 25 Νοεμβρίου 1992 στο Τεύχος Α'.

Εμείς, κύριε Πρόεδρε, τότε με τον προηγούμενο νόμο που σας ανέφερα, παράλληλα προς την εξουσιοδότηση προς τον Υπουργό Μεταφορών και Επικοινωνιών για να συστήσει την Επιτροπή για την αναθεώρηση του Κώδικα Οδικής Κυκλοφορίας, πήραμε άμεσα μέτρα, ώστε να τιμωρούνται αυστηρά οι παραβάτες, οι οποίοι τουλάχιστον με τις κύριες παραβάσεις του Κώδικα Οδικής Κυκλοφορίας προκαλούν τα τροχαία ατυχήματα, όπως είναι η αντικανονική προσπέραση, όπως είναι η υπέρβαση του ορίου ταχύτητας, όπως είναι η παραβίαση του ορίου ταχύτητας, όπως είναι η οδήγηση στο αντίθετο ρεύμα σε μονόδρομους και τα άλλα παρόμοια.

Και τότε, κύριε Υφυπουργέ, είχαμε ευεργετικά αποτελέσματα, διότι πράγματι οι παραβάσεις αυτές οι οποίες εσημειώνοντο από τα όργανα της Τροχαίας Κινήσεως είχαν τον αντίστοιχο κολασμό. Και όπως έδειξαν τότε οι δείκτες της Στατιστικής Υπηρεσίας είχαμε κάθετη πτώση των τροχαίων ατυχημάτων.

Μετά, με την εφαρμογή του νέου Κώδικα Οδικής Κυκλοφορίας, κάναμε μία πανελλήνια εκστρατεία ενημερώσεως των πολιτών για τη συμμόρφωσή τους προς τις διατάξεις του νέου Κώδικα Οδικής Κυκλοφορίας.

Κυκλοφορήσαμε το νόμο αυτό του Κώδικα Οδικής Κυκλοφορίας σε τριακόσιες χιλιάδες αντίτυπα -και σας επιδεικνύω


 

  

Σελίδα 1560 

 

ένα- σε ολόκληρη τη χώρα και δόθηκαν σε φορείς οι οποίοι με ανατύπωση θα μπορούσαν να διανείμουν το κείμενο αυτό στα μέλη των οργανώσεών τους κ.ο.κ. 

Παράλληλα, κύριε Πρόεδρε, στον τομέα της πρόληψης κάναμε μία σημαντική εργασία ώστε να ενημερωθούν στα σχολεία οι μαθητές και καθιερώθηκε τότε το μάθημα οδικής κυκλοφορίας, όχι βέβαια στο πρόγραμμα των μαθημάτων, αλλά καθιερώθηκε να ενημερώνονται οι μαθητές από τους καθηγητές και τους δασκάλους τους στα θέματα της οδικής κυκλοφορίας.

Επίσης και στο Υπουργείο Γεωργίας κάναμε μία σημαντική εργασία να ενημερωθούν εκείνοι οι οποίοι έπαιρναν άδειες οδηγήσεως γεωργικών μηχανημάτων που με την κυκλοφορία τους σε εθνικούς ή επαρχιακούς δρόμους προκαλούν τροχαία ατυχήματα και παράλληλα στο Υπουργείο Εθνικής 'Αμυνας να ενημερωθούν οι νεοσύλλεκτοι στρατιώτες, ναύτες και σμηνίτες. Και με άλλα μέσα που δεν επαρκεί ο χρόνος μου να αναφέρω έγινε μία πανελλήνια εκστρατεία ενημερώσεως των πολιτών για τη συμμόρφωσή τους προς τις διατάξεις του νέου Κώδικα Οδικής Κυκλοφορίας.

Κύριε Πρόεδρε, στη Βουλή συστήθηκε Διακομματική Κοινοβουλευτική Επιτροπή για τη μελέτη του προβλήματος των τροχαίων ατυχημάτων στις 5.5.1995. Η Επιτροπή αυτή σε δεκατέσσερις συνεδριάσεις και αφού ακροάστηκε διαφόρους εκπροσώπους πολλών φορέων από όλη τη χώρα, συνέταξε ένα Πόρισμα το οποίο υπέβαλε στην Ολομέλεια της Βουλής στις 31.5.1996. Στο πόρισμα αυτό από την Κυβέρνηση, από το Υπουργείο Μεταφορών και Επικοινωνιών μέχρι σήμερα δεν δόθηκε καμία συνέχεια. Το πόρισμα αυτό προφανώς παραμένει σε κάποιο συρτάρι του Υπουργείου Μεταφορών και Επικοινωνιών χωρίς να αξιοποιηθεί το περιεχόμενό του.

Εν πάση περιπτώσει εμείς είχαμε διατυπώσει πολλές επιφυλάξεις τότε στις εργασίες της Διακομματικής Επιτροπής, αλλά έγινε μία εργασία και αποτυπώθηκε στο πόρισμα αυτό, ομόφωνα, που θα έπρεπε το Υπουργείο Μεταφορών και Επικοινωνιών και τα άλλα συναρμόδια Υπουργεία να το θέσουν σε εφαρμογή, διότι κάποια ευεργετικά αποτελέσματα θα προέκυπταν στο θέμα αυτό.

Η Νέα Δημοκρατία, κύριε Πρόεδρε, έχει κάνει μία σημαντική εργασία για τα θέματα της οδικής κυκλοφορίας και έχει υποβάλει στην Εθνική Αντιπροσωπεία, αλλά έχει δώσει και σε ευρεία δημοσιότητα τα μέτρα εκείνα που βασικά και με προτεραιότητα θα έπρεπε να θεσμοθετηθούν για να αντιμετωπιστεί αυτό το μεγάλο πρόβλημα. Γιατί όλοι είμαστε μάρτυρες κάθε Σαββατοκύριακο και κάθε εξαιρέσιμες ημέρες, να έχουμε τόσα πολλά θύματα τροχαίων ατυχημάτων. 'Εχει καθιερωθεί πλέον κάθε Σαββατοκύριακο να έχουμε είκοσι με είκοσι πέντε νεκρούς και τριακόσιους τραυματίες περίπου, άλλους ελαφριά και άλλους βαριά τραυματισμένους και γνωρίζουμε όλοι μας ποιες είναι οι κοινωνικές επιπτώσεις από τα θέματα αυτά, όπως επίσης και ποιες είναι οι επιπτώσεις στην εθνική μας οικονομία.

'Ετσι οι προτάσεις της Νέας Δημοκρατίας δεν υιοθετήθηκαν μέχρι σήμερα από την Κυβέρνηση αν και υποβάλαμε και στο Υπουργείο Μεταφορών και Επικοινωνιών και στα άλλα συναρμόδια Υπουργεία τις προτάσεις μας αυτές από το 1996.

Σε περίληψη, κύριε Πρόεδρε, για ενημέρωση των συναδέλφων θέλω να αναφέρω ότι εμείς ζητήσαμε και ζητούμε να θεσμοθετηθούν τα εξής:

"1.'Αμεση σύσταση Γενικής Γραμματείας Οδικής Ασφάλειας στο Υ.ΠΕ.ΧΩ.Δ.Ε με διοικητικές και εκτελεστικές εξουσίες που θα επιτρέπουν, όχι μόνο τη διαμόρφωση ολοκληρωμένης πολιτικής οδικής ασφάλειας, αλλά και το συντονισμό της επιτυχημένης εφαρμογής της. Η Γενική Γραμματεία με στελέχωση από το υπάρχον επιστημονικό δυναμικό, αποτελείται από την Κεντρική Υπηρεσία, τα γραφεία μόνιμης εκπροσώπησης στα συναρμόδια υπουργεία και τις περιφερειακές υπηρεσίες.

2.'Αμεση σύσταση Εθνικού Συμβουλίου Οδικής Ασφάλειας, στο οποίο συμμετέχουν εκπρόσωποι όλων των φορέων που έχουν σχέση με την οδική ασφάλεια και το οποίο έχει συμβουλευτικό ρόλο και εξασφαλίζει την απαραίτητη ευρύτερη συμμετοχή παραγωγικών τάξεων και πολιτών στην προσπάθεια βελτίωσης της οδικής ασφάλειας. 

3. Ριζική αναδιοργάνωση της διαδικασίας εξάλειψης των επικίνδυνων θέσεων του οδικού δικτύου που με συστηματικό τρόπο και τεκμηριωμένα αναλυτικά στοιχεία προσδιορίζει τις επικίνδυνες θέσεις, σχεδιάζει τις επεμβάσεις, ιεραρχεί την υλοποίηση των επεμβάσεων και αξιολογεί τα αποτελέσματά τους.

4. Σύγχρονη οργάνωση ενός ολοκληρωμένου συστήματος διαχείρισης της λειτουργίας και της συντήρησης των δρόμων για να επιτυγχάνεται η καλύτερη διάθεση των οικονομικών πόρων με υιοθέτηση συνολικής και όχι αποσπασματικής θεώρησης.

5. Υιοθέτηση και εφαρμογή νέας προσέγγισης για τη βελτίωση της οδικής ασφάλειας σε θέματα αιχμής του οδικού περιβάλλοντος, όπως η ασφαλής κίνηση των πεζών, η ορθή σήμανση των υπό εκτέλεση έργων, η αξιοπιστία της σήμανσης των οδών κλπ.

6. Βελτίωση του συστήματος εκπαίδευσης και εξέτασης των υποψηφίων οδηγών με επαναπροσδιορισμό γνώσης και πρακτικής εξάσκησης και επανακαθορισμό της διαδικασίας εξέτασης σε πιο ρεαλιστική βάση.

7. Αναβάθμιση των μαθημάτων κυκλοφοριακής αγωγής και επέκτασή τους σε όλα τα σχολεία στοιχειώδους και Μέσης Εκπαίδευσης για τη σταδιακή δημιουργία σωστής κυκλοφοριακής συνείδησης στους αυριανούς οδηγούς και πεζούς.

8. Διαμόρφωση και εφαρμογή συγκεκριμένου προγράμματος συστηματικής και συνεχούς ενημέρωσης και ευαισθητοποίησης του κοινού σε θέματα οδικής ασφάλειας με "μηνύματα" από τα Μέσα Μαζικής Ενημέρωσης, οργανωμένες εκστρατείας μικρής διάρκειας, αλλά συνεχούς παρέμβασης για ενημέρωση σε ειδικά θέματα.

9. Αναθεώρηση της διαδικασίας τεχνικού ελέγχου των οχημάτων ώστε να είναι πραγματοποιήσιμος ο προγραμματισμένος έλεγχος σε τακτικά διαστήματα, οι ιδιοκτήτες των οχημάτων που δεν παρουσιάζονται για έλεγχο να εντοπίζονται έγκαιρα και να υφίστανται τις συνέπειες.

10. Ενθάρρυνση εφοδιασμού των νέων αλλά και των ήδη κυκλοφορούντων οχημάτων με εξοπλισμό που εξασφαλίζει τις ελάχιστες απαιτήσεις ενεργητικής και παθητικής ασφάλειας με υιοθέτηση κατάλληλων μέτρων, κυρίως φορολογικών.

11. Καθιέρωση Εθνικού Συστήματος Παρακολούθησης του επιπέδου οδικής ασφάλειας τόσο σε εθνική, όσο και σε νομαρχιακή κλίμακα και δημοσίευση των σχετικών δεικτών που αντικατοπτρίζουν το επίπεδο αυτό.

12. Επανεξέταση της νομοθεσίας για την οδική κυκλοφορία με στόχο οι σχετικές διατάξεις του Κώδικα Οδικής Κυκλοφορίας να είναι αποτελεσματικές, αλλά και ευρύτερα αποδεκτές από το κοινωνικό σύνολο και να εναρμονίζονται με τις αντίστοιχες της Ευρωπαϊκής 'Ενωσης.

13. Εφαρμογή σύγχρονων μεθόδων για τη διαχείριση της κυκλοφορίας, ιδιαίτερα μετά από τα ατυχήματα και για την εξασφάλιση αστυνόμευσης με χαρακτήρα κυρίως προληπτικό και αποτρεπτικό και σε εξαιρετικές μόνο περιπτώσεις κατασταλτικό.

14. Βελτίωση των υπηρεσιών παροχής άμεσης βοήθειας στους παθόντες σε οδικά ατυχήματα, ώστε να εξασφαλίζεται ταχεία μεταφορά τους σε νοσοκομεία και άμεση νοσηλεία."

Αντί, κύριε Πρόεδρε, η Κυβέρνηση να αποδεχθεί τις προτάσεις αυτές να τις εφαρμόσει ώστε να αντιμετωπιστεί αυτό το μεγάλο κοινωνικό πρόβλημα των τροχαίων ατυχημάτων, μέχρι σήμερα δεν έχει πράξει τίποτε απολύτως. Και βεβαίως, με την Πράξη Νομοθετικού Περιεχομένου που συζητούμε, εμείς είμαστε σύμφωνοι, διότι οποιοδήποτε μέτρο λαμβάνεται για την αντιμετώπιση αυτού του μεγάλου προβλήματος, ασφαλώς όλους μας βρίσκει σύμφωνους. Αλλά έτσι αποσπασματικά η Κυβέρνηση αντιμετωπίζοντας αυτό το μεγάλο κοινωνικό πρόβλημα που έχει εξελιχθεί σε μια μάστιγα εναντίον της κοινωνίας μας, νομίζουμε ότι δεν μπορεί να το αντιμετωπίσει. Για το λόγο αυτό, πρέπει να αναθεωρήσει την


 

  

Σελίδα 1561 

 

τακτική της και να θελήσει να υιοθετήσει τις προτάσεις που έχουν γίνει και να τις θέσει σε εφαρμογή, για να έχουμε τα ανάλογα αποτελέσματα που πρέπει να επιδιώξουμε σε σύντομο χρονικό διάστημα.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν ΚΡΗΤΙΚΟΣ).

Αντ'αυτού, κύριε Πρόεδρε, η Κυβέρνηση θέλησε μετά από δύο χρόνια εφαρμογής του Κώδικα Οδικής Κυκλοφορίας που όπως σας ανέφερα προηγουμένως εμείς αναθεωρήσαμε, να κάνει καινούρια αναθεώρηση και μάλιστα κατά τρόπο όχι σωστό, κατά τρόπον ο οποίος προδικάζει ότι το αποτέλεσμα της εργασίας αυτής θα είναι ανεδαφικό. Και απορούμε, γιατί μέσα σε δύο χρόνια θα έπρεπε να αναθεωρηθεί ο Κώδικας Οδικής Κυκλοφορίας και αν υπήρχε κάποια ανάγκη αντιμετώπισης ειδικών θεμάτων, θα μπορούσε η Κυβέρνηση μ'ένα νομοσχέδιο να αντιμετωπίσει τις τροποποιήσεις που θα έπρεπε να επιφέρει για να επιδιώξει τους στόχους που θα ήθελε να εφαρμόσει.

'Ετσι, κύριε Πρόεδρε, η Κυβέρνηση, το Υπουργείο Μεταφορών και Επικοινωνιών και τα άλλα συναρμόδια Υπουργεία πρέπει επιτέλους να μελετήσουν αυτό το πόρισμα της Διακομματικής Επιτροπής που έχει υποβληθεί, όπως ανέφερα προηγουμένως, από πέρυσι το Μάιο στη Βουλή και να μπορέσει να εφαρμόσει ορισμένα μέτρα, ώστε να αντιμετωπιστεί αυτό το μεγάλο πρόβλημα των τροχαίων ατυχημάτων. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Είναι γεγονός ότι το πρόβλημα που επικαλείται η Πράξη Νομοθετικού Περιεχομένου, είναι ένα πρόβλημα υπαρκτό. Πράγματι η Ελλάδα, θα μπορούσαμε να πούμε ότι είναι ίσως πρώτη στην Ευρώπη. 'Εχουμε επιτέλους και μια πρωτιά, αλλά δυστυχώς οι πρωτιές μας είναι σε αρνητική κατεύθυνση και ίσως μεταξύ των πρώτων χωρών και στον κόσμο σε αριθμό τροχαίων και ιδαίτερα σοβαρών τροχαίων ατυχημάτων και θανατηφόρων. Θα μπορούσε να πει κανείς ότι κάθε Σαββατοκύριακο, κύριε Πρόεδρε, γίνεται και μια αιματηρή μάχη στα οδοστρώματα.

'Ετσι, λοιπόν, κατά τη γνώμη μας, είναι ανάγκη να παρθούν συγκεκριμένα μέτρα. Και βεβαίως τα μέτρα αυτά, δεν παίρνονται με τη συγκεκριμένη Πράξη Νομοθετικού Περιεχομένου, για την οποία θα μιλήσουμε παρακάτω. Είναι πρόβλημα οδικού δικτύου, ακόμα και κατασκευής του. Κυριαρχεί, θα λέγαμε, κατά κανόνα η κακοκατασκευή και ξέρετε, κύριε Πρόεδρε, ότι με το νόμο που υπάρχει σήμερα, εάν ένα δημόσιο έργο και ένας δρόμος δεν παραληφθεί από τις τεχνικές υπηρεσίες επί ένα χρόνο, θεωρείται ότι έχει παραληφθεί, ότι το έχει εγκρίνει η υπηρεσία. Και έτσι ο κακοκατασκευαστής έχει κερδοσκοπήσει και έχει δημιουργήσει ένα έργο που θα είναι μόνιμος κίνδυνος για τη ζωή των πολιτών.

Υπάρχει το θέμα της εκπαίδευσης, το θέμα του προληπτικού ελέγχου, της ενημέρωσης, της σήμανσης στους δρόμους και αυτή πάρα πολλές φορές είναι ελλιπής κλπ. Θυμάμαι δε, ότι πριν από λίγους μήνες, όταν ήλθε στην κοινοβουλευτική συνέλευση του Συμβουλίου της Ευρώπης ο Πρόεδρος της Δημοκρατίας και μίλησε, δέχθηκε μετά ερωτήσεις. Μια, λοιπόν, από τις ερωτήσεις που δέχθηκε, ήταν ακριβώς πάνω σ'αυτό το θέμα, πώς γίνεται και η Ελλάδα είναι πρώτη σε θανατηφόρα ατυχήματα. 'Ηταν μάλιστα, λίγους μήνες πριν ξεκινήσει η τουριστική περίοδος. "Και πώς θα μας καθησυχάσετε, θα καθησυχάσετε τους τουρίστες μας, όταν έρχονται στην Ελλάδα να μην παίζουν τη ζωή τους κορώνα-γράμματα με το κυκλοφοριακό;" Και φυσικά, ο Πρόεδρος της Δημοκρατίας αισθητά βρέθηκε σε πολύ δύσκολη θέση.

Ειπώθηκε και στην επιτροπή και εδώ, να γίνει κάποια ευρύτερη συζήτηση με εμπειρογνώμονες κλπ. εδώ στο Κοινοβούλιο. Δεν έχουμε αντίρρηση. Η αλήθεια όμως είναι ότι η σημερινή κατάσταση δεν δικαιολογείται και τέτοιες συζητήσεις έχουν ξαναγίνει. Θα θυμίσω, όπως και άλλοι συνάδελφοι, ότι είχε δημιουργηθεί μία Διακομματική Επιτροπή της Βουλής, η οποία δούλεψε για αρκετό καιρό. 'Ακουσε εμπειρογνώμονες, άκουσε ενδιαφερόμενους φορείς, κατέληξε σε ένα συγκεκριμένο πόρισμα. Το πόρισμα όμως αυτό όσο και αν είναι σημαντικό το θέμα στο οποίο αναφέρεται, είχε την ίδια τύχη με όλα τα πορίσματα των Ειδικών Διακομματικών Επιτροπών, δηλαδή, τα συρτάρια κάποιων Υπουργείων ή της Βουλής. Από εκεί και πέρα κανείς δεν ασχολήθηκε με αυτά.

Ούτε και το πόρισμα αυτό αξιοποιήθηκε από την Κυβέρνηση, ανεξάρτητα από τις όποιες παρατηρήσεις θα μπορούσε να κάνει κανείς πάνω σε αυτό.'Ετσι η Κυβέρνηση φέρνει αυτήν την Πράξη Νομοθετικού Περιεχομένου, θεωρώντας ότι υπήρχε έκτακτη ανάγκη και μάλιστα όπως λέει στο νόμο "εξαιρετικά επείγουσα ανάγκη". Αναφέρει επίσης "παίρνοντας υπόψη την αδυναμία άμεσης αντιμετώπισης των προαναφερόμενων προβλημάτων, με έγκαιρη νομοθετική ρύθμιση, με τυπικό νόμο ψηφιζόμενο από τη Βουλή". Θα μας επιτρέψετε, κύριε Πρόεδρε, να πούμε ότι δεν συμφωνούμε.

Τίποτα το απρόβλεπτο, τίποτα το έκτακτο δεν υπάρχει σ' αυτήν την περίπτωση του κυκλοφοριακού. Γιατί είναι μία κατάσταση γνωστή εδώ και πάρα πολλά χρόνια. Ασχολήθηκε Ειδική Διακομματική Επιτροπή και η Κυβέρνηση αν ήθελε να φέρει έναν τυπικό νόμο, θα τον είχε φέρει πριν κλείσει η Βουλή για το καλοκαίρι, τουλάχιστον πριν τον Ιούνιο.

'Ετσι, λοιπόν, για μία ακόμα φορά η Κυβέρνηση κατέφυγε στην πρακτική της Πράξης Νομοθετικού Περιεχομένου. Εμείς δεν θα είχαμε αντίρρηση σε σπάνιες περιπτώσεις, σε πραγματικά εξαιρετικές περιπτώσεις, σε πραγματικά απρόβλεπτες περιπτώσεις να υπάρξει αξιοποίηση και αυτής της τακτικής, της δυνατότητας της Πράξης Νομοθετικού Περιεχομένου.'Ομως, θεωρούμε ότι δεν μπορεί αυτό το πράγμα να γίνεται για κανονικές καταστάσεις.

Τι σημαίνει Πράξη Νομοθετικού Περιεχομένου, κύριε Πρόεδρε, όπως πολύ καλά ξέρετε; Είναι μία απόφαση που παίρνει η κυβέρνηση, τη βάζει σε εφαρμογή αυθαίρετα και μετά από λίγους μήνες, δύο-τρεις μήνες, τη φέρνει για ψήφιση στη Βουλή. Κατόπιν εορτής, δηλαδή, ερχόμαστε να επικυρώσουμε ή να αποκρούσουμε αυτό που ήδη εφαρμόζεται.

Θέλω να θυμίσω εκείνη τη δίδυμη Πράξη Νομοθετικού Περιεχομένου για την εισοδηματική πολιτική το 1985, όπου απαγόρευε η Κυβέρνηση δια πυρός και σιδήρου, δια ροπάλου, να υπάρξουν αυξήσεις στους μισθούς, στις αποδοχές, μεγαλύτερες από αυτές που προέβλεπε η εισοδηματική πολιτική. Σας θυμίζω επίσης, γιατί ήσασταν και εσείς Βουλευτής την εποχή εκείνη, ότι επεβλήθηκε πρόστιμο δέκα πέντε εκατομμυρίων (15.000.000) δραχμών, αν θυμάμαι καλά, στην εφημερίδα ΡΙΖΟΣΠΑΣΤΗΣ γιατί τόλμησε να δώσει στο προσωπικό του αυξήσεις μεγαλύτερες από αυτές που έστεργε η Κυβέρνηση. Φυσικά η κατάσταση αυτή είχε προκαλέσει σάλο, οργή στον κόσμο. Η αυθόρμητη ενίσχυση που είχε η εφημερίδα ΡΙΖΟΣΠΑΣΤΗΣ από τον κόσμο, ήταν πολύ μεγαλύτερη από το πρόστιμο. Αλλά αυτό δεν δικαιολογεί το πρόστιμο σε καμία περίπτωση.

Παρά την αντίθεσή μας σε αυτές τις Πράξεις, πρέπει να πούμε ότι το περιεχόμενο αυτής της συγκεκριμένης Νομοθετικής Πράξης δεν θα μας βρίσκει αντίθετους.

Είναι θετικό, παρ'ότι πιστεύουμε ότι όπως είπαμε παραπάνω πρόκειται για ένα μέτρο αποσπασματικό. Είναι, ας μου επιτραπεί, η έκφραση μία "ασπιρίνη", που δεν πρόκειται να γιατρέψει τη βαριά ασθένεια από την οποία υποφέρει το κυκλοφοριακό μας. Είναι ένα από τα μέτρα που θα μπορούσαν να παρθούν, αλλά στα πλαίσια μίας ολοκληρωμένης δέσμης μέτρων, μίας ολοκληρωμένης κυκλοφοριακής πολιτικής.

Κατά συνέπεια και για εμάς υπάρχει σοβαρό θέμα και επιβάλλεται να συζητήσουμε, επαναλαμβάνω, πολύ πιο σοβαρά και πολύ πιο συγκεκριμένα και όχι αποσπασματικά. 

Κύριε Πρόεδρε, επειδή συμφωνούμε από τη μία μεριά με το περιεχόμενο, παρά το ότι το βρίσκουμε επιμέρους αποσπασματικό, από την άλλη όμως έχουμε αυτήν τη σοβαρότατη αντίρρηση και είναι θέση αρχής για το Κόμμα μας, ως προς την πρακτική των Πράξεων Νομοθετικού Περιεχομένου και επειδή πιστεύουμε ότι το θέμα δεν ήταν έκτακτο -θα πρέπει να συνεννοούμαστε εδώ πέρα- μπορούσε να είχε αντιμετωπιστεί


 

  

Σελίδα 1562 

 

από την Κυβέρνηση με ένα τυπικό νόμο, που θα τον είχε φέρει στην Ολομέλεια της Βουλής τον Ιούνιο, εμείς δεν μπορούμε, ούτε να ψηφίσουμε αυτήν την Πράξη Νομοθετικού Περιεχομένου, αλλά φυσικά επειδή συμφωνούμε με το περιεχόμενο της ούτε να την καταψηφίσουμε. Θα δηλώσουμε "παρών" κατά την ψηφοφορία, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Κυρίες και κύριοι Βουλευτές, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας τριάντα επτά μαθητές και δύο συνοδοί-καθηγητές από το 3ο Γυμνάσιο Χολαργού, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ". Τους καλωσορίζουμε στο Κοινοβούλιο.

(Χειροκροτήματα από όλες τις πτέρυγες)

Επίσης, σας ανακοινώνω ότι ο Πρόεδρος του Συνασπισμού της Αριστεράς και της Προόδου με έγγραφό του ορίζει Κοινοβουλευτικό Εκπρόσωπο τον Βουλευτή κ.Ευάγγελο Αποστόλου, ο οποίος θα λάβει αμέσως το λόγο.

Επίσης, ο Πρόεδρος του Δημοκρατικού Κοινωνικού Κινήματος κ.Τσοβόλας ορίζει ειδικό αγορητή για τη σημερινή συζήτηση το Βουλευτή κ.Ιωάννη Αράπη, ο οποίος θα λάβει το λόγο αμέσως μετά από τον κ.Αποστόλου.

Ορίστε, κύριε Αποστόλου, έχετε το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε και εμείς συμφωνούμε με την κύρωση της συγκεκριμένης Πράξης Νομοθετικού Περιεχομένου, γιατί κινείται προς τη σωστή κατεύθυνση και είναι ένα από τα μέτρα που θα μπορούσαν να συμβάλουν στην πρόληψη και αντιμετώπιση των ατυχημάτων, στα οποία βέβαια δυστυχώς η χώρα μας κατέχει μία από τις χειρότερες θέσεις, τόσο στην Ευρωπαϊκή 'Ενωση, όσο και παγκόσμια.

Το μέτρο αυτό όμως για να έχει αποτελεσματική βοήθεια, θα πρέπει να συνδυαστεί, να συμπληρωθεί από ένα πακέτο μέτρων που μπορούν να ξεκινούν από τη βελτίωση του οδικού δικτύου, μέχρι τη σύσταση του Εθνικού Συμβουλίου Οδικής Ασφάλειας. Υπάρχει ένα συγκεκριμένο πόρισμα διακομματικό, το οποίο έχει υποχρέωση η Κυβέρνηση να αξιοποιήσει και να εφαρμόσει και θα ζητούσαμε από τον κύριο Υπουργό σήμερα να δεσμευθεί με ένα συγκεκριμένο χρονοδιάγραμμα εφαρμογής του συγκεκριμένου πορίσματος, γιατί επιτέλους κάποια στιγμή οι κυβερνήσεις θα πρέπει να σέβονται τα πορίσματα, ειδικά τα ομόφωνα, από τις Διακομματικές Επιτροπές της Βουλής, για να γίνονται επιτέλους σεβαστές οι αποφάσεις όλου του Σώματος, όλων των Βουλευτών. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Πρόεδρε, συμφωνούμε και εμείς με το Νομοθετικό Περιεχόμενο της Πράξης αυτής, γιατί είναι ένα μέτρο που ήδη εφαρμόζεται σε πολλές χώρες της Ευρώπης και έχει θετικά αποτελέσματα.

Τα δεδομένα λένε ότι κάθε χρόνο χάνουμε μία πόλη διόμισι χιλιάδων ψυχών στο βωμό της ασφάλτου. Επιπλέον χιλιάδες πολίτες τραυματίζονται σοβαρά, με ανεπανόρθωτες συνέπεις για την υπόλοιπη ζωή τους και με τεράστιο κόστος για την εθνική μας οικονομία και για την κοινωνία.

Το πρόβλημα είναι πολύ πιο σύνθετο από το περιεχόμενο αυτής της Πράξης, γι' αυτό θα θέλαμε να το δούμε να αντιμετωπίζεται συνολικά, δηλαδή από ένα νομοσχέδιο που θα περιλαμβάνει όλες τις προτάσεις του πορίσματος της Διακομματικής Επιτροπής.

Χαιρόμαστε με τη διαβεβαίωση του Υπουργού ότι αυτές οι προτάσεις έχουν αρχίσει σταδιακά να εφαρμόζονται, αλλά και αυτό δεν αρκεί.'Οπως ήδη προτείναμε και στην επιτροπή, χρειάζεται μία καμπάνια από τους ίδιους τους Βουλευτές. Να βγούμε στους δρόμους, στις μεγάλες εξόδους, να διανείμουμε οι ίδιοι οι Βουλευτές ένα ενημερωτικό φυλλάδιο, για να έρθουμε πιο κοντά με τον ίδιο το λαό, να δείξουμε άμεσα τη συμβολή μας στους συμπολίτες μας, στο μέγεθος του προβλήματος.

Κυρίως όμως, χρειάζεται διαπαιδαγώγηση οδικής συμπεριφοράς και αυτή πρέπει να έχει μόνιμο χαρακτήρα. Πρέπει να αρχίσουμε αυτήν τη διαπαιδαγώγηση από τις μικρές ηλικίες. Πρέπει να την εντάξουμε στο σχολικό πρόγραμμα όλων των βαθμίδων εκπαίδευσης. Πρέπει να πετύχουμε, το παιδί να βλέπει με κριτικό μάτι τον ενήλικο καμικάζι, να τον βλέπει κριτικά, ακόμη και αν είναι ο ίδιος ο γονιός του. Αυτή είναι μία μακρά πορεία, αλλά είναι ο μοναδικός δρόμος που οδηγεί σε μόνιμα αποτελέσματα.

Και πάλι λέμε, όχι άλλο αίμα στην άσφαλτο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, με ιδιαίτερη αγωνία καταθέτω στα πλαίσια της συζήτησης αυτής της Πράξης Νομοθετικού Περιεχομένου, τις σκέψεις μου για ένα μεγάλο ουσιαστικό κοινωνικό πρόβλημα, που ματώνει καθημερινά την κοινωνία μας.

Η Ελλάδα βιώνει τα τελευταία χρόνια έναν ακήρυκτο και διαρκή πόλεμο που δεν γίνεται για την υπεράσπιση των εθνικών συμφερόντων της, δηλαδή, στα σύνορα της χώρας, αλλά γίνεται στους δρόμους της Ελλάδας. Θύματα είναι χιλιάδες πολίτες. Είναι θύματα της κακής κατασκευής, κυρίως των δρόμων της Ελλάδας. Περίπου τριάντα δύο χιλιάδες άνθρωποι τραυματίζονται κάθε χρόνο. Από αυτούς διόμισι χιλιάδες άνθρωποι κυρίως νέοι είναι νεκροί. Πάνω από τέσσερις χιλιάδες άνθρωποι έχουν μόνιμες αναπηρίες, με τεράστιες συνέπειες οικονομικές και κοινωνικές για τη ζωή τους.

Αυτό το μεγάλο πρόβλημα, κυρίες και κύριοι συνάδελφοι, μας αφήνει ουσιαστικά όλους απαθείς, γιατί αποδείχθηκε στην πράξη ότι όσες προσπάθειες και αν έχουν γίνει, το αποτέλεσμα είναι χειρότερο κάθε χρόνο. Αποδεικνύεται, δηλαδή, ότι δεν μπορέσαμε να αναχαιτίσουμε αυτό το μεγάλο πρόβλημα, που πλήττει οικονομικά και κοινωνικά την ελληνική κοινωνία.

Διάβασα πρόσφατα μία έρευνα, η οποία λέει πως όταν το αυτοκίνητο τρέχει με ταχύτητα πάνω από εκατόν είκοσι χιλιόμετρα στους ελληνικούς δρόμους η επαφή του με την άσφαλτο είναι περίπου 2/10. Αντιλαμβάνεστε τι σημαίνει αυτό για τον άνθρωπο που κινείται σε ένα τέτοιο αυτοκίνητο. 

Γιατί, λοιπόν, μέχρι σήμερα δεν λαμβάνονται τα μέτρα που χρειάζονται ώστε η κατασκευή των δρόμων να υπηρετεί τον πολίτη και όχι αυτόν που κατασκευάζει τους δρόμους; Αποδεικνύεται ότι ουσιαστικά εξυπηρετεί τα οικονομικά συμφέροντα αυτών που κατασκευάζουν τους δρόμους. Γιατί δεν υπάρχουν προδιαγραφές, δεν χρησιμοποιούνται τα κατάλληλα υλικά, τα οποία θα δημιουργούν τις προϋποθέσεις, ώστε οι δρόμοι να έχουν τα ποιοτικά χαρακτηριστικά εκείνα που θα λιγοστεύουν τους κινδύνους για τον πολίτη;

Το πρόβλημα λοιπόν είναι πολυσύνθετο. Οφείλουμε με ειλικρίνεια να το αποφλυώσουμε και να αγγίξουμε τον πυρήνα του, αν πραγματικά θέλουμε να δώσουμε μία προοπτική βελτίωσης αυτής της υπόθεσης. 

Το ελληνικό Κοινοβούλιο κυρίες και κύριοι συνάδελφοι, πρέπει να ασχοληθεί και να ξαναασχοληθεί με το θέμα αυτό. Νομίζω κύριε Πρόεδρε, ότι πρέπει να γίνει μία ειδική συζήτηση, διότι πραγματικά είναι ένα από τα μεγαλύτερα προβλήματα που ταλανίζουν σήμερα την ελληνική κοινωνία. Είμαστε όλοι υποψήφιοι ενός τέτοιου τροχαίου δυστυχήματος. Οφείλουμε λοιπόν όλοι και κυρίως το Κοινοβούλιο, ως ο θεσμός που πραγματικά αγγίζει με ευαισθησία τα προβλήματα της κοινωνίας, να πάρει πρωτοβουλίες, να δημιουργήσουμε ένα κλίμα τέτοιο, ώστε και τα μέτρα που θα λαμβάνονται να είναι αποτελεσματικά για να συμβάλουν αποτελεσματικά στη διαμόρφωση εκείνων των συνθηκών που θα περιορίσουν αυτό το πολύ μεγάλο πρόβλημα που ματώνει συνεχώς την ελληνική κοινωνία.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, είχα την τιμή να είμαι αντιπρόεδρος στη διακομματική επιτροπή για τα τροχαία ατυχήματα. 'Οταν ξεκίνησε αυτή η προσπάθεια, για πρώτη φορά υπήρχε η δέσμευση του συνόλου των κομμάτων


 

  

Σελίδα 1563 

 

που ευρίσκοντο στη Βουλή των Ελλήνων εκείνη την περίοδο, ότι οι αποφάσεις και το πόρισμα θα αποτελέσουν νομοθετικό πλαίσιο που η εκάστοτε κυβέρνηση θα είναι υποχρεωμένη να το φέρει στη Βουλή των Ελλήνων και να το ψηφίσει. Από τότε το πόρισμα της Διακομματικής Επιτροπής βρίσκεται αραχνιασμένο στα συρτάρια του Υπουργείου. Και επιμένω ότι βρίσκεται αραχνιασμένο, γιατί όταν ζητήθηκε παρέμβαση του Προέδρου της Βουλής των Ελλήνων του κ. Κακλαμάνη, προς το Υπουργείο Μεταφορών, η απάντηση ήταν ότι αναμένουμε να το καταθέσουμε. Θα ήταν ίσως ο πρώτος νόμος στον οποίο συμφωνούμε όλα τα κόμματα της Βουλής και το οποίο ποτέ δεν κατατέθηκε. Δηλαδή ουσιαστικά επιβεβαιώνουμε ως πολιτικός κόσμος, ότι όταν θέλουμε να παραπέμψουμε στις καλένδες ένα θέμα δημιουργούμε μία επιτροπή για να το εξετάσει. 

Είμαστε αναξιόπιστοι αν δεν φέρουμε νομοθετικό πλαίσιο το οποίο θα το στηρίξουμε για ένα σοβαρό πρόβλημα, σοβαρότερο -αν θέλετε- πρόβλημα που αντιμετωπίζει κάθε χρόνο χιλιάδες νεκρούς. Μία κωμόπολη το χρόνο πεθαίνει και το 50% των θυμάτων είναι από είκοσι ως σαράντα τεσσάρων ετών, νέα παιδιά. Υπάρχουν τριάντα δύο χιλιάδες περίπου τραυματίες συν εκείνους που έμειναν μόνιμα ανάπηροι. Και το ετήσιο κόστος των τροχαίων ατυχημάτων, όπως έβγαλε το πόρισμα της επιτροπής είναι εκατόν δέκα πέντε δισεκατομμύρια (115.000.000.000) δραχμές. 'Ενα τέτοιο εθνικό θέμα δυστυχώς ποτέ δεν ήρθε στη Βουλή ως είχαν δεσμευτεί τα κόμματα με νομοθετικό πλαίσιο το οποίο κοινά θα εισηγηθούν.

Δεν είναι απάντηση, κύριε Υπουργέ, ότι έχετε πάρει το πόρισμα, αυτό εδώ το πόρισμα το οποίο έβγαλε και η Βουλή ως έκδοση και μοιράστηκε παντού και το μελετάτε, το κόβετε και κάνετε τις νομοθετικές ρυθμίσεις. Δεν μπορεί να αντιμετωπιστούν τα θέματα της οδικής ασφάλειας, τα θέματα των τροχαίων ατυχημάτων μεμονωμένα. Ξέρετε πόσοι φορείς μίλησαν στη Διακομματική Επιτροπή; Επί περίπου ένα χρόνο συζητήσαμε με διακόσιους ογδόντα πέντε συνεργάτες, εκπροσώπους Υπουργείων, εκπροσώπους φορέων, εκπροσώπους των ασφαλιστικών εταιριών, όλων των εμπλεκομένων, δεσμευτήκαμε απέναντί τους, απέναντι στην ίδια, δηλαδή, την πολιτεία και απέναντι σε όλους τους εμπλεκόμενους φορείς, ότι θα προχωρήσουμε άμεσα στο νομοθετικό πλαίσιο. Αποφασίσαμε μάλιστα, για να πάμε και πολύ πιο γρήγορα πριν έρθουν οι εκλογές, ότι όλοι μαζί μέχρι να γίνει το νομοθετικό πλαίσιο, θα ορίσουμε εκπροσώπους σε κάθε Υπουργείο και σε κάθε φορέα που από κοινά θα λειτουργούν για να διαμορφώσουν αυτό το πράγμα. Τίποτα από όλα αυτά δεν έγινε.

Ακούμε στις ραδιοφωνικές εκπομπές τους εξειδικευμένους στο θέμα να μιλούν για αναξιοπιστία του πολιτικού κόσμου και της Βουλής, γιατί ποτέ αυτό το πόρισμα δεν ήρθε για ψηφοφορία. 'Εχουμε την υποχρέωση όχι μόνο εσείς σαν Κυβέρνηση, αλλά και το σύνολο των κομμάτων, να φέρουμε το θέμα της οδικής ασφάλειας -και αυτό που έβγαλε το πόρισμα για τα τροχαία ατυχήματα υπό την προεδρία τότε του συναδέλφου Χρήστου Μαγκούφη και την αντιπροεδρία είχα την τιμή να την έχω εγώ- στη Βουλή άμεσα.

Είναι ένα νομοσχέδιο, το οποίο έχει να κάνει με τις ζωές όλων μας, έχει να κάνει με σοβαρά οικονομικά αποτελέσματα και επιπτώσεις για την οικονομική ζωή, για σοβαρά προβλήματα, τα οποία αντιμετωπίζει πλέον η ελληνική κοινωνία και αν δεν το πράξουμε άμεσα, τότε θα έχουμε όλοι τις ευθύνες μας και ιδίως η Κυβέρνηση.

Προχωρήσαμε σε προτάσεις τολμηρές σ'αυτό το πόρισμα. Κατέθεσαν ακόμα και εκπρόσωποι Υπουργείων, ότι υπάρχει χρηματισμός, προκειμένου να πάρουν διπλώματα οδηγήσεως. Και ήταν πρώτη φορά, που έγινε μέσα στο Κοινοβούλιο.

Υπήρξαν τολμηρές προτάσεις και από την Ελληνική Αστυνομία, όπου το Υπουργείο Δημόσιας Τάξεως έδωσε τη δυνατότητα να χρησιμοποιηθούν οι εξειδικευμένοι αξιωματικοί, προκειμένου να κάνουν μαθήματα στα σχολεία, οδικής ασφάλειας και το εδέχθη το Υπουργείο Παιδείας.

Ζητήσαμε να γίνουν εργασίες εκατοντάδων σελίδων από εξειδικευμένους επιστήμονες και να κατατεθούν, για να γίνουν βιβλία για οδική συμπεριφορά από το νηπιαγωγείο μέχρι το λύκειο.

Δημιουργήσαμε τις προϋποθέσεις να χρηματοδοτηθεί η Ελλάδα, για να δημιουργηθούν οδικά πάρκα σε όλους τους νομούς και τελικά όλα έμειναν στα συρτάρια κάποιου Υπουργείου. Γιατί φαίνεται ότι τα χέρια έχουν προτεραιότητα απέναντι στη ζωή του 'Ελληνα πολίτη. Φαίνεται γιατί εμείς, όλα τα κόμματα της Βουλής, ακόμα και όταν συμφωνούμε, δεν μπορούμε μέσα από το Κοινοβούλιο να φέρουμε εκείνες τις ρυθμίσεις, για τις οποίες είμαστε σύμφωνοι. Δεν μπορεί κανείς να πει στους γονείς των παιδιών, που χάνονται κάθε μέρα στους ελληνικούς δρόμους, ότι δεν έχουμε χρόνο να το συζητήσουμε, ότι το συζητάμε μεμονωμένα. 'Εχουμε την υποχρέωση, κύριε Υπουργέ, να το φέρουμε άμεσα στη Βουλή και να το κάνουμε έργο. 'Εχει να κάνει και με την ίδια την αξιοπιστία μας.

Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Μεταφορών και Επικοινωνιών κ. Λουκάκης, έχει το λόγο.

Δεν πιστεύω, κύριε Υφυπουργέ, να εξαντλήσετε τον χρόνο, τον οποίο δικαιούσθε, γιατί αυτές οι διαδικασίες έχουν και την έννοια της συνομίας.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, στον τομέα των μεταφορών παγκόσμια, αλλά κυρίως στην Ευρωπαϊκή 'Ενωση, υπάρχει μια μεγάλη ανησυχία για την αύξηση της κυκλοφοριακής συμφόρησης, της μόλυνσης του περιβάλλοντος και των τροχαίων ατυχημάτων. Αυτοί οι τρεις παράγοντες είναι οι σοβαρότεροι, που απασχολούν όλα τα κράτη - μέλη και προσπαθούν να βρουν τρόπους να αντιμετωπίσουν αυτούς τους τρεις παράγοντες.

Πράγματι, στη χώρα μας υπάρχει μεγάλο πρόβλημα με την αύξηση των τροχαίων ατυχημάτων. Είμαστε η μοναδική χώρα, που δεν έχουμε κατορθώσει ακόμα να αντιστρέψουμε την πορεία από το να είναι αυξητική. Και γι'αυτό ακριβώς θεωρώ ότι η επεξεργασία, που έγινε από τη Διακομματική Επιτροπή της Βουλής με το πόρισμα που έδωσε στη δημοσιότητα και το οποίο παρουσιάστηκε στην επιτροπή πέρσι τον Ιούνιο, ήταν μια από τις καλύτερες δουλειές, που έχουν γίνει στον τομέα της οδικής ασφάλειας στον τόπο μας. Με τη διαφορά ότι αυτό το πόρισμα, επειδή έχουμε συνηθίσει να λέμε ότι βγάζουμε πορίσματα, τα οποία μπαίνουν στα συρτάρια μετά και δεν τα ξέρει κανείς, αμφιβάλλω αν έχει παρακολουθήσει κανείς, διαβάζοντας αυτό το πόρισμα, τι έχει γίνει μετά.

Είχα πει και στην επιτροπή, ότι το Υπουργείο Μεταφορών και Επικοινωνιών, θεώρησε ότι αυτό το πόρισμα αποτελούσε μια εθνική πολιτική, γιατί είχε γίνει ομόφωνα αποδεκτό από όλες τις πτέρυγες, όταν παρουσιάστηκε από την επιτροπή που το είχε συντάξει και που πράγματι συμφωνώ με τον κ. Καμμένο ότι μέσα εκεί ήταν οι καλύτεροι ειδικοί στην οδική ασφάλεια, που υπάρχουν στη χώρα μας.

Θεωρούσαμε, λοιπόν, ότι αυτό το πόρισμα αποτελεί μια εθνική πολιτική και είχαμε χρέος είτε το φέρναμε στη Βουλή είτε δεν το φέρναμε να το εφαρμόσουμε.

Είπα ότι πολλά πράγματα είχαν γίνει και δεν τα ανέφερα, αλλά σήμερα επειδή επανελήφθη το ίδιο σλόγκαν ότι το κάναμε και δούλεψε πολύς κόσμος για πολύ χρόνο και έκτοτε αραχνιάζει σε κάποια συρτάρια, θα αναφέρω όλα τα σημεία που προτείνει το πόρισμα και τι έχει γίνει σε κάθε σημείο.

Το πόρισμα έχει δεκαεννέα προτάσεις που αφορούσαν βέβαια το Υπουργείο Μεταφορών και Επικοινωνιών, γιατί αν θεωρήσουμε ότι οι παράγοντες που επηρεάζουν τα τροχαία είναι το όχημα, ο οδηγός, η οδική υποδομή, το οδικό περιβάλλον και η αστυνόμευση του όλου συστήματος, αυτά που αφορούν το Υπουργείο Μεταφορών και Επικοινωνιών είναι τα δύο πρώτα, δηλαδή ο άνθρωπος, ο οδηγός και το όχημα.

Το πρώτο θέμα που πρότεινε ήταν αναθεώρηση της ύλης και του τρόπου εξέτασης των υποψηφίων οδηγών. Αναθεωρήθηκαν όλα τα κείμενα και εφαρμόζονται από 1.4.97. Συνεχίζεται η βελτίωση ερωτηματολογίων θεωρητικής εξέτασης


 

  

Σελίδα 1564 

 

και έκδοση βιβλίου θεωρητικής κατάρτισης. Σημειωτέον ότι μέχρι σήμερα οι εξετάσεις διεξήγοντο κατά τρόπο που ήταν τελείως μηχανικός, δηλαδή δεν υπήρχε ένα βιβλίο να διαβάσεις, να καταρτιστείς και να πας να εξεταστείς. 'Επρεπε να μάθεις τις ερωτήσεις και τις απαντήσεις απέξω, μηχανικά. Αυτήν τη στιγμή υπάρχει επεξεργασία για βιβλίο, το οποίο θα δίνει θεωρητική κατάρτιση σ'αυτούς που πρόκειται να εξεταστούν.

Εξέταση σε πραγματικές συνθήκες των υποψηφίων οδηγών μοτοσυκλετών, δεδομένου ότι τα δίκυκλα και οι μοτοσυκλέτες κυρίως, αποτελούν ένα μεγάλο παράγοντα στα τροχαία. Είναι περίπου το 1/3 των συνολικών τροχαίων που γίνονται.

Καθιερώθηκαν με υπουργική απόφαση και θα εφαρμόζονται από 1.1.98 για την προετοιμασία των σχολών οδηγών στον τομέα της υποδοχής.

Το τρίτο θέμα μιλάει για παρουσία εκπαιδευτή και για οδηγούς μοτοσυκλετών. Εφαρμόστηκε και έγινε υποχρεωτική αυτή η παρουσία του εκπαιδευτή. 

Διπλώματα μοτοσυκλέτας δύο βαθμίδων: Εφαρμόζεται από 1.4.97. Γι'αυτό ακριβώς, όπως πρότεινε και το πόρισμα, αυξήθηκαν τα όρια των ηλικιών των νέων παιδιών για να οδηγούν μηχανές πάνω από εκατόν είκοσι πέντε κυβικά.

Λειτουργία στον Οργανισμό Εργατικής και Επαγγελματικής Κατάρτισης προγραμμάτων εκπαιδευτών. Μέχρι σήμερα οι εκπαιδευτές δεν εκπαιδεύονταν, ενώ αυτοί εκπαίδευαν τους νέους. Από 1.10.96 λειτουργούν τμήματα υποψηφίων εκπαιδευτών σε δεκατρία δημόσια Ι.Ε.Κ. Συνεχίζεται η λειτουργία τέτοιων Ι.Ε.Κ. και όλοι οι εκπαιδευτές θα είναι απόφοιτοι αυτών των Ι.Ε.Κ.

Αλλαγή με το προεδρικό διάταγμα 404/96 στην οργάνωση σχολών εκπαιδευτών: Το πρότεινε και αυτό το πόρισμα και έχει γίνει.

Εκπαίδευση των εξεταστών του Υπουργείου: Αυτοί οι υπάλληλοι του Υπουργείου που κάνουν τις εξετάσεις, περνάνε συνεχώς -και έχουν ξεκινήσει ένα πρόγραμμα από τις 10.2.97- από σεμινάρια εκπαίδευσης εξεταστών.

Καθιέρωση ελαχίστου αριθμού θεωρητικής και πρακτικής εκπαίδευσης υποψηφίων οδηγών: Καθιερώθηκαν με τον ν.2465/97 και εφαρμόζονται.

Το μεγάλο θέμα της ίδρυσης Εθνικού Συμβουλίου Οδικής Ασφάλειας: Πράγματι, μια αδυναμία που υπάρχει στην αντιμετώπιση των τροχαίων είναι ότι υπάρχουν πολλά συναρμόδια Υπουργεία, δεν υπάρχει συντονισμός, δεν είναι δυνατόν εύκολα να υπάρξει προγραμματισμός και γι'αυτό, το πόρισμα έθετε θέμα ίδρυσης Εθνικού Συμβουλίου Εθνικής Ασφάλειας. Το νομοσχέδιο έχει ετοιμαστεί, έχει σταλεί σε όλους τους αρμόδιους φορείς και έχουμε πάρει και τις απαντήσεις. Είναι έτοιμο να κατατεθεί στη Βουλή για ψήφιση.

Απαγόρευση κυκλοφορίας αγροτικών μηχανημάτων και μεγάλων φορτηγών στο εθνικό οδικό δίκτυο: Αυτός ήταν ο λόγος που έγινε αυτό το νομοσχέδιο με την Πράξη Νομοθετικού Περιεχομένου. Για τη χώρα μας δεν είναι εύκολο να απαγορεύουν τα Σαββατοκύριακα την κυκλοφορία των φορτηγών, γιατί δημιουργούνται σοβαρότατα προβλήματα στη διακίνηση κυρίως των ευπαθών προϊόντων. 

Επίσης, υπάρχει στη χώρα μας ένα σύστημα συνδυασμένων μεταφορών, όπου συνδυάζεται η κίνηση προς τα νησιά, προς τη βόρεια Ελλάδα και προς την Ιταλία με φέρυ-μποτ και συνεπώς έπρεπε να γίνει μια μακρά επαφή με όλους τους εμπλεκομένους στο σύστημα μεταφορών, να συμφωνήσουν σε ορισμένα πράγματα και γι' αυτό, εφαρμόστηκε πιλοτικά, για τον πρώτο χρόνο, σε ορισμένα τμήματα του εθνικού δρόμου.

Μέτρα ενίσχυσης των μέσων μαζικής μεταφοράς: Προχωρεί η κατασκευή λωρίδων αποκλειστικής κυκλοφορίας των λεωφορείων, προετοιμάζεται ανανέωση και εκσυγχρονισμός των στόλων με τροχαίο υλικό με ένα πρόγραμμα ογδόντα δισεκατομμυρίων (80.000.000.000) και ετοιμάζεται να κατατεθεί νομοσχέδιο για την αναδιοργάνωση των αστικών συγκοινωνιών της Αθήνας. 'Εχει κατατεθεί στη Βουλή, έχει γίνει νομοτεχνική επεξεργασία και είναι να έλθει για συζήτηση και ψήφιση.

Τεχνικός έλεγχος -διαβάζω τα κεφάλαια και τα σημεία που έθετε το πόρισμα- οχημάτων: Χρηματοδοτήθηκαν και αποπερατώθηκαν όλα τα ημιτελή ΚΤΕΟ, και προβλέπεται χρηματοδότηση για τη συντήρηση, για τον εκσυγχρονισμό όλων των ΚΤΕΟ και για την αλλαγή των μηχανημάτων και πλήρες πρόγραμμα τεχνικών ελέγχων των αυτοκινήτων.

Επανεξέταση οδηγών από πλευράς υγείας: Οι κάτοχοι ερασιτεχνικών αδειών οδήγησης, μετά τα εξήντα πέντε εξετάζονται από γιατρούς ανά τριετία. Αυτό δεν γινόταν. Το προτείνει το πόρισμα και γίνεται τώρα. Οι επαγγελματίες αυτοκινητιστές εξετάζονται από γιατρούς ανά πέντε χρόνια υποχρεωτικά.

Ενημέρωση των πολιτών για ευαισθητοποίηση γύρω από τα τροχαία ατυχήματα: Το καλοκαίρι του 1996 άρχισε το πρώτο πρόγραμμα με δέκα χιλιάδες αφίσσες, τριακόσιες πενήντα χιλιάδες ενημερωτικά έντυπα και ραδιοφωνικά μηνύματα. Στις γιορτές των Χριστουγέννων προχώρησε το δεύτερο πρόγραμμα με πέντε χιλιάδες νέες αφίσσες τηλεοπτικά και ραδιοφωνικά μηνύματα και από την 1.4.1997 και στο εξής, μοιράζεται στους νέους υποψήφιους οδηγούς ειδικό ενημερωτικό έντυπο ταυτόχρονα με την κατάθεση των δικαιολογητικων απόκτησης άδειας οδήγησης. Σε λίγες μέρες και σε συνεργασία με την Ελληνική Εταιρεία Αποκατάσταση Θυμάτων Τροχαίων, θα αναρτηθούν στα μέσα μαζικής μεταφοράς ειδικές αφίσσες για το αλκοόλ.

Εντός του 1997 -έχουν γίνει ήδη αρκετά από αυτά- προχωρήσαμε στα τρία παρακάτω προγράμματα:

Παραγωγή τριών εκατομμυρίων πεντακοσίων χιλιάδων δίπτυχων ενημερωτικών εντύπων και αντίστοιχου αριθμού διαφανών αυτοκόλλητων με πληροφορίες και μηνύματα για την οδική ασφάλεια.

Εισαγωγή στα μαθήματα του σχολείου κυκλοφοριακής αγωγής. 'Ηδη έχουμε αποστείλει πρόσφατα στο Υπουργείο Εθνικής Παιδείας και Θρησκευμάτων δύο σχετικές επιστολές για την ένταξη μαθημάτων κυκλοφοριακής αγωγής στα διάφορα βιβλία της υποχρεωτικής εκπαίδευσης, του δημοτικού, του γυμνασίου και του λυκείου.

Ανεξάρτητα από τον παραπάνω εμπλουτισμό των βιβλίων το Υπουργείο Μεταφορών και Επικοινωνιών στέλνει τις προσεχείς ημέρες έγγραφο προς το Υπουργείο Παιδείας, με το οποίο του προτείνει, με δαπάνες του Υπουργείου Μεταφορών και Επικοινωνιών, να εκδοθούν από το Παιδαγωγικό Ινστιτούτο εννέα εγχειρίδια με μαθήματα κυκλοφοριακής αγωγής και οδικής ασφάλειας, καθώς και την προώθηση, σε συνεργασία με διεθνείς διευθύνσεις τροχαίας πρωτοβάμιας και δευτεροβάθμιας εκπαίδευσης, Νομαρχιακές Αυτοδιοικήσεις και δήμους, της διοργάνωσης εβδομάδων οδικής ασφάλειας με ειδικά προγράμματα.

Επίσης προωθήθηκε, σε συνεργασία με όλους αυτούς τους φορείς και το θέμα του σχολικού τροχονόμου. Αναθέσαμε στην Πολυτεχνική Σχολή της Θεσσαλονίκης την εκπόνηση μελέτης πάρκων κατασκευής κυκλοφοριακής αγωγής με τρεις, τέσσερις εναλλακτικές μελέτες προσαρμοστέες στις ανάγκες και στις δυνατότητες κάθε δήμου και θα κατασκευασθούν.

Σε συνεργασία με νομαρχιακές αυτοδιοικήσεις και δήμους θα σχεδιασθεί και θα χρηματοδοτηθεί από το Υπουργείο Μεταφορών και Επικοινωνιών ένα πενταετές πρόγραμμα κατασκευής πάρκων κυκλοφοριακής αγωγής.

Για το νέο κώδικα οδικής κυκλοφορίας, για τον οποίο ρώτησε ο κ. Γκελεστάθης γιατί αναθεωρήθηκε πρέπει να πω ότι το πόρισμα της Διακομματικής Επιτροπής πρότεινε την αναθεώρηση του και γι'αυτό ακριβώς, επειδή έχουμε εφαρμόσει όλα τα σημεία του πορίσματος, τον δώσαμε. Δεν είπαμε ότι δεν είναι καλός ο άλλος, αλλά οι ειδικοί έλεγαν ότι πρέπει να αναθεωρηθεί.

Πράγματι οι προτάσεις που έγιναν από όλους τους ενδιαφερόμενους φορείς, ήταν σε αρκετά σημεία διαφορετικές και πολύ αξιόλογες. 'Εγινε η πρώτη επεξεργασία από την επιτροπή του κ. Φλογαϊτη, στάλθηκε στους αρμόδιους φορείς και τώρα έχει επιστραφεί με τις παρατηρήσεις τους, για να τις λάβουν υπόψη. Θα έλθει και αυτό πολύ σύντομα στη Βουλή για ψήφιση.


 

  

Σελίδα 1565 

'Ολα αυτά τα σημεία προτείνονται από το πόρισμα της Διακομματικής Επιτροπής και όλα αυτά τα σημεία έχουν ήδη εφαρμοστεί και εφαρμόζονται. Συνεπώς, όλες οι θεωρίες περί πορισμάτων στα συρτάρια δεν ευσταθούν. Σχετικά με το αν έγινε η ρύθμιση αυτή με Πράξη Νομοθετικού Περιεχομένου, είδαμε ότι υπήρχε ένας τρόπος, επειδή το νομικό μέρος ήταν αρκετά δύσκολο, για να εφαρμοστεί από το πρώτο καλοκαίρι.

Νομίζω ότι πρέπει να κοιτάμε την ουσία και όχι τους τύπους. Μπορούσαμε να βρούμε τρόπο να εφαρμοστεί από φέτος το καλοκαίρι. Αυτό είναι ένα σημείο που το πρότεινε το πόρισμα της Διακομματικής Επιτροπής, το οποίο -επαναλαμβάνω- θεωρούμε ότι αποτελεί εθνική πολιτική για την οδική ασφάλεια. Γι'αυτό ακριβώς το εφαρμόσαμε.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μεϊμαράκης, Κοινοβουλευτικός Εκπρόσωπος της Νέας Δημοκρατίας, έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κατ'αρχήν όπως θα είδατε, το θέμα το οποίο συζητούμε σήμερα, δεν αποτελεί ουσιαστικό θέμα αντιπολίτευσης για τη Νέα Δημοκρατία. Αντιθέτως το θεωρούμε πολύ σοβαρό.

Θεωρούμε ότι πρέπει να χαραχθεί μία ουσιαστική εθνική πολιτική και γι'αυτό η Νέα Δημοκρατία ήλθε με προτάσεις, τις οποίες έθεσαν τόσο ο αξιότιμος εισηγητής κ. Γκελεστάθης, όσο και ο ομιλητής κ. Καμμένος, αλλά και οι άλλοι συνάδελφοι από τα άλλα κόμματα. Είναι ένα θέμα, το οποίο δεν μπορούμε να το δούμε κάτω από μικροκομματικές σκοπιμότητες και κομματικά οφέλη. Με την έννοια αυτή, η Νέα Δημοκρατία στάθηκε στο ύψος των περιστάσεων που υπάρχουν σήμερα και που απαιτούν μία υπευθυνότητα.

Κατ'αρχήν θα απευθυνόμουν στον Προεδρείο και θα σας ρωτούσα, κύριε Πρόεδρε, τι θα γίνει πλέον με τα πορίσματα, τα οποία φτιάχνονται από τις Διακομματικές Επιτροπές και όχι μόνο δεν λαμβάνονται υπόψη, αλλά το συγκεκριμένο πόρισμα, απ'όσο τυχαίνει να γνωρίζω, δεν συζητήθηκε στην Ολομέλεια.

'Ημουν στη Διακομματική Επιτροπή για τα ναρκωτικά την περίοδο '91-'92. 'Ηταν ένα πόρισμα, που ομοφώνως και εκείνο είχε ψηφισθεί και θα έλεγα ότι εκείνο είχε έλθει και στην Ολομέλεια. Το παρόν πόρισμα, στο οποίο αναφερόμεθα, δεν έχει συζητηθεί στην Ολομέλεια. Αυτή είναι και ευθύνη της Κυβέρνησης και ευθύνη του Προεδρείου. Υπάρχει συνευθύνη, κύριε Πρόεδρε, σε αυτό.

ΠΡΟΕΔΡΕΥΩΝ (Παναγιώτης Ν. Κρητικός): Προβλέπει ο Κανονισμός με ποιο τρόπο συζητούνται τα πορίσματα, ενδεχομένως και με αίτηση Βουλευτών.

ΕΥΑΓΓΕΛΟΣ ΜΕΪΜΑΡΑΚΗΣ: Θα μου επιτρέψετε να σας πω, με όλη την ευγένεια προς το Προεδρείο, ότι έχει την ευθύνη του το Προεδρείο στο να παρακολουθεί τα θέματα της Βουλής και να κοιτάζει να είναι συνεπέστατο προς αυτά τα οποία τουλάχιστον συμβαίνουν, αν θέλουμε να έχουμε αναβάθμιση του Κοινοβουλίου και την αξιοπιστία μας.

ΠΑΝΑΓΙΩΤΗΣ ΚΑΜΜΕΝΟΣ: Υπάρχει αίτημα.

ΕΥΑΓΓΕΛΟΣ ΜΕΪΜΑΡΑΚΗΣ: Υπάρχει αίτημα και Βουλευτών, όπως αναφέρει ο κ. Καμμένος από την πλευρά της Νέας Δημοκρατίας, για να συζητηθεί.

Από εκεί και πέρα πρέπει να σας πω, κύριε Υπουργέ, ότι εμείς όπως είδατε, μέσα στην καλόπιστη κριτική μας και στην κριτική στήριξη του θέματος, γιατί σας είπαμε ότι συμφωνούμε, δεν σας είπαμε ότι δεν έχετε τις προθέσεις τις αγαθές για να προχωρήσετε στην εφαρμογή του πορίσματος, ότι δεν έχετε κάνει και τις ανάλογες επιτροπές και δεν έχετε πάρει κάποια μέτρα. Εδώ όμως, είμαστε κατ'αρχήν για να σας επισημαίνουμε τα αρνητικά και όσα δεν γίνονται, για να προσπαθείτε να τα βελτιώσετε. Δεν είμαστε για να σας επισημαίνουμε τα θετικά. 

Αφετέρου πρέπει να δείτε και να εξετάσετε το πώς εφαρμόζονται όλα αυτά, τα οποία μας αναφέρατε. Μας είπατε κατ'αρχήν ότι τυπώθηκαν τα βιβλία, ότι οι υποψήφιοι οδηγοί έχουν πλέον ένα κείμενο να διαβάσουν. 'Εχετε και βιβλία πλέον, τα οποία θα στείλετε στα σχολεία, για να υπάρχει η κυκλοφοριακή αγωγή από τα σχολεία.

Εγώ οφείλω να σας ενημερώσω, κύριε Υπουργέ, από τις κουβέντες που είχα και με εξεταστές και με εκπαιδευτές ότι τα βιβλία περιέχουν πολλά λάθη. Και μάλιστα μου κατήγγειλαν και θα έλεγα ότι και σε σας πρέπει να έχει έλθει επισήμως ένα κείμενο των εκπαιδευτών -οι οποίοι την περασμένη βδομάδα είχαν μία κινητοποίηση- το οποίο αναφέρει ότι βιβλία, τα οποία τυπώθηκαν και κόστισαν αρκετά στο ελληνικό δημόσιο, βρίσκονται στις αποθήκες σας ακριβώς λόγω των λαθών, τα οποία υπάρχουν και δεν θέλετε να τα κυκλοφορήσετε. Θα παρακαλέσω αυτό, αν δεν είναι έτσι, να μας το διαψεύσετε. 

'Ομως αυτά, όπως καταλαβαίνετε, δείχνουν την προχειρότητα με την οποία κινείται το Υπουργείο σ' ένα τόσο πολύ σοβαρό θέμα και πολύ περισσότερο θα προσέθετα και πάλι τη στιγμή κατά την οποία έχει και τη θετική κρίση της Αντιπολίτευσης στο σύνολό της.

Τα δίκυκλα, τα οποία αναφέρατε, βρίσκονται υπό διωγμό, κύριε Υπουργέ, και έτσι αισθάνονται. Και επειδή προηγουμένως μιλήσατε για Εθνικό Συμβούλιο και για συντονισμό πρέπει να σας πω ότι η συναρμοδιότητα, η οποία υπάρχει σε αυτό το θέμα είναι και εκείνη που εμπλέκει ακόμα περισσότερο το πρόβλημα. Τον απλό πολίτη ή τον οδηγό του δικύκλου ή του αυτοκινήτου ή του φορτηγού δεν τον ενδιαφέρει αν είναι το ΥΠΕΧΩΔΕ αρμόδιο για τις κακοτεχνίες και το Δημοσίας Τάξεως για την καταστολή και το Μεταφορών για το πώς θα δοθούν οι άδειες και το πώς θα υπάρξει αυτή η κυκλοφοριακή αγωγή.

Γνωρίζει ο οδηγός πλέον -και το αισθάνεται- ότι κινδυνεύει κάθε στιγμή που ο ίδιος οδηγεί, ιδιαίτερα δε αν είναι δίκυκλο ακόμα χειρότερα. Οι κακοτεχνίες που υπάρχουν στους δρόμους, κυρίες και κύριοι συνάδελφοι, -και το γνωρίζετε- ειδικά στη δεξιά λωρίδα στην οποία υποχρεώνουμε να κινούνται τα δίκυκλα και εν πολλοίς και τα φορτηγά είναι τρομακτικές. Τα σαμαράκια, τα οποία υπάρχουν, συν την κάλυψη των υπονόμων ή πολλές φορές της ΔΕΗ ή του ΟΤΕ από γραμμές, οι οποίες περνάνε, δημιουργούν τέτοια ανωμαλία στο οδόστρωμα που το μηχανάκι, αν τρέχει και λίγο παραπάνω, μπορεί να τιναχθεί στον αέρα.

Κατά συνέπεια, και επειδή πιστεύουμε όλοι κυρίως στην πρόληψη, θα πρέπει να μην αποποιείται η Κυβέρνηση τις ευθύνες της σαν Υπουργείο μεν προς άλλο Υπουργείο δε, αλλά σ' έναν συνολικό φορέα.

Ζητάμε, λοιπόν -και σας το έχουμε πει κατ' επανάληψη και ήταν και στις αγαθές προθέσεις του πρώην Υπουργού κ. Γκελεστάθη- να γίνει αυτό το Εθνικό Συμβούλιο, ούτως ώστε αυτή η συναρμοδιότητα να μπορέσει μέσα από έναν συντονισμό να φέρει αποτελέσματα. 'Αλλως δεν πρόκειται να φέρει κανένα αποτέλεσμα. 

Και γι' αυτό ακριβώς περίπου στο ίδιο θέμα είχαμε ρωτήσει και τον Υπουργό Περιβάλλοντος, Χωροταξίας και Δημοσίων 'Εργων τι ποινές και τι κυρώσεις έχει βάλει σε όλους εκείνους, οι οποίοι παραδίδουν δρόμους με κακοτεχνίες και αποδείχθηκε ότι δεν υπάρχει καμία. Παραλαμβάνει το ελληνικό δημόσιο τους δρόμους με όλες αυτές τις κακοτεχνίες και όχι μόνο δεν επιβάλλει κυρώσεις, αλλά πολλές φορές στους ίδιους εργολάβους δίνει και άλλου είδους εργασίες ίσως γιατί έτσι ωφελείται και το κυβερνών κόμμα.

Το δεύτερο που ήθελα να τονίσω, κύριε Πρόεδρε, είναι ότι κατετέθη ο προϋπολογισμός χθες. Τι προβλέπει για το Υπουργείο Μεταφορών που σας δίνει τόση αισιοδοξία ότι θα κάνετε αλλαγή στόλου των αστικών συγκοινωνιών, που εμείς όποτε το ακούμε ανατριχιάζουμε και ανησυχούμε; 

Τι σας δίνει τόση αισιοδοξία ότι θα διατεθούν περισσότερα χρήματα, ώστε να βελτιωθεί και να καλυτερεύσει όλο αυτό το σύστημα, όταν εμείς πληροφορούμεθα ότι οι εξεταστές πλέον εργάζονται το συγκεκριμένο ωράριό τους, διότι εσείς δεν τους δίνετε τις υπερωρίες τους και ότι από κει και πέρα δεν θέλουν να δουλέψουν παραπάνω, διότι το Υπουργείο δεν είναι συνεπές προς τις οφειλές του; 

Δεν είδα εγώ, κύριε Υπουργέ, καμία αύξηση, η οποία να


 

  

Σελίδα 1566 

 

σας επιτρέπει την αισιοδοξία που να πείτε ότι θα βελτιωθούν όλες αυτές οι υπηρεσίες προς τον πολίτη. Αντιθέτως, θα έλεγα ότι με την αύξηση του πληθωρισμού που υπάρχει και με την αύξηση των αναγκαίων δαπανών δεν μένουν κονδύλια και χρήματα για να προχωρήσετε σε αυτά, τα οποία εσείς θέλετε.

Αλλά δεν είναι μόνο αυτό. 'Ηδη προχθές περάσατε από την επιτροπή ακροάσεων τους νέους διοικητές, εκείνους που θα είναι οι πρόεδροι και θα διοικήσουν τους συγκεκριμένους οργανισμούς.

Αν δείτε, κυρίες και κύριοι συνάδελφοι, την αισιοδοξία τους, θα καταλάβετε ότι και οι ίδιοι αισθάνονται ότι τα χέρια τους είναι δεμένα και ότι δεν μπορούν να προχωρήσουν σε κανένα θέμα, από αυτά τα οποία υπάρχουν σήμερα, για να τα λύσουν.

Πρέπει να γνωρίζετε, κύριε Υπουργέ, ότι εμείς αυτό θα το παρακολουθούμε από κοντά.

Μια και ήρθε αυτό το θέμα, κύριε Πρόεδρε, θα ήθελα επίσης να θυμίσω στο Προεδρείο ότι μερικοί συνάδελφοι της Νέας Δημοκρατίας έχουμε καταθέσει προς το Προεδρείο αίτηση, να έρθει ο κύριος διοικητής ή πρόεδρος -δεν ξέρω πως λέγεται- του διοικητικού συμβουλίου της Ολυμπιακής για να εξετασθεί από την επιτροπή ακροάσεων. Γιατί ήδη έχει κλείσει ένα χρόνο, ήδη παραμένει ένα χρόνο με το ασυμβίβαστο στη θέση του και ως καθηγητής και ως πρόεδρος του διοικητικού συμβουλίου και το προεδρείο δεν μας έχει απαντήσει και δεν έχει ανταποκριθεί.

Παρακαλώ, κύριε Πρόεδρε, επειδή γνωρίζω ότι είστε συνεπής να το υπενθυμίσετε στον κύριο Πρόεδρο και να έχουμε μία απάντηση...

ΠΡΟΕΔΡΕΥΩΝ (Παναγιώτης Ν. Κρητικός): Και ο Πρόεδρος είναι συνεπής, όπως γνωρίζετε. O Πρόεδρος της Βουλή εννοώ!

ΕΥΑΓΓΕΛΟΣ ΜΕΪΜΑΡΑΚΗΣ: Ο Πρόεδρος της Ολυμπιακής, ο Διοικητής αν καταλάβατε με τις δηλώσεις του τις τελευταίες λέει "εγώ είμαι φίλος του Σημίτη και ούτε το ασυμβίβαστο με πιάνει ούτε στη Βουλή θα πάω".

Κατά συνέπεια, θα έλεγα ότι τέτοιου είδους, έστω και διαρροές, δεν αναβαθμίζουν τη Βουλή.

Γι' αυτό ακριβώς, κύριε Πρόεδρε, θα ήθελα στη Διάσκεψη των Προέδρων να ξανατεθεί το ζήτημα από σας που έχετε και την ευαισθησία, ούτως ώστε να έχουμε μία απάντηση και να μην μας αγνοείτε έτσι.

Εμείς, κύριε Υπουργέ, όπως σας είπε ο κ. Γκελεστάθης, συμφωνούμε με την πράξη νομοθετικού περιεχομένου. Τονίζουμε, όμως, για μια ακόμη φορά ότι είναι ένα σπασμωδικό μέτρο, το οποίο ουσιαστικά δεν λύνει τα προβλήματα που υπάρχουν. Θέλουμε μια συγκεκριμένη, συγκροτημένη πολιτική η οποία να εφαρμοσθεί, η οποία εκφράζεται εν πολλοίς από το πόρισμα για όλους εκείνους οι οποίοι εμπλέκονται σ' αυτό το σύστημα, ώστε να μπορέσουμε πράγματι να μειώσουμε και τα τροχαία, αλλά και να γίνουμε καλύτεροι σαν οδηγοί. Εκτός εάν η Κυβέρνηση σκέπτεται, όπως έβαλε φόρο ακόμη και στον αέρα που αναπνέουμε, να βάλει φόρο και σε κάθε ατύχημα που θα συμβαίνει τα Σαββατοκύριακα. Θα είναι ένας τρόπος να αυξήσει τα δικά της έσοδα.

ΠΡΟΕΔΡΕΥΩΝ (Παναγιώτης Ν. Κρητικός): Επειδή είναι ενδεχόμενο να δημιουργούνται εσφαλμένες εντυπώσεις και μάλιστα εις βάρος του Προεδρείου, πρέπει να σας δώσω μία απάντηση στην αιτίασή σας για τον καταλογισμό ευθύνης στο Προεδρείο και να σας πω ότι το άρθρο 45 του Κανονισμού, που προβλέπει τη σύσταση Διακομματικών Επιτροπών για την εξέταση εθνικών ή γενικοτέρου ενδιαφέροντος θεμάτων προβλέπει και τον τρόπο και τη διαδικασία συζήτησης των εκθέσεων, όχι πορισμάτων. Πόρισμα εκδίδουν οι εξεταστικές ή προανακριτικές επιτροπές. Οι επιτροπές αυτού του χαρακτήρα συντάσσουν εκθέσεις.

'Ερχονται, λοιπόν, προς συζήτηση με αίτηση που υπογράφει το 1/5 των Βουλευτών ή με αίτηση της Κυβερνήσεως. Τέτοιο πράγμα δεν περιήλθε στο Προεδρείο.

'Οπως ξέρετε, το Προεδρείο και ο Πρόεδρος της Βουλής αναζητούν τρόπους αναβάθμισης της λειτουργίας της Βουλής, ανάπτυξης της δραστηριότητας της Βουλής και μάλιστα, αυτή η σκέψη επεκτείνεται και πέραν του χώρου του Κοινοβουλίου, στο εξωτερικό, με την ανάπτυξη της κοινοβουλευτικής διπλωματίας που τώρα τελευταία γίνεται και αποδίδει καρπούς.

Κατά συνέπεια, δεν ευθύνεται το Προεδρείο. Αφορά προηγούμενη περίοδο, που τελειώνει ο οποιοσδήποτε ρόλος και η οποιαδήποτε λειτουργία κάθε επιτροπής με τη λήξη της περιόδου, δηλαδή με τη διάλυση της Βουλής.

Επομένως, αναφέρατε ένα παλαιότερο θέμα που δεν έχει τη θέση του στην παρούσα συζήτηση, σ' ό,τι αφορά ευθύνες Προεδρείου ή αν θέλετε και συναδέλφων.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): 'Εχει ζητήσει να δευτερολογήσει ο κ. Γκελεστάθης, κύριε συνάδελφε.

ΠΑΝΑΓΙΩΤΗΣ ΚΑΜΜΕΝΟΣ: Θα ήθελα το λόγο επί της διαδικασίας, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι επί της διαδικασίας. Θα πάρετε το λόγο αργότερα και θα δώσετε την ανταπάντησή σας στο Προδρείο.

ΠΑΝΑΓΙΩΤΗΣ ΚΑΜΜΕΝΟΣ: Θα με ακούσετε μετά τότε.

ΠΡΟΕΔΡΕΥΩΝ (Παναγιώτης Ν. Κρητικός): Δεν γίνεται λόγος επ' αυτού. Ο Κοινοβουλευτικός Εκπρόσωπος έχει το λόγο, γι' αυτό το ζήτημα που συζητάμε τώρα. Εσείς, δεν τον δικαιούσθε.

Ορίστε, κύριε Μεϊμαράκη, έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κατ' αρχήν εμείς με πολύ σεβασμό προς το Προεδρείο θέσαμε το θέμα.

Αίτημα για τη συζήτηση, όπως με πληροφορούν οι συνάδελφοι -γιατί δεν μετείχα στη Διακομματική Επιτροπή, μετείχα όμως σε άλλες- είχε υποβληθεί προς το Προεδρείο.

ΠΡΟΕΔΡΕΥΩΝ (Παναγιώτης Ν. Κρητικός): Σε αυτή τη Βουλή; Διότι η επιτροπή για την οποία κάνετε λόγο ήταν της προηγουμένης περιόδου.

ΕΥΑΓΓΕΛΟΣ ΜΕΪΜΑΡΑΚΗΣ: Το μόνο δικαιολογητικό, το οποίο έχει το Προεδρείο ήταν ότι διεκόπη η σύνοδος της προηγούμενης Βουλής και πήγαμε για εκλογές. 

'Ομως, η Βουλή έχει μια συνέχεια. Εφόσον η έκθεση ή το πόρισμα της επιτροπής υπάρχει και πάνω σε αυτό στηρίζεται και το νομοσχέδιο, το οποίο ετοιμάζει το Υπουργείο, αλλά και οι θέσεις των κομμάτων, θεωρούμε ότι έπρεπε η αίτηση να είχε παραμείνει εν ισχύ. Γιατί πουθενά δεν προβλέπει το άρθρο του Κανονισμού -να μου επιτρέψετε, κύριε Πρόεδρε, με όλο το σεβασμό, γιατί ξέρετε ότι το ξέρω και ξέρω ότι το ξέρετε- η Βουλή ξαφνικά να διακόπτει όλες της τις εργασίες, ωσάν να αρχίζει καινούρια περίοδος, χωρίς να έχει παρελθόν.

Κατά συνέπεια, εμείς θα επανέλθουμε με νέα αίτηση. Το μόνο σας ελαφρυντικό είναι ότι είχε γίνει στην προηγούμενη σύνοδο. 

ΠΡΟΕΔΡΕΥΩΝ (Παναγιώτης Ν. Κρητικός): Δεν δέχομαι ελαφρυντικό. Επικαλούμαι πραγματικό γεγονός.

ΕΥΑΓΓΕΛΟΣ ΜΕΪΜΑΡΑΚΗΣ: 'Οσον δε αφορά για την Ολυμπιακή, κύριε Πρόεδρε, δεν μου απαντήσατε.

ΠΡΟΕΔΡΕΥΩΝ (Παναγιώτης Ν. Κρητικός): Και αυτό είναι ένα ζήτημα, το οποίο θα θέσω υπόψη του Προέδρου και βεβαίως και εκεί θα ασκηθούν τα καθήκοντα και τα δικαιώματα του Προεδρείου και να μην έχετε καμία αμφιβολία επ' αυτού.

'Ομως, για να κλείσουμε αυτό το θέμα, το οποίο είναι άγονο, έχω να σας απαντήσω, ότι με τη λήξη της περιόδου τερματίζεται και οποιαδήποτε δραστηριότητα Επιτροπών, πορισμάτων, αποφάσεων, εκθέσεων. Πρώτα-πρώτα σήμερα δεν είναι οι ίδιοι Βουλευτές εκείνοι, οι οποίοι ήταν και τότε. 'Αλλως αποφάσισε ο λαός, δεν είναι όλοι.

ΕΥΑΓΓΕΛΟΣ ΜΕΪΜΑΡΑΚΗΣ: Τι σημασία έχει; 

ΠΡΟΕΔΡΕΥΩΝ (Παναγιώτης Ν. Κρητικός): Πώς μπορεί να έρθει η νεότερη Βουλή να συνεχίζει θέματα, τα οποία έχουν λήξει αφ' εαυτών με τη διάλυση της Βουλής; 

Ο κ. Γκελεστάθης ζήτησε το λόγο για να δευτερολογήσει επί της πράξεως νομοθετικού περιεχομένου.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ακούγοντας τις απαντήσεις του κυρίου Υφυπουργού Μεταφορών και


 

  

Σελίδα 1567 

 

Επικοινωνιών στις ομιλίες μας, δημιουργήθηκε η εντύπωση στην Αίθουσα, ότι η Κυβέρνηση μόλις ορκίστηκε και ανέλαβε τα καθήκοντά της. Διότι ακούσαμε να αναφέρει ο κύριος Υφυπουργός, το τι πρόκειται να κάνει το Υπουργεί Μεταφορών και Επικοινωνιών στον τομέα αυτού του σοβαροτάτου κοινωνικού προβλήματος των τροχαίων ατυχημάτων. Ακούσαμε ότι ανέθεσαν να γίνουν μελέτες. Ακούσαμε ότι θα φέρουν στη Βουλή νομοσχέδια για την αντιμετώπιση των σχετικών προβλημάτων, αλλά δεν ακούσαμε τι έχει γίνει μέχρι σήμερα. Διότι από τον Οκτώβριο του 1993 μέχρι σήμερα είναι τέσσερα χρόνια και ενάμισης μήνας και δεν ακούσαμε τι έκανε η Κυβέρνηση και σε αυτό το σοβαρότατο κοινωνικό πρόβλημα των τροχαίων ατυχημάτων.

Βέβαια δεν έχει κάνει τίποτα απολύτως και απορώ πώς ο κύριος Υφυπουργός δεν ήταν καλά ενήμερος, προκειμένου να γνωρίζει τι πραγματοποιήθηκε τα προηγούμενα χρόνια από το 1990 μέχρι το 1993 δστο Υπουργείο Μεταφορών και Επικοινωνιών, γενικότερα σε όλους τους τομείς, αλλά και ειδικότερα στο θέμα της οδικής ασφάλειας.

Κύριε Υφυπουργέ, ο ομιλών, όταν είχε την τιμή να είναι Υπουργός Μεταφορών και Επικοινωνιών, μεταξύ των άλλων πολλών που έγιναν πραγματοποίησε και την πλήρη αναθεώρηση του τρόπου εκπαιδεύσεως και εξετάσεως των υποψηφίων οδηγών και του τρόπου χορηγήσεως των διπλωμάτων ικανότητας οδηγήσεως, όπως επίσης και του τρόπου εκπαιδεύσεως και εξετάσεως των εκπαιδευτών των υποψηφίων οδηγών και του τρόπου χορηγήσεως και σε αυτούς των διπλωμάτων ικανότητας.

Διασφαλίσαμε κατά τρόπο απόλυτο, το σωστό τρόπο αντιμετωπίσεως αυτών των θεμάτων και τη διαφάνεια. Και συμπληρώσαμε τις Επιτροπές εξετάσεως και με Εκπρόσωπο της Αστυνομίας, της Τροχαίας Κινήσεως. Καθιερώσαμε κατά τρόπο απόλυτα διαφανή την επιλογή των υποψηφίων Εξεταστών των Υπαλλήλων του Υπουργείου Μεταφορών και Επικοινωνιών από το κομπιούτερ του Υπουργείου. Οι Επιτροπές αυτές ανακοινώνοντο το ίδιο πρωί που θα πήγαιναν να εκτελέσουν τα καθήκοντά τους κ.ο.κ. αλλά δεν επιτρέπει ο χρόνος να αναφερθώ σε λεπτομέρειες.

'Επρεπε όμως, κύριε Υφυπουργέ, να είσαστε ενήμερος για το τι έγινε από το 1990 μέχρι το 1993 σ' αυτόν τον τομέα, ώστε να μη λέτε ότι για πρώτη φορά -αναφέρατε αυτή τη φράση κατ' επανάληψη- προσπαθείτε να κάνετε ότι επικαλεσθήκατε.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

'Ετσι, κύριε Πρόεδρε, περιμέναμε να ακούσουμε από την Κυβέρνηση, από την Πολιτική Ηγεσία του Υπουργείου Μεταφορών και Επικοινωνιών, ποια είναι τα αποτελέσματα που πραγματοποιήθηκαν από την εφαρμογή αυτής της πράξης νομοθετικού περιεχομένου που καλούμεθα να κυρώσουμε σήμερα με το υπό συζήτηση νομοσχέδιο. Δεν ακούσαμε τίποτα απολύτως. Πραγματοποιήθηκε μία εργασία που να δείξει με τα στοιχεία της, ποια ήταν τα αποτελέσματα της εφαρμογής της απαγορεύσεως κυκλοφορίας των φορτηγών αυτοκινήτων την Παρασκευή, την Κυριακή ή τις άλλες εξαιρέσιμες ημέρες, ώστε να είμεθα σε θέση να κρίνουμε τη σκοπιμότητα της εφαρμογής του μέτρου αυτού; Διότι, όπως ξέρετε υπήρξαν και δυσμενείς επιπτώσεις στην εφαρμογή του μέτρου αυτού. Αλλά εν πάση περιπτώσει, όπως είπα και στην πρωτολογία μου, ότι εμείς ασφαλώς βρισκόμεθα σύμφωνοι στην εφαρμογή οποιουδήποτε μέτρου κατατείνει στον περιορισμό των τροχαίων ατυχημάτων. Αλλά βεβαίως, όταν έχουμε ευεργετικά αποτελέσματα. Και αυτά τα αποτελέσματα δεν μας τα αναφέρατε, ώστε να βγάλουμε τα αντίστοιχα συμπεράσματα.

Κύριε Πρόεδρε, ανέφερε ο κύριος Υφυπουργός ότι αποπερατώθηκαν και λειτούργησαν όλα τα ΚΤΕΟ της χώρας. Σας λέγω πρόχειρα το ΚΤΕΟ Φωκίδας, στην 'Αμφισσα, ήταν να λειτουργήσει σε ένα-δύο μήνες μετά τον Οκτώβριο του 1993 που έγινε η κυβερνητική μεταβολή. Από τότε μέχρι σήμερα έχουμε περάσει τέσσερα χρόνια και τώρα, προσεχώς πρόκειται να λειτουργήσει. Επομένως, πρέπει να ελέγξετε τους συμβούλους σας που σας δίνουν στοιχεία, τα οποία είναι ανακριβή και τα εμφανίζετε στην Εθνική Αντιπροσωπεία, εσείς βέβαια με καλή πρόθεση.

Κύριε Πρόεδρε, από τον Οκτώβριο του 1993 που ανέλαβε το ΠΑΣΟΚ την Κυβέρνηση έχουν περάσει από το Υπουργείο Μεταφορών και Επικοινωνιών έξι Υπουργοί μέσα σε τέσσερα χρόνια. Καταλαβαίνετε τι πάει να πει αυτό. Στον τομέα αυτό του Υπουργείου Μεταφορών και Επικοινωνιών, που ως γνωστό είναι το μισό ελληνικό κράτος, εποπτεύονται και ελέγχονται δεκαεπτά Δημόσιες Επιχειρήσεις και Κρατικοί Οργανισμοί και ξέρετε ποια είναι τα συμφέροντα τα οποία έχουν ενδιαφέρον στον τομέα αυτό. Και τελευταία υποχρεώθηκε σε παραίτηση ή παραιτηθηκε ο Υπουργός Μεταφορών και Επικοινωνιών προ ενός μηνός. Ο ίδιος δεν θέλησε να δώσει εξηγήσεις πώς έτσι απρόοπτα υποχρεώθηκε σε παραίτηση ή πώς ο κύριος Πρωθυπουργός δέχτηκε την παραίτησή του και εκείνος δεν έδωσε τις αντίστοιχες εξηγήσεις και αυτό είναι ένα πολύ μεγάλο σοβαρό πρόβλημα, που αφορά γενικότερα την πολιτική ζωή του τόπου μας...

ΠΡΟΕΔΡΕΥΩΝ (Παναγιώτης Σγουρίδης): Δεν αφορά, όμως, την Πράξη Νομοθετικού Περιεχομένου. Αν αφορούσε την Πράξη Νομοθετικού Περιεχομένου να το συζητούσαμε. Κάντε επερώτηση.

ΝΙΚΟΛΑΟΣ ΓΚΕΛΕΣΤΑΘΗΣ: Αυτό ήθελα να πω, κύριε Πρόεδρε, διότι ασφαλώς ο προηγούμενος Υπουργός Μεταφορών και Επικοινωνιών δεν παραιτήθηκε ακριβώς για τα θέματα της οδικής ασφάλειας, παραιτήθηκε για άλλα σοβαρά ζητήματα, τα οποία κατά έναν τρόπο υπαινίχθηκε σε μία συνέντευξή του σε ένα περιοδικό προ ολίγων ημερών, αλλά είναι υποχρεωμένος ο κύριος Πρωθυπουργός να δώσει εξηγήσεις στη Βουλή για ποιο λόγο παραιτήθηκε ή υποχρεώθηκε σε παραίτηση ο Υπουργός Μεταφορών και Επικοινωνιών. Και αφού ο κύριος Πρωθυπουργός δεν το πράττει, νομίζω ότι έχει υποχρέωση ο ίδιος ο πρώην Υπουργός να δώσει τις εξηγήσεις αυτές, μήπως τυχόν και το θέμα ήταν τα ζητήματα της οδικής ασφάλειας!...

ΠΡΟΕΔΡΕΥΩΝ (Παναγιώτης Σγουρίδης): Ο κ.Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, επειδή προηγουμένως από τον Προεδρεύοντα ειπώθηκαν κάποια πράγματα, τα οποία δεν είναι ακριβώς έτσι, τα διευκρινίζω, παρ'ότι δεν είχαμε τη δυνατότητα, απ'ό,τι μαθαίνουμε εμείς οι Βουλευτές τρίτης κατηγορίας, ούτε επί διαδικαστικού θέματος να παίρνουμε το λόγο.

Κατατίθεται στις 28 Μαϊου 1996 στο Προεδρείο της Βουλής το πόρισμα -έτσι ονομάστηκε- και ζητήθηκε η συνεδρίαση στην Ολομέλεια. Υπογράφουν ο πρόεδρος Χρήστος Μαγκούφης, αντιπρόεδρος έίχα την τιμή να είμαι εγώ, γραμματέας Νίκος Οικονομόπουλος, η συνάδελφος η κ. Ζήση, ο κ.Ζαπατουλίδης, ο κ.Καραμούτσος, ο κ.Κηπουρός, ο κ.Μελίδης, ο κ.Μπαντουβάς, ο κ.Χατζημιχάλης, ο κ. Οικονομίδης, ο κ.Παλαιοθόδωρος, ο κ.Σκαμνάκης, ο κ.Τσερτικίδης, ο κ.Γκελεστάθης, ο κ. Ευμοιρίδης, ο κ.Γεωργολιός, ο κ.Κοραχάης, ο κ.Λιμπερακίδης, ο κ.Χειμάρας, ο κ.Σαψάλης και ο κ.Αραβανής.

Η κατάθεση αυτή αποτελεί και αίτημα για συζήτηση στην Ολομέλεια. Δεν έγινε όμως, από τις 28.5.1996 μέχρι τη νέα περίοδο. Γίνονται οι εκλογές και συγκροτείται εκ νέου η Βουλή. Επισκέπτομαι τον Πρόεδρο της Βουλής, ο οποίος μου είπε ότι πράγματι υπάρχει αίτηση για συζήτηση στην Ολομέλεια, αλλά είναι πιο εύκολο να φέρει το θέμα το Υπουργείο Μεταφορών. Και μάλιστα, ο κ. Κακλαμάνης μπροστά μου πήρε το Υπουργείο Μεταφορών και η απάντηση ήταν ότι θα έλθει.

Πέρασαν έξι μήνες και δεν έγινε τίποτα. Καταθέτω ερώτηση προς το Υπουργείο Μεταφορών και η γραπτή απάντηση έλεγε ότι θα έλθει. Ακόμα το περιμένουμε και τώρα μαθαίνουμε ότι δεν θα έλθει αλλά θα κοπεί. Θα το κόψουμε και θα το ράψουμε.

Κύριε Υπουργέ, δεν αμφιβάλλω και εγώ για τις προθέσεις σας, αλλά ο δρόμος για την κόλαση είναι γεμάτος με καλές προθέσεις. 'Ενα Υπουργείο δεν μπορεί να συνενοηθεί μεταξύ δύο διευθύνσεων και για να περάσει ένα έγγραφο θέλει δύο μήνες, και αν ποτέ φθάσει αυτό το έγγραφο. Εδώ μιλάμε για


 

  

Σελίδα 1568 

 

δέκα περίπου Υπουργεία, Δημόσιας Τάξης, Μεταφορών, Περιβάλλοντος, Χωροταξίας και Δημοσίων 'Εργων, Εσωτερικών, για την Τοπική Αυτοδιοίκηση, Υγείας και Πρόνοιας, Εθνικής Παιδείας, 'Αμυνας, Γεωργίας, Εμπορίου, Βιομηχανίας, τη Γραμματεία Στατιστικής Υπηρεσίας, Εργασίας, Δικαιοσύνης, Α.Ε.Ι. κλπ. που όλα μαζί θα πρέπει να καταθέσουν μια κοινή πρόταση νόμου.

Στην πρόταση, δε, νόμου, που την έχουμε σχηματοποιήσει περιλαμβάνονται είκοσι τέσσερα άρθρα, τα οποία δεν μπορείτε εσείς ως Υπουργείο μόνο να εφαρμόσετε. Πρέπει να είναι συνολική η πολιτική. Γι'αυτόν το λόγο είπαμε ότι θα ορισθούν εκπρόσωποι από κάθε Υπουργείο, να συστήσουν μία επιτροπή για να φέρουν την πρόταση νόμου την οποία προτείναμε.

Δεν είναι δυνατό, λοιπόν, να συζητούμε αυτήν τη στιγμή, έστω και μόνο με πρωτοβουλία του Υπουργείου Μεταφορών, τα θέματα αυτά, όταν και μέσα στην Επιτροπή ακόμα οι εμπλεκόμενοι φορείς διαφωνούσαν μεταξύ τους. Κόντεψε να έρθει στα χέρια το Υ.ΠΕ.ΧΩ.Δ.Ε. με τα Υπουργεία Μεταφορών και Δημόσιας Τάξης. Γι'αυτούς τους λόγους είπαμε ότι θα πρέπει να θεσμοθετηθούν όλοι αυτοί οι μηχανισμοί προκειμένου να λειτουργήσει το σύστημα.

Κύριε Πρόεδρε και κύριε Υπουργέ, γι'αυτό το σύστημα δεν πρόκειται να λειτουργήσει ποτέ αν δεν πάρετε την απόφαση ως Κυβέρνηση -γιατί εμείς δεν μπορούμε να το πράξουμε αφού έχει περάσει η προηγούμενη βουλευτική περίοδος και δεν έγινε δεκτό το αίτημά μας- να έρθει το θέμα προς συζήτηση στη Βουλή. Δική σας είναι η ευθύνη και απέναντι στο Κοινοβούλιο, στο σύνολο των κομμάτων του ελληνικού Κοινοβουλίου, αλλά και απέναντι στην ελληνική κοινωνία, απέναντι στα θύματα των τροχαίων και απέναντι στην αξιοπιστία όλων των πολιτικών δυνάμεων. 

Δεν μπορεί, λοιπόν, να λέμε ότι θέλουμε μεμονωμένα μέτρα. Αυτά δεν θα οδηγήσουν πουθενά. Συνολική είναι η ρύθμιση, σύμφωνα είναι όλα τα κόμματα στις ρυθμίσεις που προτείναμε και φέρτε επιτέλους ένα πολυνομοσχέδιο που θα το εγκρίνουμε και θα αντιληφθεί ο ελληνικός λαός ότι εδώ, στη Βουλή των Ελλήνων, αυτά που λένε οι Βουλευτές, αυτά που λένε οι φορείς που καλούμε κάθε φορά κάποια στιγμή γίνονται δεκτά και υλοποιούνται.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνω όσον αφορά το Προεδρείο ότι είναι υποχρεωμένο να εφαρμόσει τον Κανονισμό. Ο Κανονισμός λέγει ότι για να εφαρμοσθεί μία έκθεση ή ένα "πόρισμα" χρειάζεται το 1/5 των Βουλευτών, δηλαδή εξήντα Βουλευτές, να το υπογράψουν ή βάσει του άρθρου 45 να κάνει πρόταση η ίδια η Κυβέρνηση.

Από τη στιγμή που εσείς, είκοσι ένας Βουλευτές καταθέσατε μόνο στο Προεδρείο την έκθεση, δεν θα μπορούσε να κινήσει από μόνο του τη διαδικασία συζήτησης της εκθέσεως αυτής, στην Ολομέλεια. Αυτό είναι θέμα Κυβέρνησης. 

'Οσον αφορά το Προεδρείο όμως να μην το ξανανακατέψετε στην υπόθεση αυτή.

ΠΑΝΑΓΙΩΤΗΣ ΚΑΜΜΕΝΟΣ: Τότε να μαζέψουμε εξήντα υπογραφές και να το ξανακαταθέσουμε.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θέλω να σας ανακοινώσω, ότι πενήντα ένας Βουλευτές του κόμματος της Νέας Δημοκρατίας υπέβαλαν συμπληρωματική πρόταση αναθεώρησης του άρθρου 18 του Συντάγματος.

Η πρόταση θα τυπωθεί, θα διανεμηθεί στους κυρίους συναδέλφους και θα παραπεμφθεί στην Επιτροπή Αναθεώρησης του Συντάγματος.

Θέλω να σας ανακοινώσω ακόμα ότι τη συνεδρίασή μας παρακολουθούν από τα δυτικά γενικά ιεωρεία, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ" τριάντα επτά μαθητές και δύο συνοδοί-καθηγητές από το 3ο Γυμνάσιο Χολαργού. Η Βουλή τους καλωσορίζει.

(Χειροκροτήματα)

ΙΩΑΝΝΗΣ ΔΗΜΑΡΑΣ: Κύριε Πρόεδρε, με συγχωρείτε.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε συνάδελφε, τι θέλετε; Θέλετε να δευτερολογήσετε;

ΙΩΑΝΝΗΣ ΔΗΜΑΡΑΣ: 'Οχι, κύριε Πρόεδρε. Απλώς θα πρέπει να διευκρινίσουμε στους μαθητές ότι η εικόνα που παρουσιάζει η Αίθουσα...

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, αυτό που θέλετε να πείτε το εξηγούν οι αρμόδιοι υπάλληλοι της Βουλής όταν κάνουν την ξενάγηση στους μαθητές.

ΙΩΑΝΝΗΣ ΔΗΜΑΡΑΣ: Δεν είναι αρνητικό αυτό που σας λέω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Δεν είναι αρνητικό, αλλά δεν υπάρχει λόγος να το επαναλαμβάνουμε συνεχώς.

ΙΩΑΝΝΗΣ ΔΗΜΑΡΑΣ: Χρειάζεται να το επαναλαμβάνουμε.

ΠΡΟΕΔΡΕΥΩΝ (Παναγιώτης Σγουρίδης): Σας είπα ότι αυτό το εξηγούν οι αρμόδιοι υπάλληλοι που κάνουν την ξενάγηση.

Ο Υφυπουργός Μεταφορών και Επικοινωνιών κ.Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, πριν κλείσουμε θα πρέπει να απαντηθούν ορισμένα ερωτήματα που τέθηκαν από τους κύριους συναδέλφους.

Κατ'αρχήν θα ήθελα να πω στον κ. Γκελεστάθη ότι το πόρισμα δεν το έκανε η Κυβέρνηση αλλά η Διακομματική Επιτροπή της Βουλής. 'Εγινε αποδεκτό ομόφωνα κατά την παρουσίασή του. Εκεί μέσα πρότεινε αυτά που είπα. Κάποια μέτρα που λάβαμε και κάποια μέτρα που θα λάβουμε περιλαμβάνονται στα μέτρα που προτείνει το πόρισμα. Εν πάση περιπτώσει εάν η αντιπολίτευση γίνεται αόριστα παρ'ότι υπάρχουν στοιχεία αυτό είναι ένας απηρχαιωμένος τρόπος αντιπολίτευσης. 'Οταν είπα το "για πρώτη φορά", εννοούσα ότι για πρώτη φορά έγινε μία τόσο καλή δουλειά στον τομέα της οδικής ασφάλειας από τη Διακομματική Επιτροπή της Βουλής. Γι'αυτό λέγω ότι δεν το έκανε η Κυβέρνηση. Ούτε αυτά τα μέτρα έγιναν για πρώτη φορά. Τα πρότεινε το πόρισμα της Διακομματικής Επιτροπής και έγιναν. Είναι γραμμένα μέσα. Αν δείτε το κείμενο θα διαπιστώσετε οτι περιλαμβάνονται μέσα και τα δεκαεννέα μέτρα τα οποία και έχουν γίνει.

Επίσης, κύριε Κοινοβουλευτικέ Εκπρόσωπε της Νέας Δημοκρατίας, δεν έχουν παρουσιαστεί ποτέ προβλήματα με τα βιβλία ούτε είναι και βιβλία σε αποθήκες, αλλά ούτε υπήρχαν και λάθη. Σε αυτούς που κατήγγειλαν είπαμε να μας πουν που υπάρχουν λάθη, αλλά τελικά δεν υπήρχε κανένα.

Τέλος θα κλείσω με τη μεγάλη ευαισθησία που δείξατε για την καθυστέρηση του νομοσχεδίου αναφορικά με το Εθνικό Συμβούλιο Οδικής Ασφάλειας. 'Εχει σταλεί σε όλα τα κόμματα. Οι μόνοι που δεν απαντήσατε με προτάσεις ήσασταν εσείς.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ.Ευάγγελος Μεϊμαράκης, έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, κατ'αρχήν εγώ σας ανέφερα ότι στην κινητοποίηση που έγινε την περασμένη εβδομάδα των εκπαιδευτών, αυτών δηλαδή που έχουν σχολές οδηγών και που μοίρασαν το φυλλάδιο, όχι μόνο με τα αιτήματά τους, αλλά και τις προτάσεις τους για το πώς βλέπουν αυτοί το θέμα, εκεί αναφέρεται και το θέμα των λαθών στα βιβλία για το οποίο δεν απαντήσατε.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Απήντησα. Δεν υπάρχουν λάθη και ούτε υπάρχουν βιβλία.

ΕΥΑΓΓΕΛΟΣ ΜΕΪΜΑΡΑΚΗΣ: Εννοείτε ότι δεν υπάρχουν βιβλία; Δεν τυπώθηκαν ή δεν υπάρχουν στις αποθήκες;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Απήντησα. Φαίνεται δεν με παρακολουθήσατε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, καλά θα κάνετε να τους δεχθείτε, γιατί αυτοί παραπονούνται ότι δεν τους δέχεστε και ότι έχετε να τους δεχθείτε ολόκληρο ένα χρόνο από λίγο πριν τις εκλογές μέχρι σήμερα, ενώ ουσιαστικά έχετε κάνει μία επιτροπή η οποία πράγματι μελετά το νομοσχέδιο και αυτούς τους αγνοείτε εντελώς. Μάλιστα θα έλεγα ότι σε αυτούς ρίχνετε κάποιες ευθύνες και κάποια βάρη τα οποία δεν τους ανήκουν.

Το δεύτερο που θέλω να σας πω είναι ότι αυτά, τα οποία κουβεντιάζουμε σήμερα, ο ελληνικός λαός τα ζει, τα αισθάνεται,


 

  

Σελίδα 1569 

 

τα βλέπει καθημερινά και ιδιαίτερα τα Σαββατοκύριακα. Παραδεχόμαστε όλοι ότι υπάρχουν τα τροχαία. 'Αρα κάτι φταίει. Δεν πάνε όλα καλά.

Ανησυχούμε, κύριε Πρόεδρε, ιδιαίτερα σήμερα διότι ο κύριος Υπουργός μας διαβεβαιώνει ούτε λίγο ούτε πολύ, ότι όλα τα απαραίτητα και αναγκαία μέτρα έχουν ληφθεί. Εάν έχουν γίνει όλα, τότε γιατί να συνεχίζουμε να σκοτωνόμαστε. Μένουν, λέγει, άλλα τρία τέσσερα σημεία από το πόρισμα και ότι θα έρθει και το νομοσχέδιο. Αυτή είναι η υπεύθυνη απάντηση της Κυβέρνησης για να δείξει στον ελληνικό λαό ότι ασχολείται με το πρόβλημα και ότι πρέπει να συνεχίσει;

Οι δε προτάσεις των κομμάτων είναι όλες γραμμένες, την έκθεση την έχετε, το πόρισμα το έχετε. Πολύ σωστά ο αξιότιμος εισηγητής μας κ. Γκελεστάθης σας είπε ότι δεν είναι σαν να αναλάβατε χθες, τόσα χρόνια έχετε στην εξουσία και τι θα εφαρμόσετε και τι θα πραγματοποιήσετε. Τις προτάσεις τις γνωρίζουμε όλοι.

Εμείς πάντως, κύριε Πρόεδρε, φεύγουμε από εδώ ακόμα πιο ανήσυχοι για όλα όσα συμβαίνουν και ιδιαίτερα τα Σαββατοκύριακα στους δρόμους.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Μεταφορών και Επικοινωνιών "Κύρωση Πράξης Νομοθετικού Περιεχομένου". 

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο έγινε δεκτό κατά πλειοψηφία, επί της αρχής.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, να διευκρινισθεί από ποιους δεν ψηφίζεται. Διότι εμείς, ψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Γράφονται στα Πρακτικά, μη στεναχωριέστε, κύριε Γκελεστάθη.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα.

ΣΤΡΑΤΗΣ ΚΟΡΑΚΑΣ: Επειδή εγώ δεν μίλησα ...

ΠΡΟΕΔΡΕΥΩΝ (Παναγιώτης Σγουρίδης): Μα, είμαστε στη φάση των ψηφοφοριών.

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Το "ναι" όμως, δεν έχει κανένα νόημα. 

ΣΤΡΑΤΗΣ ΚΟΡΑΚΑΣ: Θέλω να επαναλάβω ότι το "κατά πλειοψηφία" είναι το "παρών". Δεν μπορούμε να ψηφίσουμε ...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα.

Να μη γράφεται τίποτε στα Πρακτικά απ' αυτά που λέει ο κ. Κόρακας.

ΣΤΡΑΤΗΣ ΚΟΡΑΚΑΣ:...

ΠΡΟΕΔΡΕΥΩΝ (Παναγιώτης Σγουρίδης): Μα, τα δικαιολογήσατε όταν πήρατε το λόγο, κύριε Κόρακα.

Εισερχόμαστε στην ψήφιση του άρθρου πρώτο.

Ερωτάται το Σώμα: Γίνεται δεκτό το άρθρο πρώτο;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το άρθρο πρώτο έγινε δεκτό ομοφώνως.

Εισερχόμαστε στην ψήφιση του άρθρου δεύτερο;

Ερωτάται το Σώμα: Γίνεται δεκτό το άρθρο δεύτερο.

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το άρθρο δεύτερο έγινε δεκτό ομοφώνως.

Εισερχόμαστε στην ψήφιση του άρθρου τρίτο;

Ερωτάται το Σώμα: Γίνεται δεκτό το άρθρο τρίτο.

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το άρθρο τρίτο έγινε δεκτό ομοφώνως.

Συνεπώς το σχέδιο νόμου έγινε δεκτό κατ' αρχήν και κατ' άρθρον .

Ερωτάται το Σώμα: Γίνεται δεκτό και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό και στο σύνολο κατά πλειοψηφία.

Συνεπώς το σχέδιο νόμου του Υπουργείου Μεταφορών και Επικοινωνιών "Κύρωση Πράξης Νομοθετικού Περιεχομένου" έγινε δεκτό κατά πλειοψηφία σε μόνη συζήτηση, κατ' αρχήν, κατ' άρθρον και στο σύνολο και έχει ως εξής:

'Αρθρο πρώτο

Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως η από 17.7.1997 Πράξη Νομοθετικού Περιεχομένου: "Μέτρα περιορισμού της κυκλοφορίας φορτηγών αυτοκινήτων σε τμήματα Εθνικών Οδών", που δημοσιεύτηκε στο υπ' αριθμ. 152 της 17.7.1997 Φύλλο της Εφημερίδας της Κυβερνήσεως (τεύχος Α'), που έχει ως εξής:

"ΠΡΑΞΗ

ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ

Μέτρα περιορισμού της κυκλοφορίας φορτηγών

αυτοκινήτων σε τμήματα των Εθνικών Οδών

Ο ΠΡΟΕΔΡΟΣ

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

'Εχοντας υπόψη:

α. Τις διατάξεις της παρ. 1 του άρθρου 44 του Συντάγματος.

β. Την εξαιρετικώς επείγουσα ανάγκη για την επιβολή ορισμένων περιορισμών στην κυκλοφορία φορτηγών αυτοκινήτων κατά τη θερινή περίοδο σε τμήματα του εθνικού οδικού δικτύου και κατά τις ημέρες και ώρες μεγάλης κυκλοφοριακής αιχμής, με στόχο τη βελτίωση της οδικής κυκλοφορίας και ασφάλειας, την καλύτερη διαχείριση της κυκλοφορίας των λοιπών οχημάτων, τη μείωση των κυκλοφοριακών προβλημάτων, καθώς και την περιστολή των τροχαίων ατυχημάτων κατά τις ώρες έντονης κυκλοφοριακής κίνησης επί του εθνικού οδικού δικτύου.

γ. Το γεγονός ότι οι περιορισμοί αυτοί θα έχουν θετική επίδραση στις εν γένει κυκλοφοριακές συνθήκες του εθνικού οδικού δικτύου κατά τις ημέρες και ώρες αιχμής και κατά συνέπεια και στη μείωση της ατμοσφαιρικής ρύπανσης.

δ. Το γεγονός ότι επιβάλλεται η θέσπιση εξαίρεσης από τους πιο πάνω περιορισμούς για τα οχήματα οδικής βοήθειας και τα φορτηγά αυτοκίνητα που μεταφέρουν ορισμένα ευπαθή προϊόντα.

ε. Την αδυναμία άμεσης αντιμετώπισης των προαναφερόμενων προβλημάτων με έγκαιρη νομοθετική ρύθμιση με τυπικό νόμο ψηφιζόμενο από τη Βουλή.

Με πρόταση του Υπουργικού Συμβουλίου, αποφασίζουμε:

'Αρθρο 1

Από 18 Ιουλίου μέχρι και 14 Σεπτεμβρίου 1997 απαγορεύεται η κυκλοφορία όλων των φορτηγών αυτοκινήτων, ωφέλιμου φορτίου άνω των 1,5 τόννων στα τμήματα των εθνικών οδών και κατά τις ημέρες και ώρες που ακολουθούν:

1. Στη Νέα Εθνική Οδό (Ν.Ε.Ο.) και στην Παλαιά Εθνική Οδό (Π.Ε.Ο.) Αθηνών - Κορίνθου, μόνο στο ρεύμα εξόδου, από τον κόμβο της λεωφόρου Κηφισού μέχρι το νέο κόμβο Τριπόλεως (Εξαμίλια), κάθε Παρασκευή από ώρα 14.00 έως 21.00.

2. Στη Ν.Ε.Ο. και στην Π.Ε.Ο. Πατρών - Κορίνθου - Αθηνών, μόνο στο ρεύμα προς Αθήνα, από τον κόμβο του Ρίου, κάθε Κυριακή από ώρα 17.00 έως 22.00.

3. Στη Ν.Ε.Ο. Αθηνών - Λαμίας στο ρεύμα εξόδου από τον κόμβο Τατο|ου (Μεταμόρφωση) μέχρι τον ισόπεδο κόμβο Μπράλου (Θερμοπύλες), κάθε Παρασκευή από ώρα 14.00 έως 21.00.

4. Στη Ν.Ε.Ο. Αθηνών - Λαμίας μόνο στο ρεύμα προς Αθήνα από τον ισόπεδο κόμβο Μπράλου (Θερμοπύλες) μέχρι τον κόμβο Τατο|ου (Μεταμόρφωση), κάθε Κυριακή από ώρα 17.00 έως 22.00.


 

  

Σελίδα 1570 

5. Στη Ν.Ε.Ο. Θεσσαλονίκης - Ν. Μουδανιών, από την αερογέφυρα Ρυσίου μέχρι το 34ο χλμ. στο ρεύμα εξόδου κάθε Παρασκευή από ώρα 14.00 έως 21.00 και στο ρεύμα εισόδου κάθε Κυριακή από ώρα 17.00 έως 22.00.

6. Στην Εθνική Οδό Θεσσαλονίκης - Καβάλας, από τον κόμβο Ν. Περιφερειακής (Καλοχώρι) μέχρι τη Γέφυρα Στρυμόνα, στο ρεύμα εξόδου κάθε Παρασκευή από ώρα 14.00 έως 21.00 και στο ρεύμα εισόδου κάθε Κυριακή από ώρα 17.00 έως 22.00.

'Αρθρο 2

1. Η απαγόρευση της κυκλοφορίας του προηγούμενου άρθρου ισχύει και κατά τις επίσημες αργίες, κατά τις οποίες εφαρμόζονται τα περιοριστικά μέτρα της Κυριακής στα ρεύματα εισόδου, καθώς και κατά την παραμονή των επίσημων αργιών, κατά την οποία εφαρμόζονται τα περιοριστικά μέτρα της Παρασκευής στα ρεύματα εξόδου.

2. Κατά την αργία της 15ης Αυγούστου 1997 (ημέρα Παρασκευή) δεν ισχύει η απαγόρευση της κυκλοφορίας του προηγούμενου άρθρου, αλλά κατά την παραμονή (Πέμπτη 14.8.1997) εφαρμόζονται τα περιοριστικά μέτρα της Παρασκευής.

'Αρθρο 3

Εξαιρούνται της απαγόρευσης κυκλοφορίας τα οχήματα οδικής βοήθειας και τα φορτηγά αυτοκίνητα που μεταφέρουν παστεριωμένο γάλα και νωπά ψάρια.

'Αρθρο 4

Οι παραβάτες της παρούσας τιμωρούνται σύμφωνα με τις διατάξεις της παραγράφου 5 του άρθρου 52 του Κώδικα Οδικής Κυκλοφορίας (ν. 2094/1992, ΦΕΚ 182 Α').

'Αρθρο 5

Η παρούσα πράξη θα κυρωθεί νομοθετικά, κατά το άρθρο 44 παρ. 1 του Συντάγματος.

Η παρούσα πράξη να δημοσιευθεί στην Εφημερίδα της Κυβερνήσεως.

Αθήνα, 17 Ιουλίου 1997

Ο ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ

ΚΩΝΣΤΑΝΤΙΝΟΣ ΣΤΕΦΑΝΟΠΟΥΛΟΣ

ΤΟ ΥΠΟΥΡΓΙΚΟ ΣΥΜΒΟΥΛΙΟ

Ο ΠΡΟΕΔΡΟΣ

ΚΩΝΣΤΑΝΤΙΝΟΣ ΣΗΜΙΤΗΣ

ΤΑ ΜΕΛΗ

ΑΛΕΞΑΝΔΡΟΣ ΠΑΠΑΔΟΠΟΥΛΟΣ, ΘΕΟΔΩΡΟΣ ΠΑΓΚΑΛΟΣ, ΓΙΑΝΝΟΣ ΠΑΠΑΝΤΩΝΙΟΥ, ΒΑΣΩ ΠΑΠΑΝΔΡΕΟΥ, ΚΩΝΣΤΑΝΤΙΝΟΣ ΛΑΛΙΩΤΗΣ, ΓΕΡΑΣΙΜΟΣ ΑΡΣΕΝΗΣ, ΣΤΕΦΑΝΟΣ ΤΖΟΥΜΑΚΑΣ, ΜΙΛΤΙΑΔΗΣ ΠΑΠΑΪΩΑΝΝΟΥ, ΚΩΝΣΤΑΝΤΙΝΟΣ ΓΕΙΤΟΝΑΣ, ΕΥΑΓΓΕΛΟΣ ΓΙΑΝΝΟΠΟΥΛΟΣ, ΕΥΑΓΓΕΛΟΣ ΒΕΝΙΖΕΛΟΣ, ΣΤΑΥΡΟΣ ΣΟΥΜΑΚΗΣ, ΓΕΩΡΓΙΟΣ ΡΩΜΑΙΟΣ, ΕΛΙΣΑΒΕΤ ΠΑΠΑΖΩΗ, ΧΑΡΑΛΑΜΠΟΣ ΚΑΣΤΑΝΙΔΗΣ, ΔΗΜΗΤΡΙΟΣ ΡΕΠΠΑΣ, ΓΕΩΡΓΙΟΣ ΠΑΠΑΝΔΡΕΟΥ."

'Αρθρο δεύτερο

Με κοινή απόφαση των Υπουργών Ανάπτυξης, Περιβάλλοντος, Χωροταξίας και Δημόσιων 'Εργων, Γεωργίας, Δημόσιας Τάξης και Μεταφορών και Επικοινωνιών ρυθμίζονται στο εξής τα μέτρα περιορισμού της κυκλοφορίας φορτηγών αυτοκινήτων σε τμήματα των Εθνικών Οδών σε όλη την Επικράτεια.

'Αρθρο τρίτο

Η ισχύς του νόμου αυτού αρχίζει από τη δημοσίευσή του στην Εφημερίδα της Κυβερνήσεως.

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση. 


 

  

Σελίδα 1571 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Αιτήσεις άρσεως ασυλίας Βουλευτών.

Συζήτηση και λήψη απόφασης σύμφωνα με τα άρθρα 61 και 62 του Συντάγματος για τις αιτήσεις άρσεως της ασυλίας των παρακάτω Βουλευτών:

1. Ευάγγελου Μπούτα

2. Θεόδωρου Κατσίκη

3. Φώτιου Χατζημιχάλη

4. Παναγιώτη Καμμένου

5. Ευτύχιου Κοντομάρη

6. Ευάγγελου Γιαννόπουλου.

Ο εισηγητής της Πλειοψηφίας κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριοι συνάδελφοι, αποτελεί πλέον κοινό τόπο ότι το προνόμιο της ασυλίας δεν εδόθη χάριν των Βουλευτών, αλλά χάριν της ομαλής λειτουργίας του πολιτεύματος και της εύρυθμης λειτουργίας του Κοινοβουλίου. Αποτελεί εγγύηση, ώστε ο εκπρόσωπος του λαού να εκτελεί ανενόχλητα τα καθήκοντά του.

Συνεπώς η ασυλία έχει σκοπό να προστατεύσει το πολίτευμα και επιπλέον να αποτρέψει την ποινικοποίηση του δημόσιου βίου, δεδομένου ότι πολλές φορές σκόπιμα μεθοδεύεται. Σε εξαιρετικές περιπτώσεις, είναι δυνατόν να αρθεί η ασυλία, όταν ο Βουλευτής κατηγορείται για πράξη, η οποία συγκλονίζει την κοινή γνώμη, ή έχει μεγάλη ποινική απαξία. 'Αλλωστε, κύριοι συνάδελφοι, το ακαταδίωκτο είναι προσωρινό. Η ασυλία δεν παύει ούτε καταργεί την ποινική δίωξη. Απλώς την αναστέλει.

Μ'αυτές τις σκέψεις πρέπει να κριθούν οι αιτήσεις που έρχονται ενώπιον του Σώματος.

Βέβαια, διατυπώθηκε στη Διαρκή Επιτροπή και η άποψη ότι το προνόμοιο της ασυλίας θα πρέπει να παρέχεται μόνο όταν ο Βουλευτής κατηγορείται για πράξη, η οποία αφορά ή συνδέεται με την πολιτική του δραστηριότητα. Εγώ βεβαίως, δεν συντάσσομαι με την άποψη αυτή, όχι μόνο γιατί αυτό που υποστηρίζει είναι ανέφικτο, γιατί θα πρέπει να απαντήσει και στο ερώτημα "τι θα γίνει με τα μεικτά αδικήματα", αλλά και για τους εξής ουσιαστικούς λόγους:

Πρώτον, γιατί η δραστηριότητα του Βουλευτή δεν περιορίζεται μόνο στο χώρο της Βουλής, αλλά αναπτύσσεται και έξω απ' αυτή, στα πλαίσια πολιτικών και κοινωνικών διεργασιών και αντιπαραθέσεων.

Δεύτερον, γιατί η αποδιδόμενη στο Βουλευτή κατηγορία μπορεί να έχει πολιτικό κίνητρο. Δηλαδή, ο σκοπός των καταγγελιών σε βάρος του Βουλευτή, μπορεί να είναι πολιτικός και να αποβλέπει στο να τον πλήξει πολιτικά και να δυσχεράνει τη διεξαγωγή του πολιτικού του αγώνα. Συχνά η ύπαρξη πολιτικού κινήτρου αποκαλύπτεται και από την ισχνότητα και την ελαφρότητα των στοιχείων, με τα οποία επιχειρείται να στηριχθεί η κατηγορία. Σε αυτές τις περιπτώσεις η Βουλή είναι υποχρεωμένη να εξετάσει τη βασιμότητα και επάρκεια του αποδεικτικού υλικού, όχι βεβαίως και να εξετάσει και τη βασιμότητα των αδικημάτων.

Και τρίτον, γιατί η αποδιδόμενη κατηγορία είναι δυνατόν να αποτελεί μέρος μίας μεθοδευμένης γενικότερης προσπάθειας να καλλιεργηθεί ένα κλίμα δυσπιστίας των πολιτών προς τους θεσμούς και τα πρόσωπα της πολιτικής, με τη δημιουργία εντυπώσεων ότι η Βουλή αποτελείται από ανθρώπους ποινικά υπόλογους.

Με αυτές τις σκέψεις, όπως προείπα, δεν συμμερίζομαι τη διατυπωθείσα άποψη στη Διαρκή Επιτροπή πότε και σε ποιες περιπτώσεις θα πρέπει να παρέχεται η ασυλία στους Βουλευτές.'Ερχομαι τώρα στις περιπτώσεις των αιτήσεων άρσεως ασυλιών των κυρίων συναδέλφων.

Ο κ. Ευάγγελος Μπούτας κατηγορείται για ηθική αυτουργία στο αδίκημα της παρακώλυσης συγκοινωνιών, ότι δηλαδή με πειθώ και συνεχείς προτροπές έπεισε τους αυτουργούς να προβούν στη συντέλεση της αξιόποινης αυτής πράξης.

Από την ποινική αξιολόγηση των πραγματικών περιστατικών της σχηματισθείσης δικογραφίας, δεν προκύπτουν στοιχεία τελέσεως της πράξεως, για την οποία κατηγορείται ο συνάδελφος. Δεν αποδεικνύεται, δηλαδή, ότι με πειθώ και φορτικότητα έπεισε τους αυτουργούς να τελέσουν την πράξη, για την οποία κατηγορούνται. Το γεγονός ότι υπό την ιδιότητα του Βουλευτή ή του μέλους της Πανθεσσαλικής Συντονιστικής Επιτροπής Αγροτών, παρίστατο στο χώρο της καταλήψεως, δεν προσδίδει και την ιδιότητα του ηθικού αυτουργού.

Η κατηγορία αυτή του έχει αποδοθεί γιατί συμμετείχε στο διοικητικό συμβούλιο αυτού του συνεταιρισμού. Και μόνον εξ αυτού του λόγου, θεώρησε καλό η εισαγγελία να του αποδώσει την κατηγορία της ηθικής αυτουργίας. Από κανένα, όμως, στοιχείο της δικογραφίας δεν προκύπτει ότι ο συνάδελφος χρησιμοποίησε μεθόδους, ώστε αυτός και μόνο να έπεισε τους φερομένους ως αυτουργούς, να τελέσουν την πράξη για την οποία κατηγορούνται.'Αλλωστε ο εισαγγελέας τον καταγγέλλει και του αποδίδει αυτήν την πράξη, γιατί από την προκαταρκτική έρευνα την οποία έκανε, διαπίστωσε ότι συμμετείχε σε κάποιο διοικητικό συμβούλιο, χωρίς να ελέγξει αν υπάρχουν τα στοιχεία της ηθικής αυτουργίας, ότι δηλ. με πειθώ και φορτικότητα έπεισε τους αυτουργούς να τελέσουν την αξιόποινη πράξη, για την οποία κατηγορούνται.

Γι' αυτό ακριβώς, εισηγούμαι να μην αρθεί η ασυλία για το συγκεκριμένο συνάδελφο.

'Οσον αφορά τον κ. Κατσίκη, θα πρέπει ν' αναφερθώ στην ιστορία αυτής της υποθέσεως, η οποία είναι χρήσιμη για να αντιληφθούμε αν υπάρχουν τα στοιχεία εκείνα που θέλει ο νόμος για να του αποδοθεί η κατηγορία, όπως έρχεται ενώπιόν μας.

Κατά τη διάρκεια επισκέψεώς του στις πληγείσες από νεροποντή περιοχές του Μαραθώνα, εξυβρίσθη από το μηνυτή, ο οποίος μάλιστα κατευθύνθηκε απειλητικά εναντίον του. Ο συνάδελφος προς εκφοβισμό έκανε χρήση του περιστρόφου, το οποίο κατείχε νόμιμα, όπως αυτό προκύπτει από την άδεια οπλοφορίας που βρίσκεται στη σχετική δικογραφία. Πρέπει, δε, να σημειωθεί ότι ο μηνυτής, για τον οποίο ακούστηκε στον περίγυρο ότι είναι άτομο προβληματικό, συνομολογεί ότι επετέθη στον κ. Κατσίκη και τον απεκάλεσε μάλιστα και αλήτη. Είναι μία ομολογία, η οποία προκύπτει από την κατάθεση που έδωσε ενώπιον του ανακριτού.

Προκειμένου όμως να αποφευχθεί η εξελισσόμενη ενέργεια του μηνυτή, διότι ήταν απειλητικός και επικίνδυνος, μάλιστα με απρόβλεπτα αποτελέσματα, επεβάλετο η αντίδραση του συναδέλφου που εστόχευε στον εκφοβισμό και μόνο.

Συνακόλουθα, κύριοι συνάδελφοι, δεν μπορεί να γίνει λόγος για παράνομη οπλοφορία και οπλοχρησία, γιατί όπως σας είπα, ο κύριος συνάδελφος έχει νόμιμη άδεια.

Συνεπώς για τον κ. Κατσίκη εισηγούμαι να μην αρθεί η ασυλία του.

Ο κ. Φώτης Χατζημιχάλης κατηγορείται για ανθρωποκτονία εξ αμελείας, συνεπεία τροχαίου περιστατικού, το οποίο έλαβε χώρα υπό τις ακόλουθες συνθήκες: 

Ο συνάδελφος οδηγούσε το αυτοκίνητό του επί της Λεωφόρου Συγγρού με κατεύθυνση προς το κέντρο των ΑΘηνών. Ο δρόμος αυτός -είναι γνωστό σε όλους μας- είναι διπλής κατεύθυνσης και διαχωρίζεται από σιδερένια κιγκλιδώματα ύψους ενός μέτρου και είκοσι εκατοστών. Στο σημείο δε που έλαβε χώρα το ατύχημα, δεν υπάρχει διάβαση πεζών. Ο ατυχής πεζός διέσχιζε με τρόπο αιφνίδιο κάθετα τη λεωφόρο και κανένας οδηγός ο οποίος θα ευρισκόταν κάτω από τις ίδιες αντικειμενικές συνθήκες, δεν θα μπορούσε να αποφύγει το αποτέλεσμα. Κανένας δεν μπορούσε να προείδει ότι από το σημείο αυτό θα διήρχετο πεζός, ο οποίος για να φθάσει στο αντίθετο σημείο, σε σχέση με την πορεία του, θα έπρεπε να πηδήσει αυτό το μεγάλο σε ύψος κιγκλίδωμα, πράγμα ακατόρθωτο και πολύ περισσότερο στον παθόντα, ο οποίος ήταν ηλικίας ογδοντατριών ετών.

Συνεπώς, κύριοι συνάδελφοι, αποκλειστικός υπαίτιος αυτού του ατυχήματος είναι ο ατυχής πεζός, πράγμα άλλωστε που το διαπίστωσε η Τροχαία και το επεσήμανε στην έκθεση


 

  

Σελίδα 1572 

 

αυτοψίας, την οποία διενήργησε.

Επομένως, εισηγούμαι τη μη άρση ασυλίας και για το συναδελφο κ. Χατζημιχάλη.

Ο κ. Παναγιώτης Καμμένος κατηγορείται ότι ετέλεσε την πράξη της απιστίας. Είναι ένα αδίκημα που χτυπάει άσχημα, αλλά δεν υπάρχει καν ούτε ένα στοιχείο για ν' αποδοθεί αυτή η πράξη στο συγκεκριμένο συνάδελφο.

Ποιο είναι το αδίκημα; Ως πρόεδρος της ελληνικής εταιρείας ηλεκτρικών συσκευών "ΕΛΙΝΤΑ ΑΕ" προσέλαβε προσωπικό με μεγάλες αποδοχές. Αυτή η μήνυση βεβαίως υπεβλήθη από τους πρώην εργαζόμενους σε αυτή την εταιρεία, η οποία είχαν μία προσωπική διαμάχη. Τα στοιχεία δεν απεδείχθησαν. Αντίθετα, πανηγυρικά απεδείχθη το αβάσιμο αυτής της μηνύσεως, πράγμα που επιβεβαιώθηκε και με οριστική και τελεσίδικη απόφαση του Εφετείου Αθηνών, το οποίο απήλλαξε τους συγκατηγορουμένους του κ. Καμμένου.

Συνεπώς, δεν είναι δυνατόν ν' αποδοθεί τέτοια πράξη στον κ.Καμμένο και εισηγούμαι να μην αρθεί η ασυλία του.

Ο κ. Ευτύχης Κοντομάρης κατηγορείται, ότι ως περιφερειακός διευθυντής της Διεύθυνσης Αττικής, εξέδωσε απόφαση με την οποία παραχωρούσε τη χρήση του αιγιαλού στη παραλία του Δήμου Νέου Περάμου προκειμένου να εκτελεστούν τα προβλεπόμενα από τη σχετική μελέτη της ΤΥΔΚ Νομαρχίας Δυτικής Αττικής τεχνικά έργα, δηλαδή διαμόρφωση, πεζοδρόμηση παραλίας Νέου Περάμου, χωρίς προηγουμένως να υφίσταται η σύμφωνη γνώμη του ΓΕΝ. Δεν αναφέρεται στην ουσία της πράξεως, εάν δηλαδή στοιχειοθετείται το αδίκημα της κατάληψης αιγιαλού, αλλά περιορίζεται στο τυπικό μέρος της υποθέσεως, ότι δηλαδή δεν είχε δοθεί αυτή η τυπική διαδικασία που δίνεται από το Γενικό Επιτελείο Ναυτικού.

'Ομως, το δικαστικό συμβούλιο που έκρινε την υπόθεση αυτή, απεφάνθη ότι δεν προέκυψαν επαρκείς ενδείξεις ενοχής που μπορούν αυτά, με τα στοιχεία, όπως ακριβώς υπάρχουν στη δικογραφία, να στηρίξουν δημόσια κατηγορία του συγκατηγορουμένου κ. Ευτύχιου Κοντομάρη. 'Αλλωστε, κύριοι συνάδελφοι, το έργο αυτό έχει περατωθεί μετά από την παραχώρηση χρήσης αιγιαλού από τη Κτηματική Υπηρεσία Δυτικής Αττικής, αφού έλαβε υπόψη έγγραφα του Γενικού Επιτελείου Ναυτικού και το Υπουργείο Εμπορικής Ναυτιλίας. Αποδεικνύεται, δηλαδή, ότι ουδεμία παράνομη πράξη έλαβε χώρα.

Γι' αυτό ακριβώς εισηγούμαι να μην αρθεί η ασυλία.

Ο κ. Ευάγγελος Γιαννόπουλος κατηγορείται για συκοφαντική δυσφήμιση. 'Εδωσε, δηλαδή, μία συνέντευξη σε ένα ξενοδοχείο των Πατρών για ένα θέμα που ήταν επίκαιρο εκείνης της εποχής, ένα θέμα που είχε σχέση με το λαθρεμπόριο καυσίμων. 'Ηταν, πράγματι, ένα σκάνδαλο τεραστίων διαστάσεων με οικονομικές παρενέργειες. Βέβαια, δεν γνωρίζουμε το αληθές του περιεχομένου αυτής της συνέντευξης, γιατί δεν υπάρχει η σχετική κασέττα, ούτε έχει απομαγνητοφωνηθεί κάποια τέτοια, για να δούμε εάν πράγματι τα στοιχεία, τα οποία αναφέρει στη μήνυσή του ο μηνυτής έχουν σχέση με τη συνέντευξη την οποία έχει δώσει ο κύριος Υπουργός. Ο μηνυτής υπέβαλε μία μήνυση και έλαβε υπόψη του τα δημοσιεύματα του τοπικού Τύπου. Τώρα, αν αποδόθησαν σωστά τα όσα είπε ο Υπουργός, δεν είναι δυνατόν να εξακριβωθούν και ούτε η δικογραφία περιέχει κανένα τέτοιο στοιχείο, ώστε να μας δώσει το δικαίωμα να αποφανθούμε περί της τελέσεως ή όχι της πράξης αυτής.

Πάντως, την εποχή εκείνη υπήρχε έξαρση του λαθρεμπορίου καυσίμων και όφειλε ο μηνυόμενος, ο κύριος Υπουργός, ως Υπουργός τότε Εργασίας, να επισημάνει αυτό το φαινόμενο. Και το επεσήμανε. Γι' αυτό ακριβώς, επειδή, κατά την άποψή μου, δεν υπάρχει στοιχείο αδικήματος συκοφαντικής δυσφήμισης, εισηγούμαι να μην αρθεί η ασυλία και για τον κ. Γιαννόπουλο.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Σας ευχαριστούμε, κύριε Καλαμακίδη.

Κύριοι συνάδελφοι, έχω την τιμή να ανακοινώσω στο Σώμα ότι με επιστολή του ο Πρόεδρος του Δημοκρατικού Κοινωνικού Κινήματος, κ. Δημήτριος Τσοβόλας ορίζει ως ειδικό αγορητή του κόμματός του στις αιτήσεις άρσεως ασυλίας των Βουλευτών, το Βουλευτή κ. Γεώργιο Τσαφούλια.

Επίσης, από το Κόμμα της Νέας Δημοκρατίας με επιστολή του ο κ. Σταύρος Δήμας ορίζει ως Κοινοβουλευτικό Εκπρόσωπο τον κ. Προκόπη Παυλόπουλο.

Ο κ. Νεράντζης έχει το λόγο.

ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, ήδη από τη Βουλή του '74, την Αναθεωρητική, όταν διεξήγοντο οι σχετικές συζητήσεις, μου είχε δοθεί η ευκαιρία τότε, ως νεαρός Βουλευτής, να ιχνογραφήσω τα όρια εντός των οποίων, κατά τη δική μου γνώμη, θα έπρεπε να εκινείτο η λειτουργία του θεσμού της ασυλίας των Βουλευτών. 

'Εκτοτε, στις διαδοχικές Βουλές, μου δόθηκε επανειλημμένως η ευκαιρία να επιμείνω σε αυτές τις απόψεις μου και χαίρομαι ιδιαίτερα διότι συνέπεσε σε διαφορετικές συνόδους πάρα πολλοί να έχουν και εκείνοι αυτήν την άποψη.

Είχα υποστηρίξει ότι απαραίτητη προϋπόθεση για να ασκηθεί ποινική δίωξη εναντίον ενός Βουλευτή, είναι να υπάρχουν αποχρώσες, θα έλεγα δε και προφανείς ενδείξεις, για την τέλεση του αδικήματος και επίσης να σχετίζεται το αδίκημα αυτό, για το οποίο υποτίθεται ότι πρόκειται να ασκηθεί ποινική δίωξη, με την ενάσκηση των βουλευτικών καθηκόντων.

Είχα προτείνει τότε, το επανέλαβα, και έχουν πολλοί την ίδια άποψη, ότι είναι αναγκαίο να διενεργείται προκαταρκτική εξέταση πάντοτε, προκειμένου να διαπιστωθεί η τέλεση και ο βαθμός και η έκταση συμμετοχής του Βουλευτού στη φερόμενη ως παρ' αυτού πραχθείσα αξιόποινη πράξη.

Χαίρομαι διότι μετά από πάρα πολλά χρόνια η Εισαγγελία του Αρείου Πάγου μόλις φέτος, με εγκύκλιο την οποία απέστειλε στους εισαγγελείς εφετών, παραγγέλει σε αυτούς να διενεργείται, όταν πρόκειται περί Βουλευτού, προκαταρκτική εξέταση και να συντάσσεται ειδική έκθεση μέσα στην οποία θα καθορίζονται και τα γεγονότα και θα αξιολογείται η συμμετοχή του φερόμενου ως δράστη Βουλευτή.

Παρόμοιες απόψεις και ειδικότερα έχουν ασχοληθεί με το θέμα, τόσο ο μακαρίτης ο Θανάσης ο Κανελλόπουλος, όσο και ο παριστάμενος εδώ Πρόεδρος ο κ. Βαρβιτσιώτης. Αυτές είναι οι γενικές απόψεις. Αλλά αυτό το πνεύμα με την πάροδο του χρόνου θα έλεγα ότι μωράθηκε και μαράθηκε συγχρόνως. 'Ετσι εξηγείται το ότι σχεδόν κατά ένα μονότονο τρόπο οι αιτήσεις άρσεως ασυλίας, που έρχονται στη Βουλή, έχουν αρνητική απάντηση.

Θα έπρεπε, λοιπόν, τώρα να αξιολογήσουμε όλα αυτά τα στοιχεία και την εμπειρία και να κάνουμε την εξής διαπίστωση. Θα ήταν πολύ εύκολο, μια που σήμερα η πολιτική σαν χώρος και οι πολιτικοί σαν φορείς και λειτουργούντες εντός του χώρου αυτού, δεχόμαστε άστοχες και αστόχαστες και εν πολλοίς άδικες επικρίσεις, να λέγαμε αίρουμε την ασυλία όλων όσων ζητείται, για να αποκατασταθούμε στα μάτια του κόσμου. Η άποψη αυτή όμως, είναι αβαθής. Μία εγγύτερη προσέγγισή της πείθει ότι μάλλον πρέπει να είμαστε προσεκτικότεροι και ο λόγος είναι ότι ζητείται η ποινική δίωξη Βουλευτών, πολλές φορές προπετώς και χωρίς να συντρέχουν οι προϋποθέσεις και δεύτερον, δεν μπορεί η άσκηση ποινικής διώξεως εναντίον ενός Βουλευτού να τυποποιηθεί, να μαζικοποιηθεί και να κατηγοριοποιηθεί, να μπει δηλαδή σ' ένα τέτοιο καλούπι εντός του οποίου να μπορεί κανείς να εφαρμόζει την κάθε περίπτωση, χωρίς να κινδυνεύει να παρεξηγηθεί.

Εκείνο που πρέπει να προσέξουμε είναι το δημόσιο συμφέρον, εάν και κατά πόσον με την άσκηση ποινικής διώξεως του Βουλευτή, πέραν όλων των άλλων, εξυπηρετείται το δημόσιο συμφέρον.

Με βάση αυτές τις αφετήριες, θα έλεγα, αλλά πάγιες παρατηρήσεις μου, προχωρώ στην αξιολόγηση της ποινικής συμπεριφοράς γενικά των αιτήσεων και μάλλον των προσώπων που εμπλέκονται με τις αιτήσεις που έρχονται εδώ σήμερα. 

Αρχίζουμε από την περίπτωση του συναδέλφου του κ. Κοντομάρη. Περιφερειακός γραμματεύς περιφέρειας εγκρίνει τη διενέργεια έργου στον αιγιαλό, μίας κοινότητας της Νέας Περάμου. Το έργο εκτελείται, ήδη ολοκληρώθηκε. Οι δημόσιες


 

  

Σελίδα 1573 

 

υπηρεσίες, οι υπό τον περιφερειάρχη δεν είχαν ελέγξει τις προϋποθέσεις ενός νόμου του 1940, ότι έπρεπε να ζητηθεί η σύμφωνη γνώμη του Γενικού Επιτελείου Ναυτικού. Δεν μπορεί να υπάρξει δόλος του συγκεκριμένου περιφερειάρχη γιατί οι υπηρεσίες δεν του πρότειναν και δεν μπορεί να υπάρξει απόδοση ευθύνης σε αυτόν. Δεν μπορούμε να αξιώσουμε από έναν πολιτικό μνηχανικό ή από ένα δικηγόρο, όπως θα μπορούσε να ήταν ένας άλλος, να γνωρίζει ότι υπάρχει ένας νόμος του 1940, ο οποίος επιβάλει ότι πριν, αν εκδοθεί η απόφαση για τη διενέργεια έργων στον αιγιαλό, πρέπει να ερωτηθεί το Γενικό Επιτελείο Ναυτικού και να εκφράσει τη σύμφωνη γνώμη του.

Η ανυπαρξία δόλου, η οποία είναι προφανέστατη, είναι εξόφθαλμη, είναι εκείνη η οποία με καθοδηγεί στο να εισηγηθώ αρνητικά για την αίτηση αυτή.

Ιδιαίτερο ενδιαφέρον από πολιτικής και νομικής πλευράς παρουσιάζει η περίπτωση του συναδέλφου του κ. Μπούτα. Τι συνέβη εκεί; Παρετήρησε ο εισηγητής της Πλειοψηφίας -και είναι σωστό- ότι ο άνθρωπος δεν ήταν εξ εκείνων, οι οποίοι κατέλαβαν corpore με μηχανήματα το οδόστρωμα, ούτως ώστε να δικαιολογείται και να ευσταθεί η ποινική δίωξη, αλλά μετείχε στη διοίκηση ενός συνεταιρισμού μέλη του οποίου συγκεκριμένα, δια συγκεκριμένων ενεργειών, φέρονται ότι παρεβίασαν τη διάταξη αυτή. 'Ομως το επιχείρημα εδώ είναι πραγματικό και επιθυμώ να αποφεύγω, όταν εισηγούμαι, τις σπάνιες φορές -δεν θέλω να είμαι εισηγητής σε τέτοιες περιπτώσεις- να μπαίνω στα πραγματικά γεγονότα, προσπαθώντας να βρω το γενικότερο νομικό πνεύμα το οποίο επιπολάζει. 

Ας δούμε, λοιπόν, τι έχει γίνει εδώ. Για τι κατηγορείται ο κ. Μπούτας; 'Οτι κατέλαβε με μηχανήματα, ήταν κάτοχος κάποιου μηχανήματος μαζί με άλλους και κατέλαβε το οδόστωμα.

Υπάρχει μία απόφαση του Αρείου Πάγου που φαίνεται ότι ο εισαγγελέας που ήσκησε την ποινική δίωξη είτε δεν τη γνώριζε είτε την αγνόησε. Αυτή η απόφαση ούτε λίγο ούτε πολύ λέει ότι είναι αθεμελίωτη η κατηγορία, όταν δεν προκύπτει εάν δια της ενέργειας της συγκεκριμένης παρακωλύθηκε εγκατάσταση κοινόχρηστη, η οποία είναι αφιερωμένη χάρη των συγκοινωνιών, ή αυτή η ίδια η κυκλοφορία. Είναι η απόφαση 401/83 του Αρείου Πάγου.

Με βάση, λοιπόν, αυτήν την ίδια απόφαση εγώ αδυνατώ να ανεύρω -χωρίς να μπω καν στα πραγματικά γεγονότα- εάν και κατά πόσο παρακωλύθηκαν, κατά την έννοια του άρθρου 292 που Ποινικού Κώδικα, οι συγκοινωνίες. Δεν ευσταθεί προφανώς, λοιπόν, η κατηγορία. 'Αλλωστε εγώ θα έβλεπα εδώ, στη χειρότερη περίπτωση, διατάραξη των συγκοινωνιών και όχι παρακώλυση. Το άρθρο, όμως, 292 προβλέπει και τιμωρεί μόνο την παρακώλυση.

Και τέλος με μία επάλληλη τρίτη αιτιολογία δεν μπορώ να είμαι υπέρ της άρσεως παραπομπής. 

Υπάρχει εδώ μία σύγκρουση καθηκόντων. Από τη μία πλευρά υπάρχει το υπέρτατο δικαίωμα αφενός μεν της συνδικαλιστικής δράσεως των αγροτών και από την άλλη πλευρά η υποχρέωσή τους να προστατεύσουν την ίδια τη ζωή. Γιατί οι αγρότες αγωνιζόμενοι για τα θεσμικά αιτήματα, τα οποία τότε και τώρα προβάλλουν, την ίδια τη δυνατότητα επιβιώσεως τους εξυπηρετούσαν και καλλιεργούσαν. Είναι βλέπετε οι ατυχείς που δεν μπορούν να κάνουν απεργία κατ' άλλον τρόπο. 

Αυτό δεν νομιμοποιεί την αυθαίρετη κατάληψη του οδοστρώματος. 'Αλλο όμως η αποδοκιμασία της αυθαίρετης κατάληψης του οδοστρώματος και άλλο πράγμα η ποινικοποίηση αυτής της μη επιδοκιμαστέας εξ άλλης πλευράς ενέργειας.

Εδώ, λοιπόν, συγκρούονται από τη μία πλευρά η και συνταγματικώς καθιερωμένη ελευθερία της κίνησης, της διέλευσης δια των δρόμων και από την άλλη πλευρά ένα υπέρτατο αγαθό, το αγαθό της προασπίσεως της ίδιας της ζωής μέσω της και συνταγματικώς αναγνωρισμένης συνδικαλιστικής ελευθερίας. Το τίμημα αυτών των δύο αγαθών πρέπει να αναζητηθεί αλλού. Υπερτερεί το πρώτο δικαίωμα, το πρώτο καθήκον. Αίρεται, λοιπόν, ο άδικος χαρακτήρας της πράξεως για τον κ. Μπούτα και για όλους εκείνους οι οποίοι κακώς, κατά τη γνώμη μου, παρεπέμφθησαν.

Εγώ, λοιπόν, είμαι υπέρ της απορρίψεως της άρσεως ασυλίας, αλλά έχω να πω το εξής: Επειδή το θέμα δεν αφορά διόλου ατομικά τον κ. Μπούτα και επειδή και μέσα στην επιτροπή ο κ. Μπούτας επέμενε -θεωρώ πολύ σωστά όσα έκανε, κατά τη γνώμη μου- για να γίνει δεκτή αυτή η άρση ασυλίας, εγώ αφήνω ανοικτό το θέμα στη Βουλή. Είμαι εν απολύτω γνώσει ότι δεν είναι απαλλοτριωτό το δικαίωμα της άρσεως ασυλίας, δηλαδή δεν ερωτάται ο ενδιαφερόμενος, ο καθ'ου, αν θα αρθεί η ασυλία, αλλά εξετάζονται και επισκοπούνται γενικότερα συμφέροντα και είμαι της γνώμης ότι αν ο κ. Μπούτας επιμείνει ιδιαίτερα θα πρέπει η Βουλή να σκεφθεί πάρα πολύ καλά, μολονότι δεν συντρέχει ποινική ευθύνη και όλων των άλλων, αν πρέπει να άρει αυτήν την ασυλία, διότι επιτέλους πρέπει να μάθουμε ότι δεν μπορούμε να ποινικοποιούμε την καθημερινή συνδικαλιστική ζωή παρά τις εκτροπές οι οποίες συμβαίνουν.

Προχωρούμε σε μία άλλη περίπτωση, είναι του συναδέλφου κ. Χατζημιχάλη: Διερχόταν από τη Λεωφόρο Συγγρού. Γέρων προσπάθησε να τη διασχίσει καθέτως και να τη διασχίσει προς την πλευρά που υπάρχει το κιγκλίδωμα και το οποίο θα έπρεπε να υπερπηδήσει ως άλτης επί κοντώ για να μπορεί να περάσει από την απέναντι πλευρά. Η ανυπαρξία ποινικής του ευθύνης είναι προφανής. Δεν νομίζω ότι εξυπηρετείται το δημόσιο συμφέρον με το να παραπεμφθεί ένας συνάδελφος Βουλευτής.

Θα μπορεί κάποιος να αντιτάξει -και βλέπω μερικούς έτοιμους να το πράξουν- ότι ένας οιοσδήποτε πολίτης εάν υπέπιπτε στο ίδιο αδίκημα, δηλαδή αν αφαιρούσε τη ζωή κάποιου άλλου σε τροχαίο στη Λεωφόρο Συγγρού θα παραπέμπετο αδιστάκτως από τον οποιονδήποτε εισαγγελέα υπηρεσίας όλων των εισαγγελιών της χώρας. Δεν υπάρχει κανένας λόγος σ' αυτήν την κρίσιμη εποχή και αφού η ανυπαρξία ποινικής ευθύνης είναι προφανής, να σύρεται ο Βουλευτής στο ακροατήριο.

'Εχουμε την περίπτωση, επίσης, του κ.Καμμένου. Εδώ νομίζω ότι είναι πια ακόμη πιο ξεκάθαρα τα πράγματα. Υπάρχει αμετάκλητο βούλευμα του Συμβουλίου Εφετών Αθηνών με το οποίο απαλλάσσονται όλα τα λοιπά μέλη του Δ.Σ. της "ΕΛΙΝΤΑ" για την πράξη της απιστίας και μάλιστα απαλλάσσεται και πρόσωπο, το οποίο ως εκ της θέσεως του είχε ενεργό ανάμειξη με τη διαχείριση, δηλαδή ο διευθύνων σύμβουλος αυτής της εταιρείας. 

'Αλλωστε, από το Εκλογοδικείο της περασμένης περιόδου έχει κριθεί συγκεκριμένα ότι ο κ.Καμμένος δεν διενεργούσε υπό την ιδιότητά του ως προέδρου, διαχειριστικές πράξεις σε σχέση με την "ΕΛΙΝΤΑ" γι' αυτό και απερρίφθη η εναντίον του ένσταση η οποία στηριζόταν ακριβώς σ' αυτήν την αιτία.

'Αρα, λοιπόν, αφού είναι δεδομένη και μάλιστα είναι και κατεγνωσμένη με αμετάκλητο βούλευμα, η ανυπαρξία ποινικής ευθύνης για όλο το υπόλοιπο συμβούλιο, δεν θα εξυπηρετήσει, βεβαίως, το δημόσιο συμφέρον η παραπομπή του συναδέλφου μας γι' αυτήν την πράξη.

'Ερχομαι στην περίπτωση του κ. Γιαννόπουλου. Τον κ. Γιαννόπουλο, τον αντιμετωπίζουμε καθημερινά. Είναι γνωστό το πάθος με το οποίο υπερασπίζεται τις διάφορες υποθέσεις. Είναι γνωστή επίσης και η υπερβολή στην οποία τα πάθη, πολιτικά ή μη, οδηγούνται συχνά. 'Ομως, σε εμένα τουλάχιστον που θητεύω αρκετά χρόνια σ' αυτήν την Αίθουσα, δεν μου έχει δοθεί η εντύπωση ότι ο κ. Γιαννόπουλος ψεύδεται, ή ότι ο κ. Γιαννόπουλος είναι κακόβουλος.

Εκείνη την εποχή εσυζητείτο το ωράριο των βενζινάδικων. Ο κ. Γιαννόπουλος ήταν Υπουργός. Ο μηνυτής στην περίπτωση αυτή ήταν γενικός γραμματέας ή πρόεδρος -αν θυμάμαι καλά- του Συλλόγου Βενζινοπωλών, οι οποίοι δεν ανήκαν σε εταιρείες και οι φήμες περί λαθρεμπορίου που οργίαζαν και το γεγονός ότι επέμεναν πολλοί, στο να είναι ελεύθερο το ωράριο και επομένως να μπορούν να πωλούν και τη νύχτα τα καύσιμα, πιθανόν -και λέω πιθανόν γιατί δεν υπάρχει κάποιο στοχείο μέσα που να με πείθει, δεν υπάρχουν οι απόψεις του κ. Γιαννόπουλου, δεν υπάρχει ο άλλος λόγος- να οδηγήθηκε


 

  

Σελίδα 1574 

 

σε αυτήν την υπερβολή.

Ούτως ή άλλως, νομίζω ότι και εδώ σχετίζεται, όχι πολύ στενά έστω, η συγκεκριμένη θέση του κ. Γιαννόπουλου με το αντικείμενο το οποίο δέχθηκε την κριτική του. Δεν έχω πειστεί, ούτε για το ψευδές των καταγγελιών, αλλά κυρίως, ούτε για την κακή πρόθεση, για το δόλο του κ. Γιαννόπουλου.

Εισηγούμαι, λοιπόν, και σε αυτήν την περίπτωση να απορριφθεί η αίτηση άρσης ασυλίας του.

'Αφησα τελευταίον τον κ. Κατσίκη. Θα νόμιζε κανείς ότι τον αποφεύγω. Είναι η πιο σημαντική αίτηση από πλευράς νομικής. Κατηγορείται για απόπειρα ανθρωποκτονίας εκ προθέσεως -το τονίζω το "εκ προθέσεως", γιατί έχει σημασία- και για παράνομη οπλοχρησία.

Μετά τις πλημμύρες πήγε στην ιδιαίτερή του περιφέρεια, ένα προβληματικό άτομο τον εξύβρισε και εκινήθη απειλητικά εναντίον του. Ο μάρτυρας κατηγορίας και οι υπόλοιποι μάρτυρες βεβαιώνουν ότι ο κ. Κατσίκης πυροβόλησε στον αέρα. Παρά την ύπαρξη αυτού του αποδεικτικού υλικού, ο εισαγγελέας άσκησε ποινική δίωξη εναντίον του για απόπειρα ανθρωποκτονίας εκ προθέσεως. 'Ολα αυτά συνέβαιναν σε μια απόσταση μόλις δύο μέτρων. Και τυφλός ακόμη δεν θα κατηύθυνε τη σφαίρα σ' αυτό το ύψος, αν είχε πρόθεση ανθρωποκτόνο.

Δεν έχω πειστεί διόλου για την ανθρωποκτόνο πρόθεση και νομίζω ότι ως προς το αδίκημα αυτό δεν μπορεί και δεν πρέπει να υπάρξει η κατάφαση στην αίτηση άρσεως ασυλίας.

Θα μπορούσα να συνηγορήσω υπέρ της άρσεως ασυλίας, για την παράνομη οπλοχρησία. Ο εισηγητής της Πλειοψηφίας ανέφερε την άδεια. Η άδεια βέβαια, αφορά την οπλοκατοχή. 'Οποιος έχει άδεια οπλοκατοχής, δεν σημαίνει ότι έχει και το ελεύθερο της οπλοχρησίας. Θα ήμουν, λοιπόν, υπέρ της άρσεως ασυλίας, για το δεύτερο αδίκημα, της οπλοχρησίας, εάν δεν είχε προηγηθεί η συγκεκριμένη άδικη πράξη, του φερομένου ως θύματος, δηλαδή αυτού του προβληματικού ατόμου.

Εισερχόμενοι, δηλαδή, στην ψυχολογία της στιγμής, δεν μπορούμε παρά να θεωρήσουμε αυτόν τον άσκοπο πυροβολισμό σαν μια αμυντική προσπάθεια του συναδέλφου κ. Κατσίκη, να εκφοβίσει τον επιτηθέμενο και να τον αποτρέψει από τη συνέχιση της όποιας δραστηριότητας την οποία είχε ξεκινήσει εναντίον του.

'Αλλο η ηθική απαξία των πράξεων, στην οποία εγώ τουλάχιστον καταφάσκω και άλλο η ποινική μεταχείριση και αντιμετώπιση.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ)

'Εχω την εντύπωση και θα έλεγα ότι έχω τη βεβαιότητα ότι και η αίτηση αυτή άρσεως ασυλίας, ακριβώς λόγω της προφανούς, θα έλεγα, προφανέστατης, μη υπάρξεως στοιχείων, που να θεμελιώνουν τα αδικήματα αυτά και χωρίς καν να μπούμε στο κόπο να υπεισέλθουμε στη διερεύνηση των πραγματικών γεγονότων, τα οποία συνθέτουν και στηρίζουν τη φερόμενη κατηγορία, πρέπει να απορριφθεί.

Ευχαριστώ.

IΩΑΝΝΗΣ ΒΑΡΒΙΤΣΙΩΤΗΣ: Θα ήθελα το λόγο, κύριε Πρόεδρε. 'Εχω συνεννοηθεί με τους συναδέλφους.

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε συνεννοηθεί να προηγηθείτε; Αν δεν υπάρχει αντίρρηση από τους κυρίους εισηγητές, να προηγηθείτε. Εγώ ήθελα να σας προστατεύσω, διότι θα κινδυνεύσετε να επαναλάβετε εαυτόν διά πολλοστήν φοράν, αλλά βλέπω ότι δεν φοβάστε αυτόν τον κίνδυνο της επανάληψης.

Ορίστε, έχετε το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, πράγματι θα κινδυνεύσω να γίνω μονότονος, επαναλαμβάνοντας τις πάγιες θέσεις μου, τις οποίες έχω εκθέσει στην Ολομέλεια από το 1985, κάθε φορά που έρχονται προς συζήτηση αιτήσεις άρσεως ασυλίας συναδέλφων.

Δεν θα αναφερθώ στις συγκεκριμένες περιπτώσεις. Θα ήθελα, όμως, να επισημάνω ότι παρά την ευφυή προσπάθεια των δύο εισηγητών να αιτιολογήσουν την πάγια τακτική του Σώματος, η οποία συνίσταται στην απόρριψη αθρόως και συλλήβδην όλων των αιτήσεων άρσεως ασυλίας, εγώ δεν πείστηκα.

Και δεν πείστηκα, κύριε Πρόεδρε, διότι το να δικαστεί κάποιος συνάδελφος για μία πράξη, στην οποία υπέπεσε και είναι ποινικώς κολάσιμη, δεν αποτελεί μείωση του Σώματος, όπως θέλησαν οι εισηγητές της Πλειοψηφίας και της Μειοψηφίας να εμφανίσουν. Αντιθέτως, αποτελεί τη δικαίωση του Σώματος, αποτελεί την έκφραση εμπιστοσύνης του Σώματος προς τη δικαιοσύνη αποτελεί εκδήλωση προστασίας σε κάθε συνάδελφο ο οποίος φέρεται ότι παρενόμησε να αποδείξει την αθωότητά του.

Είναι γνωστό ότι για ιστορικούς λόγους έχει καθιερωθεί -και ορθώς εξακολουθεί να υπάρχει- η ασυλία των Βουλευτών. Αυτή η ιστορική αιτιολόγηση, όμως, θα πρέπει να μην έχει απόλυτο χαρακτήρα. Διότι δεν είναι δυνατόν να μην αίρεται η ασυλία συναδέλφων για αδικήματα, τα οποία δεν έχουν καμία σχέση με την πολιτική δραστηριότητα.

'Εχουμε απορρίψει αιτήσεις άρσεως ασυλίας, κύριε Πρόεδρε, για αδικήματα παραβάσεων του Κώδικα Οδικής Κυκλοφορίας, παραβάσεων της εργατικής νομοθεσίας, ανεγέρσεως αυθαίρετης οικοδομής, για παράνομη κατάληψη αιγιαλού και για άλλες περιπτώσεις, τις οποίες δεν θέλω να αναφέρω. Είναι περιπτώσεις, που είναι προφανές ότι δεν έχουν καμία σχέση, όχι μόνο με τη στενή έννοια της πολιτικής δραστηριότητας, αλλά και με τη γενικότερη πολιτική δραστηριότητα.

Πιστεύω ότι η τακτική, την οποία ακολουθεί η Ελληνική Βουλή, είναι λανθασμένη. Είναι χαρακτηριστικό ότι από το 1974 μέχρι το 1997, είχαν υποβληθεί στη Βουλή εξακόσιες τριάντα έξι αιτήσεις άρσεως ασυλίας Βουλευτών. Ξέρετε πόσες έγιναν δεκτές; Τρεις. Σε ολόκληρη δε τη μεταπολεμική περίοδο, η Βουλή ήρε την ασυλία Βουλευτών σε δέκα συνολικά περιπτώσεις.

H ίδια περίπου διάταξη της ασυλίας του Βουλευτή, η οποία υπάρχει στο ελληνικό Σύνταγμα, υπάρχει σε όλες τις ευρωπαϊκές Βουλές, υπάρχει και στο Ευρωπαϊκό Κοινοβούλιο. Ξέρετε ποια είναι η τακτική των άλλων Βουλών και του Ευρωπαϊκού Κοινοβουλίου; Τελείως αντίθετη από την τακτική που ακολουθεί η Ελληνική Βουλή. 

Και θα έλεγα ότι η τακτική αυτή είναι λανθασμένη, διότι μειώνει το κύρος του Βουλευτή, γιατί δίνει κακώς και εσφαλμένως την εντύπωση στην κοινή γνώμη ότι ο Βουλευτής είναι υπεράνω του νόμου, ότι ο Βουλευτής ό,τι και να διαπράξει κατά τη διάρκεια της βουλευτικής του θητείας, δεν θα δώσει λόγο των πράξεών του.

Και έχουμε φθάσει, κύριοι συνάδελφοι και στον εξής παραλογισμό: Δεν αίρεται η ασυλία του Βουλευτή ούτε για τις πράξεις που έχει διαπράξει πριν εκλεγεί Βουλευτής. Είχαμε τέτοιες περιπτώσεις και δεν ήρθη η ασυλία. Νομίζετε ότι συμβάλλει αυτή η τακτική στο κύρος του Κοινοβουλίου;

Νομίζετε ότι με αυτόν τον τρόπο δίνουμε εμείς πρώτοι το παράδειγμα ότι θα πρέπει να ενεργούμε σύμφωνα με το νόμο; 'Η αντιθέτως δίνουμε την εντύπωση ότι ιστάμεθα υπεράνω του νόμου;

Κύριε Πρόεδρε, τον τελευταίο καιρό η πολιτική ζωή του τόπου και ιδιαίτερα το Κοινοβούλιο υφίσταται μία αυστηρότατη και θα έλεγα εν πολλοίς αδικαιολόγητη κριτική από πολλούς, οι οποίοι κινούνται από ίδια συμφέροντα ο καθένας.

Θα πρέπει, λοιπόν, αυτήν την τακτική να την πολεμήσουμε. Και πώς θα την πολεμήσουμε, κύριε Πρόεδρε; Μόνο με τη δική μας συμπεριφορά, μόνο με τη δική μας στάση, μόνο με τη δική μας ανεπίληπτη προσωπική ζωή. Δεν νομίζω ότι συμβάλλει προς αυτόν το σκοπό η αθρόα και συλλήβδην απόρριψη των ασυλιών των Βουλευτών.

Δεν θα αναφερθώ στις περιπτώσεις που ανεπτύχθησαν εδώ. 'Οταν θα έρθουν προς ψηφοφορία οι σχετικές προτάσεις θα πράξω κατά συνείδηση, διότι πιστεύω ότι δεν μπορούμε να ενεργούμε σύμφωνα με τα στενώς εννοούμενα συμφέροντα του Σώματος. Δεν μπορεί να εμφανιζόμαστε ως ένα Σώμα, το οποίο αγνοεί ουσιαστικά την κοινωνία και τον κοινωνικό περίγυρο ότι το Σώμα αυτό ζει στο δικό του κόσμο αλλά


 

  

Σελίδα 1575 

 

αντίθετα κινείται από κακώς νοούμενα "συνδικαλιστικά" συμφέροντα.

Και θα ήθελα να τελειώσω, κύριε Πρόεδρε, λέγοντας το εξής: Θητεύετε στην έδρα αυτή πολλά χρόνια. 'Εχετε δει ποτέ σε καμία περίπτωση αιτήσεως άρσεως ασυλίας να μην είναι παρών τουλάχιστον ένας Υπουργός και κυρίως να μην είναι ο Υπουργός Δικαιοσύνης; Το βλέπουμε δυστυχώς σήμερα.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Θα ήθελα και εγώ κατ' αρχήν να πω δύο λόγια για την άρση της βουλευτικής ασυλίας γενικά. 

'Εχουμε τη γνώμη, κύριε Πρόεδρε, ότι το ισχύον σήμερα καθεστώς είναι επαρκές και δίνει τη δυνατότητα στους Βουλευτές, κατά την κρίση τους, να κρίνουν αν κάποια αίτηση για άρση ασυλίας πρέπει να ικανοποιηθεί ή πρέπει να απορριφθεί.

Το Κομμουνιστικό Κόμμα Ελλάδος, έχει επανειλημμένα εκφράσει τη θέση του. Για παράδειγμα, δύσκολα θα μπορούσε κανείς να αρνηθεί την άρση της ασυλίας κάποιου Βουλευτή που κατηγορείται για διακίνηση ναρκωτικών, ή για προσωπική διασπάθιση δημόσιου χρήματος και άλλες τέτοιες περιπτώσεις. Ωστόσο, όμως, διαφωνούμε ριζικά με τις προτάσεις που γίνονται, είτε για την σύνταξη κάποιου κώδικα δεοντολογίας είτε για την κωδικοποίηση των αδικημάτων που πρέπει να οδηγούν στην άρση ασυλίας κλπ.

Η βουλευτική ασυλία είναι γεγονός ότι είναι μία κατάκτηση του δημοκρατικού κινήματος, μία κατάκτηση, η οποία δεν πρέπει να απεμπολιθεί. Γιατί καταλαβαίνετε -Βουλευτής είστε περισσότερα χρόνια από μένα και ο προλαλήσας συνάδελφος ακόμα περισσότερο- σε τι τραγελαφικές καταστάσεις θα οδηγούμαστε εμείς οι Βουλευτές, όσοι τουλάχιστον από μας έρχονται καθημερινά σε επαφή με το λαό, με το μαζικό κίνημα, με την κοινωνία γενικότερα. Πόσες φορές μία οποιαδήποτε έκφρασή μας, δεν θα μπορούσε να οδηγήσει σε μήνυση και σε αίτηση άρσης ασυλίας; Ουσιαστικά, δηλαδή, θα περιστελλόταν η δυνατότητα του Βουλευτή να ανταποκριθεί στην αποστολή του.

Και θα ήθελα, ξεκινώντας ακριβώς από εκεί, να πω ότι η περίπτωση της αίτησης άρσης ασυλίας του συναδέλφου κ. Ευάγγελου Μπούτα, είναι μία χαρακτηριστική περίπτωση, για το πού μπορούν να οδηγήσουν τέτοιου είδους καταστάσεις.

Κατ' αρχήν, θα πρέπει να τονίσουμε, κύριε Πρόεδρε -το ξέρετε και εσείς ενδεχόμενα ανεξάρτητα αν το αναγνωρίζετε ή όχι- ότι όλα αυτά τα χρόνια ο ελληνικός λαός ζει έναν εντεινόμενο αυταρχικό κατήφορο, ο οποίος φυσικά δεν προέρχεται από μία κυβέρνηση που έχει ένα πάθος προς τον αυταρχισμό.

Προέρχεται από μια Κυβέρνηση που εφαρμόζει μια σκληρή αντιλαϊκή πολιτική, με βάση ορισμένες κατευθύνσεις που παίρνει από τα γνωστά ξένα κέντρα. Η πολιτική αυτή είναι φυσικό να προκαλεί αντιδράσεις. Ευτυχώς εξάλλου, γιατί κατά τη γνώμη μας, οι αντιδράσεις αυτές είναι ανάγκη να ενταθούν, να αναπτυχθούν και θα ενταθούν και θα αναπτυχθούν, γιατί αλλιώς αλίμονο σε κείνο το λαό που υιοθετεί τη θέση, τη στάση, τη συμπεριφορά του "σφάξε με Αγά μου να αγιάσω". Είναι, λοιπόν, αδιανόητο να μην υπάρχουν αντιδράσεις.

Θα ήθελα να μου επιτρέψετε να διατυπώσω την άποψη ότι αυτές οι αντιδράσεις είναι ευεργετικές, όχι μόνο για τον κλάδο που αντιδρά, αλλά για ολόκληρη τη χώρα μας, για ολόκληρο το λαό μας. Είναι αντιδράσεις εναντίον αντιλαϊκών, αυταρχικών, αναχρονιστικών μέτρων, που πάνε να οδηγήσουν την ελληνική κοινωνία δεκαετίες, για να μην πω αιώνες, πίσω. Πάνε να μας επαναφέρουν στο μεσαίωνα. Αλίμονο αν αυτές οι αντιδράσεις δεν αναπτυχθούν.

Βεβαίως, η Κυβέρνηση χρησιμοποιεί όλα τα μέσα που διαθέτει. Είναι τυχαίο άραγε το ότι το καλύτερα οργανωμένο τμήμα και το καλύτερα εκπαιδευμένο και εξοπλισμένο τμήμα των Σωμάτων Ασφαλείας είναι τα ΜΑΤ; Είναι τυχαίο ότι τα ΜΑΤ, όταν έχουν να αντιμετωπίσουν φασιστοειδή, τα αντιμετωπίζουν -με βάση τις οδηγίες που παίρνουν από τους υπηρεσιακούς προϊσταμένους τους- με αβρότητα, ενώ αντιμετωπίζουν με ιδιαίτερη σκληρότητα τους συνταξιούχους εκπαιδευτικούς, τη νεολαία, τους αγωνιζόμενους στην Ολυμπιάδα, για να μην πραγματοποιηθεί το έγκλημα που πάει να πραγματοποιηθεί ενάντια στο περιβάλλον και στην οικονομία της περιοχής με την εγκατάσταση του εργοστασίου χρυσού; Δεν είναι τυχαία αυτά τα πράγματα.

Είναι τυχαίο ότι ο Υπουργός Δικαιοσύνης -και θέλω να σημειώσω, κύριε Πρόεδρε, ότι ο ίδιος μπορεί να απουσιάζει, επειδή ζητείται η άρση της ασυλίας του, αλλά είναι απαράδεκτο το γεγονός ότι δεν βρίσκεται εκπρόσωπος της Κυβέρνησης αυτήν τη στιγμή στα υπουργικά έδρανα- όλο το διάστημα των κινητοποιήσεων των Θεσσαλών αγροτών, συχνά-πυκνά μιλούσε για κατάλυση του κράτους, για Πατακιστάν, για Μπουτιστάν, για βίζες που έπρεπε να πάρουν; Και δήλωνε εδώ στη Βουλή, χωρίς δυστυχώς να προκαλέσει την αντίδραση, "κύριοι του Κ.Κ.Ε., το κράτος όταν απειλείται, υπερασπίζεται τον εαυτό του με όλα τα μέσα".

Και ένα από τα μέσα που χρησιμοποιεί το κράτος κατά κόρον είναι και η δικαιοσύνη. Διότι, όπως και να το κάνουμε, κύριε Πρόεδρε, είναι καθαρά ταξικός ο χαρακτήρας της δικαιοσύνης και αυτό αποδεικνύεται.

'Αραγε, γιατί ο εισαγγελέας δεν έκρινε σκόπιμο να κινήσει διαδικασία δίωξης εναντίον όλων αυτών, εμπόρων, κυβερνώντων, άλλων παραγόντων, οι οποίοι καταληστεύουν κυριολεκτικά τον ιδρώτα του εργαζόμενου λαού μας και ιδιαίτερα των αγροτών; 

Προέρχομαι από τη Μυτιλήνη που επισκεφθήκατε πρόσφατα, κύριε Πρόεδρε. Σας πληροφορώ, λοιπόν, ότι το λάδι το αρπάζουν από τους ελαιοπαραγωγούς με εξακόσιες (600) δραχμές το κιλό και το πουλάνε στον καταναλωτή με χίλιες εννιακόσιες (1.900) δραχμές. Πού είναι ο εισαγγελέας να ασκήσει δίωξη για αισχροκέρδεια, για καταλήστευση και του παραγωγού και του καταναλωτή;

Το ίδιο γίνεται με το βαμβάκι, με το στάρι. Μου έλεγε ένας σιτοπαραγωγός στη Λήμνο "σαράντα δύο (42) δραχμές μου παίρνουν το στάρι και την επομένη πηγαίνω στον ψωμά και πληρώνω το ψωμί τριακόσιες (300) δραχμές το κιλό και με ένα κιλό στάρι κάνεις ενάμισι κιλό ψωμί".

Πού είναι ο εισαγγελέας; Δεν επεμβαίνει φυσικά, διότι στην περίπτωση αυτή πρόκειται περί της ίδιας της ουσίας, της φύσης του καπιταλιστικού συστήματος εφ' ω ετάχθησαν.

Να, γιατί λέμε, κύριε Πρόεδρε, ότι θα πρέπει να μην τα παίρνουμε τα πράγματα άχρωμα και άοσμα. 

Βεβαίως εδώ έχουμε ένα συνάδελφο που διώκεται. Για ποιο λόγο διώκεται; Διώκεται γιατί ως Πρόεδρος της Ομοσπονδίας των Αγροτικών Συλλόγων Καρδίτσας και ως Βουλευτής έπραξε το καθήκον του.

Τι έπρεπε να κάνει, κύριε Πρόεδρε, ο κ. Μπούτας με αυτές τις δύο ιδιότητες; Να πάει με τα ΜΑΤ και να ξεφουσκώνει τα λάστιχα των τρακτέρ ή να βαρά τους παραγωγούς; Φυσικά και αυτό το είδαμε. Είδαμε συνδικαλιστές εκλεγμένους να έχουν περάσει όλως διόλου από την αντίπερα όχθη και να υπογράφουν επαίσχυντα σύμφωνα μετά την ολοκλήρωση του περίφημου, του βρωμερού θα λέγαμε κοινωνικού διαλόγου που επί έξι μήνες κράτησε. 'Εχουμε και τέτοιες περιπτώσεις, αλλά δεν είναι αυτό που πρέπει να θεωρούμε ως παράδειγμα.

Και βεβαίως ήταν καθήκον του, υποχρέωσή του να σταθεί στην πρώτη γραμμή του αγώνα. Και δεν θα συμφωνήσω με κάποιο συνάδελφο που ήθελε να τον απαλλάξει από ευθύνες, λες και δεν ήξερε ακριβώς τι έκανε. 'Ηξερε πάρα πολύ καλά τι έκανε. 'Επραττε το καθήκον στο ακέραιο. 'Ετσι θέλει τους Βουλευτές του το Κ.Κ.Ε. και έτσι όλοι οι Βουλευτές του προσπαθούν να είναι.

Ακριβώς για το λόγο αυτό ο Βουλευτής επιμένει να είναι συνεπής στις δεσμεύσεις που ανέλαβε προεκλογικά. Να είναι συνεπής και μετά τις εκλογές.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Κύριε Πρόεδρε, θα ήθελα χρόνο είκοσι λεπτά, ως Κοινοβουλευτικός


 

  

Σελίδα 1576 

 

Εκπρόσωπος, δεν μιλώ ως αγορητής.

ΠΡΟΕΔΡΕΥΩΝ (Παναγιώτης Ν. Κρητικός): Γνωρίζω τα δικαιώματά σας και θα τα ασκήσετε, αλλά επειδή είναι σύντομες αυτές οι διαδικασίες νόμιζα ότι θα περιορισθείτε στα δέκα λεπτά.

ΣΤΡΑΤΗΣ ΚΟΡΑΚΑΣ: Ευχαριστώ κύριε Πρόεδρε.

Είναι γεγονός ότι ο κ. Μπούτας όπως και όλοι οι Βουλευτές του Κ.Κ.Ε. -δεν ξέρω για τους άλλους Βουλευτές- προεκλογικά ζήταγαν την ψήφο του λαού με μια και μοναδική δέσμευση, ότι θα είμαστε αταλάντευτα στο πλευρό τους, στον αγώνα τους για την επίλυση των καθημερινών μικρών και μεγάλων προβλημάτων. Αυτό έκανε ο συνάδελφος Μπούτας. Και αλίμονο αν δεν το έπραττε.

Εάν, λοιπόν, προχωρήσουμε σ' αυτήν τη λογική, να είστε βέβαιος ότι ανοίγει ένας επικίνδυνος δρόμος, ιδιαίτερα αν πάρουμε υπόψη μας, βλέποντας την αίτηση του εισαγγελέα ότι κατηγορείται και για ηθική αυτουργία. Δεν είναι μόνο η συναυτουργία, αλλά είναι και η ηθική αυτουργία. Καταλαβαίνετε ουσιαστικά ότι θίγεται η δυνατότητα του συνδικαλιστή ή του οποιουδήποτε ηγέτη να ανταποκριθεί στην αποστολή του.

Επίσης, έχουμε ένα καινούριο στοιχείο σ' όλη αυτήν την ιστορία που είναι και αυτός πρωτοφανές, όπως είναι πρωτοφανής η δίωξη για ηθική αυτουργία. Είναι το στοιχείο της απόπειρας, της προσπάθειας της οικονομικής εξόντωσης, ακόμη μεγαλύτερης ολοκληρωτικής εξόντωσης αυτών που αγωνίζονται για την τιμή του ιδρώτα τους. Και δεν είναι τυχαίο ότι τρεις ΔΕΚΟ έχουν κάνει προσφυγή και απαιτούν ένα δισεκατομμύριο επτακόσια εκατομμύρια (1.700.000.000) δραχμές για διαφυγόντα κέρδη. Καταλαβαίνετε που μπορεί να οδηγηθούμε έτσι. Η οποιαδήποτε απεργία, η οποιαδήποτε κινητοποίηση μπορεί να προκαλέσει διαφυγόντα κέρδη.

Να, λοιπόν, τι καινούριοι δρόμοι ανοίγονται επί εκσυγχρονιστικής κυβερνήσεως του ΠΑ.ΣΟ.Κ..

Επίσης, έχουμε και προληπτικά μέτρα, γιατί έτσι δικαιολόγησε η Κυβέρνηση το ξεφούσκωμα των ελαστικών. Τα ξεφουσκώσαμε προληπτικά, αλλά είχαμε, κύριε Πρόεδρε -δεν είναι τόσο γνωστό- και προληπτικές συλλήψεις. 'Ετυχε να είμαι μάρτυρας τέτοιων συλλήψεων. 'Ετρεξα στη Λειβαδια όταν έμαθα ότι ο εισαγγελέας διέταξε συλλήψεις και έμαθα εκεί ότι ούτε δρόμους είχαν κλείσει τα τρακτέρ ούτε δημιούργησαν κάποιο επεισόδιο. Απλώς ήταν στη μέσα μεριά έξω από το δρόμο. Κάλεσε ο εισαγγελέας με τον αστυνομικό διευθυντή τους ηγέτες των τετρακοσίων αγροτών που ήταν με τα τρακτέρ τετρακόσια, πεντακόσια μέτρα μακριά, διέταξε τη σύλληψή τους και όταν ρώτησε ένα συνδικαλιστικό, αγροτικό στέλεχος του ΚΚΕ ο Γιώργος ο Γκικόπουλος, γιατί μας συλλαμβάνετε, κύριε εισαγγελέα, η απάντηση ήταν, δεν ξέρω γιατί, αλλά μην ανησυχείτε, θα τη βρούμε την κατηγορία. Τέτοια εντολή είχαν από την Κυβέρνηση, από τον Υπουργό Δικαιοσύνης, από τον εισαγγελέα Λάρισας, Καρδίτσας, Λειβαδιάς κλπ. Μίλησα με τον εισαγγελέα, με τον αντιεισαγγελέα και είπα αυτά είναι, η δικογραφία έγινε και δεν σβήνει τίποτε.

Φυσικά έχουμε και τη δήμευση των αγροτικών μηχανημάτων στη Λάρισα. Κατηγόρησε κατά την ανάπτυξη της επερώτησής μας ο κ. Γιαννόπουλος τους αγρότες, γιατί περήφανα δήλωσαν στο δικαστήριο ότι και αν χρειαστεί να επαναλάβουμε, θα επαναλάβουμε, θα αναπτύξουμε τις ίδιες μορφές αγώνα. Και αυτό το θεώρησε κατάκτηση ο κύριος Υπουργός και ζήτησε -να το θυμίσω κι αυτό- αν θέλουμε να περάσει μια τροπολογία που έχουμε καταθέσει επανειλημμένα θα πρέπει να κάνουν οι αγρότες και οι εκπρόσωποί τους δήλωση ότι δεν πρόκειται να ξανακλείσουν τους δρόμους. Γιατί πήγαν κι έκλεισαν τους δρόμους, κύριε Πρόεδρε, από χόμπυ; Για ποιο λόγο έκλεισαν τους δρόμους, δεν είχαν τι να κάνουν; 'Επλητταν και δεν ήξεραν τι να κάνουν; 'Εκλεισαν τους δρόμους ως μια έσχατη μορφή πάλης σε απόγνωση αφού επί χρόνια είχαν δοκιμάσει όλους τους τρόπους, διαβήματα, διαδηλώσεις, συγκεντρώσεις, ψηφίσματα, ερωτήσεις στη Βουλή, αναφορές κλπ., για να φυλάξουν το εισόδημά τους και για να αντιμετωπίσουν μια ανάλγητη κυβέρνηση που κάθε φορά είτε με την επίκληση της οικονομίας της ελεύθερης αγοράς ή του ελεύθερου ανταγωνισμού είτε με την επίκληση των εντολών της Ευρωπαϊκής 'Ενωσης και της ΚΑΠ, εξόντωνε συνεχώς, μείωνε το εισόδημα των αγροτών.

Γι' αυτό αναγκάστηκαν, για να ευαισθητοποιήσουν την ελληνική κοινή γνώμη και πράγματι το πέτυχαν. Με αυτές τις κινητοποιήσεις έμαθε ολόκληρος ο ελληνικός λαός την αλήθεια γύρω από την πραγματικότητα που επικρατεί σήμερα στην αγροτική οικονομία. Φυσικά η Κυβέρνηση δεν θέλει αγώνες, γιατί υπάρχει κόντρα στην πολιτική της, γιατί έτσι δεν μπορεί να προχωρήσει στις διαταγές που παίρνει από έξω, μεταξύ των άλλων να προχωρήσει και στην εξόντωση του αγροτικού πληθυσμού της χώρας μας από επτακόσιες πενήντα χιλιάδες (750.000) που είναι τώρα να το κατεβάσει στις διακόσιες πενήντα χιλιάδες (250.000). Να τι ζητήματα σοβαρά έχουμε. Και πρέπει να πούμε ότι είναι πρωτοφανές στην ιστορία, επικαλούμαι και τη δική σας μαρτυρία, κύριε Πρόεδρε, στην ιστορία της Ελλάδος να έχει ξεκινήσει μια τέτοια βιομηχανία δικών. 'Εξι χιλιάδες αγρότες είναι υπόδικοι. Δουλεύουν τα δικαστήρια ακούραστα και έχουμε ήδη και σημαντικές καταδίκες. 

Είναι γεγονός ότι τη δικαστική αυτή δίωξη και τις καταδίκες οργανώνει αυτοπρόσωπα ο ίδιος ο Υπουργός Δικαιοσύνης. Σας είπα μεταξύ άλλων και τις δηλώσεις του ότι το Κράτος θα αμυνθεί, θα υπερασπίσει τον εαυτό του όταν επιδιώκεται η κατάληψη.

ΠΡΟΕΔΡΕΥΩΝ (Παναγιώτης Ν. Κρητικός): Μην αναφέρεστε σε τέτοιου είδους χαρακτηρισμούς για απόντες. Ο Υπουργός Δικαιοσύνης δεν οργανώνει ούτε αυτοπροσώπως ούτε ετεροπροσώπως δίκες. Παρακαλώ δεν επιτρέπονται τέτοιο χαρακτηρισμοί.

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε, δεν αναφέρομαι σε πρόσωπο, αναφέρομαι σε ένα θεσμό στον Υπουργό Δικαιοσύνης και στη συγκεκριμένη πρακτική του. Τι να κάνουμε.

Ταυτόχρονα ενώ είναι τόσο αργός ο κρατικός μηχανισμός στην περίπτωση αυτή κινήθηκε αστραπιαία. Μέσα σε τέσσερις μήνες ολοκληρώθηκαν τα πάντα, πήραν συμπληρωματικές καταθέσεις. Η Εισαγγελέας Καρδίτσας δεν ευχαριστήθηκε από την πρώτη κατάθεση δύο αστυνομικών -καρμπόν- μέσα σε μία ώρα κατάθεσαν και οι δύο ακριβώς τα ίδια, τα έχω εδώ, λέξη προς λέξη, δεν ικανοποιήθηκε και τους ξανακάλεσε και τους είπε να κάνουν συμπληρωματική για να βάλουν μέσα και τον Μπούτα και τα μέλη της συντονιστικής επιτροπής. Θαυμάστε ανεξάρτητη δικαιοσύνη. 

'Εχουμε λοιπόν, κύριε Πρόεδρε, μία σειρά γεγονότα που δείχνουν αυτήν την αστραπιαία ταχύτητα, τη μαζικότητα και την ποιότητα των αδικημάτων όσο γίνεται πιο βαριά κλπ.

Είπε ο συνάδελφος από τη Νέα Δημοκρατία: παρακώλυση των συγκοινωνιών και όχι διατάραξη συγκοινωνιών. Θα μπορούσε να ήταν έτσι. Οι εισαγγελείς προτίμησαν την παρακώλυση, γιατί με τη διατάραξη δεν υπάρχει αδίκημα και πράγματι, κύριε Πρόεδρε, μπορεί να έκλεισαν τον κεντρικό δρόμο, αλλά υπήρχαν εκατό δίοδοι από τα πλάγια για να φύγουν όπως έφευγαν όλοι. 

Διώκονται, λοιπόν, με βάση τις καταθέσεις αυτών των αστυνομικών που ήταν καταθέσεις καρμπόν και βεβαίως θα θυμίσω -το είπα ήδη- τον τρόπο με τον οποίο αντιμετωπίσθηκε η τροπολογία με, ουσιαστικά, απαίτηση δήλωσης μετανοίας. 

Η αίτηση την οποία συζητάμε για την άρση ασυλίας του κ. Μπούτα, κύριε Πρόεδρε, έχει κατεξοχήν πολιτικό χαρακτήρα. Κατηγορείται, επαναλαμβάνω, ένας Βουλευτής γιατί έπαιξε το ρόλο του, εκπλήρωσε την αποστολή του, πιστός στην εντολή που πήρε και τη δέσμευσή του απέναντι στο λαό.

'Ετσι ο εισαγγελέας, που ζητά την άρση ασυλίας του Βαγγέλη Μπούτα, δείχνει στην πραγματικότητα ότι ενοχλείται από τη συνέπεια που δείχνει αυτός ο συγκεκριμένος Βουλευτής.

Επιπλέον πρέπει να θυμίσουμε ότι ο συνάδελφος Μπούτας είναι μέλος της συντονιστικής επιτροπής ως πρόεδρος της ομοσπονδίας αγροτικών συλλόγων Καρδίτσας και φυσικά -θα το πει και ο ίδιος- δεν διαχωρίζει τη θέση του από τους συναγωνιστές του.


 

  

Σελίδα 1577 

Ο ίδιος ζήτησε στην επιτροπή και θα το ζητήσει και σήμερα, την άρση ασυλίας του για να μην αφήσει τους συναγωνιστές του, τους συντρόφους του μόνους μπροστά σ'αυτά δικαστήρια και στις δίκες σκοπιμότητας.

Ωστόσο όμως εμείς θέλουμε να πούμε ότι μια τέτοια άρση ασυλίας θα μας οδηγούσε σε πολύ επικίνδυνους δρόμους. Γιατί ουσιαστικά θα εμπόδιζε το Βουλευτή να ανταποκριθεί στην αποστολή του. 

'Οσον αφορά τις άλλες αιτήσεις, θα ήθελα να πω τα εξής: 'Εχουμε την αίτηση άρσης ασυλίας του κ. Γιαννόπουλου. Ζητείται η άρση της ασυλίας του, διότι διώκεται για συκοφαντική δυσφήμιση επειδή κατήγγειλε βενζινοπώλη της Πάτρας ότι κάνει λαθρεμπόριο. Ο βενζινοπώλης αυτός τυχαίνει να είναι Γενικός Γραμματέας της Πανελλήνιας 'Ενωσης Βενζινοπωλών και να έχει έλθει σε ανοιχτή αντίθεση με τον κ. Γιαννόπουλο, ως προς το ωράριο κατά το οποίο επρόκειτο να λειτουργούν τα βενζινάδικα. 'Εχει δε χαρτί από την Αστυνομία ότι δεν υπήρξε περίπτωση λαθρεμπορίας εκ μέρους του.

Φυσικά, όπως ειπώθηκε ήδη, όλοι ζούμε τον κ. Γιαννόπουλο, ξέρουμε τις υπερβολές του, την αθυροστομία του και βεβαίως δεν θέλουμε να πούμε ότι θα πρέπει τα πάντα να παίρνονται κατά λέξη. Εδώ, όμως, υπάρχει μία απόλυτα κατανοητή αγανάκτηση ενός απλού ανθρώπου, ο οποίος τυχαίνει να είναι και συνδικαλιστής, γιατί ένας Υπουργός τον αποκαλεί λαθρέμπορο. Θα έπρεπε, λοιπόν, τουλάχιστον ή να ζητήσει συγγνώμη ο κύριος Υπουργός, αν δεν έχει στοιχεία ή να καταθέσει τα στοιχεία του και να λήξει αυτή η υπόθεση.

Είδα το κείμενο της βιντεοκασέτας όπου λέγει: "Να έρθει η Αστυνομία να της δώσω στοιχεία". Ας τα δώσει, λοιπόν, και στη Βουλή και στη δημοσιότητα για να τελειώνει αυτή η υπόθεση. Φυσικά εμείς δεν συμφωνούμε με την άρση ασυλίας του κ. Γιαννόπουλου.

Σε ό,τι αφορά το συνάδελφο Χατζημιχάλη, πρέπει να του αναγνωρίσουμε ότι δεν έφταιγε. 'Εχουμε υπόψη μας πώς διαπράχθηκε το ατύχημα και πράγματι στη Συγγρού έχουν διαπραχθεί πολλά τέτοια ατυχήματα που δεν είναι πάντα με ευθύνη των οδηγών. Εξάλλου υπάρχουν τα αστικά δικαστήρια και νομίζουμε ότι μπορεί να λυθεί το θέμα. Είναι θέμα, λοιπόν, αστικής διαφοράς και όχι ποινικής δικαιοσύνης.

'Οσον αφορά το συνάδελφο κ. Κατσίκη, πρέπει να πούμε, με βάση τα λεγόμενά του, ότι βρέθηκε σε μια δύσκολη κατάσταση. Θα θυμίσω όμως ότι συνοδευόταν και από τον αστυνομικό και από τον οδηγό που είναι επίσης αστυνομικός. Και είναι γεγονός ότι θα πρέπει με πολλή προσοχή, όσοι τουλάχιστον έχουν άδεια οπλοφορίας να χρησιμοποιούν τα περίστροφά τους. 'Εχω υπόψη μου ένα παλαιό Βουλευτή της περιοχής μου ο οποίος όποτε τα έπινε, τράβαγε το πιστόλι του και έριχνε μερικές. Δεν το καταλαβαίνω αυτό, ούτε το κατανοώ και το θεωρώ απαράδεκτο.

Ωστόσο, όμως, πιστεύω ότι και εδώ δεν πρέπει να προχωρήσουμε στην άρση ασυλίας του.

Ως προς το συνάδελφο τον κ. Καμμένο, ήταν πρόεδρος της επιχείρησης ΕΛΙΝΤΑ, που ήταν σε εκκαθάριση, οι εργαζόμενοι αντιδρούσαν γιατί θεωρούσαν -και έτσι ήταν- βιώσιμη την επιχείρηση, ήταν για να πουληθεί σε ιδιώτες, έγιναν απολύσεις, οι εργαζόμενοι ζήτησαν να προσληφθούν και έκαναν μια κοινοπραξία, μάζεψαν χρήματα για να αγοράσουν την επιχείρηση.

Ο κ. Καμμένος και το συμβούλιο δεν επαναπροσέλαβαν τους απολυμένους, έστω και με πολύ χαμηλό μισθό, όπως ζητούσαν. Και με το δικαιολογητικό ότι ήταν ενδιαφερόμενοι να αγοράσουν την επιχείρηση και δεν μπορούσαν κατά συνέπεια να είναι και εργαζόμενοι -είναι ένα σκεπτικό- αθωώθηκαν οι υπόλοιποι. Υπάρχει εκεί ένα σκεπτικό. Πιστεύω ότι κι εδώ πέρα δεν μπορούμε να προχωρήσουμε σε άρση της ασυλίας.

Σε ό,τι αφορά δε το συνάδελφο Κοντομάρη, βεβαίως θα μπορούσε να είχε ζητήσει να επισπευστεί η άδεια του ΓΕΝ, για να γίνουν αυτά τα έργα στην παραλία, που ήταν χρήσιμα έργα. Κανείς δεν ήταν αντίθετος. Δεν το έπραξε. Αυτό ήταν ένα λάθος του. Αλλά δεν νομίζουμε ότι αποτελεί λόγο αρκετό για άρση ασυλίας. Υπό την έννοια αυτή είμαστε και εναντίον της άρσης ασυλίας του συναδέλφου κ. Κοντομάρη.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω προς το Σώμα ότι από τα δυτικά θεωρεία παρακολουθούν τη συνεδρίασή μας πενήντα επτά μαθητές και μαθήτριες με πέντε συνοδούς καθηγητές από το 3ο Γυμνάσιο Πατρών, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο.

(Χειροκροτήματα απ' όλες τις πτέρυγες της Βουλής)

Επίσης, παρακαλώ το Σώμα να εγκρίνει άδεια απουσίας στο εξωτερικό στους συναδέλφους Θεόδωρο Στάθη και Γιάννη Γιαννακόπουλο.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Δυστυχώς, κύριε Πρόεδρε, υπάρχει μια παγιωμένη αντίληψη, τόσο από πλευράς Βουλής, όσο και από πλευράς δικαιοσύνης, σχετικά με την άσκηση δίωξης κατά Βουλευτών. Η μεν πρώτη, δηλαδή η Βουλή, δεν είναι διατεθειμένη να μετατραπεί σε έναν οιονεί δικαστή, η δε δεύτερη, χωρίς να υπεισέρχεται στην ουσία της υπόθεσης, όταν αφορά Βουλευτές, γνωρίζοντας εκ των προτέρων την αρνητική απόφαση της Βουλής, απαγγέλλει κατηγορητήρια, που ίσως αν δεν αφορούσαν Βουλευτές, να μην τα απήγγειλε.

Ξέρετε πόσο εύκολα μία δήθεν απλή παράβαση καθήκοντος μετατρέπεται σε ποινικό αδίκημα, όταν αφορά πολιτικά πρόσωπα. Θα ευχόμασταν η δική μας κρίση να εντοπιζόταν μόνο σ' αυτά τα αδικήματα, που έχουν σχέση με την πολιτική, για να μη δημιουργείται η εντύπωση στον κόσμο ότι δεν υπάρχει ισονομία. Για το λόγο αυτό θα πρέπει να αλλάξει το καθεστώς συμπεριφοράς αντίληψης και διατάξεων, γιατί φοβόμαστε ότι ελλοχεύει ο κίνδυνος να φαινόμαστε συλλογικά ιδιοτελείς, σε ό,τι αφορά τα ζητήματα άρσης της βουλευτικής ασυλίας. 'Ομως το κρίσιμο σημείο δεν είναι μόνο η διάκριση μεταξύ των αδικημάτων, αλλά κυρίως η προστασία του κύρους του πολιτικού κόσμου.

Δεν θα αναφερθώ αναλυτικά στις περιπτώσεις των συναδέλφων, αλλά δεν μπορώ να μη σταθώ σε δυο περιπτώσεις χαρακτηριστικές. Δεν είναι δυνατόν να ζητείται η άσκηση δίωξης κατά του κ. Μπούτα για τη συνδικαλιστική του δραστηριότητα, ούτε κατά του κ. Κοντομάρη, γιατί ως υπάλληλος, κατά την άσκηση των καθηκόντων του, χορήγησε μια άδεια εκμετάλλευσης ενός χώρου.

Με τις παρατηρήσεις αυτές και την ευχή να περιοριστεί κάποτε η άρση της ασυλίας μόνο για εκείνες τις περιπτώσεις, που συνδέονται με την πολιτική δραστηριότητα, εμείς, ο Συνασπισμός της Αριστεράς και της Προόδου ψηφίζει κατά της άρσης της ασυλίας των συγκεκριμένων Βουλευτών.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Το έλλειμμα της αξιοπιστίας του λαού στο πρόσωπό μας είναι αυτό που δημιουργεί αυτές τις καταστάσεις. Θα προτιμούσα να είχαμε τηλεοπτικό σταθμό, να είχαμε διακομματικές επιτροπές, να επισκεπτόμασταν όλη την Ελλάδα και να διδάσκαμε την αληθινή διάσταση του προβλήματός μας έξω από κομματικές παρατάξεις, για να μπορέσουμε να ανυψώσουμε αυτό το μεγαλείο, που έχει το Κοινοβούλιο.

Θα προτιμούσα δηλαδή τον τηλεοπτικό σταθμό από το γκαράζ. Ας ερχόμασταν με τα πόδια, αλλά να είχαμε την ευχέρεια να αντιμετωπίσουμε το λαό μέσα από ένα κανάλι της Βουλής, για να διδάξουμε την αλήθινη διάσταση, και με το έργο μας να κατακτήσουμε την ψυχή και το πνεύμα του ελληνικού λαού. Δεν έχουμε κατακτήσει την ψυχή και το πνεύμα του ελληνικού λαού και γι' αυτόν το λόγο συζητάμε τώρα για άρση ασυλιών.

Οι περιπτώσεις αυτές δεν έχουν καμία σχέση, ούτε με την


 

  

Σελίδα 1578 

 

αντικειμενική διάσταση της διάπραξης των αδικημάτων ούτε καν είναι για συζήτηση. Λόγω του ελλείμματος και επειδή οι εισαγγελείς αισθάνονται το έλλειμμα της αξιοπιστίας, αισθάνονται τους αγώνες που γίνονται εναντίον μας, αισθάνονται τα τηλεοπτικά μέσα, τα οποία με το λαϊκισμό κατακερματίζουν την αξία της έννοιας της βουλευτικής μας ιδιότητας, στέλνουν χαρτιά στην Βουλή για να αρθεί η ασυλία, να ασκήσουν ποινική δίωξη, έστω και αν δεν συντρέχουν οι προϋποθέσεις άσκησης ποινικής δίωξης.

Για εμένα, σε όλες τις περιπτώσεις, για τις οποίες οι εισαγγελείς έχουν στείλει χαρτιά εδώ για να ασκηθεί ποινική δίωξη, δεν συντρέχουν οι προϋποθέσεις άσκησης ποινικής δίωξης. Θα πρέπει να είναι προσεκτικοί, έστω και αν υπάρχει έλλειμα αξιοπιστίας για εμάς και αν δίνουμε τη μάχη εμείς αυτήν τη στιγμή να κατακτήσουμε την ψυχή και το πνεύμα του ελληνικού λαού. Να προσέχουν αυτοί οι κύριοι, να μην ασχολούνται με τέτοιες περιπτώσεις και να μη μεγιστοποιούν όλη αυτήν την κατάσταση. 'Ολο αυτό είναι μεγιστοποίηση όλης αυτής της ιστορίας που διατρέχει την κοινή γνώμη εναντίον μας.

Γι'αυτόν το λόγο θέλω να πω ότι οι κύριοι αυτοί θα πρέπει να αντιληφθούν ότι χωρίς να αισθάνονται την αξία της έννοιας του αγαθού που λειτουργεί υπέρ του έθνους από τη δική μας παρουσία, δεν πρέπει να τα κάνουν αυτά. Εάν υπήρχε κάποια ανθρωποκτονία του κ. Κατσίκη εκ προθέσεως ή κάποια απόπειρα, θα ήταν αποδεδειγμένη την ίδια στιγμή. Θα βούιζαν όλα τα τηλεοπτικά μέσα, όλη η κοινή γνώμη και αμέσως θα ζήταγε ο ίδιος την άρση ασυλίας του και εμείς οι ίδιοι θα είχαμε αποφασίσει σε έκτακτη συνεδρίαση την άρση ασυλίας του. 'Εριξε έναν άστοχο πυροβολισμό στον αέρα και του καταλογίζουν ανθρωποκτονία. Είναι ευθύνη του εισαγγελέα, η οποία φθάνει μέχρι παραβάσεως του καθήκοντος. Αφού είναι άστοχος πυροβολισμός, πώς το κάνει ανθρωποκτονία; Δηλαδή στο μείζον περιέχεται και το έλασσον;

Αυτό αποτελεί μία πρόκληση, η οποία επεκτείνεται σε εμάς, ότι εμείς δηλαδή αν στρίψουμε αριστερά ή δεξιά μπορούν να μας πουν οι κύριοι εισαγγελείς ότι διαπράξαμε κακουργήματα.

Πρέπει να πάρουμε τα μέτρα μας και πρέπει οπωσδήποτε να αντιμετωπίσουμε την αξία της έννοιας του βουλευτικού αξιώματος ως αποστολή του έθνους. Διαφωνώ με τον κ.Βαρβιτσιώτη, διότι και οι παραβάσεις του Κώδικα Οδικής Κυκλοφορίας και οι παραβάσεις της εργατικής νομοθεσίας έχουν αστικές συνέπειες, υπάρχουν αστικές αξιώσεις. Να μας ζητήσουν λεφτά. Οι περισσότεροι έχουν περιουσίες και θα τα δώσουν. Επομένως έτσι λύνεται το θέμα.

Πρέπει να μας πάνε οπωσδήποτε, να μας δικάσουν να μας "καθήσουν στο σκαμνί", να ακουστεί "είκοσι μέρες" και να το εκμεταλλευθεί πολιτικά, κοινωνικά, όλη η Ελλάδα; Και βάσει μίας τυπικής καταδίκης για μία παράβαση Κώδικα Οδικής Κυκλοφορίας ή για μία εξ αμελείας παράβαση της εργατικής νομοθεσίας να γράφουν οι εφημερίδες για δέκα μέρες, για τους Βουλευτές; Αυτό επιδιώκει ο κ.Βαρβιτσιώτης με αυτό που είπε τώρα.

'Οχι. Θα περιφρουρήσουμε την αξία της έννοιας του βουλευτικού αξιώματος, πέρα για πέρα, διότι δεν είναι δική μας δουλειά, είναι δουλειά της ιστορικής αποστολής για την εξυπηρέτηση των συμφερόντων του έθνους.

Είπα στον κ.Κακλαμάνη ότι είναι χίλιες φορές καλύτερος ένας τηλεοπτικός σταθμός και όχι γκαράζ και όχι γραφεία. Ο Κοσμάς ο Αιτωλός έμεινε στην ιστορία -στο γραμματόσημο- γιατί σήκωσε το σκαμνί και έβγαζε λόγους στην επανάσταση. Εμείς αυτήν την ανάγκη έχουμε σήμερα με την σύγχρονη έκφραση της λειτουργίας της κοινοβουλευτικής μας αποστολής, να διδάξουμε το ευαγγέλιο της αληθινής διάστασης σε όλα τα επίπεδα λειτουργίας της κοινωνικής, οικονομικής, πολιτικής, ηθικής, πολιτιστικής ζωής. Να φθάσουμε σε ένα σημείο υπέρτατο, να αντιληφθούν και οι πνευματικοί άνθρωποι, έξω από εμάς, οι πανεπιστημιακοί, εκείνοι που λένε ότι είναι φιλόσοφοι, ότι το πνευματικό κέντρο της Ελλάδας εκπέμπεται, πορεύεται και αποστέλλεται μέσα από την ελληνική Βουλή. Δεν είναι δυνατόν οι διανοούμενοι να καθυβρίζουν εμάς, γιατί εμείς δεν είμαστε οι οποιοδήποτε. Είναι άνθρωποι πνευματικοί.

Είναι άνθρωποι ιστορικοί, είναι φιλόλογοι, είναι άνθρωποι που γράφουν βιβλία. 'Εχω μπροστά μου και τον κ.Πολύδωρα και άλλους συναδέλφους εδώ. Δεν μπορούν να εξισώσουν τα πάντα και να μας δημιουργούν τέτοιες καταστάσεις οι κύριοι εισαγγελείς και ο οποιοσδήποτε.

'Ερχομαι στην περίπτωση του κ.Μπούτα. Ο Μπούτας εξετέλεσε καθήκον υπέρτερο. Είναι υπέρτερο καθήκον της αξίας οποιασδήποτε έννοιας ηθικής γι'αυτό, ο Γεώργιος Μαγκάκης στο σύγγραμμά του λέει: "'Οταν πρόκειται περί αδιεκδίκητου της ηθικής ευθύνης του δράστου" -ας υποθέσουμε ότι είναι δράστης, που δεν είναι δράστης- "τότε επιλέγεται η αξία της έννοιας του υπερτέρου αγαθού. Εν τη θεωρήσει και εν τη επιλογή του αδιεκδικήτου της ηθικής ευθύνης".

Και η ηθική ευθύνη του Μπούτα μέσα από τους πολιτικούς του αγώνες, μέσα από τους ιστορικούς αγώνες, μέσα από το πάλεμα της συγκίνησης και της ψυχής του, ήταν εκείνο που έπραττε. Επομένως όταν θα φθάσουμε στο σημείο εκείνο να διακρίνουμε τι είναι ηθική ευθύνη του δράστου και τι αδίκημα, αίρεται ο άδικος χαρακτήρας εκ μόνου του λόγου της επιλογής όλων των ηθικών εκείνων κριτηρίων, όλων των κριτηρίων του κοινωνικού αγώνα για την επιβολή του δικαίου. Και εν τω πιστεύω του ότι επιβάλλεται το δίκαιο από την πλευρά του αγώνος τον οποίο έκανε ο Μπούτας, είναι τελείως αθώος. Αλλά και εις πάσαν περίπτωση είναι αθώος όταν το κράτος με την κοινωνική του δικαιοσύνη, όταν το κράτος με τη συμπεριφορά του απέναντι των αγροτών, όταν το κράτος επί μια εικοσαετία δημιουργεί όλες εκείνες τις προϋποθέσεις που τείνουν στην εξάλειψη του αγροτικού τομέα και στην καταστροφή του. Οι άνθρωποι αυτοί παλεύουν να επιβιώσουν, να διασωθούν. Είναι σαν έναν που πέφτει μέσα στη θάλασσα και δεν ξέρει κολύμπι. Αυτό έγινε. Τα χρέη των αγροτών στις τράπεζες, οι αγροτικοί συνεταιρισμοί, η κοινωνική πολιτική που κάναμε που τους χαρίσαμε τα διακόσια δισεκατομμύρια (200.000.000.000) ως κοινωνική πολιτική και όχι ως προοπτική γεωργίας, οδηγούν στο να πάει ο αγροτικός τομέας. Πού θα πάει το 2003, το 2004 με τον ανταγωνισμό της GATT, για να συναγωνισθεί Αμερική, Ιαπωνία και δυτική Ευρώπη;

Επομένως, αυτοί κάνουν αγώνα επιβίωσης, αγώνα ύπαρξης. Είναι οι άνθρωποι που δεν ξέρουν κολύμπι και πέφτουν στη θάλασσα και προσπαθούν να διασωθούν. Εν τη αξία της εννοίας της επικράτησης της σκέψης ότι πρέπει να αγωνιστούν όχι μόνο από το αδιεύθυντο της ηθικής ευθύνης του δράστου αλλά από δικαίωμα το οποίο προέρχεται μέσα από τον αγώνα τους να αμυνθούν κατά του αδίκου, διότι η άδικη συμπεριφορά της πολιτείας και η συμπεριφορά της πολιτείας για την κατάργησή τους, τους οδήγησε στο πεζοδρόμιο. Και γι'αυτό, το σημείο της δεδικαιολογημένης αγανάκτησης και της άμυνας είναι και πάλι ποινικά,ιστορικά και πολιτικά αθώοι και ως εκ τούτου, δεν θα έπρεπε καν ο κύριος εισαγγελέας να εισάγει την κατά του Μπούτα κατηγορία.

'Ετσι έπρεπε να αντιμετωπιστούν τα προβληματα. Επομένως ο κίνδυνος του διασυρμού του Βουλευτού είναι το χειρότερο πράγμα από ο,τιδήποτε άλλο είναι δυνατόν να επικρατήσει στη σκέψη της κοινωνίας και της πολιτείας. Πρέπει να διαφυλαχθεί η αξία της έννοιας της βουλευτικής ιδιότητος και ο αγώνας για την έλλειψη διασυρμού της βουλευτικής ιδιότητος. Και η βουλευτική ιδιότητα δεν ανήκει στα πρόσωπα, ανήκει στους αγωνιστές για την υπεράσπιση των συμφερόντων του λαού.

'Ετσι αντιμετωπίζω και τις άλλες περιπτώσεις. Η περίπτωση του κ.Καμμένου. Αφού είναι αθώοι οι άλλοι, τον φέρνει εδώ. Γιατί; Είναι παράβαση καθήκοντος του εισαγγελέως, είναι έλλειψη ενδιαφέροντος, είναι έλλειψη επικοινωνίας με την αλήθεια ή άλλως είναι μια ηθελημένη πράξη διασυρμού του κ.Καμμένου ή του οποιουδήποτε εδώ μέσα. Το ίδιο συμβαίνει και με τις άλλες περιπτώσεις των συναδέλφων. Με αυτά τελειώνω.

Πρέπει να αρχίσουμε μια σταυροφορία για να μπορέσουμε να εκπέμψουμε μέσα από το κέντρο ετούτο την αξία της


 

  

Σελίδα 1579 

 

έννοιας του πνευματικού κέντρου της Ελλάδος, διότι χωρίς την ψυχή και το πνεύμα, δεν κατακτάται τίποτα. Εάν εμείς δεν βγάλουμε τους προβολείς να λειτουργήσουν σε όλον τον ελληνικό λαό, ότι η Βουλή δεν έχει μόνο το Κοινοβουλευτικό έργο, δεν έχει μόνο το νομοθετικό, δεν είναι η μηχανή νομοθετικής εργασίας, αλλά είναι το πνευματικό κέντρο, είναι το ανώτατο πνευματικό κέντρο, όπως έλεγε ο Γεώργιος Παπανδρέου. Ο Γεώργιος Παπανδρέου έλεγε: "πρέπει πρώτα να καταστήσουμε την ψυχή και το πνεύμα του λαού, πρέπει να διδάξουμε την αξία της έννοιας του πνεύματος, της ιστορίας, του δικαίου ως μεγάλες αρχές μέσα σ'αυτό το Κοινοβούλιο, "για να μπορέσουμε να το ανυψώσουμε σε τέτοιο σημείο ώστε να πουν οι άλλοι "κάτω τα χέρια από τις ευτελείς αυτές περιπτώσεις που αντιμετωπίζουμε στην προκειμένη περίπτωση".

( Χειροκροτήματα. )

ΠΡΟΕΔΡΕΥΩΝ (Παναγιώτης Ν.Κρητικός): Ο Κοινοβουλευτικός Εκπρόσωπος της Νέας Δημοκρατίας κ.Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι πολύ σύντομος, κύριε Πρόεδρε. Δύο σημεία θα ήθελα να τονίσω. Το πρώτο αφορά τις συγκεκριμένες υποθέσεις που έχουν έλθει ενώπιον της Βουλής. Η συζήτηση που έγινε στην αρμόδια επιτροπή αλλά και η συζήτηση που έχει διεξαχθεί μέχρι αυτήν τη στιγμή, καταδεικνύει ότι δεν υπάρχουν λόγοι οι οποίοι θα μπορούσαν να συνηγορήσουν προς την κατεύθυνση της άρσης της ασυλίας των συναδέλφων.

Σ'αυτό το σημείο δεν έχω να προσθέσω τίποτα. Ειδικότερα σε ό,τι αφορά τον κ. Κατσίκη, ο οποίος ανήκει στη Νέα Δημοκρατία, θα ήθελα να πω ότι είχε σταλεί από την πλευρά της Νέας Δημοκρατίας για να εκτελέσει συγκεκριμένη κομματική αποστολή και η ενέργειά του, όχι μόνο δεν είχε σκοπό να βλάψει τον οιονδήποτε αλλά, αντιθέτως, είχε σκοπό να προφυλάξει άλλους ανθρώπους σε μία στιγμή έντασης.

Από τη συζήτηση που έγινε, όμως, στην επιτροπή και από τη συζήτηση που γίνεται εδώ, φαίνεται ακριβώς πώς μπορεί και πώς πρέπει να λειτουργήσει ο συγκεκριμένος θεσμός. Μου δίνεται η ευκαιρία εν όψει και της Αναθεώρησης του Συντάγματος να θέσω το γενικότερο ζήτημα, το οποίο αφορά το θεσμό της προστασίας του Βουλευτή και της άρσης της βουλευτικής ασυλίας. Ενδεχομένως είναι μία στιγμή -έστω και αν είμαστε λίγοι σ'αυτήν την Αίθουσα- για να προβληματισθούμε ως προς το πώς και προς ποια κατεύθυνση θα μπορούσε να συμβάλει η αναθεώρηση, ώστε το ζήτημα αυτό να αντιμετωπισθεί κατά έναν τρόπο, που θα οδηγούσε και στην εξασφάλιση των Βουλευτών κατά την άσκηση των καθηκόντων τους, αλλά και στην ενίσχυση του κύρους της Βουλής.

'Εχει θεωρηθεί, κύριε Πρόεδρε, κι αυτό αποτελεί μία διάχυτη εντύπωση, ότι οι διατάξεις του άρθρου 62 του Συντάγματος -οι οποίες απαιτούν να υπάρχει προηγούμενη άδεια της Βουλής προκειμένου να διωχθεί, συλληφθεί, φυλακισθεί καθ'οποιονδήποτε τρόπο περιορισθεί ο Βουλευτής- αποτελούν ένα προνόμιο του Βουλευτή. Από τη στιγμή, δηλαδή, που εκλέγεται ο Βουλευτής, ανάμεσα στα άλλα προνόμια, όπως λέγονται, που έχει -ενώ δεν πρόκειται για προνόμια, αλλά εν πάση περιπτώσει έτσι λέγονται- είναι και το ακαταδίωκτο. Αυτό και μόνο, αυτή η σκέψη που έχει επικρατήσει στην κοινή γνώμη, αποτελεί ένα σημαντικό λάθος.

Είναι γνωστό ότι ο θεσμός τον οποίο έχει διαμορφώσει το άρθρο 62, είναι σύμφυτος με τη λειτουργία της Βουλής και, βεβαίως, σύμφυτος με το λειτούργημα του Βουλευτή στο πλαίσιο της Βουλής. Σημαίνει δε, ότι η Βουλή ως συλλογικό πολιτειακό όργανο, το οποίο απολαύει αυτονομίας, όπως αυτή οριοθετείται μέσα από το Σύνταγμα και τον Κανονισμό της Βουλής, είναι μόνη αρμόδια να κρίνει εάν και κατά πόσο πρέπει να διωχθεί ο Βουλευτής, με βασικό κριτήριο το εάν και κατά πόσο συντρέχουν οι λόγοι του Συντάγματος και το ότι δεν παραβλάπτεται το έργο της Βουλής και το έργο του Βουλευτή ως μέλους του συλλογικού οργάνου. 

Θεωρούμε, όμως, από πλευράς Νέας Δημοκρατίας -και ας μου επιτραπεί στο σημείο αυτό η παρέκβαση- ότι το άρθρο 62 του Συντάγματος μπορεί να βελτιωθεί. 

Γιατί το άρθρο 62 είναι ελλειπτικό, σωστό στη βασική του δομή -ο θεσμός όπως έχει αποτυπωθεί είναι πολύ σωστός, τονίστηκε από τους άλλους συναδέλφους και από τον κ. Τσαφούλια προηγουμένως- αλλά νομίζω είναι επιδεικτικό βελτιώσεων, ώστε να μπορέσει και η κοινή γνώμη να αντιληφθεί το σκοπό του ακαταδιώκτου του Βουλευτή και βεβαίως, να λειτουργήσει ο θεσμός καλύτερα και να μην υπάρξουν και ενδεχόμενες καταχρήσεις. Πώς μπορεί να γίνει αυτό το πράγμα; Δεν είναι καθόλου θεωρητικό, είναι πρακτικό το ζήτημα.

Νομίζω πως με την πρόταση που έχει καταθέσει η Νέα Δημοκρατία -γιατί πρόταση από άλλη πλευρά δεν υπάρχει, μπορεί προς δύο κατευθύνσεις να συγκεκριμενοποιηθεί το άρθρο 62 για να βελτιωθεί και για να μπορέσει η Βουλή να διεκδικήσει με μεγαλύτερη αξιοπιστία, το κύρος της στην κοινή γνώμη.

Η πρώτη βελτίωση, η οποία μπορεί να γίνει, είναι η ακόλουθη: Να καθορισθούν στο άρθρο 62 οι λόγοι για τους οποίους μπορεί να αρνηθεί η Βουλή την άρση της ασυλίας. Προτείνουμε -αυτή είναι η πρόταση της Νέας Δημοκρατίας- να καθορισθεί σαφώς ότι δεν χορηγείται η άδεια όταν το έγκλημα είναι πολιτικό, και όταν είναι πολιτικοί οι λόγοι για τους οποίους ζητείται η δίωξη. Και αυτό μπορεί να το διαπιστώνει η Βουλή. 'Οπως είναι το άρθρο 62 σήμερα δεν καθορίζει τους λόγους. Είναι αυτονόητοι οι λόγοι αφού προκύπτουν μέσα από την ίδια τη λογική του Συντάγματος. Αλλά γιατί να μη διευκρινίσουμε αυτό που έχει αποτυπωθεί στην κοινοβουλευτική μας πρακτική; Μέχρι σήμερα το έχουμε αποτυπώσει εμείς με την πρακτική που ακολουθούμε, ότι μόνο σ'αυτές τις περιπτώσεις δεν επιτρέπεται. Σε άλλες πρέπει να τη δίνει, πρέπει να αίρει την ασυλία. Γιατί να μην το πούμε; Γιατί να μην ξέρει και ο απλός αναγνώστης του Συντάγματος, ποιοι είναι οι λόγοι για τους οποίους η Βουλή μπορεί και πρέπει να αρνηθεί την άρση ασυλίας; Αυτό είναι το πρώτο.

Από εκεί και πέρα υπάρχει και μία δεύτερη βελτίωση. 

Εμείς προτείνουμε ως Νέα Δημοκρατία, ότι για αδίκημα που διεπράχθη από το Βουλευτή πριν την προκήρυξη των εκλογών, όταν βεβαίως δεν ήταν Βουλευτής, δεν χρειάζεται να ζητηθεί άρση της ασυλίας. 

Θεωρούμε, λοιπόν, πως με αυτές τις δύο τροποποιήσεις είναι δυνατόν να βελτιωθεί το άρθρο 62, παράγραφος 1 του Συντάγματος και με τον τρόπο αυτό να λειτουργήσει ομαλότερα και προς όφελος του κύρους της Βουλής ο όλος θεσμός του ακαταδιώκτου των Βουλευτών.

Ευχαριστώ πολύ και να με συγχωρείτε για την υπέρβαση, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πολύδωρας έχει το λόγο.

Δεν είναι εδώ; Απών. 

Ο κ. Κατσίκης έχει το λόγο.

ΒΥΡΩΝ ΠΟΛΥΔΩΡΑΣ: Εδώ είμαι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Ερχεστε εκ του μακρόθεν, κύριε Πολύδωρα.

ΒΥΡΩΝ ΠΟΛΥΔΩΡΑΣ: Κύριε Πρόεδρε, ερχόμαστε από πολύ μακριά, όσον αφορά το θεσμό της ασυλίας του Βουλευτού. Ερχόμαστε από την Αθηναϊκή Δημοκρατία, ερχόμαστε από το 1650, όταν ο Κρόμγουελ έκανε την επανάστασή του...

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρβιτσιώτης τότε έρχεται από τη Σπαρτιατική Πολιτεία.

ΒΥΡΩΝ ΠΟΛΥΔΩΡΑΣ: Σέβομαι και αυτήν την ακαδημαϊκή ιδιοτέλειά σας και δεν έχω κα μία αντίρρηση να περιλάβω και τη σπαρτιατική εποχή ή τη δόξα της Σπάρτης σ'αυτές τις καταθέσεις για τις κατακτήσεις τις δημοκρατικές.

Ερχόμαστε από τότε που ο Κρόμγουελ έκανε το Κοινοβούλιο σταύλο. Ερχόμαστε από τη Γαλλική Επανάσταση και το Ντιντερώ, ο οποίος εκήρυξε το απαραβίαστο του Βουλευτού, του αντιπροσώπου. Και σημειώνω ότι ο εχθρός πάντοτε, προ του οποίου ορθόθηκε το χαράκωμα ή ανάχωμα της ασυλίας


 

  

Σελίδα 1580 

 

του αντιπροσώπου, ήταν οι φεουδαλιστές και οι άρχοντες. Ο λαός συντεταγμένος συνέτασσε τη λαϊκή κυριαρχία δια της αντιπροσωπεύσεως.

'Ολη η συζήτηση που κατατείνει σε θίξη, στο να θιγεί η ρήτρα του Συντάγματος, αποτελεί εκ πλαγίου μία έκπτωση στην έννοια της λαϊκής κυριαρχίας. Θίγεται ο αντιπρόσωπος. Δεν είναι προσωπικό προνόμιο, αλλά είναι έκφανση του σεβασμού που αποδίδεται σε εκείνους που έδωσαν εντολή στον αντιπρόσωπο να είναι εδώ. Το λέω συχνά και επίμονα, δεν είμαστε ούτε αυθαίρετοι ούτε λαθραίοι σ'αυτήν την Αίθουσα. Αυτό το μη λαθραίο, το μη αυθαίρετο και το κατ'εντολήν του λαού να ευρισκόμεθα εδώ, αποτυπώνεται στο άρθρο 62 του Συντάγματος.

Σημειώνω περαιτέρω, κύριε Πρόεδρε, ότι για την έννοια της λαϊκής αντιπροσωπείας, της λαϊκής αντιπροσωπεύσεως, δεν έχουμε το δικαίωμα να προχωρήσουμε σε εκπτώσεις. Και μάλιστα, η συζήτηση η οποία εξειδικεύεται στον περιορισμό ή στην οριοθέτηση καθηκόντων του Βουλευτού, είναι εκτός πραγματικής ιστορικής και ηθικής τάξης.

Εγώ δεν ξέρω κανέναν αντιπρόσωπο να κοιμάται ως ιδιώτης και να ξυπνάει ως αντιπρόσωπος. Και όταν κοιμάται και όταν ξυπνάει, η εντολή από τους εντολείς, με την έννοια της mandat re' presentatif είναι ενιαία και αδιαίρετη. Σφάλμα ιστορικό, συνταγματικό και πολιτικό εκείνοι οι οποίοι θέλουν να κάνουν καταμερισμό καθηκόντων.

Επί των συζητουμένων είναι άψογες οι εισηγήσεις των δύο εισηγητών που ήκουσα και με την πολιτική διδασκαλία που έκανε ο κ. Τσαφούλιας. Εγώ θέλω να σταθώ σε τρεις περιπτώσεις: 

Η πρώτη είναι η περίπτωση του κ. Κατσίκη, που θέλω να κάνω ένα σχόλιο συμπληρωματικό στα όσα εξέθεσαν οι εισηγητές. Δεν έχουμε το δικαίωμα να παραγνωρίσουμε το ότι ευρέθη ο "ήρωας" του επεισοδίου εκτελώντας τα καθήκοντά του. Με ποιο δικαίωμα θα παραβλέψω το κινητήριο γεγονός της πράξεως για την οποία εγκαλείται και για την οποία εμείς καλούμεθα να κρίνουμε; Το κινητήριο γεγονός ήταν κατ'εξοχήν κοινοβουλευτικό. Πήγε εκεί στις πλημμύρες του Μαραθώνος. Αυτό είναι ένα σχόλιο.

Θέλω να πω ένα δεύτερο σχόλιο για τον κ. Καμμένο, ότι οσάκις του ανετέθησαν οποιαδήποτε καθήκοντα, τα εξετέλεσε κατά τρόπο υποδειγματικό και άψογο. Αυτό το υποδειγματικό και άψογο, για το συγκεκριμένο, έχει και μια στήριξη από τα δικαστικά προκρίματα. 

Τα δικαστικά προκρίματα είναι: 'Ενσταση στο εκλογοδικείο για τον ίδιο τον κ. Καμμένο και δύο, τρεις αποφάσεις, μία νομίζω είναι ακροατηρίου και οι άλλες είναι συμβουλίων, οι οποίες πανηγυρικά τον ανακηρύσσουν αθώο πάσης παρατυπίας.

Το τρίτο θέμα είναι η υπόθεση του Βαγγέλη Μπούτα. Θέλω να σημειώσω ότι η έκφανση και η υποδικία του Βαγγέλη Μπούτα και των αγροτών υποδικίες και καταδίκες, είναι έκφραση πολιτικής τρομοκρατίας, η οποία έκφραση της πολιτικής τρομοκρατίας έχει ένα αστείο και χυδαίο πολιτικό στήριγμα. Ποιο είναι; 'Οτι είναι λίγοι οι αγρότες και συνήθως ασύντακτοι. Μας το είπαν, κύριε Πρόεδρε, όταν εδώ εγένετο αναφορά στο πώς συμμετείχαν στα μπλόκα. Είναι πολύ κακό το γεγονός ότι έγινε η αναφορά. Οι σκαπανείς μετείχαν. Οι πρωτοπόροι χαράσσουν το δρόμο και θυμίζω ότι αντί διαλόγου τους έδινε η Κυβέρνηση ύβρεις. Αντί πολιτικής τους έκανε συσχετισμούς για αριθμούς και για κόμματα και τέλος αντί συμπαραστάσεως τους δίνει καταδίκες. Θέλω να σημειώσω ότι είναι η κορυφαία περίπτωση του Βαγγέλη Μπούτα που επετέλεσε το κοινοβουλευτικό του και πολιτικό του καθήκον.

Θα έλεγα εγώ ότι για το ίδιο το μπλόκο μπορεί να διαφωνώ γιατί έχω καλύτερη εικόνα. Ποια εικόνα; Οι αγιογραφικές μορφές των αγροτών ένθεν και ένθεν της οδού με τα τρακτέρ τους, όρθιες οι αγιογραφικές μορφές να αφήνουν τους αστούς εποχούμενους των Ι.Χ. ή του εμπορίου με τα φορτηγά, να διέρχονται και να τους βλέπουν και να τους διαδηλώνουν την απόφασή τους να μείνουν στον τόπο τους εργαζόμενοι στη γη, έτσι όπως τον παρέλαβαν και κυρίως με τον ιδρώτα τους αμειβόμενο και ελεύθεροι. Αυτήν την έκφραση έκανε ο Βαγγέλης Μπούτας μαζί με τη δράση εκείνη στο ιερό δικαίωμα της απεργίας.

Καταλήγω λέγοντας: Κύριε Πρόεδρε, έτσι όπως εξελίσσονται τα γεγονότα πρέπει να βλέπουμε τους νέους φεουδάρχες που έρχονται και την αντίσταση να την οργανώσουμε προς τους νέους που έρχονται και οι οποίοι κινούνται και λειτουργούν περιφρονώντας έθνη, εθνικές οντότητες, λαούς, πολιτισμούς. Και εκεί, μία είναι η θέση: Ορθότητα, αντίσταση.

Και σημειώνω ειδικώς για το Βαγγέλη Μπούτα ότι νομίζω ότι θέλουν να χτυπήσουν τον πρώτο με τακτικισμούς. Εγώ που είμαι σε αντίθετο κόμμα και έχω και τακτικές διαφωνίες ή και στρατηγικές, τάσσομαι αλληλέγγυος προς τον Μπούτα διότι νομίζω ότι αυθεντικά εξεφράσθη με τη στάση του Μπούτα ο αγώνας και η αγωνία των αγροτών. Αγώνας και αγωνία που πρέπει να τα σεβόμαστε και όχι να τα καταφρονούμε με καταδίκες.

Ευχαριστώ.

(Χειροκροτήματα)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κατσίκης έχει το λόγο.

ΘΕΟΔΩΡΟΣ ΚΑΤΣΙΚΗΣ: Κύριε Πρόεδρε, κύριοι συνάδελφοι, στις 27 Ιανουαρίου 1996 η περιοχή μου η ιδιαιτέρα εκλογική περιφέρεια, το υπόλοιπο της Αττικής, επλήγη από τη θεομηνία. 'Οπως είχα υποχρέωση και όπως θα έπραττε κάθε Βουλευτής επισκέφθηκα τις πληγείσες περιοχές της Ανατολικής και Δυτικής Αττικής και στη συνέχεια συμμετείχα σε σύσκεψη υπό την προεδρία του κ. Λαλιώτη στη Δυτική Αττική με τη συμμετοχή δύο άλλων Υπουργών, των κυρίων Γείτονα και Μωραϊτη, του Νομάρχη Δυτικής Αττικής κ. Παπαπέτρου και σχεδόν όλων των δημάρχων της περιοχής της Δυτικής Αττικής. 'Οταν έφθασα στο Μαραθώνα, ξεκινώντας από την Παλλήνη και περνώντας από όλες αυτές τις πληγείσες περιοχές, επιβιβάστηκε ο Δήμαρχος Μαραθώνος στο αυτοκίνητό μου και επί μία και πλέον ώρα επισκεφθήκαμε όλες τις καταστραφείσες, τις πληγείσες από τη θεομηνία περιοχές. 'Οταν θα έφευγα μου είπε να πάμε και στη λεωφόρο Μαραθώνος στο 36ο χιλιόμετρο. Πράγματι πήγαμε. Ο οδηγός εστάθμευσε μπροστά στα βαρέλια που είχαν τοποθετηθεί από την προηγούμενη για να μην κωλύεται έτι περαιτέρω η παρακωλυόμενη κυκλοφορία και κατεβήκαμε. Μετά από παρέλευση δύο, τριών λεπτών ο μεν δήμαρχος, επιβιβάστηκε στο αυτοκίνητο που οδηγούσε ο αντιδήμαρχος και έφυγε για το Μαραθώνα. Εμείς κάναμε τρία μέτρα πίσω για να φύγουμε να πάμε προς τη Νέα Μάκρη.

Εκείνη τη στιγμή σταμάτησε κάποιος άγνωστος μέχρι τότε μπροστά στο αυτοκίνητο, το χτυπούσε και μας έβριζε. Κατέβηκαν ο οδηγός και ο αστυνομικός, τον απεμάκρυναν, και κατέβηκα και εγώ για να δω τι συμβαίνει. Αυτός τους ξέφυγε ήρθε σε εμένα και με έπιασε από το γιακά του σακακιού μου. Βεβαίως δεν έβγαλα κάποιο περίστροφο που θα μπορούσα.Αν ήθελα να το χρησιμοποιήσω θα το χρησιμοποιούσα όπως εγώ γνωρίζω, και όπως γνωρίζουν όλοι οι συνάδελφοι. Γι' αυτό μας δίνουν την άδεια οπλοφορίας -για την ατομική μας ασφάλεια-. 

Είχε κυριολεκτικά αφηνιάσει ο εν λόγω ύβρισής μου αλλά είχε εξεγερθεί και το δημόσιο φρόνημα. Τριάντα περίπου από τους παρευρισκομένους αγρότες είχαν περικυκλώσει τον υβριστή μου, με απειλητικές διαθέσεις. 'Ενας ή δύο είχαν προλάβει και τον είχαν χτυπήσει. Κάποιος είπε ότι είναι προβληματικός και να σταματήσουν να τον χτυπούν. Τότε πράγματι αφού φώναξα "σταματήστε" και δεν ακουγόμουν λόγω της οχλαγωγίας έβγαλα το περίστροφο και έριξα μία πιστολιά στον αέρα.

Τότε ο τραμπούκος αυτός ο άγνωστος μέχρι εκείνη τη στιγμή ετράπη σε φυγή, ένα αυτοκίνητο χωρίς αριθμό κυκλοφορίας τον απομάκρυνε και ηρέμησε και η κατάσταση. Τα τελευταία δε γεγονότα, δηλαδή τον πυροβολισμό στον αέρα και το αυτοκίνητο χωρίς πινακίδες που πήρε το δράστη και έφυγε τα είδε ο Αστυνομικός Υποδιευθυντής κ. Ζάκας, που υπηρετούσε στην Ανατολική Αττική.


 

  

Σελίδα 1581 

Θα διερωτάσθε αλήθεια γιατί έγιναν όλα αυτά όταν δεν ανταλλάξαμε ούτε μία κουβέντα. Δεν ήταν παραπάνω από τρία λεπτά η παραμονή μου στο σημείο εκείνο. Βεβαίως μετά έμαθα όταν είχα φύγει ότι η καθίζηση στο μέρος εκείνο δεν οφείλετο στις βροχοπτώσεις και στη θεομηνία αλλά οφείλετο αποκλειστικά και μόνο στην οικογένεια Πλακίτση λόγω της παρανόμου, χωρίς άδεια, συνδέσεως των βοθρολυμμάτων στους αγωγούς της Εταιρείας Υδάτων και των οβρίων υδάτων, με αποτέλεσμα να υποστεί καθίζηση το οδόστρωμα. 

Και στο σημείο αυτό, κύριε Πρόεδρε, θέλω να καταθέσω τα υπ' αριθμ. 225 και 226/1996 έγγραφα του ΥΠΕΧΩΔΕ, που λένε ότι με υπαιτιότητά του έγινε αυτή η ζημιά, η καθίζηση του οδοστρώματος της λεωφόρου και με χρήματα δικά του θα πρέπει να αποκαταστήσει τις ζημιές.

(Στο σημείο αυτό ο Βουλευτής κ. Θ. Κατσίκης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:

"ΕΛΛΗΝΙΚΗ ΔΗΜΟΚΡΑΤΙΑ

ΥΠΟΥΡΓΕΙΟ ΠΕΧΩΔΕ

Γ.Γ.ΔΕ 
 Αθήνα, 31-1-1996
 
ΔΙΕΥΘΥΝΣΗ Κ.Υ.Ε. 
 Αριθμ. Πρωτ. 225
 

ΤΜΗΜΑ Β'ΠΡΟΣ: Τον κ. Στέλιο Πλακίτση 

Ταχ.Δ.νση: Π. Τσαλδάρη 15Λ. Μαραθώνος 36ο χιλιόμετρο

Ταχ. Κώδικας 176 10 - ΚαλλιθέαΜαραθώνα

ΤΕLEX

TELEFAX 9224 440

Πληροφορίες: Διευθυντής

Τηλέφωνο: 9214047

KOIN: OΛΥΜΠΙΑ ΕΛΛΑΣ ΑΤΕΒΕ

Πατησίων 48

106 82 ΑΘΗΝΑ

ΘΕΜΑ:

Σε συνέχεια του 226/31-1-96 εγγράφου μας, σας στέλνουμε έγγραφο του Δήμου Μαραθώνα και σας παρακαλούμε για τις άμεσες ενέργειές σας σε συνεργασία με τον ανάδοχο της δικής μας εργολαβίας που από το πρωί βρίσκεται επί τόπου του έργου.

Σας εφιστούμε την προσοχή ότι με την αναφερόμενη από τον Δήμο αποκάλυψη του μεγάλου αγωγού ύδρευσης της ΕΥΔΑΠ η κατάσταση είναι επικίνδυνη, και γι' αυτό απαιτείται η άμεση έπέμβασή σας.

Επισυνάπτεται

'Εγγραφο 508/31-1-96

Δήμου 
 Ο ΔΙΕΥΘΥΝΤΗΣ ΔΚΥΕ
 
Εσωτ. διανομή 
 ΑΘΑΝ. ΠΑΠΑΣΤΑΥΡΟΥ
 

1) Τμήμα Β'

2) κ. Ι. Παναγιωτόπουλο

ΕΛΛΗΝΙΚΗ ΔΗΜΟΚΡΑΤΙΑ

ΥΠΟΥΡΓΕΙΟ ΠΕ.ΧΩ.ΔΕ.

ΓΕΝ. ΓΡΑΜ. ΔΗΜ. ΕΡΓΩΝ

ΔΙΕΥΘΥΝΣΗ Κ.Υ.Ε. 
 Καλλιθέα, 31 Ιανουαρίου 1996
 
ΤΜΗΜΑ Β' 
 Αριθμ. πρωτ. οικ. 226
 

Ταχ.Δ/νση: Π. ΤΣΑΛΔΑΡΗ 15

ΠΡΟΣ: Κον Στυλιανόν Πλακίτση

Ταχ.Κώδικας: 176 10Λ. Μαραθώνος 36ο χιλιόμετρο

ΤELEX:

ΤΕLEFAX: 9224.410Μαραθώνας

Πληροφορίες: ΙΩΑΝΝΗΣ ΠΑΝΑΓΙΩΤΟΠΟΥΛΟΣ

Τηλέφωνο: 9214.095

ΚΟΝ.: ΔΗΜΟ ΜΑΡΑΘΩΝOΣ

Τ.Κ. 190 07

ΘΕΜΑ: Ζημίες στον Αγωγό Ομβρίων Λ. Μαραθώνος.

'Υστερα από τις επί τόπου αυτοψίες που έγιναν από την Δ/νση μας για την αντιμετώπιση του προβλήματος που δημιουργήθηκε κατά την βροχόπτωση της 27-1-96 στην επίχωση του αγωγού ομβρίων υδάτων επί της Λεωφ. Μαραθώνος και ειδικά στο σημείο που ευρίσκειται ακριβώς μπροστά από την υπό ανακατασκευή είσοδο του πρατηρίου βενζίνης ΕΚΟ, ιδιοκτησίας σας, όπως προφορικά μας γνωρίσατε και ειδικά μετά την αυτοψία της 29-1-96 στην οποία παρευρέθητε και εσείς προσωπικώς, σας γνωρίζουμε τα εξής:

1. 'Οπως και προφορικά σας ενημερώσαμε η μοναδική αιτία του προβλήματος είναι οι εργασίες που εκτελέσατε στο χώρο της ιδιοκτησίας σας και ειδικότερα η σύνδεση του πλαστικού σωλήνα που τοποθετήσατε για την αποχέτευση των ομβρίων του χώρου σας και τον οποίο συνδέσατε στον αγωγό ομβρίων, χωρίς να μας ενημερώσετε, όντας ώστε και την απαραίτητη άδεια να σας χορηγήσουμε και να σας υποδείξουμε τον τρόπο σύνδεσης καθώς και τα απαραίτητα μέτρα που υποβάλλεται να παρθούν και για την έντεχνη κατασκευή του και να μη διαταραχθεί η υφισταμένη κατάσταση.

Επίσης οι χωματουργικές εργασίες που εκτελέστηκαν στο χώρο σας και ειδικά στην είσοδο, είχαν σαν αποτέλεσμα να θραυστεί ο παλαιός λακοσκεπής αγωγός που ευρίσκεται μέσα στο χώρο ιδιοκτησίας σας. Ολα τα παραπάνω είχαν σαν αποτέλεσμα τα όμβρια ύδατα που απορρέουν στο υπ' όψη σημείο και μάλιστα με ταχύτητα λόγω της κατωφέρειας, εισέρρευσαν στο επίχωμα του αγωγού ομβρίων με συνέπεια την αφαίρεσή του και την κατάρρευσή του.

'Υστερα από τα παραπάνω σας παρακαλούμε να προβείτε αμέσως στην κατασκευή όλων των απαραίτητων εργασιών που να εξασφαλίζουν και την ομαλή απορροή των ομβρίων και την μη επανάληψη όλων των προβλημάτων που δημιουργήθηκαν.

Οι εργασίες αυτές, όπως και προφορικά σας γνωρίσαμε, είναι, κατ' ελάχιστον οι εξής:

1) Αφαίρεση του θρανοθέντος παλαιού αγωγού εντός της ιδιοκτησίας ή καθώς και εξυγίανση με κατάλληλο υλικό επιχώσεως σε ικανό πλάτος καθώς και έντεχνη συμπύκνωση αυτού.

2) 'Ελεγχο τις συνδέσεις του πλαστικού αγωγού που τοποθετήσατε και, αν χρειαστεί, να την μονώσετε με κατάλληλη τσιμεντοκονία.

3) Να προβείτε στην κάλυψη του υπ' όψη χώρου με σκυρόδεμα. Οι παραπάνω εργασίες πρέπει να περατωθούν το συντομότερο δυνατόν, ούτως ώστε να προληφθούν ζημιές από αναμενόμενες βροχοπτώσεις.

Η 3η ΔΕΚΕ προς την οποία κοινοποιείται το παρόν, παρακαλείται να ελέγξει την νομιμότητα της σύνδεσης του πρατηρίου με την Λεωφ. Μαραθώνος, σύμφωνα με τις κείμενες διατάξεις, και, εάν κρίνει σκόπιμο να πάρετε πρόσθετα μέτρα για την αντιμετώπιση του προβλήματος.

Ο Ανάδοχος, προς τον οποίο κοινοποιείται το παρόν να παρακολουθεί την συμπεριφορά του επιχώματος του αγωγού ομβρίων της Λεωφ. Μαραθώνος και να λαμβάνει όλα τα απαραίτητα μέτρα σε συνεννόηση με την Δ/νσή μας, προς αποφυγή ζημίας ειδικά στον αγωγό ύδρευσης που βαίνει παράλληλα με τον αγωγό ομβρίων.

Αν δεν περαιώσετε συντομότατα τις εργασίες αυτές δεν μπορούμε να αποκαταστήσουμε τελείως το σκάμμα του αγωγού μας και είσθε υπεύθυνος τόσο αστικά όσο και ποινικά σε ό,τιδήποτε ήθελε συμβεί εξαιτίας της μη σύννομης επεμβάσεώς σας, σε έργο του Δημοσίου.

ΚΟΙΝΟΠΟΙΗΣΗ

1) 3η ΔΕΚΕ

Πραξιτέλους 2 Αθήνα, 106 61

2) ΟΛΥΜΠΙΑ ΕΛΛΑΣ ΑΤΕΒΕ

Πατησίων 48, Αθήνα 106 82

ανάδοχο εργολαβίας Β133

3) Δ/νση Δ10

Αγησιλάου 23 ΑθήναΟΔ/ΝΤΗΣ

Εσωτερική διανομή

Τμήμα Β'ΑΘ. ΠΑΠΑΣΤΑΥΡΟΥ"). 

Ι. Παναγιωτόπουλος

ΘΕΟΔΩΡΟΣ ΚΑΤΣΙΚΗΣ: Δεν τον γνώριζα, επαναλαμβάνω, και παρεκάλεσα τον υποδιευθυντή να συλλάβει αυτόν τον άγνωστο για εμένα, για να δούμε ποιος είναι και, εν πάση περιπτώσει, γιατί επετέθη εναντίον μου με ύβρεις ακατανόμαστες, που όχι μόνο στην Αίθουσα αυτή δεν επαναλαμβάνονται, αλλά ούτε σε κακόφημες συνοικίες παραλιακών μεγαλουπόλεων.

Κύριε Πρόεδρε, ένα μέλος του Κοινοβουλίου απειλήθηκε


 

  

Σελίδα 1582 

 

και δυστυχώς, ενώ υπάρχουν τα προηγούμενα των κυρίων Παλαιοκρασσά, Πέτσου και Παπαδημητρίου, εν τούτοις βρέθηκε εισαγγελέας ο οποίος ζητά την άρση της ασυλίας μου για οπλοχρησία, απόπειρα ανθρωποκτονίας και άλλες αηδίες. Παρακαλώ να μου συγχωρήσετε την έκφραση "άλλες αηδίες".

Κύριε Πρόεδρε, κατ' αρχήν ο ίδιος ο υβριστής μου , το υποτιθέμενο θύμα μου, στην από 28.1.96 ένορκη -το τονίζω- κατάθεσή του ερωτώμενος από τον ανακριτή αστυνόμο: "για ποιο σκοπό πυροβόλησε ο Βουλευτής", επί λέξει απήντησε: "δεν είμαι σε θέση να γνωρίζω με ποιο σκεπτικό πυροβόλησε" και δεν είπε ότι πυροβόλησε για να με σκοτώσει. Και παρά ταύτα ο κύριος εισαγγελέας με παραπέμπει για απόπειρα ανθρωποκτονίας!

Ο αυτός υβριστής μου πρότεινε σαν μάρτυρα τον κ.Στέφανο Μπαϊρακτάρη, ο οποίος στην από 28.1.1996 ένορκη κατάθεσή του ενώπιον του αστυνόμου Μαραθώνος καταθέτει: "Ο κ.Πλακίτσης -δηλαδή ο υβριστής μου- αποκάλεσε το Βουλευτή "αλήτη". Πιο κάτω λέει: "Ο οδηγός και ο αστυνομικός κατέβηκαν και όρμησαν στον Πλακίτση. Είχε προηγηθεί απειλητικό πλησίασμα από τον Πλακίτση". Και συνεχίζει: "Ο Βουλευτής έριξε με το πιστόλι του μια φορά στον αέρα". Η έκφραση "μια φορά" σημειώνεται στην κατάθεση του μάρτυρα και αριθμητικά και ολογράφως.

Στη συνέχεια, λέει: "Η απόσταση μεταξύ Βουλευτή και Πλακίτση ήταν περίπου δύο μέτρα". 

Τέλος του γίνεται η ειδική ερώτηση επί λέξει: "Πού είχε στραμμένη ο Βουλευτής την κάνη, όταν πυροβόλησε;" Απάντηση: "Στον αέρα".

Φανταστείτε, κύριε Πρόεδρε, κύριοι συνάδελφοι, ένα μέτρο περίπου είναι το χέρι και το περίστροφο και άλλο ένα μέτρο απέμενε. Και κλειστά να είχα τα μάτια, θα πετύχαινα το στόχο μου.

Και προχωρώ στην κατάθεση του άλλου μάρτυρα, ο οποίος επροτάθη από τον ίδιο τον υβριστή μου, τον κ.Διονύσιο Κολονέρο, ο οποίος στην από 27.1.96 ένορκη κατάθεσή του καταθέτει επί λέξει: "Ο Βουλευτής Θεόδωρος Κατσίκης πυροβόλησε μια φορά".

Τέλος, για να μη μακρηγορώ, οι λοιποί, ενόρκως εξετασθέντες, μάρτυρες καταθέτουν: "Μάρτυς, Νικόλαος Πανουσόπουλος, αστυνομικός: Ο ιδιώτης εξύβρισε το Βουλευτή με τη λέξη "αλήτη". Μάρτυς, Βασίλειος Πουλέλης, αστυνομικός: Ο ιδιώτης εξύβρισε το Βουλευτή με τις φράσεις: "αλήτη Κατσίκη, άντε...κλπ., εσύ και το σόι σου". Ο αυτός ιδιώτης προς στιγμήν έπιασε το Βουλευτή από το γιακά και του είπε: "ρε αλήτη, σήκω και φύγε αμέσως από εδώ". Και έτσι περαιτέρω, κατέθεσε ο αυτός μάρτυς ότι πυροβόλησα στον αέρα, για να σταματήσει ο κόσμος που είχε την πρόθεση να λιντσάρει τον υβριστή μου. Γι'αυτό πυροβόλησα και διαφύλαξα, δυστυχώς, τον υβριστή μου, για να τον γλυτώσουν από το λιντσάρισμα των αγροτών.

'Ερχεται τώρα ο κύριος εισαγγελέας και λέει ότι έγινε απόπειρα ανθρωποκτονίας από το Βουλευτή.

Ο τελευταίος μάρτυς Εμμανουήλ Γιδεών κατέθεσε ενόρκως ότι ο άγνωστος αυτός με έβρισε χυδαιότατα, όπως "αλήτη, παλιάνθρωπο" κλπ., ότι με έπιασε από το γιακά, ότι περιήλθα σε τρόμο και ανησυχία ένεκα της προκλητικής συμπεριφοράς του υβριστού μου και ότι πυροβόλησα μια φορά στον αέρα.

Κύριε Πρόεδρε, ένα μέλος του Κοινοβουλίου κινδύνευσε. Ελογίστηκα από τα γνωστά μέσα ενημερώσεως μεταξύ των ανόμων, παρά το γεγονός ότι κινδύνευσε η σωματική μου ακεραιότητα, η υπόληψή μου ως Βουλευτή, αλλά και η αξιοπρέπειά μου, ως εκλεκτού του ελληνικού λαού.

Κύριε Πρόεδρε, κυρίες και κύριοι Βουλευτές, εάν έλεγα ότι παραιτούμαι του ευεργετήματος της ασυλίας που παρέχεται στο Βουλευτή από το Σύνταγμα, θα εξαπατούσα τον καθένα από εσάς εδώ μέσα, θα εξαπατούσα τη Βουλή, θα εξαπατούσα τον ελληνικό λαό, αφού κατά το Σύνταγμα η παραίτηση από το ευεργέτημα αυτό είναι άκυρη και χωρίς νόμιμες συνέπειες -όπως γνωρίζετε εσείς καλύτερα από εμένα. 

Αφού πρώτα ευχαριστήσω όλους τους εισηγητές των Κομμάτων για όσα είπαν, επίσης τον κ.Παυλόπουλο και τον κ.Πολύδωρα και επειδή άκουσα με προσοχή επίσης και την ομιλία του κ. Βαρβιτσιώτη, θα σας παρακαλέσω θερμά κύριοι συνάδελφοι, να κάνετε δεκτό το αίτημα του κυρίου εισαγγελέως και να ψηφίσετε υπέρ της άρσεως της ασυλίας μου, να χωρίσει δικαστική εξέταση της υποθέσεως.

Και να έχετε την ευχαρίστηση να έλθει εδώ ένας συνάδελφος σας να σας φέρει ένα βούλευμα ή μια δικαστική απόφαση, η οποία θα είναι ύμνος γι' αυτόν. Γιατί έχοντας απόλυτη εμπιστοσύνη στη δικαιοσύνη της πατρίδος μας, πολύ περισσότερα όταν πολιτικός προϊστάμενος στο Υπουργείο Δικαιοσύνης είναι ένας, ακέραιος και έντιμος άνθρωπος, όπως είναι ο Υπουργός κ. Ευάγγελος Γιαννόπουλος.

Σας ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, είμαστε μπροστά σ' έναν ξέφρενο αυταρχισμό της Κυβέρνησης, ο οποίος εκδηλώθηκε και κατά τη διάρκεια των κινητοποιήσεων, αλλά συνεχίζεται και τώρα. Στη συγκεκριμένη περίπτωση, στον αγώνα των αγροτών, γίνεται μια προσπάθεια οικονομικής εξόντωσης των ηγετών αυτού του κινήματος.

Συνεχίζεται με προληπτικά μέτρα καταστολής, όπως ήταν οι δολιοφθορές στα μηχανήματα και οι συλλήψεις που έγιναν σε συναδέλφους-αγρότες, μέλη της Συντονιστικής Επιτροπής Βοιωτίας και Θεσσαλονίκης. Συνεχίζεται με δημεύσεις μηχανημάτων, για να τρομοκρατήσουν τους δοκιμαζόμενους αγρότες, για να μην ξαναβγούν στους δρόμους. Με την καλλιέργεια του κοινωνικού αυτοματισμού που ξεκίνησε με τους αγώνες των αγροτών, η Κυβέρνηση έβαλε φερέφωνά της, όπως ήταν η γνωστή περίπτωση του κ. Νικολάρα, για να επιτεθεί κατά του αγώνα των αγροτών. 

Αφού δεν ικανοποίησαν την Κυβέρνηση τα αποτελέσματα -και ακόμη, φαίνεται, δεν την ικανοποιούν- αυτής της προσπάθειας, ο Υπουργός Δικαιοσύνης εκείνη την περίοδο καθοδηγούσε από τα Μέσα Μαζικής Ενημέρωσης, επικαλούμενος τον Ποινικό Κώδικα και τα άρθρα του, δίνοντας ανοιχτά γραμμή στους εισαγγελείς να κινήσουν ταχύτατα τις διαδικασίες για την ποινική δίωξη των αγροτών και των ηγετών του αγώνα.

'Ετσι έχουμε δίκες σήμερα για πάνω από έξι χιλιάδες αγρότες, γιατί υπερασπίστηκαν το δικαίωμα στη ζωή και στην εργασία, για να σταματήσει το άδικο που γίνεται εις βάρος τους. 'Εχουμε δίκες της Πανθεσσαλικής Επιτροπής για κάθε μπλόκο. 'Οσα μπλόκα στήθηκαν την περίοδο των κινητοποιήσεων, τόσες θα είναι και οι δίκες των μελών της Συντονιστικής Επιτροπής.

Αυτός είναι παραλογισμός, είναι εμπάθεια, είναι προσπάθεια εξόντωσης των μελών της Συντονιστικής Επιτροπής. Το Υπουργείο Δικαιοσύνης έχει εγκλωβίσει τους δικαστές και τους υποχρεώνει να δικάζουν τους πατεράδες τους και τα αδέλφια τους, γιατί τόλμησαν να υπερασπιστούν τη ζωή τους, την εργασία τους και την παραμονή τους στα χωριά τους.

Πραγματικά, τη θέση που έχουμε ως κόμμα για την άρση της βουλευτικής ασυλίας, την εξέφρασε ο Κοινοβουλευτικός μας Εκπρόσωπος. 'Ομως επειδή έγινε μία προσπάθεια εκείνη την περίοδο, αλλά συνεχίζεται και σήμερα, να διασύρουν, να συκοφαντήσουν τα μέλη της Συντονιστικής Επιτροπής, βγάζοντας διάφορα στην επιφάνεια.

Στη δική μου περίπτωση θέλουν στελέχη της Κυβέρνησης να με μειώσουν στα μάτια των αγροτών, ζητώντας την άρση της ασυλίας και καταδεικνύοντας με αυτόν τον τρόπο ότι ο Μπούτας τα κάνει αυτά ή συμμετέχει, γιατί έχει την άρση της ασυλίας και δεν μπορεί να δικαστεί. Γι'αυτό, λοιπόν, ζητώ να πάω εκεί που είναι η φυσική μου θέση, μαζί με τους συναδέλφους που έδωσαν αυτόν τον αγώνα για την υπεράσπιση των δικαιωμάτων μας. 

'Εχουν όμως συγκεκριμένη μεθόδευση για την περίπτωση τη δική μου. Μέσα σε δύο ημέρες κινήθηκαν τάχιστα οι διαδικασίες με γράμμα του Αντεισαγγελέα Εφετών Θεσσαλίας, με αστραπιαίες κινήσεις της Εισαγγελέως Καρδίτσας, αστραπιαία οι υπηρεσίες της Ασφάλειας, της Διεύθυνσης Γεωργίας,


 

  

Σελίδα 1583 

 

της ΥΕΒ έδωσαν τους αριθμούς κλπ., για να κινηθεί η διαδικασία δίωξης στη συγκεκριμένη περίπτωση.

Κύριε Πρόεδρε, για πρώτη φορά έχω εκλεγεί Βουλευτής. Δεν είναι άλλωστε αυτό το επάγγελμά μου. Εγώ είμαι αγρότης.

Ζω σε μία περιοχή που είναι κατ' εξοχήν αγροτική. 'Ολη η οικονομία εξαρτάται από την αγροτική οικονομία. Πήγε καλά ο αγρότης, θα πάει καλά ο νομός. Δεν πήγε καλά ο αγρότης, όπως δεν πάει σήμερα εξαιτίας της αντιαγροτικής πολιτικής, δεν πάει καλά και η οικονομία του νομού.

Ο Νομός της Καρδίτσας με εξέλεξε λόγω ορισμένων δεσμεύσεων που είχα αναλάβει απέναντί του. Μία απ' αυτές τις δεσμεύσεις, που πραγματικά δεν θα μπορούσα να συμμετείχα στο Κομμουνιστικό Κόμμα αν δεν την τηρούσα, είναι ότι θα σταθώ δίπλα του, μπροστά σε όλα τα προβλήματα, για να μην ολοκηρωθεί το ξεκλήρισμα της αγροτιάς, να μην τραβήξουν αυτοί οι άνθρωποι το δρόμο της ξενιτιάς και ό,τι αυτός συνεπάγεται.

Ο αγώνας των αγροτών ήταν πολιτικός και κοινωνικός. Δεν είχε την έννοια της κομματικής αντιπαράθεσης. Δεν πηγαίναμε να πούμε αν θα κερδίσει το ΠΑ.ΣΟ.Κ. ή η Νέα Δημοκρατία ή το Κομμουνιστικό Κόμμα. Βεβαίως μέσα από τους πολιτικούς αγώνες και τα κόμματα βγάζουν τα κέρδη, τα οφέλη ή τις ζημιές. 'Ομως ήταν κοινωνικός ο αγώνας, ήταν πολιτικός ο αγώνας και είναι πολιτική και η δίωξη που γίνεται εναντίον μου από την Εισαγγελία και έχει ευρύτερο μήνυμα. Θέλει να στείλει μήνυμα σε όλους τους εργαζόμενους ότι δεν θα χαριστούμε σε κανέναν που θα αντισταθεί σ' αυτήν την πολιτική της σκληρής λιτότητας, στην αντιαγροτική πολιτική. Βάζουν τον απλό εργαζόμενο να σκεφθεί ότι από τη στιγμή που γίνεται δίωξη εναντίον Βουλευτή, πολλώ μάλλον σ'εμένα τον απλό εργαζόμενο, δεν θα χαρίσουν. Προσπαθούν λοιπόν να φοβίσουν τον εργαζόμενο να μη βγει στο δρόμο.

Κύριε Πρόεδρε, άκουσα και τους εισηγητές των άλλων κομμάτων και θέλω να ευχαριστήσω όσους στάθηκαν στο δίκαιο που είχε αυτός ο αγώνας, αλλά και στο δίκαιο της άσκησης των πολιτικών καθηκόντων που απορρέουν από το βουλευτικό και το συνδικαλιστικό αξίωμα. 

Θέλω, επίσης, να πω ότι για τα ίδια αδικήματα, για τα οποία εγώ αυτήν τη στιγμή κατηγορούμαι και ζητείται η άρση της ασυλίας μου, έχουν δικαστεί συνάδελφοι μέλη της Συντονιστικής Επιτροπής. Και εδώ υπάρχει πραγματικά μία σύγκρουση. 'Η ο γιαλός είναι στραβός ή στραβά αρμενίζουμε! Πώς είναι δυνατόν για τα ίδια αδικήματα να μην αίρεται η ασυλία μου και να υπάρχει αυτή η άποψη από το σύνολο του Κοινοβουλίου και να έρχεται η δικαιοσύνη να δικάζει και να καταδικάζει τα άλλα μέλη της Συντονιστικής Επιτροπής ότι διέπραξαν τα υποτιθέμενα ίδια αδικήματα; 

Πάντως ένα πρέπει να έχει υπόψη η Κυβέρνηση. 'Οτι όσο υπάρχουν προβλήματα, όσο η πολιτική της -που δηλώνει σε όλους τους τόνους ότι θα τη συνεχίσει- δημιουργεί αυτά τα προβλήματα, εμείς θα είμαστε μπροστά στους αγώνες και θα εκτιμούμε τα πολιτικά μας και τα συνδικαλιστικά μας καθήκοντα, γιατί αυτός ο αγώνας είναι βαθιά ταξικός και θέλουμε πραγματικά αυτός ο κόσμος της υπαίθρου να καλλιεργεί τη γη του, να μείνει στην ύπαιθρο.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κατ' αρχήν να θυμίσω ότι είμαι Βουλευτής της Νέας Δημοκρατίας, γιατί δεν αναφέρθηκε προηγουμένως, στον έχοντα το γενικό πρόσταγμα, για την παράταξή μου. 

Θα ήθελα να διευκρινίσω δύο πράγματα. Κατ' αρχήν ευχαριστώ τους εισηγητάς για την υπόθεση, την οποία ιδιαίτερα μελέτησαν. 

Εγώ διορίστηκα από την Κυβέρνηση της Νέας Δημοκρατίας Πρόεδρος του Διοικητικού Συμβουλίου στην προβληματική εταιρεία "ΕΛΙΝΤΑ" και "ΑΖΕΝΚΟ" μη έχοντας δικαίωμα ούτε καν υπογραφής. Διοίκηση ασκούσε ο διευθύνων σύμβουλος της εταιρείας. Αυτό δε απεδείχθη το 1993 από το Εκλογοδικείο, όπου ανεγνώρισε ότι δεν υπάρχει κώλυμα κατά της εκλογής μου για ένσταση, η οποία είχε γίνει, διότι εγώ δεν ασκούσα ουσιαστικά καμία διοίκηση στην εταιρεία αυτή.

Πέραν όμως αυτών, και οι υπόλοιποι που ασκούσαν διοίκηση, κατηγορηθήκαμε από μερίδα πρώην εργαζομένων και πολιτών ότι δεν δεχθήκαμε τη συνεργασία με την εταιρεία και δεχθήκαμε συνεργασία με άλλο συνεταιρισμό πάλι πρώην εργαζομένων για λόγους πολιτικούς. Μάλιστα ελέχθη τότε ότι και η προσφορά, η οποία έγινε από εκείνη την πλευρά, ήταν καλύτερη οικονομικά από ό,τι από αυτούς την οποία δεχθήκαμε.

Ξεκαθαρίζω λοιπόν δύο πράγματα: Πρώτον, οι πρώην εργαζόμενοι, οι οποίοι έκαναν τη μήνυση και ζήτησαν εργασία μέχρι ένα μήνα -αφού έκαναν την πρόταση για εξαγορά της εταιρείας- εκπροσωπούντο στο διοικητικό συμβούλιο και εκπροσωπούντο με δική μου πρόταση.

Εν συνεχεία σύναψαν συνεταιρισμό με την εταιρεία "ΕΛΚΟ ΒΑΓΙΩΝΗΣ" -είναι ο γνωστός Βαγιωνής με τη σπάθα που τρύπησε την ερωμένη του και βρίσκεται στις φυλακές ισόβια νομίζω- και ζήτησαν να εξαγοράσουν την εταιρεία. Μάλιστα η προσφορά από τη μεριά των εργαζομένων ήταν ενάμισι δισεκατομμύριο (1.500.000.000) δραχμές.

Αφού παίρνω, λοιπόν, την προσφορά αυτή και την άλλη προσφορά, κρίνω με το διοικητικό συμβούλιο ότι πράγματι οικονομικά συμφέρουσα είναι η προσφορά των εργαζομένων, αυτών που εμήνυσαν. Ζητώ, λοιπόν, από τον αρμόδιο μέτοχο της επιχειρήσεως, δηλαδή τον Οργανισμό Ανασυγκροτήσεως Επιχειρήσεων, να συνάψω σύμβαση μ' αυτούς οι οποίοι σήμερα μηνύουν και να τους φέρω ως εργαζομένους. Μάλιστα ζήτησα να αποφανθεί ο κύριος μέτοχος και η Εθνική Τράπεζα, εάν πράγματι και ως υποψήφιοι αγοραστές έχουν τη δυνατότητα να έχουν πρόσβαση στο λογιστήριο, γιατί αυτές τις εργασίες θα έκαναν. Γιατί ναι μεν εδόθη εντολή να απολυθεί το σύνολο των εργαζομένων, αλλά η επιχείρηση και βιβλία είχε και ισολογισμούς έκλεινε και έπρεπε να φυλάσσεται από κάποιον και συντήρηση έπρεπε να γίνει. Ζήτησα λοιπόν να μάθω, αν μπορούσα πράγματι να επικυρώσω από τους κυρίους μετόχους την πρόσληψη αυτή.

Μου απαντά εγγράφως ο Οργανισμός Ανασυγκροτήσεως Επιχειρήσεων ότι δεν μπορώ να συνάψω συμφωνία, διότι είναι υποψήφιοι αγοραστές και διότι θα έχουν πρόσβαση στα απόρρητα της εταιρείας.

Φέρνω το θέμα στο διοικητικό συμβούλιο μαζί με την πρόταση των δύο συνεταιρισμών των εργαζομένων, μαζί με την επιστολή του Οργανισμού Ανασυγκροτήσεως Επιχειρήσεων και ο ίδιος ο συνδικαλιστής εκπρόσωπος μέσα στο διοικητικό συμβούλιο προτείνει να μη γίνει δεκτή αυτή η συμφωνία. Αυτό ακριβώς έγινε.

Από τότε και μετά αρχίζουν κάποιες μηνύσεις οι οποίες εκόσμησαν αρκετές εφημερίδες την εποχή εκείνη. Πράγματι προχωρούμε στα δικαστήρια. Τρεις μηνύσεις έγιναν για την ίδια ακριβώς υπόθεση και τις τρεις φορές ομόφωνα αθωωθήκαμε οι πάντες, συμπεριλαμβανομένου και του διευθύνοντος συμβούλου, ο οποίος έφερε την ακεραία ευθύνη.

Τώρα έρχεται ο κύριος εισαγγελέας με πρόταση στη Βουλή για άρση της ασυλίας μου. Τώρα τελευταία στους κυρίους εισαγγελείς αρέσει να φέρνουν ηρωικώς στη Βουλή άρσεις ασυλιών Βουλευτών, χωρίς να υπάρχει καμία στήριξη της κατηγορίας και αφού υπάρχουν αθωωτικές αποφάσεις, προφανώς διότι προσπαθούν να στηρίξουν το κρητικό ρητό το οποίο λέει: "Για μια μελαχρινή πονώ, μα μια ξανθιά θα πάρω, να πάρω τη μελαχρινή στο γάμο μου κουμπάρο". Δηλαδή ενοχλούνται όταν κάνουν όργια οι ίδιοι οι εισαγγελείς και τα φέρνουμε εμείς οι ίδιοι στη Βουλή, τα δισ. ισόβια με δεκαετή αναστολή για έμπορο ναρκωτικών, τις αποφάσεις τις οποίες προτείνουν και παίρνουν, ενοχλούνται όταν οι κοινοβουλευτικοί τους κρίνουμε και ενοχλούνται όταν από "υπερβάλλοντα ζήλο" προχωρούν σε υποθέσεις που είναι πολιτικά ελέγξιμες, όπως η υπόθεση του κ. Μπούτα.

Κυρίες και κύριοι συνάδελφοι, θα πρέπει κάποια στιγμή να σταματήσει αυτή η ιστορία. Θα πρέπει είτε να αποφασίσουμε όλοι μαζί ότι θα πηγαίνουμε στα δικαστήρια, θα φέρνουμε τις


 

  

Σελίδα 1584 

 

αθωωτικές αποφάσεις, όπως αυτήν την οποία καταθέτω σήμερα στα Πρακτικά της Βουλής, προκειμένου όπως λέει ο ελληνικός λαός να τους τις τρίψουμε στο πρόσωπο είτε να αποφασίσουμε ότι δεν θα συνεχίσουμε αυτήν τη διαδικασία προσπάθειας εξευτελισμού του πολιτικού κόσμου.

Γι' αυτούς τους λόγους εγώ ζητώ από την Ολομέλεια, μελετώντας την υπόθεση, να ψηφίσουν κατά συνείδηση και να μου δώσουν τη δυνατότητα να πάω στο δικαστήριο να αθωωθώ, όπως οι άλλοι συνάδελφοί μου, οι οποίοι, αν θέλετε, είχαν και τη διοικητική ευθύνη προκειμένου να τελειώσει όλη αυτή η φιλοσοφία την οποία προσπαθούν να επιβάλουν σε ένα νέο κράτος δικαστών. 'Οχι δικαστών εν είδει Ιταλίας, αλλά κάποιων συγκεκριμένων κυκλωμάτων, οι οποίοι λυμαίνονται και τις φυλακές και προσπαθούν να έχουν μια παραεξουσία, για την οποία δυστυχώς ελέγχονται πολλές φορές από τον πολιτικό κόσμο.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτεις τις εκθέσεις της στα σχέδια νόμων του Υπουργείου Περιβάλλοντος, Χωροταξίας και Δημοσίων 'Εργων:

1. Κύρωση της Σύμβασης για τις διασυνοριακές επιπτώσεις των βιομηχανικών ατυχημάτων.

2. Κύρωση του Πρωτοκόλλου της Σύμβασης 1979 περί της διασυνοριακής ατμοσφαιρικής ρύπανσης σε μεγάλη απόσταση, σχετικά με τον έλεγχο των εκπομπών οξειδίων, του αζώτου ή των διασυνοριακών μεταφορών τους.

3. Κύρωση του Πρωτοκόλλου της Σύμβασης 1979 περί της διασυνοριακής ατμοσφαιρικής ρύπανσης σε μεγάλη απόσταση, σχετικά με την περαιτέρω μείωση των εκπομπών θείου.

4. Κύρωση της Σύμβασης για την εκτίμηση των περιβαλλοντικών επιπτώσεων σε διασυνοριακά πλαίσια.

'Εχω τη χαρά, επίσης, να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας πενήντα εννέα μαθητές και πέντε συνοδοί καθηγητές από το 3ο Γυμνάσιο Πατρών, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". Τους καλωσορίζουμε στο Κοινοβούλιο.

(Χειροκροτήματα από όλες τις πτέρυγες.)

Ο κ. Αγγουράκης έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε και εγώ πιστεύω ότι ειδικά η περίπτωση του Βαγγέλη του Μπούτα είναι μια καθαρά πολιτική περίπτωση. Αρκετά στοιχεία έχουν ειπωθεί στη διάρκεια της συζήτησης. Θα προσπαθήσω και εγώ με ορισμένα που πιστεύω ότι συμβάλλουν στον προβληματισμό μας, να επιχειρηματολογήσω.

Θα ήθελα, κύριε Πρόεδρε, να θυμίσω ότι τελευταία έχουν αυξηθεί δυστυχώς τα κρούσματα των προσπαθειών ποινικοποίησης των κινητοποιήσεων των διαφόρων κατηγοριών των εργαζομένων. Δεν είναι μόνο η υπόθεση των αγροτών, και δεν είναι μόνο η υπόθεση η συγκεκριμένη του Βαγγέλη του Μπούτα.

Θα θυμίσω ότι λίγο χρονικό διάστημα μετά τους μεγάλους αγώνες των αγροτών είχαμε τη μεγάλη απεργία και τις μεγάλες κινητοποιήσεις των καθηγητών. Και τότε έγιναν ορισμένες απόπειρες -φυσικά δεν πήραν την έκταση που πήρε η περίπτωση των αγροτών- ποινικοποίησης αυτών των αγώνων. Είχαμε στη συνέχεια κινητοποιήσεις και απεργίες των ναυτεργατών. Και εκεί είχαμε τέτοιας φύσης κρούσματα.

Τα λέω αυτά, κύριε Πρόεδρε, γιατί πράγματι γινόμαστε μάρτυρες μιας αυξανόμενης προσπάθειας ποινικοποίησης των αγώνων και νομίζω ότι ειδικά στην περίπτωση των αγροτών, η επίθεση είναι ακόμη πιο μεγάλη, γιατί αντίθετα από αυτό που θέλει να δώσει η Κυβέρνηση, οι αγρότες νίκησαν. Οι αγρότες κέρδισαν, γι' αυτό και αυτή η μανία ενάντιά τους. Δεν έχασαν οι αγρότες.

Φυσικά υπάρχουν οι δικαστικές απαράδεκτες επεμβάσεις και παρεμβάσεις σαν την περίπτωση του να πάνε στα δικαστήρια έξι χιλιάδες αγρότες, σαν την περίπτωση της δήμευσης της περιουσίας τους, σαν τη συγκεκριμένη περίπτωση της άρσης της ασυλίας του Βαγγέλη του Μπούτα, σαν την περίπτωση της συλλήβδην, αν θέλετε, κατηγορίας όλων των μελών της συντονιστικής επιτροπής των αγροτών, γιατί η υπόθεση αυτή δεν ήταν μόνο υπόθεση λίγων, όπως ήθελε ή όπως θέλει να την παρουσιάσει η Κυβέρνηση. Παρά τις επίμονες απεγνωσμένες προσπάθειες, τη συκοφάντηση, επιτρέψτε μου να πω, και άλλα μέτρα που χρησιμοποίησε η Κυβέρνηση, το κίνημα των αγροτών είχε προκαλέσει τη συμπάθεια και την αλληλεγγύη ευρύτατων στρωμάτων των εργαζομένων. Δεν μπόρεσε η Κυβέρνηση ούτε μέσω των Μέσων Μαζικής Ενημέρωσης ούτε με άλλα μέσα να πείσει τους αγρότες να γυρίσουν πίσω. Δεν μπόρεσε η Κυβέρνηση να κάμψει το αγωνιστικό φρόνημα των αγροτών παρά το κρύο, την παγωνιά και αυτές τις πολύ δύσκολες συνθήκες που όλοι ξέρουμε και είχαμε δει και από τις εικόνες της τηλεόρασης. Δεν μπόρεσε να τους κάνει να γυρίσουν πίσω. Χρησιμοποίησε τα κατασταλτικά μέτρα της περιβόητης επιχείρησης "Βουλκανιζατέρ" και φυσικά στη συνέχεια προσπαθεί και με την παρέμβαση των δικαστικών αρχών να παραδειγματίσει όσους πρωτοστάτησαν σ' αυτούς τους αγώνες.

Μ' αυτήν την έννοια πραγματικά δημιουργείται ένα πάρα πολύ σοβαρό και επικίνδυνο προηγούμενο. Επιτρέψτε μου, κύριε Πρόεδρε, να αναφερθώ και σε κάτι άλλο σε σχέση με αυτό. Παρόμοιες κινητοποιήσεις, παρόμοιας έκτασης και αν θέλετε και ίδιας φύσης γνωρίσαμε και σε άλλες χώρες. Δεν είχαμε τους φορτηγατζήδες στη Γαλλία; Τους είχαμε και πριν δύο χρόνια, τους είχαμε και τώρα. Κανείς δεν σκέφτηκε να στείλει τους εισαγγελείς, τα ΜΑΤ ή την Αστυνομία ενάντια στους φορτηγατζήδες, παρά το γεγονός ότι γινόταν ακριβώς το ίδιο πράγμα.

Κατά συνέπεια εδώ υπάρχει το στοιχείο ότι ηθικά ασφαλώς οι αγρότες κέρδισαν. Κέρδισαν ηθικά γιατί αποδείξανε ότι μπορούν να αγωνιστούν και ότι πράγματι με τους αγώνες μπορούν να κατακτήσουν τα δικαιώματά τους, το δικαίωμα στη ζωή, όπως πολύ σωστά τονίστηκε εδώ πέρα και γι' αυτόν το λόγο κιόλας σε καμία περίπτωση προσωπικά, όπως τόνισε και ο Κοινοβουλευτικός Εκπρόσωπος του κόμματος, δεν μπορεί να γίνει λόγος για άρση της βουλευτικής ασυλίας, όπως και γενικά δεν μπορεί να γίνει λόγος κατά τη γνώμη μας για άρση της βουλευτικής ασυλίας και για τους άλλους Βουλευτές οι οποίοι κατηγορούνται με απαράδεκτα επιχειρήματα για άλλα αδικήματα.

Πιστεύω ότι δεν πρέπει να δεχθούμε την άρση ασυλίας, πρόκειται για ένα δημοκρατικό δικαίωμα για την περίπτωση του Βαγγέλη Μπούτα και είναι μία πράξη πολιτικής αντεκδίκησης αν θέλετε πολιτικού παραδειγματισμού.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κύριοι συνάδελφοι, πριν ημέρες με επερώτηση το κόμμα μας ανέδειξε πολύ τεκμηριωμένα τον αυταρχικό κατήφορο της Κυβέρνησης, που κατά την άποψή μας έγινε το βασικό της πολιτικό εργαλείο για να επιβάλει στον ελληνικό λαό την αντιλαϊκή και την αντικοινωνική της πολιτική. 

Τα κατασταλτικά μέτρα και οι εκβιασμοί, η τρομοκρατία και η ποινικοποίηση των αγώνων μπήκαν στην ημερήσια διάταξη προκειμένου να υποτάξουν όχι τους συνδικαλιστές, όχι τους αγωνιζόμενους αγρότες, αλλά τον ελληνικό λαό, για να περάσουν έτσι ευκολότερα την πολιτική λαίλαπα και της λιτότητας, της ανεργίας και της εξαθλίωσης των εργαζομένων.

Οι δίκες των αγροτών είναι δίκες πολιτικές, είναι δίκες κατευθυνόμενες και από ό,τι φάνηκε ως τώρα μία είναι η κατεύθυνση ποθ έχει δοθεί σε όλους και για όλα. 

Πάση θυσία πρέπει να περάσει η πολιτική της Ευρωπαϊκής 'Ενωσης, πάση θυσία πρέπει να υλοποιηθούν τα προγράμματα σύγκλισης, πάση θυσία θα πρέπει όσο το δυνατόν ανώδυνα να περάσει αυτή η πολιτική.

Κύριοι συνάδελφοι, ο Μπούτας -δεν αναφέρομαι στους άλλους, γιατί αναφέρθηκαν άλλοι- επειδή το έζησα, είμαι κι εγώ από τη Θεσσαλία και παρακολούθησα όλους αυτούς τους αγώνες των αγροτών, εκτελούσε το πολιτικό και συνδικαλιστικό του καθήκον. Πολύ περισσότερο εκτελούσε το κομμουνιστικό


 

  

Σελίδα 1585 

 

του καθήκον. 'Ηταν υποχρεωμένος να παρευρίσκεται, να παλεύει μαζί με τους αγρότες για τα δίκαια αιτήματά τους. Και σήμερα δεν δικάζεται ο Μπούτας. Δεν συζητιέται αν θα απαλλαγεί ο Μπούτας ή όχι. Σήμερα πραγματικά δικάζεται η Κυβέρνηση, η οποία είναι υπεύθυνη για όλη αυτήν τη διαδικασία και για όλη αυτήν τη μεθόδευση. Και είναι απορίας άξιον πως, ενώ μεθοδεύει τέτοιες καταστάσεις, παίρνει τέτοια μέτρα, σήμερα βρίσκεται απούσα για να δει ουσιαστικά τα αποτελέσματα των έργων της.

Κύριοι Βουλευτές, εμείς νομίζουμε ότι εάν δεν υπήρχαν Βουλευτές σαν τον Μπούτα και άλλους αγωνιστές της Συντονιστικής Επιτροπής, σήμερα θα ήταν πολύ πιο χειρότερα τα πράγματα για τους εργαζόμενους γενικότερα και όχι μόνο για τους αγρότες.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών κυρίων Ευάγγελου Μπούτα, Θεόδωρου Κατσίκη, Φώτιου Χατζημιχάλη, Παναγιώτη Καμμένου, Ευτύχιου Κοντομάρη και Ευάγγελου Γιαννόπουλου. 

Η λήψη απόφασης αναβάλλεται για άλλη συνεδρίαση, η οποία θα καθοριστεί με την ειδική ημερήσια διάταξη που θα εκδοθεί.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.26' λύεται η συνεδρίαση για αύριο Παρασκευή 14 Νοεμβρίου 1997 και ώρα 10.00 με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τους Υπουργούς Περιβάλλοντος, Χωροταξίας και Δημοσίων 'Εργων, σύμφωνα με την ημερήσια διάταξη.

Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ
 


Σελίδα 1586 σε PDF
