      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ Θ΄
      Παρασκευή 17 Οκτωβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Πέτρου Μαντούβαλου, σελ.
      3. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Κολεγίου Ψυχικού και το 3ο Δημοτικό Σχολείο Σχηματαρίου, σελ.
      4. Ανακοινώνεται η απόφαση του Προέδρου της Βουλής συγκρότησης των Ειδικών Μόνιμων Επιτροπών της Ολομέλειας της Βουλής, για τη Δ΄ Σύνοδο της Ι΄ Βουλευτικής Περιόδου, σελ. 
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 20 Οκτωβρίου 2003, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό, σχετικά με την προμήθεια των αρμάτων μάχης LEOPARD κλπ. (Απαντά ο Υπουργός Εθνικής Άμυνας), σελ.
      β) Προς τον Υπουργό Δημόσιας Τάξης, σχετικά με την καθυστέρηση λειτουργίας της ειδικής μονάδας αντιμετώπισης καταστροφών στην Κομοτηνή, σελ.
      γ) Προς τον Υπουργό Εμπορικής Ναυτιλίας: i) σχετικά με την εγκατάσταση δεξαμενών πετρελαίου στην περιοχή Λαυρίου κλπ., σελ.
      ii) σχετικά με την ακτοπλοϊκή απομόνωση της Εύβοιας και της Σκύρου, σελ. 
      δ) Προς τον Υπουργό Γεωργίας, σχετικά με τις προϋποθέσεις για την πρόσληψη γεωτεχνικών στον Οργανισμό των Ελληνικών Γεωργικών Ασφαλίσεων κλπ., σελ.
      ε) Προς τον Υπουργό Ανάπτυξης, σχετικά με την πορεία του προγράμματος ανταγωνιστικότητας κλπ., σελ.
      5. Συζήτηση επερώτησης Βουλευτών της Νέας Δημοκρατίας προς τον Υπουργό Υγείας και Πρόνοιας, σχετικά με τη λειτουργία της μονάδας αποτέφρωσης στο Χώρο Υγειονομικής Ταφής Απορριμμάτων (ΧΥΤΑ) Άνω Λιοσίων, για νοσοκομειακά απορρίμματα από όλη την Ελλάδα, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΔΡΥΣ Γ., σελ.
      ΚΑΛΑΦΑΤΗΣ Α., σελ.
      ΚΑΝΕΛΛΗ Λ., σελ.
      ΚΕΔΙΚΟΓΛΟΥ Β., σελ.
      ΠΑΠΑΝΤΩΝΙΟΥ Γ., σελ.
      ΠΑΣΧΑΛΙΔΗΣ Γ., σελ.
      ΣΓΟΥΡΙΔΗΣ Π., σελ.
      ΣΠΗΛΙΩΤΟΠΟΥΛΟΣ Σ., σελ.
      ΣΤΕΡΓΙΟΥ Ι., σελ.
      ΤΣΕΡΤΙΚΙΔΗΣ Π., σελ.
      ΤΣΙΠΛΑΚΟΣ Α., σελ.
      Β. Επί της επερώτησης:
      ΓΙΑΝΝΟΠΟΥΛΟΣ Α., σελ.
      ΓΡΗΓΟΡΑΚΟΣ Λ., σελ.
      ΚΑΚΛΑΜΑΝΗΣ Ν., σελ.
      ΚΑΤΣΙΓΙΑΝΝΗΣ Α., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΜΕΛΑΣ Π., σελ.
      ΝΑΣΙΩΚΑΣ Ε., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  Θ΄
Παρασκευή 17 Οκτωβρίου 2003
Αθήνα, σήμερα στις 17 Οκτωβρίου 2003, ημέρα Παρασκευή και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Θέρμου Αιτωλ/νίας ζητεί οικονομική ενίσχυση για να ολοκληρωθούν οι εργασίες κατασκευής των δημοτικών σφαγείων Θέρμου.
2) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Εργαστήρι Ειδικής Επαγγελματικής Αγωγής και Αποκαταστάσεως Νομού Αιτωλ/νίας «ΠΑΝΑΓΙΑ ΕΛΕΟΥΣΑ» ζητεί την  επιχορήγησή του για τη συνέχιση της λειτουργίας του.
3) Ο Βουλευτής Αιτωλ/νίας  κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Τμήμα Ιστορίας και Αρχαιολογίας της Φιλοσοφικής Σχολής του Πανεπιστημίου Ιωαννίνων ζητεί την επέκταση του δικτύου ηλεκτροδότησης της ΔΕΗ μέχρι το χώρο ανασκαφής στην Αγία Τριάδα Μαύρικα Αγρινίου.
4) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύνδεσμος Ελληνικών Τουριστικών Επιχειρήσεων ζητεί την παράταση της προθεσμίας του άρθρου 27 του ν. 2971/2001.
5) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Κέντρο Επαγγελματικής Αποκατάστασης ατόμων με ειδικές ανάγκες ζητεί να επιχορηγηθούν οι λειτουργικές δαπάνες του.
6) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Ζαγοράς Μαγνησίας ζητεί την άμεση τοποθέτηση δασκάλων στα Δημοτικά Σχολεία της περιοχής του.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αλεξάνδρα Καπουρίδου ζητεί να της καταβληθούν από τον ΟΓΑ έξοδα νοσηλείας της.
8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Πανμεσσηνιακός  Σύνδεσμος Ελαιοτριβέων  ζητεί τη λήψη μέτρων για την εύρυθμη λειτουργία των ελαιοτριβείων.
9) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Ταξιδιωτικών Πρακτόρων Κέρκυρας ζητεί την επαναδρομολόγηση απευθείας των τακτικών πτήσεων Κέρκυρας, Λονδίνου καθ’ όλη τη διάρκεια του χρόνου.
10) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων ζητεί την επίλυση ασφαλιστικών προβλημάτων των μελών της.
11) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η REDMEIS, Leonardo da Vinci  ζητεί τη δημιουργία σχέσεων συνεργασίας μεταξύ των επιχειρήσεων και των οργανισμών εκπαίδευσης και κατάρτισης.
12) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί την αποζημίωση των τοματοπαραγωγών της περιοχής Αλμυρού, από τις ζημιές που υπέστη η παραγωγή λόγω δυσμενών καιρικών συνθηκών.
13) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ ζητεί την κατάργηση της ειδικής εισφοράς υπέρ ΛΑΦΚΑ.
14) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Εμπορικών Συλλόγων Β.Δ. Ελλάδας και Νήσων ζητεί επίλυση των προβλημάτων που προκάλεσε στη Λευκάδα και τους κατοίκους της ο σεισμός του Αυγούστου 2003.
15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ένωση Προσωπικού Ημερησίων Εφημερίδων Θεσσαλίας – Στερεάς και Εύβοιας ζητεί να ενταχθεί το σωματείο στο ΤΣΠΕΑΘ.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Εργαζομένων Νοσοκομείου Σύρου ζητεί να δοθεί στους Υ.Ε. Τραυματιοφορείς του Νοσοκομείου Σύρου, δικαίωμα μετάταξης στο υπό σύσταση παράρτημα του ΕΚΑΒ Ν. Κυκλάδων.
17) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύλλογος Γονέων και Κηδεμόνων 2/θέσιου Ειδικού Σχολείου Αλμυρού και Φίλων Ατόμων με Ειδικές Ανάγκες Επαρχίας Αλμυρού ζητεί την τακτική επιχορήγηση της Σχολικής Επιτροπής του Ειδικού Σχολείου Αλμυρού, για τα έξοδα συντήρησης και κυκλοφορίας σχολικού λεωφορείου.
18) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ομοσπονδία Συλλόγων Παρνασσίδας ζητεί την ίδρυση μνημείου των Παρνασσιδέων  ηρώων του 1821 και των χιλιάδων συμπολεμιστών τους.
19) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών Ενόπλων Δυνάμεων και Σωμάτων Ασφαλείας ζητεί την αύξηση των αποδοχών των μελών του.
20) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Παγγαίου Καβάλας ζητεί την κάλυψη των κενών θέσεων καθηγητών στο Λύκειο του Δήμου του.
21) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία Υπάλληλοι του ΤΕΔΚ Αρκαδίας ζητούν την επίλυση εργασιακού τους προβλήματος.
22) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Ειρηνοδικείο Κοζάνης ζητεί την κάλυψη των οργανικών θέσεων των Δικαστικών Υπηρεσιών του Νομού Κοζάνης με κατάλληλο προσωπικό
23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επίλυση του προβλήματος ενδοεπικοινωνίας των νησιών: Ίος, Σίκινος, Φολέγανδρος.
24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου Κυκλάδων ζητεί την ένταξη του έργου της Αποχέτευσης και του Βιολογικού Καθαρισμού της Κοινότητας Αντιπάρου στο Γ’ ΚΠΣ Ν. Αιγαίου.
25) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αφετών Μαγνησίας ζητεί την καταβολή αποζημιώσεων στους πληγέντες ελαιοπαραγωγούς της περιοχής.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1265/24-7-2003 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 215/24-7-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Μπασιάκος, σας πληροφορούμε τα εξής:
      Κατά τη φετινή καλλιεργητική περίοδο, παρουσιάστηκαν προβλήματα στη διάθεση της παραγωγής καρπουζιών, κυρίως στις περιοχές των Νομών Ηλείας, Αχαΐας, Λάρισας και Τρικάλων.
      Το γεγονός οφείλεται στις καιρικές συνθήκες που επικράτησαν φέτος την άνοιξη και στις αρχές καλοκαιριού και είχαν σαν αποτέλεσμα την οψίμιση της παραγωγής των καρπουζιών της Ηλείας και της Αχαΐας.
      Η συγκομιδή των καρπουζιών στις παραπάνω περιοχές, συνέπεσε με την έναρξη συγκομιδής των περιοχών της Λάρισας και των Τρικάλων και δημιούργησε ένα πλεόνασμα προσφοράς καρπουζιών στην εσωτερική αγορά, με αποτέλεσμα οι τιμές παραγωγού να μειωθούν.
      Επί πλέον οι καλές καιρικές συνθήκες που επικράτησαν στις χώρες της Κεντρικής Ευρώπης (Ουγγαρία) και στην Ιταλία, αύξησαν τις προσφερόμενες ποσότητες καρπουζιών στις αγορές της Ευρώπης.
      Όμως από τα μέσα lουλίου η αγορά άρχισε να εξομαλύνεται και υπάρχει άνοδος των τιμών και αύξηση των εξαγωγών.
      Οι Παραγωγοί Καρπουζιών πρέπει να οργανωθούν σε Ομάδες Παραγωγών (Ο.Π.) για να προωθήσουν την εμπορία του προϊόντος.
      Οι Οργανώσεις Παραγωγών μπορούν να υλοποιήσουν Επιχειρησιακά Προγράμματα με χρηματοδότηση από την Ε. Ε. μέχρι 50%.
      Επίσης, οι Ο.Π. μπορούν να αποσύρουν μέρος της παραγωγής τους σε ποσοστό 100/0 της ποσότητος που διαθέτουν στο εμπόριο.
      Η μείωση εισοδήματος λόγω πτώσης των τιμών στην αγορά δεν αποζημιώνεται από τον ΕΛ.Γ.Α., σύμφωνα με τον Κανονισμό Ασφάλισης φυτικής Παραγωγής και δεν εντάσσεται σε πρόγραμμα χορήγησης οικονομικών ενισχύσεων, αρμοδιότητας ΠΣΕΑ, βάσει οδηγιών της Ε. Ε.
      Ο Υπουργός
      Γ. ΔΡΥΣ»
      2. Στην με αριθμό 1276/24-7-03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. 220/14-8-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Βλάχος, σας πληροφορούμε τα εξής:
      Το Πρόγραμμα αναδιάρθρωσης των αμπελώνων βαίνει στον τρίτο χρόνο εφαρμογής του με ρυθμό απορρόφησης που πιστεύεται ότι θα φθάσει στο 100% των χορηγουμένων κονδυλίων, ενώ παράλληλα αυξάνεται διαρκώς ο αριθμός των αμπελοκαλλιεργητών που εντάσσονται σ' αυτό.
      Ειδικότερα στο Νομό Αττικής κατά το δεύτερο χρόνο εφαρμογής του προγράμματος είχαμε διπλασιασμό των στρεμμάτων που εντάχθηκαν και ενισχύθηκαν οικονομικά. Η εμπειρία που συσσωρεύεται με την πάροδο του χρόνου στο χειρισμό του προγράμματος και ο καλύτερος συντονισμός μεταξύ παραγωγών και αρμοδίων φορέων, (Δ/νσεων Γεωργίας-Ανάπτυξης και Υπουργείου) εγγυάται την καλύτερη εφαρμογή του με αποτέλεσμα την ποιοτική αναβάθμιση του Ελληνικού Αμπελώνα και τη λύση αρκετών από τα προβλήματα που δοκιμάζουν τον συγκεκριμένο επαγγελματικό χώρο.
      Όσον αφορά την μείωση της αμπελοκαλλιέργειας στο Νομό Αττικής, κυρίως λόγω του Αεροδρομίου, θέτουμε υπόψη σας ότι τα δικαιώματα αυτά περιήλθαν στο Αποθεματικό, από το οποίο χορηγούνται δικαιώματα φυτεύσεων κατόπιν αιτήσεων των ενδιαφερομένων αμπελοκαλλιεργητών, πέραν των 770 στρεμμάτων δικαιωμάτων νέας φύτευσης που χορηγήθηκαν στο Νομό Αττικής με την υπ' αριθμ. 226517/24.3.2003 Απόφαση του Υπουργού Γεωργίας, σύμφωνα με την υπ' αριθμ. 251543/19.6.2003 (ΦΕΚ 858/Β') Απόφαση του Υπ. Γεωργίας.
      Στα πλαίσια του Γ΄ ΚΠΣ ενισχύεται η προβολή και προώθηση των γεωργικών προϊόντων, μεταξύ των οποίων και ο οίνος. Οι δράσεις αυτές ενισχύονται από το μέτρο 4.3 του Γ΄ ΚΠΣ, το οποίο μέτρο χειρίζεται η Δ/νση Γεωργ. Εφαρμογών του Υπ. Γεωργίας και ισχύει βεβαίως και για την περίοδο των Ολυμπιακών Αγώνων.
      Όσον αφορά τη σήμανση (ετικέτα) των οίνων ΟΠΑΠ, το θέμα αυτό καλύπτεται τόσο για τον ΟΠΑΠ όσο και για όλους τους οίνους, από τον Καν.(ΕΚ)753/2002 ο οποίος τίθεται σε εφαρμογή από 1.8.2003. Διαμορφώνεται, από την αρμόδια υπηρεσία του Υπ. Γεωργίας, απόφαση εναρμόνισης της ελληνικής νομοθεσίας με τον Καν. (ΕΚ)753/2002.
      Αναφορικά με τη διάθεση των ταινιών ελέγχου οίνων V.Q.P.R.D. (ΟΠΑΠ κλπ.), έχει εκδοθεί σχετική Υπουργική απόφαση με την οποία έχει θεσπιστεί διαδικασία ελέγχου και κατάταξης οίνων V.Q.P.R.D. Με βάση τις αποφάσεις κατάταξης, χορηγούνται οι ανάλογες ποσότητες ταινιών ελέγχου στους οίνους V.Q.P.R.D.
      Απαγορεύεται η εισαγωγή από τρίτες χώρες, σταφυλιών οινοποιήσιμων ποικιλιών με σκοπό την παραγωγή εξ' αυτών οίνου, προκειμένου να διακινηθεί στη χώρα μας. Επιτρέπεται όμως η διακίνηση οίνων από άλλα κράτη μέλη καθώς και η εισαγωγή από τρίτες χώρες με καθεστώς ελέγχου όπως αυτό ορίζεται σε Κοινοτικούς κανονισμούς. Τα διακινούμενα ή εισαγόμενα οινικά προϊόντα σημαίνονται με ετικέτες στις οποίες περιλαμβάνονται εκτός των άλλων και στοιχεία παραγωγής και προέλευσης των προϊόντων αυτών.
      Ο Υφυπουργός
      Ε. ΑΡΓΥΡΗΣ»
      3. Στην με αριθμό 863/16-7-03 ερώτηση της Βουλευτού κ. Μαρίας Κόλλια Τσαρουχά δόθηκε με το υπ’ αριθμ. 166852/29-7-2003 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης 863/16-7-03 της Βουλευτού κ. Μαρία Κόλλια - Τσαρουχά, σας γνωρίζουμε τα εξής:
      - Με απόφαση της Επιτροπής Παρακολούθησης του Επιχειρησιακού Προγράμματος «ΠΕΡΙΒΑΛΛΟΝ», εγκρίθηκε το Συμπλήρωμα Προγραμματισμού του Ε.Π. και ειδικότερα το αναλυτικό περιεχόμενο του Μέτρου 8.1 «Προστασία και διαχείριση βιοτόπων - οικοτόπων, προστασία ειδών, περιοχές ιδιαίτερου φυσικού κάλλους».
      - Σύμφωνα με το Συμπλήρωμα Προγραμματισμού κύριος στόχος του Μέτρου 8.1 είναι η εγκαθίδρυση καθεστώτος ολοκληρωμένης προστασίας, διοίκησης και διαχείρισης σε τουλάχιστον 25 περιοχές από τον Εθνικό Κατάλογο Natura 2000. Οι 25 περιοχές αναφέρονται ονομαστικά στο Συμπλήρωμα Προγραμματισμού.
      - Έχουν, μέχρι σήμερα, δημοσιευθεί από την υπηρεσία μας τέσσερις προσκλήσεις προς τους δυνητικούς Τελικούς Δικαιούχους του Μέτρου 8.1 (Υ.ΠΕ.ΧΩ.Δ.Ε., Περιφέρειες, Νομαρχιακές Αυτοδιοικήσεις, ΟΤΑ και Φορείς Διαχείρισης των προστατευόμενων περιοχών), για υποβολή προτάσεων και έχουν ήδη ενταχθεί στο ΕΠΠΕΡ δεκατέσσερα (14) έργα.
      Ειδικότερα, σε ότι αφορά στη συγκεκριμένη περιοχή της λίμνης Κερκίνης, σας πληροφορούμε ότι :
      - Η περιοχή περιλαμβάνεται στις περιοχές προτεραιότητας του Μέτρου, για τις οποίες, με βάση το Συμπλήρωμα Προγραμματισμού, προγραμματίζονται να υλοποιηθούν, μεταξύ άλλων, έργα ανάδειξης της περιοχής και προσέλκυσης επισκεπτών.
      - Έως σήμερα, ουδέποτε υποβλήθηκε, στην υπηρεσία μας, πρόταση ένταξης έργου για την αποπεράτωση και τον εξοπλισμό του Μουσείου Φυσικής Ιστορίας της Βυρώνειας, το δασοβοτανικό κήπο ή οποιοδήποτε άλλο έργο για την περιοχή της λίμνης.
      Η Υπουργός
      Β. ΠΑΠΑΝΔΡΕΟΥ»
      4. Στην με αριθμό 866/16-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 110852/29-7-2003 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης υπ' αρ. 866 που κατατέθηκε στις 16/7/03 από την Βουλευτή κα Μαρία Δαμανάκη και αφορά στην κατάθεση του νέου νομοσχεδίου για τη διαχείριση των υδατικών πόρων, σας γνωρίζουμε τα ακόλουθα:
      Για την κάλυψη της υποχρέωσης της χώρας μας, για συμμόρφωση προς την οδηγία- πλαίσιο για τα Νερά, μετά από τις εργασίες της Νομοπαρασκευαστικής Επιτροπής που λειτούργησε στο Υ.ΠΕ.ΧΩ.Δ.Ε. για τον σκοπό αυτό, έχει ήδη ετοιμασθεί Σχέδιο Νόμου και τα συνοδευτικά νομικά κείμενα για την «προστασία και διαχείριση των υδάτων - εναρμόνιση με την Οδηγία-Πλαίσιο 2000/60 της Ευρωπαϊκής Ένωσης». Το Σχέδιο Νόμου έχει ήδη. αναδιαμορφωθεί μετά και τις παρατηρήσεις των συναρμόδιων Υπουργείων και πρόκειται να προχωρήσει άμεσα προς κατάθεση στο Ελληνικό Κοινοβούλιο.
      Το νέο Σχέδιο Νόμου για την «προστασία και διαχείριση των υδάτων», στοχεύει:
      -Στη διαμόρφωση ενός σύγχρονου και αποτελεσματικού Θεσμικού/Νομοθετικού Πλαισίου.
      - Στην ανάπτυξη μακροπρόθεσμου σχεδιασμού.
      - Στην αποκέντρωση αρμοδιοτήτων και ενίσχυση των περιφερειακών δομών. 
      -. Στην εναρμόνιση του Εθνικού Δικαίου με την Οδηγία-Πλαίσιο για τα Νερά 2000/60/ΕΕ, για τη θέσπιση Πλαισίου Κοινοτικής Δράσης στον τομέα της πολιτικής των υδάτων.
      - Στην επίτευξη των στόχων της Οδηγίας, προσαρμοσμένων στις ιδιαιτερότητες του Ελληνικού χώρου.
      Η Υπουργός
      Β. ΠΑΠΑΝΔΡΕΟΥ»
      5. Στην με αριθμό 678/10-7-2003 ερώτηση της Βουλευτού κας Μαρίας Κόλλια-Τσαρουχά δόθηκε με το υπ’ αριθμ. Φ. 90022/18743/910/04-8-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθ. πρωτ. 678/10-7-2003 ερώτηση που κατατέθηκε στη Βουλή των Ελλήνων από τη Βουλευτή κα Μαρία Κόλλια Τσαρουχά, σχετικά με την καθυστέρηση συνταξιοδότησης του κ. Γεωργίου Μπούμπαρη, σας γνωρίζουμε τα εξής:
      Από τα στοιχεία που μας γνωστοποίησε το ΤΣΕΑΠΓΣΟ με το υπ' αριθμ. Πρωτ. 394/22-7-2003 έγγραφό του, ο αναφερόμενος ασφαλισμένος έχει λάβει από το εν λόγω Ταμείο τόσο κύρια όσο και επικουρική σύνταξη, από 1-1-1995, με συμμετοχή του ΙΚΑ και του ΙΚΑ – ΤΕΑΜ αντίστοιχα. Προβλήματα εντοπίζονται στην καθυστέρηση γνωστοποίησης στον απονέμοντα φορέα του ποσού συμμετοχής του τέως ΕΤΕΜ και στο χρόνο καταβολής του δικαιούμενου ποσού. Το ΤΣΕΑΠΓΣΟ έχει ζητήσει από το τέως ΕΤΕΜ να διευκρινιστεί η ακριβής ημερομηνία έναρξης καταβολής του ποσού συμμετοχής του για να προχωρήσει στον συνυπολογισμό και του ποσού αυτού στην Επικουρική σύνταξη του συνταξιούχου.
      Όπως μας πληροφόρησε το ΕΤΕΑΜ (πρώην ΙΚΑ- ΤΕΑΜ), στο οποίο έχει συγχωνευθεί ο κλάδος επικουρικής σύνταξης του πρώην ΕΤΕΜ, με το υπ' αριθμ. Πρωτ. 30/4-8-2003 έγγραφό του, δεν δόθηκε από το τέως ΕΤΕΜ το ποσό της τμηματικής επιβάρυνσής του από την ημερομηνία αυτή λόγω μη συμπλήρωσης του απαιτούμενου σύμφωνα με την νομοθεσία του ορίου ηλικίας, αλλά γνωστοποίησε με έγγραφό του στον απονέμοντα την σύνταξη οργανισμό (ΤΣΕΑΠΓΣΟ) ότι το ποσό συμμετοχής του, σύμφωνα με τις διατάξεις του άρθρου 11 του ν.1405/83, όπως τροποποιήθηκε από τις διατάξεις του άρθρου 15 του ν.1902/90, θα δοθεί με την συμπλήρωση του 65ου έτους της ηλικίας του πλήρες ή με την συμπλήρωση του 60oυ έτους εφόσον ο ασφαλισμένος επιλέξει την μειωμένη συμμετοχή.
      Με αφορμή τη δήλωση του ασφαλισμένου ότι επιλέγει την μειωμένη συμμετοχή τέως ΕΤΕΜ, με τη συμπλήρωση του 600υ έτους της ηλικίας του, το ΤΣΕΑΠΓΣΟ ζήτησε με έγγραφό του τη συμμετοχή του τέως ΕΤΕΜ. Το ΙΚΑ-ΤΕΑΜ ως διάδοχος φορέας του τέως ΕΤΕΜ κατά την επανεξέταση της περίπτωσης διαπίστωσε ότι ο ασφαλισμένος πληρούσε τις προϋποθέσεις της νομοθεσίας του συγχωνευθέντος Ταμείου για συμμετοχή στη σύνταξη του παραπάνω ασφαλισμένου μειωμένη από τη συμπλήρωση του 550υ έτους της ηλικίας του (25-3-96) σύμφωνα με το άρθρο 1 & 2 του ΚΑΠ του Ταμείου και με το 81210/16-4-2003 έγγραφο του Υποκαταστήματος ΙΚΑ Θεσσαλονίκης γνωστοποίησε το ποσό συμμετοχής στο ΤΣΕΑΠΓΣΟ.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      6. Στην με αριθμό 1854/19-8-2003 ερώτηση της Βουλευτού κ. Μαρίας Κόλλια -Τσαρουχά δόθηκε με το υπ’ αριθμ. 56187/Β.1882/10-9-2003 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση της Βουλευτού κας Μαρίας Κόλλια- Τσαρoυχά που αναφέρεται σε πρόστιμα που επιβάλλονται για παραβάσεις του Π.Δ. 51/1992 από την Επιτροπή Κεφαλαιαγοράς, σας γνωρίζουμε ότι πρόκειται για κυρώσεις που επιβάλλονται στην περίπτωση μη γνωστοποίησης της μεταβολής ποσοστού συμμετοχής πάνω από ορισμένα όρια μετά όμως την πραγματοποίηση της μεταβίβασης. Το ύψος των επιβαλλομένων προστίμων καθορίζεται λαμβανομένων υπ' όψιν:
      - της μη αναγγελίας της μεταβολής
      - της καθυστέρησης αναγγελίας
      - της ιδιότητας του μετόχου ως μέλους τυχόν της Διοίκησης της εταιρίας και της αξίας των συναλλαγών για τις οποίες δεν έγινε γνωστοποίηση.
      Πέραν των επιβαλλομένων, προσαυξημένων κατά τα ανωτέρω σε κάθε περίπτωση προστίμων προβλέπεται σε όλως επιβαρυντικές περιπτώσεις και η δυνατότητα επιβολής απομακρύνσεως για ορισμένο χρονικό διάστημα του υποχρέου προσώπου από το Διοικητικό Συμβούλιο ή την θέση του Διευθύνοντος Συμβούλου κ.λ.π. της εταιρίας.
      Πέραν των ανωτέρω η Επιτροπή Κεφαλαιαγοράς ανάλογα με τις διαμορφούμενες στις ευρωπαϊκές χώρες και διεθνώς τάσεις έχει προχωρήσει στη λήψη και περαιτέρω μέτρων για την ενίσχυση της διαφάνειας και της πληροφόρησης του επενδυτικού κοινού σχετικά με τις συναλλαγές επί μετοχών εταιριών εισηγμένων στο Χρηματιστήριο από βασικούς μετόχους. Αναφερόμαστε ιδιαίτερα στη θέσπιση των αποφάσεων 5/204/2000 και 2/258/2002 της Επιτροπής Κεφαλαιαγοράς που αφορούν σε υποχρεώσεις εκ των προτέρων γνωστοποίησης στο επενδυτικό κοινό μεταβολών μετοχικής σύνθεσης αλλά και της δημόσιας πρότασης εξαγοράς εταιριών.
      Σημειώνεται ότι οι σχετικές πληροφορίες γνωστοποιούνται στο επενδυτικό κοινό μέσω του Ημερησίου Δελτίου Τιμών του Xρηματιστηρίου Αθηνών.
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»
     7. Στην με αριθμό 1979/21-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 56385/406/10-9-2003 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σχετικά με την παραπάνω ερώτηση (με αριθμ. πρωτ. 1979 που κατατέθηκε στη Βουλή στις 21.8.03 από τον Βουλευτή κ. Παν. Λαφαζάνη) έχουμε να παρατηρήσουμε τα κάτωθι:
     1. Στο κοινωνικό πακέτο των μέτρων που έχει ήδη εξαγγείλει ο πρωθυπουργός περιλαμβάνονται ειδικά μέτρα για ενίσχυση της απασχόλησης, καθώς και των ανέργων όπως αύξηση επιδόματος ανεργίας κατά 10% από 1-1-2004, αύξηση επιδότησης ενοικίου ανέργων, προσλήψεις 25.000 ατόμων μερικής απασχόλησης στο Δημόσιο και την Τοπική Αυτοδιοίκηση, απασχόληση επιδοτούμενων ανέργων του Ο.Α.Ε.Δ. καθώς και κίνητρα απασχόλησης γυναικών.
     Επίσης, επιδότηση εργοδοτικών εισφορών για αντικατάσταση εργαζόμενης γυναίκας κατά την κύηση & λοχεία από άλλη γυναίκα, καθώς και απαλλαγή από την καταβολή ασφαλιστικών εισφορών για την αγρότισσα μετά την γέννηση του δεύτερου παιδιού.
     2. Σύμφωνα με τα τελευταία στοιχεία της Ε.Σ.Υ.Ε. (Έρευνα Εργατικού Δυναμικού – Β΄ Τρίμηνο του 2003) η ανεργία συνεχίζοντας την πτωτική της πορεία, παρουσίασε σημαντική μείωση κατά το δεύτερο Τρίμηνο του 2003 σε σχέση με το αντίστοιχο Τρίμηνο του 2002 και διαμορφώθηκε στο 8,9% από 9,6%, το χαμηλότερο ποσοστό της τελευταίας δεκαετίας.
     3. Στα λοιπά πιο συγκεκριμένα τιθέμενα- θέματα της ερώτησης θα απαντήσει λεπτομερειακά το συνερωτώμενο Υπουργείο Eργασίας.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
     8. Στην με αριθμό 2071/25-8-03 ερώτηση του Βουλευτή κ. Ηλία Καλλιώρα δόθηκε με το υπ΄ αριθμ. ΤΚΕ/Φ2/17201/11-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της 2071/25-8-03 ερώτησης που κατέθεσε στη Βουλή ο Βουλευτής κ. Ηλίας Καλλιώρας, σας πληροφορούμε ότι:
     Ο Νίκος Μπίστης θήτευσε ως μέλος του Δημοτικού Συμβουλίου του Δήμου Πειραιά και υπήρξε πρόεδρος της Δημοτικής Επιχείρησης Προβολής και Επικοινωνίας Πειραιά (ΔΕΠΕΠ) κατά την περίοδο 1991-1994.
     Στη διάρκεια της θητείας του εργάστηκε τελεσφόρα για την αξιοποίηση της περιουσίας της ΔΕΠΕΠ με την εκμετάλλευση των διαφημίσεων, για την προστασία του Πειραιά από την αφισσορύπανση, για την αναβάθμιση της επικοινωνίας των πολιτών και τη βελτίωση της ποιότητας ζωής στον Πειραιά, για την προώθηση της ελεύθερης διακίνησης των ιδεών, για την προσφορά αποτελεσματικότερης- ενημέρωσης στους δημότες αξιοποιώντας τα σύγχρονα μέσα που προσφέρει η σημερινή τεχνολογία, για να συμβάλει στη βελτίωση της αισθητικής της πόλης.
     Η ΔΕΠΕΠ, ως δημοτική επιχείρηση, διοικείται από διοικητικό συμβούλιο, τα μέλη του οποίου ορίζονται από το δημοτικό συμβούλιο, το οποίο και ορίζει και τον πρόεδρο του διοικητικού συμβουλίου από τα μέλη του.
     Επομένως,
     Η διοίκηση και η διαχείριση των υποθέσεων που αφορούν την επιχείρηση δεν γίνεται από τον πρόεδρο αλλά από όλο το διοικητικό συμβούλιο, εκτός από τις περιπτώσεις όπου αρμόδιο είναι το δημοτικό συμβούλιο.
     - Το διοικητικό συμβούλιο στέλνει όλες τις αποφάσεις του χωρίς καθυστέρηση στο Δήμο Πειραιά, ο οποίος και είναι ο κύριος μέτοχος της επιχείρησης.
     - Η διαχείριση της ΔΕΠΕΠ γίνεται σύμφωνα με ιδιαίτερο προϋπολογισμό εσόδων και εξόδων.
     - Η ταμειακή υπηρεσία της ΔΕΠΕΠ είναι ανεξάρτητη από τη δημοτική.
     - Ο τακτικός διαχειριστικός έλεγχός της γίνεται από δύο ελεγκτές που επιλέγονται ανάμεσα σε υπαλλήλους τραπεζών ή δημόσιους υπαλλήλους ΠΕ κλάδου και διορίζονται από το δημοτικό συμβούλιο στην αρχή κάθε οικονομικού έτους.
     - Ως ελεγκτές ορίζονται και ορκωτοί ελεγκτές ή πρόσωπα που έχουν το δικαίωμα να οριστούν ελεγκτές σε ανώνυμη εταιρεία.
     Ουδείς ψόγος σημειώθηκε για τη θητεία του Νίκου Μπίστη ως Προέδρου της ΔEΠΕΠ, κανείς από τους ανωτέρω μηχανισμούς δεν ενεργοποιήθηκε ποτέ εναντίον του, κανένα απολύτως σχόλιο δεν έγινε εις βάρος του από κανέναν. Τουναντίον μάλιστα η θητεία του αξιολογήθηκε από τους συναδέλφους του όλων των παρατάξεων ως υπόδειγμα χρηστής και αποτελεσματικής διοίκησης. Είναι χαρακτηριστικό ότι και μετά την αλλαγή στη διοίκηση του Δήμου Πειραιά και κατ' επέκταση στη ΔΕΠΕΠ το 1998, η δημοτική επιχείρηση έχει διατηρήσει τις συμβατικές υποχρεώσεις που συνήψε η διοίκηση Μπίστη.
     Για όλους αυτούς τους λόγους είναι σαφέστατο ότι η πληροφορία της εφημερίδας «Το Παρόν» δεν είναι αληθής, αφού ο Νίκος Μπίστης όχι μόνο δεν παρέβη τα καθήκοντα της υπηρεσίας του, όχι μόνο δεν έχει κάποια χρηματική οφειλή στο Δήμο Πειραιά ή τη ΔΕΠΕΠ αλλά αντιθέτως δικαιούται να αισθάνεται ικανοποιημένος, αφού παρέλαβε τη ΔΕΠΕΠ με συνολικά έσοδα ολίγων εκατομμυρίων δραχμών και με σεβασμό στο γενικότερο συμφέρον της ομαλής και απρόσκοπτης διεξαγωγής της υπηρεσίας παρέδωσε τη ΔΕΠΕΠ με συνολικά έσοδα που προσέγγιζαν το ένα δισεκατομμύριο δραχμές.
     Ο Υφυπουργός
     ΝΙΚΟΣ ΜΠΙΣΤΗΣ»
     9. Στην με αριθμό 2272/29-8-2003 ερώτηση του Βουλευτή κ. Ευάγγελου Μπασιάκου δόθηκε με το υπ΄ αριθμ. Φ.78400/17211/10-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της 2272/29.8.2003 ερώτησης που κατέθεσε ο Βουλευτής κ. Ευάγγελος Mπασιάκος σχετικά με το αντικείμενο του θέματος, σας γνωρίζουμε ότι η χορήγηση της ελληνικής ιθαγένειας στους ομογενείς μας από Αλβανία, είναι ο απώτερος στόχος μας, αλλά για να προχωρήσουμε στην πολιτογράφησή τους πρέπει προηγουμένως να εξασφαλιστούν τα εθνικά συμφέροντα της χώρας, αλλά και τα ατομικά των ομογενών μας.
     Ο Υφυπουργός
     Λ. ΠΑΠΑΔΗΜΑΣ»
     10. Στην με αριθμό 1953/21-8-03 ερώτηση του Βουλευτή κ. Ηλία Καλλιώρα δόθηκε με το υπ΄ αριθμ. 39421/11-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της. ανωτέρω ερώτησης, σας πληροφορούμε ότι το σχετικό με το ανωτέρω θέμα έργο - μελέτη είναι ενταγμένο στη ΣΑΝΑ1 της Ν. Α. Φθιώτιδας του 1999 με πρ/σμό και πίστωση 293.470,29 ΕΥΡΩ. Η μελέτη βρίσκεται στο τελευταίο στάδιο ολοκλήρωσης και προβλέπει την κατασκευή έργων προστασίας από κατολισθήσεις, καθώς και έργα αντιστήριξης και αποκατάστασης των βλαβών των κτιριακών εγκαταστάσεων της Ι. Μ. Αγάθωνος.
     Με την αναμενόμενη παράδοση των Τευχών Δημοπράτησης από τους αναδόχους μελετητές και την έγκρισή τους από το αρμόδιο συλλογικό όργανο της Ν. Α. Φθιώτιδας, θα προχωρήσουν το ταχύτερο δυνατόν οι νόμιμες διαδικασίες δημοπράτησης για την κατασκευή του έργου.
     Ο τελικός πρoϋπ/σμός του έργου θα διαμορφωθεί με τα τεύχη δημοπράτησης.
     Ο Υφυπουργός
     Λ. ΠΑΠΑΔΗΜΑΣ»
     11. Στην με αριθμό 1890/20-8-03 ερώτηση του Βουλευτή κ. Ιωάννη Βαϊνά δόθηκε με το υπ΄ αριθμ. 39422/11-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι με την 35526/8.8.03 απόφαση ΥΠΕΣΔΔΑ που αφορά στην κατανομή μέρους των πιστώσεων της ΣΑΤΑ έτους 2003 στους α΄ βάθμιους ΟΤΑ για την επισκευή και συντήρηση σχολικών κτιρίων της αρμοδιότητάς τους, εκ παραδρομής επιχορηγήθηκε ο Δήμος Αποδοτίας - ο οποίος από το 2001 δεν έχει στην αρμοδιότητά του λειτουργούντα σχολεία.
     Επιπλέον, σας ενημερώνουμε ότι το ΥΠΕΣΔΔΑ πρόκειται να τροποποιήσει την παραπάνω απόφαση.
     Ο Υφυπουργός
     Λ. ΠΑΠΑΔΗΜΑΣ»
     12. Στην με αριθμό 1895/20-8-03 ερώτηση του Βουλευτή κ. Ηλία Καλλιώρα δόθηκε με το υπ΄ αριθμ. 39410/11-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι στο ΠΕΠ Στερεάς Ελλάδας 2000-2006 έχει υποβληθεί πρόταση για την ένταξη έργου με τίτλο «Αποχέτευση Ανθήλης, Αγ. Παρασκευής Δήμου Λαμίας» και προϋπολογισμό € 980.000,00 η οποία βρίσκεται στο στάδιο της αξιολόγησης.
     Ο Υφυπουργός
     Λ. ΠΑΠΑΔΗΜΑΣ»
     13. Στην με αριθμό 1843/19-8-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ΄ αριθμ. οικ/39585/10-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, που κατέθεσε στη Βουλή η Βουλευτής κα Μαρία Kόλλια-Τσαρουχά και αναφέρεται στο αντικείμενο του θέματος, σας γνωρίζουμε τα εξής:
     Όσον αφορά το πρώτο ερώτημα, σχετικά με τη χρησιμοποίηση του προσωπικού του προγράμματος «Βοήθεια στο Σπίτι» σε εργασίες ξένες προς το αντικείμενο της σύμβασής του, η υπηρεσία μας, με σχετικό έγγραφό της, ζήτησε στοιχεία για το όλο θέμα από τις Περιφέρειες του Κράτους, προκειμένου να ενημερώσει στη συνέχεια την Εθνική Αντιπροσωπεία.
     Όσον αφορά την αξιολόγηση του εν λόγω προγράμματος, η αρμόδια Επιτροπή Παρακολούθησης κρίνει την μέχρι σήμερα εφαρμογή του ως ιδιαίτερα θετική, ενώ και οι κάτοικοι των περιοχών όπου λειτούργησε το πρόγραμμα δέχτηκαν θετικά την νέα αυτή υπηρεσία και την στήριξαν με την εθελοντική τους προσφορά και συμμετοχή.
     Τα προβλήματα που προέκυψαν από την εφαρμογή του προγράμματος συνοψίζονται κυρίως στην κάλυψη των αναγκών απομακρυσμένων περιοχών, κυρίως ορεινών και νησιωτικών, στην τακτοποίηση θεμάτων προσωπικού, καθώς και στον συντονισμό μεταξύ παράλληλων προγραμμάτων των Μονάδων Κοινώνικής Μέριμνας και των Κ.Α.Π.Η..
     Τέλος και όσον αφορά το μέλλον του προγράμματος, το Υπουργείο Εσωτερικών, Δημόσιας Διοίκησης και Αποκέντρωσης και το Υπουργείο Υγείας και Πρόνοιας προχώρησαν σε νομοθετική ρύθμιση του θέματος της συνέχισης της εφαρμογής του προγράμματος και της απασχόλησης των εργαζομένων.
     Ειδικότερα, με τις διατάξεις του άρθρου 13 του Ν. 3146/2003, παρατείνεται η εφαρμογή του από τη λήξη του για δύο (2) χρόνια σε όσους δήμους υλοποιείται, σύμφωνα με τις διατάξεις της Κ.Υ.Α. Π4β/5814/97 (ΦΕΚ 917/Β΄917-10-97).
     Με την αρίθμ. 33/7-7-03 εγκύκλιό μας, γνωρίσαμε ότι το προσωπικό θα συνεχίσει να προσφέρει τις υπηρεσίες του με τους όρους και τις προϋποθέσεις της αρχικής Κ.Υ.Α. Π4β/5814/97 (ΦΕΚ 917/ΒI7-10-97), όπως ίσχυε.
     Ήδη, στο ΦΕΚ 925/ΒΊ4-7-03, δημοσιεύτηκε η Πιγ/Γ.Π οικ.62329/27-6-20Ο3 Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, με την οποία καθορίζεται η εφαρμογή του Προγράμματος «Βοήθεια στο Σπίτι.» από τη λήξη του και για δύο (2) χρόνια, σε όσους από τους δήμους το υλοποιούν.
     Κατ΄ εφαρμογήν της Κοινής Υπουργικής Απόφασης αυτής, το Υπουργείο Εσωτερικών, Δημόσιας - Διοίκησης και Αποκέντρωσης, το Υπουργείο Υγείας και Πρόνοιας, οι οικείοι Δήμαρχοι και Πρόεδροι των Κ.Α.Π.Η. και οι οικείες Δημοτικές Επιχειρήσεις θα υπογράψουν προγραμματικές συμβάσεις, σύμφωνα με τις οποίες θα ορίζονται οι προϋποθέσεις συνέχισης υλοποίησης του υπόψη προγράμματος.
     Πέραν των ανωτέρω, σας γνωρίζουμε ότι στην Α.Π. 8084/20-2-03 εγκύκλιό μας γνωρίσαμε επίσης ότι οι Ο.Τ.Α που εφαρμόζουν το ανωτέρω πρόγραμμα, αλλά και όσοι δεν έχουν ενταχθεί σε αυτό, μπορούν με τροποποίηση των οργανισμών Εσωτερικής Υπηρεσίας τους να οργανώσουν αντίστοιχες υπηρεσίες και να συστήσουν τις ανάλογες και αναγκαίες θέσεις προσωπικού.
     Ειδικότερα, σύμφωνα με τις διατάξεις του άρθρου 27 παρ.5α και β του ν. 3013/02, παρέχεται η δυνατότητα στους Ο.Τ.Α. Α΄ βαθμού να προσλάβουν προσωπικό όλων των κατηγοριών, πλην των κατηγοριών Π.Ε. Διοικητικού και Π.Ε. Οικονομικού, Τ.Ε- Διοικητικού-Λογιστικού και Δ.Ε. Διοικητικών Γραμματέων, με προκήρυξη που θα εκδώσουν, χωρίς να απαιτείται έγκριση της τριμελούς εξ Υπουργών Επιτροπής, αλλά με τήρηση της διαδικασίας του άρθρου 18 του ν. 2190/94, όπως ισχύει κάθε φορά.
     Επιπλέον, υπάρχει δυνατότητα μοριοδότησης της αποκτηθείσας εμπεψίας όσων ήδη απασχολούνται στο πρόγραμμα αυτό, σύμφωνα με τις διατάξεις του άρθρου 8 παρ.2 του ν.3051/02.
     Ο Υφυπουργός
     Λ. ΠΑΠΑΔΗΜΑΣ»
     14. Στην με αριθμό 1926/21-8-03 ερώτηση του Βουλευτή κ. Σταύρου Καλογιάννη δόθηκε με το υπ’ αριθμ. 39412/11-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω Ερώτησης και στα πλαίσια των αρμοδιοτήτων μας, σας γνωρίζουμε ότι το πρόγραμμα «Βοήθεια στο Σπίτι» οι όροι και οι προϋποθέσεις εφαρμογής του οποίου ορίστηκαν με την υπ’ αριθμ. Π4β/5814/2-10-1997 (ΦΕΚ 917/τ.Β/17-10-97) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, είχε αρχική διάρκεια πέντε έτη. Στα πλαίσια της ανωτέρω Κοινής Υπουργικής Απόφασης, το Υπουργείο μας χρηματοδότησε κατά τα έτη 1998-2002 από του Κεντρικούς Αυτοτελείς Πόρους, 51 δικαιούχους ΟΤΑ που εφάρμοσαν το πρόγραμμα (Α' φάση). Επίσης, κατά το έτος 2000, κατόπιν μεταφοράς σχετικών πιστώσεων από τον Προϋπολογισμό του Υπουργείου Υγείας και Πρόνοιας στον Προϋπολογισμό του Υπουργείου μας (ΚΑΕ 2229), χρηματοδοτήθηκαν επιπλέον 51 ΟΤΑ που είχαν ενταχθεί στην Β' Φάση του εν λόγω προγράμματος.
     Σύμφωνα με τις διατάξεις του άρθρου 31 του ν. 3146/23.05.2003 (ΦΕΚ 125/τ.Α/23-5-2003), προβλέπεται παράταση της εφαρμογής του προγράμματος από τη λήξη του για δύο χρόνια σε όσους δήμους υλοποιείται. Με διατάξεις του ίδιου άρθρου, το απασχοληθέν στο ανωτέρω πρόγραμμα προσωπικό θα συνεχίσει να προσφέρει τις υπηρεσίες του δύο χρόνια, ενώ οι όροι και οι προϋποθέσεις εφαρμογής του προγράμματος κατά την περίοδο αυτή καθορίζονται με την υπ' αριθμ. Π1γ/Γ.Ποικ.62329./27-6-2003 Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Υγείας και Πρόνοιας.
     Επισημαίνεται ότι με την αριθμ. 33689/24.07.2003 Κοινή Απόφαση των Υπουργών Εσωτερικών, Δημόσιας Διοίκησης και Aποκέντρωσης και Οικονομίας και Οικονομικών, αναφορικά με την κατανομή των Κεντρικών Αυτοτελών Πόρων των Δήμων και Κοινοτήτων της χώρα για το έτος 2003, η οποία εκδόθηκε ύστερα από πρόταση της ΚΕΔΚΕ, προσδιορίστηκε η διάθεση ποσού έως € 1.200.000 για την χρηματοδότηση ΟΤΑ της Α' Φάσης που εφαρμόζουν το εν λόγω πρόγραμμα.
      Ο Υφυπουργός
      Λ. ΠΑΠΑΔΗΜΑΣ»
     15. Στην με αριθμό 1851/19-8-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 39488/11-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, που κατέθεσε στη Βουλή η Βουλευτής κ. Mαρία Κόλλια -Τσαρούχα αναφέρεται στο αντικείμενο του θέματος, σας γνωρίζουμε τα εξής:
      Με το Π.Δ 23/2002 (ΦΕΚ 19/Α/7-2-2002), «Αρμοδιότητες, σύστημα πρόσληψης, προσόντα, καθήκοντα δικαιώματα και υποχρεώσεις του προσωπικού της Δημοτικής Αστυνομίας» εκχωρούνται νέες αρμοδιότητες και συστήνονται νέοι κλάδοι, για την άσκηση των αρμοδιοτήτων της υπηρεσίας αυτής.
      Σύμφωνα με τις διατάξεις του άρθρου 13 του Π.Δ 23/2002 η Δημοτική Αστυνομία, οργανώνεται σε επίπεδο Διεύθυνσης και διαρθρώνεται σε Τμήματα και Γραφεία. 
      Οι κλάδοι που θα στελεχώσουν την ανωτέρω Δ/νση διακρίνονται σε
      α) ειδικό ένστολο προσωπικό και
      β) σε επιστημονικό και υποστηρικτικό προσωπικό.
      . Το ειδικό ένστολο προσωπικό απαρτίζεται από τις κατηγορίες και κλάδους ΠΕ23, ΤΕ23 και ΔΕ23 (Τα προσόντα κ.λ.π. προβλέπονται στο Π.Δ 23/2002).
      . Το επιστημονικό και βοηθητικό προσωπικό απαρτίζεται κυρίως από, κλάδους μηχανικών διαφόρων ειδικοτήτων, εποπτών υγείας, διοικητικό και βοηθητικό προσωπικό.
      Επίσης, σας θέτουμε υπόψη ότι σύμφωνα με τις διατάξεις του άρθρου 16 του Π.Δ/τος 23/2002 η εκπαίδευση του ειδικού ένστολου προσωπικού της Δημοτικής Αστυνομίας η οποία λαμβάνει χώρα μετά την πρόσληψη αυτού, περιλαμβάνει δύο κύκλους:
      α) στον πρώτο κύκλο διάρκειας τουλάχιστον τεσσάρων (4) μηνών διδάσκονται τα αντικείμενα που περιλαμβάνονται στα αντίστοιχα προγράμματα των δόκιμων αστυφυλάκων της Ελληνικής Αστυνομίας
      β) στον δεύτερο κύκλο διάρκειας τουλάχιστον τεσσάρων (4) μηνών παρέχονται οι γνώσεις, τις οποίες πρέπει να αποκτήσει το ειδικό ένστολο προσωπικό της Δημοτικής Αστυνομίας, που αναφέρονται στις διατάξεις των νόμων, διαταγμάτων και διοικητικών πράξεων (που ρυθμίζουν τα αντικείμενα των αρμοδιοτήτων της Δημοτικής Αστυνομίας.
      Ήδη ετοιμάζονται κτιριακές εγκαταστάσεις στους Δήμους Τσοτυλίου, Πτολεμαΐδας Κοζάνης και Κονίτσης Ιωαννίνων.
      Οι σχολές αυτές θα είναι έτοιμες μέσα στο τρέχον έτος και μπορούν να φιλοξενήσουν για εκπαίδευση οκτακόσιους (800) νέους για χρονικό διάστημα οκτώ (8) μηνών.
      Το ΥΠΕΣΔΔΑ, με το υπ’ αριθμ. πρωτ. 8084/20-2-2003 έγγραφό του ζήτησε από τους Ο.Τ.Α να τροποποιήσουν τους Οργανισμούς Εσωτερικής Υπηρεσίας των και να προβλέψουν τους προαναφερόμενους κλάδους.
      Ύστερα από τα ανωτέρω, για την επιτάχυνση των διαδικασιών για τις προσλήψεις του ένστολου προσωπικού, ενόψει και της διεξαγωγής των Ολυμπιακών Αγώνων του 2004 στη Χώρα μας, το ΥΠΕΣΔΔΑ απέστειλε στις Περιφέρειες πίνακα με τις θέσεις που δύναται να προκηρύξουν οι Γενικοί Γραμματείς Περιφερειών σε εφαρμογή του αρθ. 9 του Π.Δ 23/2002 για όσους Ο.Τ.Α είχαν ήδη τροποποιήσει τους Οργανισμούς Εσωτερικής Υπηρεσίας των.
      Ο ρόλος του ΥΠΕΣΔΔΑ ήταν συντονιστικός προκειμένου να εκδοθούν ταυτόχρονα οι προκηρύξεις. Προς τούτο για την υποβοήθηση του έργου των απέστειλε σχέδιο προκήρυξης και υποδείγματα αιτήσεων για συμμετοχή των υποψηφίων στις προκηρύξεις.
      Εν όψει των ανωτέρω θα επακολουθήσουν σχετικές προκηρύξεις και για άλλους Ο.Τ.Α οι οποίοι πρόκειται να τροποποιήσουν τους Οργανισμούς Εσωτερικής Υπηρεσίας των, σύμφωνα με τα οριζόμενα στο Π.Δ. 23/2002.
      Ο Υφυπουργός
      Λ. ΠΑΠΑΔΗΜΑΣ»
     16. Στην με αριθμό 1782/19-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 39419/11-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στα πλαίσια των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α χρηματοδότησε το Δήμο Δαφνουσίων με το πoσό των 44.000,00 €, προκειμένου να αντιμετωπιστούν ζημιές που προκλήθηκαν από τις θεομηνίες. Επίσης η Ν.Α. Φθιώτιδας χρηματοδοτήθηκε με το ποσό των 150.000,00 € για τη κάλυψη λειτουργικών δαπανών του μηχανικού εξοπλισμού για την αντιμετώπιση των ζημιών από τις θεομηνίες.
      Πέραν τούτων, μετά την καταγραφή των ζημιών που προκλήθηκαν από τις θεομηνίες εγκρίθηκε η ένταξη στο Πρόγραμμα Δημοσίων Επενδύσεων (ΠΔΕ) 2003 στη ΣΑΕΠ 066 του έργου «Αποκατάσταση ζημιών που προκλήθηκαν από έντονα καιρικά φαινόμενα (Ιαν. -Μάρτιος 2003) στο Ν. Φθιώτιδας,» με προϋπ/σμό 3.500.000,00 € και πίστωση για άμεση διάθεση 1.750.000,00 €.
      Ο Υφυπουργός
      Λ. ΠΑΠΑΔΗΜΑΣ»
     17. Στην με αριθμό 1939/21-8-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Φ 78400/16811/2003/10-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, που κατέθεσε ο Βουλευτής κ. Πέτρος Στ. Μαντούβαλος, για τα θέματα της αρμοδιότητάς μας, σας γνωρίζουμε ότι για την κτήση της ελληνικής ιθαγένειας από ομογενείς και αλλογενείς αλλοδαπούς έχουν τηρηθεί όλες οι νόμιμες προϋποθέσεις και διαδικασίες που ορίζει η σχετική νομοθεσία. Σε όσες περιπτώσεις έχει αποκαλυφθεί η χρήση πλαστών εγγράφων κυρίως από πρόσωπα που προέρχονται από τις χώρες της πρώην ΕΣΣΔ βάσει των οποίων απέκτησαν παρανόμως την ελληνική ιθαγένεια, έχει ανακληθεί η ιθαγένειά τους και έχουν κατασχεθεί όλα τα δημόσια έγγραφα που πιστοποιούν την ελληνική ιθαγένεια (διαβατήρια, Α.Δ.T. κλπ.)
     Κατόπιν των ανωτέρω, σας διαβιβάζουμε πίνακα στο οποίο εμφανίζεται ο αριθμός των ομογενών από τις χώρες της πρώην ΕΣΣΔ, που τους χορηγήθηκε η ελληνική ιθαγένεια το διάστημα από 1-1-2000 έως 31-8-2003 καθώς επίσης και πίνακα στο οποίο εμφανίζεται ο αριθμός των ομογενών και των αλλογενών αλλοδαπών που απέκτησαν την ελληνική ιθαγένεια με τη διαδικασία της πολιτογράφησης το διάστημα από 1-1-2000 έως 31-8-2003.
     Ο Υφυπουργός
     Λ. ΠΑΠΑΔΗΜΑΣ»
     18. Στην με αριθμό 1198/24-7-03 ερώτηση του Βουλευτή κ. Νικόλαου Κατσαρού δόθηκε με το υπ’ αριθμ. 206/24-7-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ν. Κατσαρός, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προκλήθηκαν στις καπνοκαλλιέργειες του Δήμου Ελασσόνας Ν. Λάρισας από τη χαλαζόπτωση της 19.7.03, οι Γεωπόνοι του ΕΛΓΑ Ν. Λάρισας διενήργησαν αμέσως τις απαραίτητες επισημάνσεις και ενημέρωσαν τους παραγωγούς να υποβάλουν δηλώσεις.
      Η διενέργεια των εξατομικευμένων εκτιμήσεων άρχισε πριν τη λήξη της 12ήμερης προθεσμίας υποβολής δηλώσεων και θα ολοκληρωθεί σύντομα.
      Οι αποζημιώσεις θα καταβληθούν στους ενδιαφερόμενους παραγωγούς το συντομότερο δυνατόν.
      Ο Υπουργός
      Γ. ΔΡΥΣ»
     19. Στην με αριθμό 1202/24-7-03 ερώτηση του Βουλευτή κ. Άγγελου Τζέκη δόθηκε με το υπ’ αριθμ. 208/24-7-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Τζέκης, σας πληροφορούμε τα εξής:
     Για τις καλυπτόμενες από τον ΕΛΓΑ ζημιές που προκλήθηκαν σε καλλιέργειες του Δήμου Μίκρας του Νομού Θεσ/νίκης (του οποίου Δημοτικά Διαμερίσματα είναι το Σχολάρι, η Καρδία, ο Τρίλοφος και το Πλαγιάρι) από το χαλάζι της 29.7.03, οι Γεωπόνοι του Υποκαταστήματος ΕΛΓΑ Θεσσαλονίκης διενήργησαν αμέσως τις απαραίτητες επισημάνσεις.
      Οι εξατομικευμένες εκτιμήσεις διενεργούνται ήδη και θα ολοκληρωθούν εντός του Αυγούστου. Τα πορίσματα θα κοινοποιηθούν σύντομα και οι αποζημιώσεις θα καταβληθούν το συντομότερο δυνατόν.
      Για τις μη καλυπτόμενες από τον ΕΛΓΑ ζημιές που προκλήθηκαν σε καλλιέργειες του Δήμου Μίκρας από τις δυσμενείς καιρικές συνθήκες της περιόδου Νοεμβρίου 2001-Ιανουαρίου 2002 έχει καταβληθεί το σύνολο των οικονομικών ενισχύσεων ύψους 150.000 € περίπου.
      Υπολείπεται η καταβολή των οικονομικών ενισχύσεων για τις ενστάσεις που υποβλήθηκαν, των οποίων ο διοικητικός έλεγχος διενεργείται ήδη και παράλληλα κοινοποιούνται τα πορίσματα. Οι οικονομικές ενισχύσεις για τις ενστάσεις αυτές θα καταβληθούν το συντομότερο δυνατόν.
      Ο Υπουργός
      Γ. ΔΡΥΣ»
     20. Στην με αριθμό 1211/24-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 78400/15072/03/13-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατατέθηκε από τη Βουλευτή κ. Μαρία Δαμανάκη και αφορά στο αντικείμενο του θέματος, σας γνωρίζουμε, κατά λόγο αρμοδιότητας, ότι σύμφωνα με την 9760/1-451630/01-08-2003 εξαιρετικά επείγουσα διαταγή του Υπουργού Δημόσιας Τάξης, η οποία έχει ήδη αποσταλεί από το Υπουργείο μας σε όλες τις Περιφέρειες και τις Νομαρχιακές Αυτοδιοικήσεις της χώρας, η κατεχόμενη από τους αλλοδαπούς άδεια διαμονής και η βεβαίωση κατάθεσης αίτησης ανανέωσης της άδειας εργασίας και παραμονής θεωρούνται ότι αποτελούν έγγραφα νομιμοποίησης της διαμονής τους στην χώρα μέχρι την 30 η Οκτωβρίου 2003. (Σχετ. κοινή εγκύκλιος ΥΠΕΣΔΔΑ και ΥΔΤ Φ. 63574/12641/2-7-03.)
      Συνεπώς τα εν λόγω έγγραφα θεωρούνται ως προσωρινοί τίτλοι διαμονής και άρα επιτρέπεται η επανείσοδος στο έδαφος της χώρας μας των αλλοδαπών κατόχων των προαναφερθέντων εγγράφων, εφόσον βεβαίως από πλευράς τους πληρούνται οι λοιπές κατά νόμο προβλεπόμενες προϋποθέσεις εισόδου.
      Είναι αυτονόητο ότι η ανωτέρω δυνατότητα παρέχεται σε όλους τους αλλοδαπούς που πληρούν τις προαναφερθείσες προϋποθέσεις.
      Ο Υφυπουργός
      Λ. ΠΑΠΑΔΗΜΑΣ»
     21. Στην με αριθμό 1008/21-7-03 ερώτηση του Βουλευτή κ. Αναστασίου Αγγελή δόθηκε με το υπ’ αριθμ. 630/4/8/2003 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Η χώρα μας είναι μέλος της Συνθήκης Schengen από το 1992 και την εφαρμόζει πλήρως από 1.1.2000. Βασικό στοιχείο της Συνθήκης αυτής είναι η θέσπιση των εξωτερικών συνόρων της Ευρωπαϊκής Ένωσης, στα οποία και μόνο διεξάγονται πλέον οι έλεγχοι προσώπων. Οι προϋποθέσεις και η διαδικασία χορήγησης θεώρησης εισόδου στο ενιαίο χώρο Schengen διέπονται από τη Συμφωνία Schengen και ειδικότερα από τις διατάξεις των άρθρων 15 και 5 παρ.1 εδάφ. α, β, γ, δ και ε της Σύμβασης Εφαρμογής.
      Οι προϋποθέσεις αυτές ελέγχονται από την αρμόδια διπλωματική ή προξενική αρχή και αποσκοπούν στην ασφάλεια των κρατών-μελών Schengen και στην καταπολέμηση της παράνομης μετανάστευσης. Κατά κανόνα, απαιτείται αυτοπρόσωπη παρουσία του αλλοδαπού ενώπιον της διπλωματικής ή προξενικής Αρχής, ιδίως σε περίπτωση βάσιμων αμφιβολιών σχετικά με τον πραγματικό σκοπό της παραμονής ή την πρόθεση επιστροφής στη χώρα προέλευσης.
      Η χορήγηση τουριστικών θεωρήσεων εισόδου κατά την άφιξη των επισκεπτών αποκλείεται από την παραπάνω Σύμβαση και, συνεπώς, δεν τίθεται θέμα έκδοσης θεώρησης στο αεροδρόμιο Καστοριάς. Μόνη εξαίρεση αποτελεί η χορήγηση θεώρησης εισόδου στα σύνορα, όταν αυτό επιβάλλουν σαφείς και αποδεδειγμένοι λόγοι εθνικού συμφέροντος, εθνικής ασφάλειας ή ανθρωπισμού, εξαίρεση που. δε μπoρεί βεβαίως, να συσχετισθεί με την οικονομική στήριξη της γουνοποιίας στο Νομό Καστοριάς.
      Οι επισκέπτες μπορούν να διευκολυνθούν απευθυνόμενοι στα κατά τόπους προξενείς των χωρών εγκαταστάσεών τους.
      Ειδικότερα στη Ρωσία καθ’ όλη τη διάρκεια του 2002 οι προξενικές μας αρχές χορήγησαν: το Γενικό Πρoξεvεio Μόσχας 99.286 θεωρήσεις εισόδου, το Γενικό Προξενείο Αγίας Πετρούπολης 10.750 θεωρήσεις και το Γενικό Προξενείο Νοβοροσσίσκ 7.538 θεωρήσεις. Σύνολο 117.574 θεωρήσεις εισόδου, γεγoνός που αποδεικνύει την αποτελεσματική λειτουργία των Προξενείων μας στη Ρωσία.
      Αναπληρωτής Υπουργός
      ΑΝΑΣΤΑΣΙΟΣ ΓΙΑΝΝΙΤΣΗΣ»
     22. Στην με αριθμό 1331/28-7-2003 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 118503/29-7-2003 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Α. Εφαρμογή Κανονισμού 2037/2000/ΕΚ
      1. Όσον αφορά το άρθρο 16 παράγραφος 5 του Κανονισμού, που αναφέρεται στα μέτρα για την ανάκτηση, ανακύκλωση, ποιοτική αποκατάσταση και καταστροφή ελεγχομένων ουσιών, και το άρθρο 16 παράγραφος 6 για τα συστήματα που έχουν τεθεί σε εφαρμογή:
      1.1. Έχει υπογραφεί από 6 Υπουργούς και έχει προωθηθεί στο Συμβούλιο Επικρατείας για έλεγχο, Σχέδιο Προεδρικού Διατάγματος που αναφέρεται σε «μέτρα και όρους για την εναλλακτική διαχείριση των αποβλήτων ειδών ηλεκτρικού και ηλεκτρονικού εξοπλισμού και τον περιορισμό της χρήσης ορισμένων επικινδύνων ουσιών στα είδη αυτά, και πρόγραμμα για την εναλλακτική διαχείρισή τους». Το εν λόγω Π.Δ. ενσωματώνει στο Ελληνικό Δίκαιο τις οδηγίες 2002/96/ΕΚ του Ευρωπαϊκού Κοινοβουλίου και του Συμβουλίου σχετικά με τα απόβλητα ειδών ηλεκτρικού και ηλεκτρονικού εξοπλισμού και 2002/95/ΕΚ του Ευρωπαϊκού Κοινοβουλίου και του Συμβουλίου σχετικά με τον περιορισμό της χρήσης ορισμένων επικίνδυνων ουσιών σε είδη ηλεκτρικού και ηλεκτρονικού εξοπλισμού.
      1.2. Σε ανάλογο νομοθετικό στάδιο βρίσκεται και άλλο Π.Δ. που ενσωματώνει την οδηγία 2000/53/ΕΚ του Ευρωπαϊκού Κοινοβουλίου και του Συμβουλίου για τα οχήματα στο τέλος του κύκλου ζωής τους.
      1.3. Με τα προαναφερόμενα Π.Δ., για τα οποία αναμένεται μέχρι το φθινόπωρο να έχει προχωρήσει η δημοσίευσή τους, καθορίζονται μέτρα και προϋποθέσεις για την εναλλακτική διαχείριση των αποβλήτων ηλεκτρικών και ηλεκτρονικών συσκευών, καθώς και οχημάτων στο τέλος του κύκλου ζωής τους, διενέργεια ελέγχων και επιβολή κυρώσεων για περίπτωση παραβίασης των διατάξεών τους. Στα απόβλητα που περιλαμβάνονται στα προαναφερόμενα Π.Δ. είναι και τα CFCs και HCFCs και η επεξεργασία στοιχείων εξοπλισμού που περιέχει αέρια τα οποία καταστρέφουν τη στιβάδα του όζοντος και για τα οποία αέρια προβλέπεται υποχρεωτική επεξεργασία τους σύμφωνα με τον Κανονισμό 2037/2000.
      2. Έχει ήδη προκηρυχθεί και ξεκινήσει η υλοποίηση του υποέργου «Κάλυψη των υποχρεώσεων της χώρας όπως αυτές απορρέουν από το Πρωτόκολλο του Μόντρεαλ και τον Κανονισμό (ΕΚ) 2037/2000 σχετικά με τις ουσίες που καταστρέφουν τη στιβάδα του όζοντος» στο πλαίσιο του έργου του Γ΄ ΚΠΣ «Παγκόσμια Περιβαλλοντικά προβλήματα - Κάλυψη υποχρεώσεων αναφορικά με την κλιματική αλλαγή και τη στιβάδα του στρατοσφαιρικού όζοντος».
      Στο ανωτέρω υποέργο περιλαμβάνεται η δράση «Οργάνωση ολοκληρωμένου συστήματος για την ανάκτηση, ανακύκλωση, ποιοτική αποκατάσταση και καταστροφή ελεγχομένων ουσιών».
      3. Όσον αφορά τις απαιτήσεις των προσόντων του σχετικού προσωπικού του άρθρου 16 παράγραφο 5:
      	Στο προαναφερόμενο πρώτο Π.Δ., ορίζονται πρότυπα ποιότητας για την επεξεργασία στοιχείων ηλεκτρικού και ηλεκτρονικού εξοπλισμού, άδεια για κάθε εγκατάσταση που εκτελεί εργασίες επεξεργασίας καθώς και οι τεχνικές απαιτήσεις που πρέπει να τηρούνται.
      Ειδικότερα, σχετικά με τα προσόντα των τεχνικών ψύξης, το ΠΔ.87 «Εκτέλεση, συντήρηση και 	επισκευή ψυκτικών εγκαταστάσεων και μηχανημάτων παραγωγής ψύχους, καθορισμός των προσόντων και έκδοση επαγγελματικών αδειών για τους εργαζομένους στις σχετικές εργασίες» (ΦΕΚ 72Α /25.4.96) ορίζει ότι για τις εργασίες συντήρησης και επισκευής ψυκτικών εγκαταστάσεων επιτρέπεται να εργάζονται μόνο πρόσωπα που κατέχουν την κατάλληλη επαγγελματική άδεια (άρθρο 6 παρ. 1). Σύμφωνα δε με το εν λόγω Π.Δ., στις εργασίες συντήρησης και επισκευής των ψυκτικών εγκαταστάσεων περιλαμβάνεται η αλλαγή των αναλώσιμων υλικών και η εργασία συλλογής και φύλαξης του ψυκτικού μέσου. Επιπλέον, στο άρθρο 7 ορίζονται τα προσόντα και οι προϋποθέσεις για την απόκτηση της προαναφερόμενης επαγγελματικής άδειας.
      4. Όσον αφορά το άρθρο 17, παράγραφος 1 του Κανονισμού 2037/2000, που ορίζει ότι θα πρέπει να «λαμβάνεται κάθε πρακτικώς δυνατό προληπτικό μέτρο για την αποτροπή και την ελαχιστοποίηση των διαρροών ελεγχομένων ουσιών», το προαναφερόμενο Π.Δ. 87/1996 ορίζει ότι στις εργασίες επισκευής μιας ψυκτικής εγκατάστασης περιλαμβάνεται και η λήψη κάθε μέτρου προς αποφυγή διαφυγής του ψυκτικού μέσου στην ατμόσφαιρα, έστω και ελαχίστων ποσοτήτων.
      Επιπλέον στο άρθρο 6 παρ. 3.4 του εν λόγω Π.Δ. ορίζεται ότι ο υπεύθυνος αδειούχος που εκτελεί εργασίες στις ψυκτικές εγκαταστάσεις υποχρεούται να συμμορφώνεται με τις αντίστοιχες Διεθνείς συνθήκες και εθνικούς και Κοινοτικούς Κανονισμούς για τη προστασία του όζοντος.
      5. Για τα άρθρα 20 (επιθεώρηση) και 21 (κυρώσεις) του Κανονισμού 2037/2000, πρέπει να σημειωθεί ότι υπάρχει συνεργασία του Υπουργείου ΠΕΧΩΔΕ με το Υπουργείο Οικονομικών και ενημέρωση των Τελωνειακών αρχών για τον έλεγχο των εισαγωγών. Eπιπρόσθετα με το έργο του Γ΄ ΚΠΣ (σημείο 2 ανωτέρω) θα ρυθμιστούν εκκρεμότητες που αφορούν στην εφαρμογή του Κανονισμού, αναφορικά με τα άρθρα αυτά.
      Β. Παραγωγή CFCs στην Ελλάδα
      Στην Ε.Ε υπάρχουν εργοστάσια παραγωγής CFCs (κύρια CFC-11 και 12) που καλύπτουν τις βασικές ανάγκες των κρατών που εμπίπτουν στο άρθρο Α.5(1) (ανεπτυσσόμενα κράτη). Οι χώρες αυτές είναι: Ολλανδία, ΗΒ, Ιταλία, Ισπανία Ελλάδα και Γαλλία. Η Ελληνική παραγωγή - με βάση τα στοιχεία του 2002 - αντιπροσωπεύουν ποσοστό περίπου 7,5% (περίπου 1400 τόννοι σε σύνολο περίπου 20.000 τόνων παραγωγής στις χώρες της Ε.Ε).
      Σημειώνεται ότι με βάση το Πρωτόκολλο του Μόντρεαλ (ΠΜ) κάθε χώρα έχει κάποια δικαιώματα παραγωγής, τα οποία προκύπτουν από τον μέσο όρο της παραγωγής (για εξαγωγικούς σκοπούς) την τριετία 1995-1997. Τονίζεται ότι τα δικαιώματα αυτά παραγωγής έχουν προκαθορισμένη πορεία μείωσης από το ΠΜ που ενδεικτικά προβλέπει:
      ΕΤΟΣ 2003: Μείωση 20%, Δυνατότητα παραγωγής ποσοστού 80% της περιόδου αναφοράς
      ΕΤΟΣ 2005: Μείωση 50%, Δυνατότητα παραγωγής ποσοστού 50% της περιόδου αναφοράς
      ΕΤΟΣ 2007: Μείωση 85%, Δυνατότητα παραγωγής ποσοστού 15% της περιόδου αναφοράς
      ΕΤΟΣ 2010: Μείωση 100%, Μη δυνατότητα παραγωγής πέραν της 1/1/2010
      Πολύ πρόσφατα (Ιούλιος 2003) οι παραγωγές χώρες της Ε.Ε. αυτοδεσμεύτηκαν σε περαιτέρω μείωση της παραγωγής αυτής, επιπρόσθετης της μείωσης που προβλέπει το ΠΜ. Την σχετική απόφαση τους, κοινοποίησαν στην Ολομέλεια της Προπαρασκευαστικής Συνόδου των Μελών του Πρωτοκόλλου του Μόντρεαλ (Μόντρεαλ, Ιούλιος 2003). Συγκεκριμένα για την Ελλάδα, για το έτος 2004, τα δικαιώματα παραγωγής θα είναι ποσοστό 75% της περιόδου αναφοράς αντί του 80% που προβλέπει το χρονοδιάγραμμα μείωσης του ΠΜ. Η κίνηση αυτή των κρατών - μελών της Ε.Ε. που παράγουν CFCs, χαιρετίστηκε ως ιδιαίτερα σημαντική από το σύνολο των κρατών της Συνόδου, στην πορεία για την οριστική κατάργηση της παραγωγής CFCs, στην Ευρωπαϊκή Ένωση. Πρέπει να σημειωθεί ότι μείωση της παραγωγής CFCs Ε.Ε. δεν συνεπάγεται αντίστοιχη μείωση της παγκόσμιας παραγωγής, καθώς η συνήθης πρακτική δείχνει μεταφορά της παραγωγικής διαδικασίας, στις ανεπτυσσόμενες χώρες (Α5 του ΠΜ), όπου δεν ισχύουν περιορισμοί στην παραγωγή.
      Η Υπουργός
      ΒΑΣΩ ΠΑΠΑΝΔΡΕΟΥ»
     23. Στην με αριθμό 1387/29-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 111493/8-8-03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αρ. 1387 που κατατέθηκε στις 29/7/2003 από το Βουλευτή κ. Κων/νο Τσιπλάκη και όσον αφορά στις αρμοδιότητες των υπηρεσιών του ΥΠΕΧΩΔΕ, σας γνωρίζουμε ότι, η περιοχή του όρους Μενοίκιο (GR1260004), εντάσσεται στον Εθνικό Κατάλογο περιοχών που προτείνονται για ένταξη στο Ευρωπαϊκό Οικολογικό Δίκτυο Natura 2000, σύμφωνα με την Οδηγία 92/43/ΕΟΚ.
      Επίσης η περιοχή «Κοιλάδα Τιμίου Προδρόμου - Μενοίκιο» (GR1260009), έχει χαρακτηριστεί ως Ζώνη Ειδικής Προστασίας (SPΑ) για την ορνιθοπανίδα, σύμφωνα με την Οδηγία 79/409/ΕΟΚ και συνεπώς εντάσσεται στο Δίκτυο Natura, χωρίς περαιτέρω διαδικασίες.
      Για την περιοχή αυτή, η χώρα μας είναι υποχρεωμένη να λάβει μέτρα για την προστασία της, καθορίζοντας ειδικές ζώνες για την διατήρηση των ειδών (ορνιθοπανίδας) και των οικοτόπων τους.
      Για το λόγο αυτό και στο πλαίσιο του κοινοτικού προγράμματος LIFE - Φύση, έχει εκπονηθεί Ειδική Περιβαλλοντική Μελέτη από το ΕΘΙΑΓΕ, με σκοπό τη θεσμοθέτηση της περιοχής ως προστατευόμενης και την ένταξή της στα αντικείμενα προστασίας και διατήρησης του άρθρου 18 του Ν. 1650/86, σύμφωνα με τα κριτήρια χαρακτηρισμού και προστασίας του άρθρου 19 του ίδιου νόμου.
      Η ανωτέρω μελέτη, βρίσκεται στη φάση εξέτασης από τις υπηρεσίες του YΠEXΩΔΕ.
      Η Υπουργός
      ΒΑΣΩ ΠΑΠΑΝΔΡΕΟΥ»
     24. Στην με αριθμό 1388/29-7-03 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 239/21-8-2003 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Λέγκας, σας πληροφορούμε τα εξής:
      Tο Υπ. Γεωργίας στα πλαίσια του έργου «Επείγοντα Έργα Αντιμετώπισης Εκτάκτων Αναγκών» του Προγράμματος Δημοσίων Επενδύσεων (Π.Δ.Ε.), διαθέτει, κατ’ έτος, πίστωση στις Νομαρχιακές Αυτοδιοικήσεις της χώρας, για αποκατάσταση φθορών σε λειτουργούντα συλλογικά εγγειοβελτιωτικά έργα.
      Στα πλαίσια του ανωτέρω έργου και βάσει των οικονομικών του δυνατοτήτων για το έτος 2003, με την 13376/31.7.03 Απόφαση Υπ. Γεωργίας, κατενεμήθη πίστωση 20.000 € στην Ν.Α. Τρικάλων για την αποκατάσταση φθορών σε αρδευτικά δίκτυα και ηλεκτρολογικό εξοπλισμό του ΤΟΕΒ Διαλεκτού.
      Ο Υπουργός
      ΓΕΩΡΓΙΟΣ ΔΡΥΣ»
     25. Στην με αριθμό 1421/29-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 245/21-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σπ. Σπηλιωτόπουλος, σας πληροφορούμε τα εξής:
      Ο ΕΛΓΑ παρακολουθεί συνεχώς την εξέλιξη των ζημιών που προκλήθηκαν από επιδρομή σμηνών μαύρης ακρίδας, σε καλλιέργειες αμπελιών και λαχανικών, σε διάφορα Δημοτικά Διαμερίσματα του Ν. Αχαΐας.
      Οι ζημιές αυτές δεν καλύπτονται ασφαλιστικά από τον ΕΛΓΑ, σύμφωνα με τον Κανονιισμό Ασφάλισης Φυτικής Παραγωγής.
      Εφόσον όμως πληρούνται οι προϋποθέσεις που απαιτούν οι Κοινοτικοί Κανονισμοί, θα ενταχθούν σε Πρόγραμμα χορήγησης οικονομικών ενισχύσεων, αρμοδιότητος ΠΣΕΑ, που θα υποβληθεί προς έγκριση στην Επιτροπή Ανταγωνισμού της Ε.Ε.
      Εφόσον εγκριθεί το Πρόγραμμα θα καταβληθούν στους παραγωγούς οι προβλεπόμενες οικονομικές ενισχύσεις.
      Ο Υπουργός
      ΓΕΩΡΓΙΟΣ ΔΡΥΣ»
     26. Στην με αριθμό 1459/29-7-03 ερώτηση του Βουλευτή κ. Ιωάννη Γιαννακόπουλου δόθηκε με το υπ’ αριθμ. 246/21-8-2003 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννακόπουλος , σας πληροφορούμε τα εξής:
      Με το Ν. 2520/97 θεσπίσθηκε σειρά Εθνικών Μέτρων με δικαιούχους, αγρότες ηλικίας μικρότερης των 40 ετών.
      Για μερικά από τα Μέτρα, όπως επιδότηση δανείου για αγορά γης, επιδότηση άδειας για αγροτικές κατασκευές και πρώτη κατοικία κ.τ.λ υπήρξε μεγάλο ενδιαφέρον από τον αγροτικό πληθυσμό. Για το μέτρο επιδότησης δανείων για την αντιμετώπιση δαπανών πρώτης εγκατάστασης το ενδιαφέρον ήταν περιορισμένο. Ταυτόχρονα τόσο στο Β΄ όσο και στο Γ΄ ΚΠΣ υπάρχει ανάλογο μέτρο (ΕΠΑΑ-ΑΥ μέτρο 3.2) συγχρηματοδοτούμενο από την Ε.Ε και δικαιούχους τους ενταγμένους στο Πρόγραμμα Νέων Αγροτών.
      Το Υπουργείο Γεωργίας στηρίζει το σύνολο των μέτρων του Ν. 2520/97, προκειμένου να διευκολυνθούν οι δικαιούχοι αγρότες να αντιμετωπίσουν τις δαπάνες πρώτης εγκατάστασης και ιδίως να προσαρμόσουν τις εκμεταλλεύσεις τους στα κριτήρια της οικονομικής βιωσιμότητας. Παράλληλα, το Υπ. Γεωργίας έχει αναπτύξει και ακολουθεί στρατηγική δημοσιοποίησης όλων των μέτρων και των δράσεων των Προγραμμάτων με στόχο την πληρέστερη ενημέρωση των πολιτών, τη διαφάνεια και την αύξηση της αποτελεσματικότητας των επιχειρούμενων παρεμβάσεων.
      Ο Υπουργός
      ΓΕΩΡΓΙΟΣ ΔΡΥΣ»
     27. Στην με αριθμό 1494/30.7.03 ερώτηση της Βουλευτού κ. Παρθένας Φουντουκίδου  δόθηκε με το υπ’ αριθμ. 254/21.8.2003 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Π. Φουντουκίδου, σας πληροφορούμε τα εξής:"Για τις ζημιές που προκλήθηκαν σε καλλιέργειες κερασιάς και μηλιάς στις περιοχές Αγίας Φωτεινής, Κορυφής και Άνω Γραμματικού Ν. Πέλλας από το χαλάζι της 29ης και 30ης lουνίου 2003, οι Γεωπόνοι του ΕΛΓΑ ολοκλήρωσαν τις εξατομικευμένες εκτιμήσεις.
      Από τον ΕΛΓΑ θα καταβληθεί κάθε δυνατή προσπάθεια για τη συντομότερη καταβολή των αποζημιώσεων στους πληγέντες παραγωγούς.
      Όσον αφορά το Πρόγραμμα Αντιχαλαζικής Προστασίας με εναέρια μέσα σας γνωρίζουμε ότι, στις 13/8/2003 υπεγράφη η σχετική σύμβαση. Στην τελευταία προβλέπεται ότι σε χρονικό διάστημα το πολύ δύο μηνών από την υπογραφή της, ο ανάδοχος είναι υποχρεωμένος να έχει εγκαταστήσει όλη την απαραίτητη υποδομή, προκειμένου να εφαρμοστεί αποτελεσματικά το Πρόγραμμα. Θα καταβληθεί κάθε δυνατή προσπάθεια προκειμένου, το παραπάνω εύλογο χρονικό διάστημα να περιορισθεί σημαντικά, έτσι ώστε το Πρόγραμμα να λειτουργήσει ανελλιπώς πλέον έως το 2007.
      Παράλληλα, ο ΕΛΓΑ για το έτος 2003 (όπως και το 2002) επιχορηγεί το αντιχαλαζικό δίχτυ στο Νομό Πέλλας, για την προστασία των καλλιεργειών. Αυτό το μέσο προστασίας εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Δυστυχώς μέχρι σήμερα δεν έχει υπάρξει το αναμενόμενο ενδιαφέρον από πλευράς των αγροτών του Νομού Πέλλας, παρά το γεγονός ότι το ύφος της επιχορήγησης ανέρχεται σε ποσοστό 60% της αξίας αγοράς και εγκατάστασης, σε αντίθεση με άλλους Νομούς της xώρας, όπου οι αγρότες έχουν υιοθετήσει πλήρως την εγκατάστασή του. 
      Ο Υπουργός
      Γ. ΔΡΥΣ»
     28. Στην με αριθμό 1536/31.7.03 ερώτηση του Βουλευτή κ. Σταύρου Καλογιάννη  δόθηκε με το υπ’ αριθμ. 259/21.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Στ. Καλογιάννης, σας πληροφορούμε τα εξής:
      Για τις μη καλυπτόμενες από τον ΕΛΓΑ ζημιές που προκλήθηκαν στις ιχθυοκαλλιέργειες του Ν. Ιωαννίνων από τις βροχοπτώσεις του lουλίου, Οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις Οι ιχθυοκαλλιεργητές ενημερώθηκαν για την υποβολή αιτήσεων, προκειμένου να ενταχθούν σε Πρόγραμμα χορήγησης οικονομικών ενισχύσεων που θα υποβληθεί προς έγκριση στην Επιτροπή Ανταγωνισμού της Ε.Ε. Εφόσον εγκριθεί το Πρόγραμμα θα καταβληθούν στους ενδιαφερόμενους παραγωγούς οι προβλεπόμενες οικονομικές ενισχύσεις.
      Ο Υπουργός
      Γ. ΔΡΥΣ»
     29. Στην με αριθμό 1548/31.7.03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 262/21.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Αδρακτάς, σας πληροφορούμε τα εξής:
      Για τις ζημιές που προκλήθηκαν τον Ιανουάριο & Φεβρουάριο 2003, σε διάφορες καλλιέργειες των περιοχών Μακρυσίων και Καλυβακίων του Ν. Ηλείας, από τις πλημμύρες του ποταμού Αλφειού, ο ΕΛΓΑ κατέβαλε στις 28.7.03, στους δικαιούχους παραγωγούς, το σύνολο των αποζημιώσεων. Συγκεκριμένα στην περιοχή Μακρυσίων καταβλήθηκαν αποζημιώσεις ύψους 111.319 € και στην περιοχή Καλυβακίων 7.467 €.
      Οι μη καλυπτόμενες από τον ΕΛΓΑ ζημιές που προκλήθηκαν στο φυτικό κεφάλαιο, εντάχθηκαν σε Πρόγραμμα χορήγησης οικονομικών ενισχύσεων, το οποίο κατατέθηκε προς έγκριση στην επιτροπή ανταγωνισμού της Ε.Ε. Οι προβλεπόμενες οικονομικές ενισχύσεις θα καταβληθούν μετά την έγκριση του Προγράμματος. 
      Ο Υπουργός
      Γ. ΔΡΥΣ»
      30. Στην με αριθμό 1589/31.7.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 271/21.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Για τις μη καλυπτόμενες από τον ΕΛΓΑ ζημιές που προκλήθηκαν σε ελαιοκαλλιέργειες του Δημοτικού Διαμερίσματος Πρώτης Σερρών, από τις δυσμενείς καιρικές συνθήκες της περιόδου Δεκεμβρίου 2001-Ιανουαρίου 2002, καταβλήθηκαν ήδη οικονομικές ενισχύσεις ύψους 20.206 €.
      Για τις ενστάσεις που υποβλήθηκαν (περίπου 40) η διαδικασία διοικητικού ελέγχου διενεργείται ήδη από τους Γεωπόνους του ΕΛΓΑ Θεσ/νίκης, αλλά μέχρι σήμερα μόνο 3 από τους 40 ενδιαφερόμενους παραγωγούς έχουν προσκομίσει τα απαραίτητα δικαιολογητικά και κρίθηκαν δικαιούχοι οικονομικής ενίσχυσης. Οι υπόλοιποι παραγωγοί πρέπει να προσκομίσουν τα απαραίτητα δικαιολογητικά, προκειμένου να κριθούν δικαιούχοι οικονομικής ενίσχυσης, ειδάλλως η διαδικασία διοικητικού ελέγχου μένει σε εκκρεμότητα και γι’ αυτό παρατηρείται καθυστέρηση.
      Ο Υπουργός
      Γ. ΔΡΥΣ»
      31. Στην με αριθμό 1652/5/8/03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 285/21.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Τζαμτζής σας πληροφορούμε τα εξής:
      Για τις ζημιές που προκλήθηκαν στο φυτικό κεφάλαιο των δενδρωδών καλλιεργειών (σπασίματα πρωτογενών, δευτερογενών και τριτογενών βραχυόνων των δένδρων) στο Δήμο Μενηίδος Ν. Πέλλας, από το χαλάζι και την ανεμοθύελλα της 30ης lουλίου 2003, οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις.
      Ο ΕΛΓΑ παρακολουθεί την εξέλιξη των ζημιών, έτσι ώστε εάν υπάρξει μείωση της παραγωγής της επόμενης χρονιάς, να εντάξει τις ζημιές αυτές σε Πρόγραμμα χορήγησης οικονομικών ενισχύσεων, αρμοδιότητος ΠΣΕΑ, που θα υποβληθεί προς έγκριση στην Επιτροπή Ανταγωνισμού της Ε.Ε.
      Όσον αφορά το Πρόγραμμα Αντιχαλαζικής Προστασίας με εναέρια μέσα σας γνωρίζουμε ότι, στις 13/8/2003 υπεγράφη η σχετική σύμβαση. Στην τελευταία προβλέπεται ότι σε χρονικό διάστημα το πολύ δύο μηνών από την υπογραφή της, ο ανάδοχος είναι υποχρεωμένος να έχει εγκαταστήσει όλη την απαραίτητη υποδομή, προκειμένου να εφαρμοστεί αποτελεσματικά το Πρόγραμμα. Θα καταβληθεί κάθε δυνατή προσπάθεια προκειμένου, το παραπάνω εύλογο χρονικό διάστημα να περιορισθεί σημαντικά, έτσι ώστε το Πρόγραμμα να λειτουργήσει ανελλιπώς πλέον έως το 2007.
      Παράλληλα, ο ΕΛΓΑ για το έτος 2003 (όπως και το 2002) επιχορηγεί το αντιχαλαζικό δίχτυ στο Νομό Πέλλας, για την προστασία των καλλιεργειών. Αυτό το μέσο προστασίας εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Δυστυχώς μέχρι σήμερα δεν έχει υπάρξει το αναμενόμενο ενδιαφέρον από πλευράς των αγροτών του Νομού Πέλλας, παρά το γεγονός ότι το ύφος της επιχορήγησης ανέρχεται σε ποσοστό 60% της αξίας αγοράς και εγκατάστασης, σε αντίθεση με άλλους Νομούς της χώρας, όπου οι αγρότες έχουν υιοθετήσει πλήρως την εγκατάστασή του.
      Ο Υπουργός
      Γ. ΔΡΥΣ»
      32. Στην με αριθμό 591/9.7.03 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ 10035/17136/748 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω σχετική ερώτηση που κατατέθηκε στη Βουλή από τον Βουλευτή κ. Μάνο Φραγκιαδουλάκη, σχετικά με θέματα που αφορούν την υποχρεωτική ασφάλιση στον Οργανισμό Ασφάλισης Ελεύθερων Επαγγελματιών (ΟΑΕΕ-ΤΕΒΕ) και συγκεκριμένα των ελεύθερων επαγγελματιών του Δήμου Αγίας Βαρβάρας Ηρακλείου Κρήτης, σας γνωρίζουμε τα παρακάτω:
      1. Σύμφωνα με τις διατάξεις του άρθρου 1 του ν.Ι027/Ι980, στην υποχρεωτική ασφάλιση του ΤΕΒΕ υπάγονται όλοι οι επαγγελματίες άνω των 18 ετών που ασκούν επαγγελματική δραστηριότητα σε πόλεις, χωριά ή οικισμούς άνω των 2000 κατοίκων. Οι διατάξεις αυτές, οι οποίες δεν τροποποιήθηκαν με το ν.3050/2002 συνεχίζουν να ισχύουν.
      2. Στα πλαίσια της προσπάθειας για την ενίσχυση της πραγματικής απασχόλησης με το αγροτικό επάγγελμα, καθώς και της επέκτασης της υποχρεωτικής ασφάλισης ΟΑΕΕ-ΤΕΒΕ σε ολόκληρη την Επικράτεια ανεξάρτητα από πληθυσμιακά κριτήρια, θεσπίστηκε το άρθρο 9 του ν.3050/2002, σύμφωνα με το οποίο επιτυγχάνεται ο διαχωρισμός του κυρίως ασκούμενου επαγγέλματος του αγρότη ή του επαγγελματία ή του εμπόρου, σε πόλεις, χωριά ή οικισμούς ΚΑ ΤΩ των 2000 κατοίκων και η ασφάλισή στο φορέα που ασφαλίζει το πράγματι ασκούμενο επάγγελμα.. Για το διαχωρισμό αυτό, τίθενται εισοδηματικά κριτήρια που αποδεικνύονται από τη φορολογική δήλωση του αγρότη και επαγγελματία ή εμπόρου.
      Έτσι, εάν ο μέσος όρος των εισοδημάτων των τριών τελευταίων ετών, που προέρχεται από επαγγελματική, βιοτεχνική ή εμπορική δραστηριότητα, είναι μεγαλύτερος από το 500πλάσιο του ημερομισθίου ανειδίκευτου εργάτη όπως ισχύει κάθε φορά, (όπως προσδιορίστηκε με τις νεώτερες, βελτιωτικές για τους επαγγελματίες, διατάξεις της παρ.7 του άρθρου 18 του ν.3144/2003, τότε τα πρόσωπα που ασκούν αυτή τη δραστηριότητα υπάγονται στην υποχρεωτική ασφάλιση του ΟΑΕΕ.
      Επίσης οι επαγγελματίες, βιοτέχνες και έμποροι που ασκούν παράλληλα και αγροτική δραστηριότητα, υπάγονται στην υποχρεωτική ασφάλιση του ΟΑΕΕ, εάν το 50% και πλέον του μέσου όρου των εισοδημάτων που έχούν δηλωθεί τα τρία τελευταία χρόνια από αγροτική και επαγγελματική δραστηριότητα, προέρχεται από την επαγγελματική δραστηριότητα και υπερβαίνει το 500πλάσιο του ημερομισθίου του ανειδίκευτου εργάτη που ισχύει κάθε φορά.
      Τέλος, από τις ίδιες ως άνω διατάξεις και με σκοπό την προστασία εκείνων των επαγγελματιών, βιοτεχνών και εμπόρων, σε περιοχές ΚΑΤΩ των 2000 κατοίκων, οι οποίοι εμφανίζουν χαμηλό εισόδημα, δικαιολογείται η ασφάλισή τους στον ΟΓΑ αν και δεν έχουν αγροτική δραστηριότητα, όπως επίσης δίνεται η δυνατότητα να συνεχίσουν την ασφάλισή τους στον ΟΓΑ, επαγγελματίες, βιοτέχνες και έμποροι των περιοχών αυτών, εφόσον έχουν ηλικία άνω των 60 ετών (στις 13/9/2002), υποβάλλοντας σχετική αίτηση μέσα σε ένα έτος δηλαδή μέχρι 13/9/2003.
      3. Η εξέταση της υπαγωγής στην ασφάλιση του ΟΑΕΕ, κρίνεται κατά την έναρξη του επαγγέλματος, με βάση την τελευταία απογραφή του πληθυσμού πριν από την έναρξη αυτή και δεν επηρεάζεται από μεταγενέστερες αυξομειώσεις του πληθυσμού της κάθε περιοχής.
      4. Πρέπει να σημειωθεί ότι οι παρεμβάσεις στις διατάξεις της ασφαλιστικής νομοθεσίας και ιδιαίτερα στις αναφερόμενες στα ασφαλιστέα πρόσωπα γίνονται με ιδιαίτερη προσοχή και λεπτομερή εξέταση όλων των παραμέτρων που κάθε φορά επηρεάζουν.
      Εξάλλου, οι διατάξεις των πρόσφατων νόμων 3050/02 και 3144/03 προήλθαν από ευρύτερο δυνατό διάλογο με τους κοινωνικούς φορείς, το δε εισοδηματικό κριτήριο, που καθιέρωσαν, λειτουργεί με ισότητα και δικαιοσύνη για όλους τους επαγγελματίες, βιοτέχνες και εμπόρους της χώρας. Κατόπιν αυτών, οποιαδήποτε νεότερη τροποποίηση των παραπάνω νόμων και ιδιαίτερα για μεμονωμένες περιοχές ή Δήμους δεν δικαιολογείται.
      5. Το Υπουργείο Εσωτερικών Δημόσιας Διοίκησης και Αποκέντρωσης προς το οποίο κοινοποιείται το παρόν και διαβιβάζεται η ερώτηση, παρακαλείται για τις δικές του ενέργειες στα θέματα της αρμοδιότητάς του.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      33. Στην με αριθμό  388/3.7.03 ερώτηση του Βουλευτή κ. Δημήτρη Κωστόπουλου δόθηκε με το υπ’ αριθμ. 59/22.7.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κωστόπουλος, σας πληροφορούμε τα εξής:
      Οι πρώτοι δολωματικοί ψεκασμοί για το δάκο της ελιάς έχουν ήδη πραγματοποιηθεί και στους 36 ελαιοκομικούς Νομούς της Χώρας χωρίς ιδιαίτερα προβλήματα.
      Σχετικά με το θέμα της αμοιβής του οδηγού ελκυστήρων, σας γνωρίζουμε ότι το Υπουργείο Γεωργίας έχει καταβάλλει και θα καταβάλλει στο μέλλον κάθε δυνατή προσπάθεια αύξησης της εν λόγω αμοιβής και πράγματι υπάρχει σημαντική αύξηση σε σύγκριση με προηγούμενα χρόνια.
      Ο Υφυπουργός
      Ε. ΑΡΓΥΡΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Τετάρτη 22 Οκτωβρίου 2003 και ώρα 10.30’ π.μ. θα διεξαχθεί προ ημερησίας διατάξεως συζήτηση με πρωτοβουλία της Κυβερνήσεως σε επίπεδο αρχηγών κομμάτων με θέμα: «Η πορεία της χώρας με την Ευρωπαϊκή Ένωση». Η νομοθετική εργασία της Τετάρτης 22 Οκτωβρίου δεν θα πραγματοποιηθεί.
      Επίσης, θα ήθελα να σας ενημερώσω ότι την Πέμπτη 23 Οκτωβρίου θα διεξαχθεί διευρυμένη συζήτηση με θέμα: «Η διακυβερνητική διάσκεψη για το Σύνταγμα της Ευρώπης».
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 20 Οκτωβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1.- Η με αριθμό 116/13-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη στελέχωση των Κέντρων Εξυπηρέτησης Πολιτών κλπ.
      2.- Η με αριθμό 129/14-10-2003 επίκαιρη ερώτηση του Βουλευτή της Νέας Δημοκρατίας κ. Μιχάλη Χαλκίδη προς τον Υπουργό Οικονομίας και Οικονομικών, και Ανάπτυξης, σχετικώς με τη λήψη μέτρων στήριξης της περιοχής της Νάουσας λόγω της αύξησης της ανεργίας κλπ.
      3.- Η με αριθμό 137/14-10-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με την επίλυση λειτουργικών προβλημάτων του Νοσοκομείου και του Κέντρου Υγείας Κυθήρων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής)
      1.- Η με αριθμό 127/13-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Πολιτισμού, σχετικώς με την κατασκευή του Αθλητικού Κέντρου Στίβου Πειραιά στο χώρο της προέκτασης του Σταδίου «Καραϊσκάκη».
      2.- Η με αριθμό 134/14-10-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Μπούρα προς τους Υπουργούς Οικονομίας και Οικονομικών, Μεταφορών και Επικοινωνιών, σχετικώς με την καταχώρηση άρθρου στο Χρυσό Οδηγό για τα «αποτελέσματα της οικονομικής πολιτικής» κλπ.
      3.- Η με αριθμό 138/14-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με τη στελέχωση με το αναγκαίο διδακτικό και διοικητικό προσωπικό του Τεχνολογικού Εκπαιδευτικού Ιδρύματος Πάτρας κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 130/14-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Δημόσιας Τάξης, σχετικώς με την καθυστέρηση λειτουργίας της Ειδικής Μονάδας Αντιμετώπισης Καταστροφών (ΕΜΑΚ) στην Κομοτηνή.
      Η ερώτηση του κυρίου συναδέλφου έχει ως εξής: 
      «Κύριε Υπουργέ, 
      Με το π.δ. 266/2000 ιδρύθηκαν πανελλαδικά έξι Ειδικές Μονάδες Αντιμετώπισης Καταστροφών (ΕΜΑΚ) που θα έπρεπε να λειτουργήσουν το αργότερο μέχρι 1.12.2001. Οι πέντε ΕΜΑΚ ήτοι του Ηρακλείου, Ιωαννίνων, Πάτρας, Λαμίας, Λάρισας ήδη λειτουργούν πλην αυτής της Ανατολικής Μακεδονίας και Θράκης στην Κομοτηνή.
      Επειδή η καθυστέρηση είναι εμφανής
      Ερωτάσθε, κύριε Υπουργέ
1. Ποιοι είναι οι λόγοι της μη λειτουργίας μέχρι σήμερα και 
2. Πότε πρόκειται να λειτουργήσει η ΕΜΑΚ στην Κομοτηνή.»
      Ο Υφυπουργός Δημόσιας Τάξης κ. Παντελής Τσερτικίδης έχει το λόγο.
     ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, για την Κυβέρνηση αποτελεί πρωταρχικό στόχο το θέμα της καλύτερης και αποτελεσματικότερης πυροπροστασίας όλης της χώρας και ασφαλώς και των δασικών εκτάσεων όπως και αυτό της προστασίας των πολιτών από θεομηνίες, ατυχήματα και άλλα καταστροφικά γεγονότα.
     Το Πυροσβεστικό Σώμα προκειμένου να ανταποκριθεί στην αποστολή του μετά και την ανάληψη της δασοπυρόσβεσης, μελέτησε και σχεδίασε την πυροπροστασία της χώρας και δημιούργησε ένα αποτελεσματικό δίκτυο αντιπυρικής προστασίας σε όλη την επικράτεια. Ιδιαίτερη έμφαση δόθηκε στην ενίσχυση του Σώματος με προσωπικό, στην ενίσχυση και ανανέωση των υλικοτεχνικών μέσων και στην επέκταση του μηχανισμού πυροπροστασίας με την ίδρυση των νέων πυροσβεστικών κλιμακίων και σταθμών σε περιοχές της χώρας που δεν καλύπτονται επαρκώς και στην ίδρυση νέων ειδικών μονάδων αντιμετώπισης καταστροφών, τις γνωστές ΕΜΑΚ, για την καλύτερη αντιμετώπιση των συνεπειών από φυσικές καταστροφές ή άλλες έκτακτες ανάγκες που απαιτείται η διενέργεια επιχειρήσεων από εξειδικευμένο προσωπικό με τον κατάλληλο τεχνολογικό εξοπλισμό.
     Τα αποτελέσματα της ανάληψης της δασοπυρόσβεσης από το Πυροσβεστικό Σώμα είναι ορατά και πολύ σωστά η Κυβέρνηση ανέθεσε σ’ αυτό αυτήν τη μεγάλη ευθύνη. Κάθε χρόνο με την αποτελεσματικότητα που έχει επιδείξει το Πυροσβεστικό Σώμα, οι εκτάσεις που καίγονται είναι συνεχώς μειούμενες. 
     Σε ό,τι αφορά τη στελέχωση του Πυροσβεστικού Σώματος πρέπει να τονίσουμε ότι μετά την ανάληψη της δασοπυρόσβεσης έχει διπλασιαστεί το μόνιμο προσωπικό που υπηρετεί και επιπλέον σε κάθε αντιπυρική περίοδο προσλαμβάνονται πεντέμισι χιλιάδες εποχιακοί πυροσβέστες.
     Σε ό,τι αφορά την ενίσχυση και τον εξοπλισμό της υλικοτεχνικής υποδομής των πυροσβεστικών υπηρεσιών της χώρας, τα τελευταία χρόνια έγιναν σημαντικά βήματα με την αύξηση κονδυλίων τόσο από εθνικούς πόρους όσο και από τα προγράμματα της Ευρωπαϊκής Ένωση και ενόψει και των Ολυμπιακών Αγώνων του 2004 υλοποιούνται με γοργούς ρυθμούς.
     Για την υπηρεσιακή αναβάθμιση του Πυροσβεστικού Σώματος και την αποτελεσματικότερη αντιμετώπιση των συνεπειών λόγω φυσικών καταστροφών σύμφωνα με τις διατάξεις του π.δ. 266/2000, ιδρύονται έξι νέες ΕΜΑΚ μεταξύ αυτών και η ΕΜΑΚ της Κομοτηνής. 
     Να τονίσω ότι σήμερα η περιοχή της ανατολικής Μακεδονίας και Θράκης για την αντιμετώπιση εκτάκτων καταστάσεων καλύπτεται από τη δεύτερη ΕΜΑΚ που έχει έδρα τη Θεσσαλονίκη. Επίσης για την πυροπροστασία της περιοχής λειτουργούν δέκα πυροσβεστικοί σταθμοί και εννέα πυροσβεστικά κλιμάκια ενώ κατά την αντιπυρική περίοδο πάντα προσλαμβάνεται και πολιτικό προσωπικό. 
     Να αναφέρω επίσης ότι τη συγκεκριμένη περίοδο συγκροτήθηκε αερομεταφερόμενο πεζοπόρο τμήμα με έδρα την Αλεξανδρούπολη λόγω του αεροδρομίου.
     Σε ό,τι έχει σχέση με τη λειτουργία της 4ης ΕΜΑΚ με έδρα την Κομοτηνή, να σας ενημερώσω, κύριε συνάδελφε, ότι με τις αμέσως επόμενες προσλήψεις που θα γίνουν από το Πυροσβεστικό Σώμα θα λειτουργήσει και η 4η ΕΜΑΚ με έδρα την Κομοτηνή.
     ΠΡΟΕΔΡΟΣ (Απόστολος Κακλαμάνης): Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ευχαριστώ, κύριε Πρόεδρε.
     Κύριε Υπουργέ οι καταστροφές δεν μπορούν να προβλεφθούν και γι΄ αυτό πρέπει εκ των προτέρων να υπάρχει πρόληψη. Ο λαϊκός ήρωας ο Καραγκιόζης έδερνε το Κολλητήρι πριν πάει να πάρει το νερό και όταν του έλεγαν γιατί το δέρνεις απαντούσε «γιατί άμα σπάσει τη στάμνα μετά δεν έχει νόημα». Έτσι εδώ και τρία χρόνια θα έπρεπε να είχε λειτουργήσει η ΕΜΑΚ στην Κομοτηνή. Μόνο τον Απρίλιο του 2003 βρέθηκε το κτήριο και περιμένουμε τις προσλήψεις που θα γίνουν. Πρέπει να βρεθούν τριάντα άτομα τα οποία θα στελεχώσουν την ΕΜΑΚ στην Κομοτηνή.
     Θεωρώ ότι η καθυστέρηση είναι αδικαιολόγητη.
      Και εκείνο που πραγματικά με στεναχωρεί είναι ότι η διαδικασία των προσλήψεων στο Πυροσβεστικό Σώμα είναι χρονοβόρα. Σύμφωνα με το νόμο θα πρέπει να υπάρξουν όλες εκείνες οι διαδικασίες της διαφάνειας. Θα μπορούσατε όμως να κάνετε διαγωνισμό για την Ανατολική Μακεδονία και Θράκη, τουλάχιστον για τριάντα αντί για τριακόσιους που ζητάτε για όλη την Ελλάδα. Και εκεί να βάλετε και το κριτήριο της εντοπιότητας όπως το περιλαμβάνετε. Θα παρακαλούσα να υπάρχει στην άμεση θέλησή σας να βρεθούν από τους γύρω πυροσβεστικούς σταθμούς στελέχη του Πυροσβεστικού Σώματος τα οποία θα στελεχώσουν την ΕΜΑΚ Κομοτηνής, έστω και προσωρινά για να λειτουργήσει. Και εκ των υστέρων μέσα από τις προσλήψεις θα μπορούσατε να δείτε πώς να ανακατανέμετε το προσωπικό. 
     ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
     ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, όταν στελεχώθηκαν οι άλλες πέντε ΕΜΑΚ δυστυχώς υπήρχε αδυναμία για στελέχωση αυτής της Υπηρεσίας στην Κομοτηνή γιατί δεν υπήρχε κατάλληλο κτήριο. Όταν, λοιπόν, εξασφαλίστηκε το κτήριο πριν μερικούς μήνες τότε από το Πυροσβεστικό Σώμα έγινε εκδήλωση ενδιαφέροντος γι’ αυτούς που θα ήθελαν να τη στελεχώσουν. Δυστυχώς, όμως, εξεδήλωσαν ενδιαφέρον μόνο πέντε και ως εκ τούτου μία τέτοια υπηρεσία δεν μπορεί να λειτουργήσει μόνο με πέντε πυροσβέστες. Εκείνο που θέλω να σας διαβεβαιώσω είναι ότι οι προσλήψεις για τους νέους τριακόσιους πυροσβέστες έχουν ήδη δρομολογηθεί και ότι απ’ αυτούς τους τριακόσιους οι οποίοι στο σύνολό τους θα απασχοληθούν στην Αθήνα λόγω Ολυμπιακών Αγώνων του 2004, θα εξαιρεθούν μόνο αυτοί που θα πάνε στη στελέχωση της Υπηρεσίας της Κομοτηνής.
     Θέλω να σας καθησυχάσω λέγοντας ότι και το Υπουργείο Δημόσιας Τάξης το ενδιαφέρει να λειτουργήσει άμεσα αυτή η νέα υπηρεσία και ως εκ τούτου από την πρόσληψη που έχει δρομολογηθεί, θα στελεχωθεί και αυτή η νέα υπηρεσία. 
     ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 115/2/13.10.2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου  προς τον Πρωθυπουργό, σχετικώς με την προμήθεια των αρμάτων μάχης LEOPARD κλπ. Θα απαντήσει ο Υπουργός Εθνικής Άμυνας σύμφωνα με το άρθρο 129 παράγραφος 3 του Κανονισμού της Βουλής.
      Η επίκαιρη ερώτηση έχει ως εξής:
      «Σύμφωνα με τον οικονομικό και επιχειρησιακό προγραμματισμό του ΥΠΕΘΑ (ΕΜΠΑΕ 2000-2005) προβλεπόταν η αγορά διακοσίων σαράντα οκτώ αρμάτων LEOPARD 2HEL κόστους 1,6 δισ. ευρώ (570 δισ. δρχ.) συμπεριλαμβανομένων και των λοιπών μέσων μάχης.
      Τελικά όμως με το ίδιο ποσό υπεγράφη σύμβαση (Μάρτιος 2003) μόνο για εκατόν εβδομήντα άρματα μάχης και με σοβαρές παραβάσεις των όρων και προϋποθέσεων που είχαν εγκριθεί από το Ανώτατο Στρατιωτικό Συμβούλιο (Α.Σ.Σ.) και προβλεπόταν από την πρόσκληση συμμετοχής (Rfl) των εταιρειών στο διεθνή διαγωνισμό, παραβάσεις που εκτινάσσουν την τελική τιμή ακόμη υψηλότερα.
      Εν τω μεταξύ, είδε το φως της δημοσιότητας, λόγω διαμάχης στα ελβετικά δικαστήρια, σύμβαση από το 1999, μεταξύ δύο υπεράκτιων εταιρειών, IBOS ελληνο-γερμανικών συμφερόντων και EVANSTON Group Ltd, ελληνικών συμφερόντων, για την καταβολή 60 εκατομμυρίων ευρώ (20,5 δισ. δρχ.) από την πρώτη στη δεύτερη, ως προμήθεια για την παραπάνω ετεροβαρή, σε βάρος των συμφερόντων του ελληνικού δημοσίου, σύμβαση αγοράς των αρμάτων.
      Στις 12 και 13 Μαρτίου 2003 με αντίστοιχες ερωτήσεις μας είχαμε επισημάνει τα γεγονότα αυτά, χωρίς να λάβουμε όμως πειστικές απαντήσεις από τον αρμόδιο Υπουργό.
      Ερωτάται ο Πρωθυπουργός:
1. Πώς εξηγείται η υπερκοστολόγηση τουλάχιστον κατά 30% (480 εκατομμυρίων Ευρώ-164 δισεκατομμυρίων δραχμών) πλέον της αρχικής τιμής;
2. Γιατί η Κυβέρνηση δεν ενδιαφέρθηκε όπως επιβάλλει η στοιχειώδης πολιτική ευαισθησία και υπευθυνότητα, να ζητήσει στοιχεία και πληροφορίες για την ύποπτη αυτή υπόθεση και για το ποιοι κρύβονται πίσω από την EVANSTON Group Ltd και 
3. Γιατί δεν προκαλεί τη διερεύνηση ποινικών αδικημάτων στην υπόθεση αυτή;»
Ο Υπουργός Εθνικής Άμυνας, κ. Γιάννος Παπαντωνίου, έχει το λόγο.
    ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Θα είμαι πολύ σύντομος και συνοπτικός γιατί δεν υπάρχει χρόνος.
Για την αγορά του νέου άρματος πραγματοποιήθηκε διεθνής διαγωνισμός ο οποίος ήταν εξαιρετικά ανταγωνιστικός. Συμμετείχαν έξι εταιρείες απ΄ όλη την Ευρώπη και τον κόσμο και διεξήχθησαν τρεις γύροι προσφορών. Δεκάδες αξιωματικοί συμμετείχαν στις επιτροπές στις διαφορετικές φάσεις της πολύχρονης διαδικασίας. Θέλω να επισημάνω ότι δεν υπήρξε καμία αντίρρηση, καμία ένσταση και καμία δικαστική εμπλοκή απ΄ όλες τις άλλες εταιρείες που τελικά δεν κέρδισαν το διαγωνισμό. 
     	Σε ό,τι αφορά τον ανταγωνισμό, πραγματοποιήθηκαν τρεις γύροι προσφορών. Ο τελευταίος έγινε στις 7 Δεκεμβρίου 2001 μόλις ανέλαβα εγώ Υπουργός Εθνικής Αμύνης. Ανασυγκρότησα την επιτροπή, τοποθέτησα ανώτατο αξιωματικό και επανέλαβα το διαγωνισμό για νέες βελτιωμένες προσφορές. Προέκυψε και πάλι το ίδιο αποτέλεσμα, η γερμανική κατασκευάστρια εταιρεία προσέφερε την καλύτερη προσφορά και τεχνολογικά και οικονομικά. Η προσφορά της ήταν 8,4% φθηνότερη από την επόμενη δεύτερη προσφορά. Με βάση αυτήν την επιλογή το ΚΥΣΕΑ πήρε την απόφαση την 1η Μαρτίου 2002 και τελικώς η σύμβαση υπογράφηκε στις 20 Μαρτίου 2003. 
     Σε ό,τι αφορά το κόστος του προγράμματος, η τιμή που επιτεύχθηκε είναι η καλύτερη για το ελληνικό δημόσιο. Όπως είπα, είναι 8,4% φθηνότερη από τη δεύτερη προσφορά, προέκυψε από τρεις διαδοχικούς γύρους προφορών, είναι 14% φθηνότερη από την αρχική προσφορά της ιδίας εταιρείας και στη διάρκεια της τελικής διαπραγμάτευσης πετύχαμε 60 εκατομμύρια ευρώ περαιτέρω παροχές και εκπτώσεις για να καταλήξουμε στο ποσό που έχει αναφερθεί.
     Όσον αφορά την υπερκοστολόγηση, αποτελεί ένα γελοίο επιχείρημα και, συγγνώμη που χρησιμοποιώ αυτήν την έκφραση, στηρίζεται σε παιδαριώδεις συλλογισμούς. Συγκρίνετε τον εκάστοτε αριθμό αρμάτων με ένα συγκεκριμένο ποσό. Αλλά από το 1994 που έγινε ο αρχικός υπολογισμός μέχρι το 2002 που λήφθηκε η τελική απόφαση, υπάρχουν κρίσιμες διαφορές. Η συναλλαγματική ισοτιμία άλλαξε 32%. Και ασφαλώς μιλάμε για άρματα άλλης τεχνολογίας από την αρχική μελέτη του Γενικού Επιτελείου Στρατού το 2002. 
     Έρχομαι στο άλλο θέμα που αφορά τις υπεράκτιες εταιρείες. Η θέση μας είναι ξεκάθαρη και απόλυτη και την έχω επαναλάβει εγώ ο ίδιος και ο Κυβερνητικός Εκπρόσωπος, για να τεθεί οριστικά τελεία και παύλα σ΄ αυτήν την υπόθεση.
     Πρώτον, οι αναφερόμενες σε δημοσίευμα υπεράκτιες εταιρείες δεν είναι καθόλου γνωστές στο Υπουργείο Εθνικής Άμυνας και ουδέποτε ήρθαν σε οποιαδήποτε επαφή μαζί μας. Δεν διαδραμάτισαν κανέναν απολύτως ρόλο στις διαδικασίες και ιδιαίτερα στην τελική φάση μετά το 2002 όπου επαναλήφθηκε, τελικά, ο διαγωνισμός. 
     Δεύτερον, οι υπεράκτιες εταιρείες συστάθηκαν το 1999 και οι μεταξύ τους συμφωνίες έληξαν το 2001, πριν από την τελική και καθοριστική φάση του διαγωνισμού. Καμία απ’ αυτές δεν αναφέρεται στη σύμβαση μεταξύ ελληνικού δημοσίου και της γερμανικής εταιρείας.
     Και, τέλος, οι ίδιοι οι Γερμανοί με επιστολή τους προς το Υπουργείο Εθνικής Άμυνας, που καταχωρήθηκε στον Τύπο, δηλώνουν ότι δεν έχουν καμία επιχειρηματική ή οποιαδήποτε άλλη σχέση με τις εταιρείες αυτές και δεν πραγματοποίησαν καμία απολύτως πληρωμή προς αυτές. Άρα, μιλάμε για μία γελοία υπόθεση, ένα κενό αέρος, που δεν έχει καμία σχέση ούτε με την προμήθεια ούτε με το ελληνικό δημόσιο ούτε με τη γερμανική εταιρεία. Θα ολοκληρώσω στη δευτερολογία μου.
     Ευχαριστώ.
     ΠΡΟΕΔΡΟΣ (Απόστολος Κακλαμάνης): Ο κ. Σπηλιωτόπουλος έχει το λόγο.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, για την υπερκοστολόγηση των αρμάτων μάχης θα επανέλθω με συγκεκριμένα στοιχεία. Όσον αφορά για την άλλη «γελοία» υπόθεση, όπως λέει ο κύριος Υπουργός, η Κυβέρνηση επιμένει να στρουθοκαμηλίζει μέχρι σημείου συνενοχής, όταν υπάρχουν συντριπτικά στοιχεία ότι για την αγορά αρμάτων μάχης LEOPARD 2HEL έχουν χρηματιστεί Έλληνες, οι οποίοι έχουν άμεση σχέση με την απόφαση αγοράς. Τα αποδεικτικά στοιχεία είναι αδιάσειστα και έχουν δημοσιοποιηθεί. Από τη μία πλευρά υπάρχει η κατασκευάστρια εταιρεία των γερμανικών αρμάτων, η οποία από κοινού με τον εδώ Έλληνα αντιπρόσωπο συστήνουν μία εταιρεία με έδρα το Μονακό, την IBOS για ένα και μόνο στόχο, για να υπογράψει σύμβαση με την εταιρεία EVANSTON με έδρα τις Βρετανικές Παρθένες Νήσους -που μόνο παρθένες δεν είναι με όσα συμβαίνουν τελικά- με μοναδικό αντικείμενο, να αναλάβει η EVANSTON εργολαβικά τον επηρεασμό της ελληνικής Κυβέρνησης –το γράφει μέσα στην αγωγή- με αμοιβή προμήθεια 60 εκατομμυρίων ευρώ που θα βγουν από την τσέπη των Ελλήνων φορολογουμένων.
      Σύμφωνα δε με το άρθρο 4 της συμφωνίας «σε συνάρτηση με την προμήθεια αυτή, δεν επιτρέπεται να καταβληθούν ποσά σε άτομα γερμανικής ιθαγένειας ή υπαλλήλους της εταιρείας», άρα μόνο σε Έλληνες. 
      Από τα παραπάνω, συνάγεται ότι η EVANSTON είχε καθοριστικό ρόλο και ισχύ στον επηρεασμό της απόφασης για την αγορά των αρμάτων μάχης. Το αναφέρει η ίδια στην αγωγή της, στην παράγραφο 20: «Η άσκηση επιρροής εκ μέρους της EVANSTON στην ελληνική Κυβέρνηση προς όφελος της KMW, έλαβε χώρα κεκλεισμένων των θυρών». Και ποιοι έχουν απόλυτη ισχύ στην Ελλάδα για να παίρνουν κυβερνητικές αποφάσεις κεκλεισμένων των θυρών, κύριε Σημίτη και κύριε Παπαντωνίου; 
      Κύριε Πρόεδρε, καταθέτω στα Πρακτικά της Βουλής τα συγκεκριμένα στοιχεία.
      (Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Με όλα αυτά τα στοιχεία που ήρθαν στο φως της δημοσιότητας, εσείς επιμένετε να αδιαφορείτε ότι είναι γελοίο το θέμα, κύριε Υπουργέ; Εσείς θα έπρεπε να είχατε προκαλέσει εισαγγελική παρέμβαση, όταν το Μάρτιο σας είχαμε καταγγείλει με ερώτησή μας το συγκεκριμένο σκάνδαλο για το οποίο αυτήν τη στιγμή βοά όλη η Ευρώπη, και δεν θα έπρεπε να περιμένετε αυτεπάγγελτη παρέμβαση της δικαιοσύνης. 
      Κύριε Πρόεδρε, η Κυβέρνηση συμμετέχει σ’ αυτήν την κλασική περίπτωση κλοπής του δημοσίου χρήματος. Διαφορετική λογική εξήγηση δεν υπάρχει και η Νέα Δημοκρατία ως Κυβέρνηση, θα διεκδικήσει την αφαίρεση της παράνομης προμήθειας των 60 εκατομμυρίων ευρώ από την τελική τιμή της αγοράς των αρμάτων προς όφελος των Ελλήνων φορολογουμένων. 
      Σας ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός. 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Ο κ. Σπηλιωτόπουλος επαναλαμβάνει τους γνωστούς κακοήθεις ισχυρισμούς σε ό,τι αφορά μίζες. Η απάντηση δόθηκε πάρα πολύ σαφώς. 
     Οι εταιρείες είναι παντελώς άγνωστες στο ελληνικό δημόσιο. Δεν αναφέρονται στη σύμβαση. Είναι άγνωστες από τη γερμανική κατασκευάστρια εταιρεία, η οποία το δηλώνει επισήμως και ενυπογράφως κατόπιν δικής μας οχλήσεως και στις γερμανικές αρχές και στον Τύπο και σε εμάς. Δεν έχει πραγματοποιήσει καμία απολύτως πληρωμή σ’ αυτές τις εταιρείες και αυτές οι εταιρείες συστήθηκαν το 1999 και η συμφωνία τους έληξε το 2001 πριν από την τελική και καθοριστική φάση του διαγωνισμού. 
     Άρα, σε ό,τι αφορά το θέμα των υπεράκτιων εταιρειών, η Κυβέρνηση δεν έχει να δώσει κανένα λογαριασμό. Πρόκειται για μία γελοία υπόθεση η οποία δεν έχει καμία σχέση με το δημόσιο, με την Κυβέρνηση και τη γερμανική εταιρεία η οποία κατασκευάζει τα άρματα. 
      Τώρα, σε ό,τι αφορά το διαγωνισμό, θέλω να υπενθυμίσω το εξής. Το ’80- ’81, όταν αγοράστηκαν τα πρώτα LEOPARD, δεν έγινε διεθνής διαγωνισμός, αλλά απευθείας ανάθεση. Εμείς κάναμε διεθνή διαγωνισμό. Εμείς καλέσαμε οκτώ εταιρείες και έξι κατέθεσαν προσφορές. Εμείς κάναμε τρεις αξιολογήσεις και εκπτώσεις 14% μέσα από τρεις διαφορετικές αξιολογικές διαδικασίες. Άρα, δεν έχουμε να δώσουμε λογαριασμό σε κανέναν για μία διαδικασία που υπήρξε άψογη στους τύπους και πάρα πολύ ουσιαστική σε ό,τι αφορά την επίτευξη της καλύτερης τιμής για το δημόσιο. 
      Σε ό,τι αφορά δε την αντιδικία των δύο εταιρειών, αντιδικούν για το ποιος θα έπαιρνε τα αντισταθμιστικά. Όμως, τα αντισταθμιστικά αυτής της συγκεκριμένης αγοράς, αναφέρονται στη σύμβαση και ανατίθενται σε δέκα επώνυμες εταιρείες, ελληνικές και μία γερμανική, με έδρα την Αθήνα. Άρα, δεν υπάρχει αντικείμενο. Αναφέρεται σε προηγούμενη περίοδο προ του διαγωνισμού χωρίς καμία σχέση με κανέναν από τους δύο αντισυμβαλλομένους είτε την Κυβέρνηση είτε τη γερμανική εταιρεία. 
      Ασφαλώς, άριστα πράττει η δικαιοσύνη και διερευνά αν αυτή η συμφωνία υποκρύπτει αξιόποινες πράξεις. Η Κυβέρνηση θα συνδράμει τη δικαιοσύνη σ’ αυτό το έργο με όσα μέσα διαθέτει. 
      Όμως, η απόπειρα της Νέας Δημοκρατίας να εκμεταλλευτεί πολιτικά το θέμα σε βάρος της Κυβέρνησης, είτε υποκρύπτει συμπόρευση με άνομα συμφέροντα είτε εντάσσεται σε ένα γενικό σχέδιο σκανδαλολογίας και λασπολογίας ενόψει των εκλογών. Και στις δύο περιπτώσεις, η Νέα Δημοκρατία είναι υπόλογη απέναντι στον ελληνικό λαό. 
      Αντίθετα η Κυβέρνηση συγκρούεται με αυτά τα άνομα συμφέροντα, σε μία μεγάλη προσπάθεια εξυγίανσης, εξορθολογισμού και περιορισμού των αμυντικών δαπανών. Και αυτό πράττουμε και θα συνεχίσουμε να πράττουμε. 
     (Στο σημείο αυτό ο Υπουργός Εθνικής Άμυνας κ. Γιάννος Παπαντωνίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, θα ήθελα το λόγο επί προσωπικού θέματος. 
     ΠΡΟΕΔΡΟΣ (Απόστολος Κακλαμάνης): Δεν υπάρχει προσωπικό θέμα, κύριε Σπηλιωτόπουλε. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, ο κύριος Υπουργός μίλησε για κακοήθεια. 
     ΠΡΟΕΔΡΟΣ (Απόστολος Κακλαμάνης): Δεν υπάρχει προσωπικό θέμα. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, ο κύριος Υπουργός μίλησε για μένα και είπε ότι εκ κακοηθείας τα λέω αυτά. Νομίζω ότι αυτό αποτελεί μείζον θέμα προσωπικής προσβολής! 
     ΠΡΟΕΔΡΟΣ (Απόστολος Κακλαμάνης): Έχω τη γνώμη ότι δεν αναφέρεται προσωπικά σε εσάς, κύριε Σπηλιωτόπουλε. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Μα, σε σχέση με μένα μίλησε, κύριε Πρόεδρε. 
     ΠΡΟΕΔΡΟΣ (Απόστολος Κακλαμάνης): Αναφέρεται γενικά σ’ αυτούς τους χειρισμούς. Επίσης, θα ήθελα να σας πω ότι πρόσεξα την έκφραση περί «γελοίου» ή «παιδαριώδους» ισχυρισμού που ανέφερε ο κύριος Υπουργός και για τους οποίους ζήτησε και συγγνώμη, γιατί προφανώς δεν αφορά εσάς.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, εάν τόσο μείζονα θέματα είναι κακοήθειες, τότε να μου επιτρέψετε να πω ότι η Κυβέρνηση στρουθοκαμηλίζει!
     ΠΡΟΕΔΡΟΣ (Απόστολος Κακλαμάνης): Η γνώμη μου είναι ότι δεν υπάρχει προσωπικό θέμα. Κανείς δεν μπορεί να σας αποδώσει έναν τέτοιο χαρακτηρισμό. Άλλωστε, είναι γνωστή η παρουσία σας εδώ. 
     Ωστόσο, και η δική σας έκφραση περί συμμετοχής της Κυβέρνησης σε κλοπή είναι βαρύτατη και είμαι βέβαιος ότι δεν εννοείτε αυτό που γραμματικώς μπορεί να αποδώσει κανείς σ’ αυτήν την έκφραση. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Γι’ αυτό το κατέθεσα στα Πρακτικά. Αναφέρεται ρητά. 
     ΠΡΟΕΔΡΟΣ (Απόστολος Κακλαμάνης): Παρακαλώ, είστε σε θέση να αποδείξετε ότι η Κυβέρνηση συμμετέχει σε μία κλοπή;
      Πολλές φορές ο κοινοβουλευτικός λόγος και ο δικός σας και του Υπουργού υπερβαίνει αυτό που πράγματι εννοείται. Γιατί δεν νομίζω ότι εσείς είστε τόσο ελεύθερος στη σκέψη σας, ώστε χωρίς να τεκμηριώνετε, να αποδίδετε μία τέτοια συμμετοχή. Αυτό σημαίνει ότι είναι άμεσος ή αναγκαίος συνεργός επωφελούμενος σε μία παράνομη και ποινικώς κολάσιμη πράξη. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Εάν ανοίξετε τα Πρακτικά, είναι στην παράγραφο 20. 
     ΠΡΟΕΔΡΟΣ (Απόστολος Κακλαμάνης): Εάν το λέτε αυτό, τότε προσωπικό θέμα υπάρχει από εκείνη  την πλευρά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Μα, εγώ, κύριε Πρόεδρε, στοιχειοθετώ. Σας κατέθεσα την αγωγή και στην παράγραφο 20 ομιλεί περί κεκλεισμένων των θυρών συζητήσεις…
     ΠΡΟΕΔΡΟΣ (Απόστολος Κακλαμάνης): Κύριε Σπηλιωτόπουλε, ακούστε με σας παρακαλώ. 
     Η Βουλή δεν είναι δικαστήριο. Εδώ εκτίθενται απόψεις. Όταν κανείς έχει πράγματι στοιχεία που μπορεί να τεκμηριώνουν. Εσείς ερωτάτε. Εάν είχατε αυτά τα στοιχεία, θα καταθέτατε μία πρόταση παραπομπής. Προφανώς, όταν κάνετε μία επίκαιρη ερώτηση, έχετε ορισμένες σκέψεις, υποψίες, διάφορα στοιχεία. Εγώ έτσι το εννοώ, άλλως θα σας σταματούσα εκείνη την ώρα να σας πω πόθεν αυτή η κατηγορία και πώς την περιορίζετε σε μία απλή ερώτηση. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Δεν θα σταματήσουμε βέβαια εδώ!
     ΠΡΟΕΔΡΟΣ (Απόστολος Κακλαμάνης): Ας προχωρήσουμε τώρα. Δεν υπάρχει ούτε για σας ούτε για τον κύριο Υπουργό προσωπικό θέμα. Νομίζω ότι χρησιμοποιούνται καμιά φορά εδώ στον κοινοβουλευτικό λόγο εκφράσεις οι οποίες σαφώς δεν έχουν την έννοια που μπορεί γραμματικώς να αποδώσει κανείς, διότι τότε αλίμονο μας, θα ήμασταν εδώ μέσα υβριζόμενοι και διασυρόμενοι. Δεν πρόκειται περί αυτού. Αντίθετα, εάν δείχνουμε αυτήν την ευαισθησία, μας τιμά. Αλλά αν αυτήν την ευαισθησία το Προεδρείο την αποδέχεται, τότε θα αποτελεί ένα φραγμό στο να εκφέρεται ελεύθερα ο λόγος εδώ. Είναι προτιμότερο να ειπωθεί κάτι και πέραν εκείνου που εννοεί κανείς από το να βάζουμε κάθε φορά σε κάθε φράση το φραγμό.
     Η με αριθμό 135/14.10.2003 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να επιτρέψει την επιδιόρθωση κτηρίων και άλλων οικοδομικών εργασιών στην περιοχή «Γκάζι» της Αθήνας κλπ., διαγράφεται λόγω κωλύμματος της αρμόδιας Υπουργού.
     Τέταρτη επίκαιρη ερώτηση είναι η με αριθμό 139/14.10.2003 της Βουλευτού του Συνασπισμού της Αριστεράς, των Κινημάτων και της Οικολογίας, κ. Ιωάννας Στεργίου προς τον Υπουργό Εμπορικής Ναυτιλίας, σχετικώς με την εγκατάσταση δεξαμενών πετρελαίου στην περιοχή Λαυρίου κλπ.
     Η επίκαιρη ερώτηση της κ. Στεργίου σε περίληψη έχει ως εξής: 
     «Η πόλη του Λαυρίου και η ευρύτερη περιοχή της Λαυρεωτικής απειλείται από τα σχέδια για την εγκατάσταση μεγάλων δεξαμενών πετρελαίου, με το πρόσχημα ότι θα εξυπηρετούν τις ανάγκες εφοδιασμού των πλοίων στο νέο λιμάνι, αλλά σύμφωνα με την άδεια που έχει δοθεί δεν αποκλείεται και η τροφοδοσία διερχόμενων πλοίων αλλά και η διακίνηση πετρελαιοειδών στο εσωτερικό.
     Τα σχέδια αυτά βρίσκουν αντίθετη τη δημοτική αρχή και σύσσωμους τους κατοίκους και φορείς της περιοχής, που στη συνεδρίαση του Δημοτικού Συμβουλίου της 9.7.03 είπαν όχι στην εγκατάσταση των δεξαμενών πετρελαίου στη χερσαία ζώνη του νέου λιμανιού του Λαυρίου. Παρ’ όλα αυτά και παρά τη συγκρότηση επιτροπής διαλόγου μεταξύ Δημοτικής Αρχής και Οργανισμού Λιμένα Λαυρίου Α.Ε. (ΟΛΛ ΑΕ) με προσωπική παρέμβαση του κυρίου Υπουργού της Εμπορικής Ναυτιλίας, κ. Πασχαλίδη, η Διοίκηση του ΟΛΛ στις 17.9.03 με οριακή πλειοψηφία προχώρησε στην παραχώρηση σε ιδιωτική εταιρεία τμήμα της χερσαίας ζώνης (11.400 τ.μ.) με σκοπό την εγκατάσταση δεξαμενών καυσίμων.
     Ερωτάται ο κύριος Υπουργός, 
     Σκοπεύει να ζητήσει ανάκληση αυτής της απόφασης του ΟΛΛ Α.Ε., γιατί σε διαφορετική περίπτωση η πρόταση για «διάλογο» που υποστήριξε προσωπικά θα θεωρηθεί πρόσχημα για εφησυχασμό των κατοίκων και της Δημοτικής Αρχής. Πρωτοφανής και απαράδεκτος εμπαιγμός τους εκθέτει δε δημόσια και ανεπανόρθωτα το πρόσωπο του κυρίου Υπουργού η συμμαχία με συγκεκριμένα ιδιωτικά συμφέροντα και η συναίνεση στο έγκλημα που επιχειρείται στο Λαύριο».
      Και εδώ είμαι βέβαιος ότι αυτά δεν εννοούνται ακριβώς, όπως γραμματικώς διατυπώνονται, αφού αρχικώς επαινείται ο Υπουργός για την πρωτοβουλία του. Όμως, scripta manent. Γι’ αυτό πρέπει να καταχωρίζονται στα Πρακτικά και οι απαντήσεις, γιατί verba volant. 
      Ορίστε, κύριε Υπουργέ. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, για το θέμα του λιμανιού του Λαυρίου, για το χαρακτήρα της ανάπτυξής του, για το αν θα γίνουν αυτές οι εγκαταστάσεις των δεξαμενών πετρελαίου, έχει καταγραφεί τα τελευταία χρόνια μια έντονη διχογνωμία. 
     Επισκέφθηκα το Λαύριο, όπως γράφεται και στην ερώτηση της κυρίας Βουλευτού, στις 29 Ιουλίου και εξέτασα επιτόπου πώς έχουν τα πράγματα. Συζήτησα με τους κατοίκους, με τη δημοτική αρχή και με τους φορείς της πόλης. 
      Το λιμάνι του Λαυρίου είναι ένα λιμάνι εθνικής σημασίας, ένα λιμάνι που αναπτύσσεται, ένα λιμάνι που βοηθάει την περιοχή, η οποία τα τελευταία χρόνια από μια φάση αποβιομηχάνισης που γνώρισε έχει περάσει σε μια φάση τουριστικής ανάπτυξης. Γι’ αυτό και αναζητεί μια νέα σχέση με το λιμάνι, δηλαδή αν θα γίνει μεγαλύτερο, με ποιους εξοπλισμούς και πού θα πάει το Λαύριο ως μια περιοχή με έντονη τουριστική ανάπτυξη. 
      Τώρα σε ό,τι αφορά το θέμα των δεξαμενών πετρελαίου, το 1996 η Λιμενική Επιτροπή του Λαυρίου προχώρησε στην παραχώρηση μιας έκτασης έντεκα περίπου στρεμμάτων γι’ αυτές τις εγκαταστάσεις των δεξαμενών πετρελαίου. 
      Το 1999 μετά από μία προσφυγή των τοπικών πολιτιστικών συλλόγων διακόπηκαν οι εργασίες και το ζήτημα παραπέμφθηκε στο Συμβούλιο της Επικρατείας. 
      Το Μάρτιο του 2002, πριν από τις πρόσφατες δημοτικές εκλογές, με ομόφωνη απόφαση του Διοικητικού Συμβουλίου του Οργανισμού Λιμένος Λαυρίου η σχετική παραχώρηση παρατάθηκε μέχρι το 2015. 
      Η νέα δημοτική αρχή, που προέκυψε από τις τελευταίες δημοτικές εκλογές, αποφάσισε στις 9 Ιουλίου του 2003 -περίπου τις ημέρες που αναλάμβανα το Υπουργείο Εμπορικής Ναυτιλίας- να μην εγκατασταθούν οι δεξαμενές πετρελαίου και ύδατος. 
      Πήγα, λοιπόν, μετά απ’ όλα αυτά στο Λαύριο και συζήτησα με τους κατοίκους. Πρότεινα –και έγινε αποδεκτό- να υπάρξει μια επιτροπή κοινωνικού διαλόγου, στην οποία δέχτηκαν να συμμετάσχουν όλοι. Έγινε η πρώτη συνεδρίαση αυτής της επιτροπής με αντικείμενο την εξέταση όλων των πτυχών του θέματος, το μέγεθος των δεξαμενών, τη σχέση των δεξαμενών με το λιμάνι και την περιοχή. Τότε ο Δήμαρχος Λαυρίου, παρουσία και του κυρίου Νομάρχη, πρότεινε την εκπόνηση μελέτης για την καταγραφή των ποσοτήτων πετρελαίου που χρειάζονται τα πλοία της ακτοπλοΐας που θα εξυπηρετούνται από το λιμάνι του Λαυρίου. Έγινε, επίσης, αποδεκτό ότι η παραχώρηση θα αφορά την εγκατάσταση δεξαμενών μόνο για την «πετρέλευση» των πλοίων που θα χρησιμοποιούν το λιμάνι του Λαυρίου ως λιμάνι αφετηρίας. Σε μία νέα συνεδρίαση της επιτροπής στις 2 Οκτωβρίου 2003 ο δήμαρχος δεν πήγε. Ξαναφάνηκε πάλι  η διαφωνία. 
      Προσωπικά επιμένω στην ολοκλήρωση των εργασιών της επιτροπής και θα ήθελα να απαντήσω στην ερώτησή σας, κυρία Στεργίου, λέγοντας ότι η οποιαδήποτε απόφαση του Διοικητικού Συμβουλίου του Οργανισμού του Λιμανιού θα γίνει εκτελεστή μετά το πόρισμα της Επιτροπής Κοινωνικού Διαλόγου. Μέχρι να πάρω στο χέρι μου το πόρισμα της Επιτροπής Κοινωνικού Διαλόγου, που όρισα, δεν αναγνωρίζεται καμία απόφαση και πρωτοβουλία του Οργανισμού Λιμένος Λαυρίου. Θέλω να είμαι συνεπής σε ό,τι έχω ανακοινώσει. Θα ολοκληρωθεί αυτή η διαδικασία και αμέσως μετά θα καταθέσω τις απόψεις και τις θέσεις του Υπουργείου. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
     Ορίστε, κυρία Στεργίου. Έχετε δύο λεπτά να αναπτύξετε την ερώτησή σας.
      ΙΩΑΝΝΑ ΣΤΕΡΓΙΟΥ: Εγώ, κύριε Υπουργέ, κρατάω το τελευταίο που είπατε, ότι δεν θα εγκρίνετε καμιά απόφαση του Διοικητικού Συμβουλίου του Οργανισμού Λιμένος Λαυρίου, ο οποίος, λειτουργώντας ως μια κερδοσκοπική ιδιωτική εταιρεία, το μόνο που σκέπτεται και το μόνο που προωθεί είναι τα κέρδη –διότι μόνο με αυτόν τον τρόπο λειτουργεί- και όχι την ανάπτυξη της πόλης. Δεν είναι άλλωστε τυχαίο ότι έχει απέναντί του σύσσωμο το λαό του Λαυρίου, τη δημοτική αρχή και όλους τους φορείς της πόλης, οι οποίοι θέλουν πραγματικά μια άλλη ανάπτυξη της πόλης. Αυτή που προωθείται και με τον τρόπο που προωθείται μέσα από το νέο λιμάνι δεν πάει προς την κατεύθυνση της τουριστικής ανάπτυξης και της ανάπτυξης του ΔΗΠΑΠ, που υπάρχει στην περιοχή. 
      Θα σας πω και κάτι άλλο, κύριε Υπουργέ. Στις 10 Οκτωβρίου ο Λιμενάρχης του Λαυρίου εγκρίνει με το έγγραφό του –θα το καταθέσω και στα Πρακτικά- τη εγκατάσταση δεξαμενών χωρητικότητας είκοσι χιλιάδων κυβικών μέτρων, που δεν είναι μόνο για τις ανάγκες του λιμανιού. Αυτή η ποσότητα είναι πολλαπλάσια και είναι σαν αυτή που χρησιμοποιείται περίπου για τις ανάγκες του λιμανιού της Πάτρας και της Ραφήνας. Άρα, δεν υπάρχει πρόθεση μόνο για την πετρέλευση των πλοίων που φεύγουν από το συγκεκριμένο λιμάνι, αλλά φαίνεται καθαρά ότι πάει να γίνει ένα διαμετακομιστικό κέντρο που θα ανεφοδιάζει και διερχόμενα πλοία. Και έρχεται να επιβεβαιώσει αυτό που σας λέω το έγγραφο, το οποίο δίνει έγκριση να σταθμεύει στο λιμάνι του Θορικού, μια αρχαιολογική περιοχή προστατευόμενη, καράβι της εταιρείας JET-OIL, το οποίο θα ανεφοδιάζει εν πλω μέσα στο λιμάνι του Θορικού άλλα πλοία, μέσα στις πιο όμορφες παραλίες της Λαυρεωτικής, τον προστατευόμενο αρχαιολογικό χώρο. Για ποια τουριστική ανάπτυξη, κύριε Υπουργέ, μιλάμε όταν μετά απ’ αυτή την ιστορία με τα πετρέλαια στη χερσαία ζώνη του λιμανιού του Λαυρίου έχουμε και άλλο κρούσμα;  Φαίνεται καθαρά πού πάει η «ανάπτυξη» που σκέφτεστε για το Λαύριο. Και γι’ αυτό ζητάμε να είναι ουσιαστική η  παρέμβασή  σας και θα δεχθούμε ό,τι δεσμευθείτε και γι’ αυτό το θέμα.
      (Στο σημείο αυτό η Βουλευτής κ. Ι. Στεργίου καταθέτει για τα Πρακτικά το προαναφερόμενο έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας):  Κυρία Στεργίου προσέχω αυτά που λέτε και αναζητώ έναν κοινό τόπο στην περιοχή του Λαυρίου, εκτιμώντας πως και οι δικές σας απόψεις θα συνυπολογιστούν σ’ αυτό το διάλογο που ξεκίνησε και θέλω να πιστεύω ότι θα ολοκληρωθεί. 
      Πριν από μερικά χρόνια είχα πάλι επισκεφθεί το Λαύριο. Τότε υπήρχε μια αγωνία για το πού πάει η περιοχή και υπήρχαν πιέσεις να αναπτυχθεί το λιμάνι. Στα πέντε χρόνια που μεσολάβησαν διαπιστώθηκε μια τάση τουριστικής ανάπτυξης, με αποτέλεσμα σήμερα να υπάρχει μια αντίρροπη τάση στην περιοχή η οποία λέει «όχι μεγαλύτερο λιμάνι, όχι μεγάλες δεξαμενές», αυτά τα οποία είπατε εσείς νωρίτερα. 
      Επίσης, θέλω να παρατηρήσετε μαζί με όλους τους συναδέλφους πως η τότε δημοτική αρχή έλεγε «ναι» σ΄ ένα λιμάνι το οποίο αναπτύσσεται με τον τρόπο που είχε αποφασίσει, ενώ τώρα η επόμενη δημοτική αρχή λέει «στοπ, να δούμε τα πράγματα μ’ ένα διαφορετικό μάτι». 
      Νομίζω ότι πρέπει να βρούμε ένα μέτρο σε όλα αυτά, μια γραμμή πλεύσης η οποία θα βοηθάει και την περιοχή να αναπτυχθεί, με σεβασμό στην ταυτότητα, στην παράδοση, στο περιβάλλον και ταυτόχρονα να έχουμε ένα λιμάνι το οποίο να είναι ένα λιμάνι εθνικής σημασίας, ένα λιμάνι ολυμπιακό, όπως γνωρίζετε, ένα λιμάνι το οποίο θέλουμε να αναπτυχθεί όσο γίνεται περισσότερο, φυσικά πάντα με σεβασμό στο περιβάλλον και με κοινωνική ευθύνη. 
      Έτσι λοιπόν απαντώ στην ερώτησή σας λέγοντας ότι αυτός ο διάλογος, αυτή η μελέτη η οποία αποφασίστηκε μέσα από την Επιτροπή Διαλόγου για το μέγεθος των δεξαμενών και τον τρόπο που θα εξυπηρετούν τα πλοία και βέβαια με το χαρακτήρα του λιμανιού ως αφετήριο λιμάνι γι’ αυτά τα πλοία, θα δώσει απαντήσεις σε όλα αυτά και θέλω να πιστεύω πως με τη συμφωνία όλων, θα προχωρήσουμε σε αποφάσεις, οι οποίες από τη μια μεριά θα σέβονται το χαρακτήρα της ανάπτυξης του Λαυρίου, θα σέβονται το περιβάλλον, αλλά θα επιτρέπουν και στο λιμάνι να αναπτυχθεί. Όπως, νομίζω, το ήθελαν πάντα οι Λαυρεώτες, το θέλουν και σήμερα. 
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δεύτερου κύκλου. 
     Η πρώτη με αριθμό 133/14-10-2003 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Ανάπτυξης, σχετικώς με την πορεία του προγράμματος Ανταγωνιστικότητας κλπ. θα συζητηθεί στη συνέχεια.
      Δεύτερη είναι η με αριθμό 136/14-10-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Γεωργίας, σχετικώς με τις προϋποθέσεις για την πρόσληψη γεωτεχνικών στον Οργανισμό των Ελληνικών Γεωργικών Ασφαλίσεων κλπ.
      Η επίκαιρη ερώτηση της κ. Λιάνας Κανέλλη έχει ως εξής:
      «Ο αυταρχισμός, η αυθαιρεσία και ο κοινωνικός ρατσισμός δεν έχουν προηγούμενα στο έγγραφο του ΕΛΓΑ που η αποδοχή του και η υπογραφή του αποτελούν προϋπόθεση για την πρόσληψη γεωτεχνικών.
      Σύμφωνα με το έγγραφο αυτό οι γεωτεχνικοί εκβιάζονται με αντίτιμο την εποχιακή πρόσληψή τους να αποδεχθούν ότι ορισμένες εκτιμήσεις θα τις διενεργούν σύμφωνα με τις υποδείξεις του Διοικητή του ΕΛΓΑ και όχι σύμφωνα με τον κανονισμό και τις επιστημονικές τους γνώσεις.
      Ακόμα με το έγγραφο αυτό οι γυναίκες γεωτεχνικοί εκβιάζονται να αποδεχθούν διακοπή της σύμβασής τους αν εγκυμονούν.
      Ερωτάται ο κύριος Υπουργός τι ενέργειες θα κάνει για να αποσύρει αυτό το απαράδεκτο έγγραφο.».
      Θα απαντήσει ο Υπουργός Γεωργίας κ. Δρυς.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κυρία και κύριοι συνάδελφοι, θέλω να σας ενημερώσω ότι στις αποφάσεις πρόσληψης των εποχικών εκτιμητών του ΕΛΓΑ προβλέπεται η δυνατότητα διακοπής της σύμβασης σε εργαζόμενες που βρίσκονται σε κατάσταση εγκυμοσύνης και αδυνατούν, λόγω της φύσεως της εργασίας τους (εξωτερική εργασία, δύσκολες μετακινήσεις) να ανταποκριθούν στα καθήκοντά τους.
     Παρέχεται όμως παράλληλα, η δυνατότητα επαναπρόσληψης μετά το τέλος της λοχείας. Διευκρινίζω ότι κάνουν χρήση της ρύθμισης αυτής μόνο όσες γυναίκες επιθυμούν, μετά από αίτησή τους. Σε καμία περίπτωση επομένως δεν πιέζονται να αποδεχθούν τη ρύθμιση αυτή. 
      Θέλω να σας διαβεβαιώσω ότι ο ΕΛΓΑ σέβεται τη μητρότητα. Ο ΕΛΓΑ αποδέχεται το δικαίωμα συνέχισης της εργασίας των γυναικών που βρίσκονται σε κατάσταση εγκυμοσύνης. Συμφωνώ ότι η διατύπωση της συγκεκριμένης διάταξης δεν είναι η καλύτερη. Γι΄ αυτόν το λόγο έδωσα εντολή στον ΕΛΓΑ να προχωρήσει αμέσως στην αναδιατύπωσή της, σύμφωνα με τις αρχές της ισχύουσας εργατικής νομοθεσίας. 
      Όσον αφορά το δεύτερο θέμα που θίγετε στην ερώτησή σας, κυρία Κανέλλη, σας ενημερώνω ότι οι εκτιμήσεις των ζημιών γίνονται πάντοτε σύμφωνα με τον Κανονισμό Ασφάλισης της φυτικής παραγωγής και τους κανόνες της επιστήμης. Στους εκτιμητές δίνονται σαφείς οδηγίες, προκειμένου τα πορίσματα εκτίμησης να εκφράζουν με τη μεγαλύτερη δυνατή ακρίβεια, την απώλεια εισοδήματος των αγροτών μας. 
      Σε ορισμένες περιπτώσεις όπου ακολουθείται ειδική εκτιμητική διαδικασία, π.χ. συντρέχουν λόγοι διενέργειας συνολικής εκτίμησης των ζημιών ή σε περιπτώσεις πρόκλησης ζημιών σε διαφορετικές περιοχές, αλλά από το ίδιο ζημιογόνο αίτιο, ακολουθούνται οι αποφάσεις του διοικητικού συμβουλίου, σχετικά με τον τρόπο εκτίμησης των ζημιών αυτών. 
      Κυρία συνάδελφε, θέλω να σας διαβεβαιώσω ότι με τον τρόπο αυτό διασφαλίζεται η ομοιογένεια της εκτιμητικής διαδικασίας σε διαφορετικές περιοχές και αυξάνεται η αξιοπιστία των αποτελεσμάτων των εκτιμήσεων. Επομένως ο ισχυρισμός σας για εκβίαση των εκτιμητών δεν ευσταθεί.
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Κυρία Κανέλλη, έχετε δύο λεπτά να αναπτύξετε την ερώτησή σας. 
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. 
     Αν είναι θέμα διατύπωσης και όχι πολιτικής απόφασης, είμαι καλοπροαίρετη και θα ήθελα να το δεχθώ. Φοβούμαι όμως ότι σας έχουν παγιδεύσει όσοι 
-προφανώς- σας έδωσαν τα στοιχεία για να μου απαντήσετε. 
      Εγώ έχω στα χέρια μου το έγγραφο του ΕΛΓΑ. Φαντάζομαι το έχετε και εσείς. Στο άρθρο 5, λοιπόν, λέει ότι θα επαναπροσλαμβάνονται οι έγκυες γυναίκες μετά το τέλος της λοχείας, αναφέροντας όμως στις ακροτελεύτιες τέσσερις λέξεις: «εφόσον υφίστανται υπηρεσιακές ανάγκες». 
      Σε μία εποχή ανεργίας, με προσωρινές απασχολήσεις, με μερικές απασχολήσεις, με κόσμο ο οποίος θα έπαιρνε μια δουλειά και θα την «άρπαζε» κάτω από οποιεσδήποτε συνθήκες –είναι εκβιαστικές οι συνθήκες ούτως ή άλλως, ακόμα και αν δεν είναι η πρόθεση- μια γυναίκα, η οποία θα είναι και η ίδια σε θέση να κρίνει αν μπορεί ή δεν μπορεί, τη φαντάζεστε -που ενδεχομένως αυτό το οκτάμηνο να είναι όλο και όλο αυτό που της επιτρέπει να κάνει ένα παιδί- αν μετά τη λοχεία έρθετε εσείς και της πείτε ότι δεν υπάρχουν πια υπηρεσιακές ανάγκες και έχει υπολογίσει αυτούς τους δύο ή τους τρεις μήνες, που υπολόγιζε ότι θα τους δούλευε, αλλά δεν υπάρχουν υπηρεσιακές ανάγκες; 
      Αν, λοιπόν, είναι θέμα διατύπωσης, στην επόμενη διατύπωση θα λέει ότι επαναπροσλαμβάνεται διά το υπόλοιπον ενδεχομένως του οκταμήνου αυτής της «συγκλονιστικής» θητείας, άνευ ασφαλίσεως, άνευ αποζημιώσεως -όπως λέει μέσα το έγγραφο- αλλά να την παίρνετε για το υπόλοιπο του χρόνου. Είναι δυνατόν να λέτε «εφόσον υφίστανται»; Δεν νομίζω ότι θα πέσει έξω ο ΕΛΓΑ. Και εν πάση περιπτώσει είναι και μία αντίληψη γυναικών. Ξέρετε πόσο θέλει σήμερα για να γεννήσει μία γυναίκα, ακόμα και σε δημόσιο νοσοκομείο;   
      ΒΑΣΙΛΗΣ ΚΕΔΙΚΟΓΛΟΥ: Δημογραφικό πρόβλημα. 
      ΛΙΑΝΑ ΚΑΝΕΛΛΗ: Σε χώρα με δημογραφικό πρόβλημα η διατύπωση έπρεπε να φύγει. Και κατά περίπτωση, κατά την άποψή μου, μόνο αν μια γυναίκα ήταν έγκυος και είχε κάποια προβλήματα να εκτελέσει τη σύμβαση, θα πρέπει να απευθύνεται, με βάση τα γενικότερα ισχύοντα στη νομοθεσία, και να ζητήσει βοήθεια από το κράτος, βοήθεια για να κάνει παιδιά. 
      Θα έπρεπε να τους λέτε «ελάτε το ένα οκτάμηνο πίσω από το άλλο, να έχετε μόνιμη δουλειά», ώστε να κάνουν παιδιά. Και θα έρθει η άλλη και θα το χάσει, επειδή δεν μπορεί να πάρει το λεωφορείο ή το υπηρεσιακό αυτοκίνητο να πάει να δει μία ζημιά;
      Όσον αφορά το άλλο θέμα, η διατύπωση δε λέει ότι αποφασίζει το συμβούλιο. Λέει με πολύ χαρακτηριστικό τρόπο, κύριε Πρόεδρε, τα εξής: «Στις περιπτώσεις που αντιμετωπίζονται δύσκολα ή σύνθετα προβλήματα με ζημιογόνα αίτια που πιθανόν να εμφανίζονται σε διαφορετικές περιοχές, θα ακολουθούνται και θα εφαρμόζονται πιστά οι εντολές και οι οδηγίες του προέδρου που θα μεταφέρουν στους προϊσταμένους των καταστημάτων». 
      Άμα σας έφερνα μια τέτοια διατύπωση και έλεγα ότι ο πρόεδρος του νοσοκομείου θα πει στο γιατρό να εφαρμόζει πιστά τις εντολές και τις οδηγίες του χειρουργείου, θα πηγαίνατε να χειρουργηθείτε; Ποτέ!
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. Έχετε δυο λεπτά για να δευτερολογήσετε.
      ΓΕΩΡΓΙΟΣ ΔΡΥΣ (Υπουργός Γεωργίας): Κυρία συνάδελφε, νομίζω ότι σας έχω απαντήσει. Διαπιστώνω από το περιεχόμενο της παρουσίασης της ερώτησής σας ότι δε διαφωνείτε με τις απόψεις του Υπουργού Γεωργίας για τα θιγόμενα θέματα.
      ΛΙΑΝΑ ΚΑΝΕΛΛΗ: Εγώ;
      ΓΕΩΡΓΙΟΣ ΔΡΥΣ (Υπουργός Γεωργίας): Αν με ακούσετε, νομίζω ότι δεν θα διαφωνούμε.
     Σας είπα ότι ήδη έδωσα εντολή να επαναδιατυπωθεί η συγκεκριμένη παράγραφος, έτσι ώστε εάν μια γυναίκα εργάζεται πεντάμηνο και είναι σε περίοδο εγκυμοσύνης και ζητά εκείνη να διακοπεί η σύμβασή της, τότε η νέα διατύπωση θα αναφέρει επί λέξει ότι «ανεξάρτητα της ύπαρξης ή όχι κενών θέσεων επαναπροσλαμβάνεται για το υπόλοιπο χρονικό διάστημα».
     ΛΙΑΝΑ ΚΑΝΕΛΛΗ: Δεκτό.
      ΓΕΩΡΓΙΟΣ ΔΡΥΣ (Υπουργός Γεωργίας): Γι’ αυτό και λέω ότι συμφωνούμε.
      ΛΙΑΝΑ ΚΑΝΕΛΛΗ: Να μας το κοινοποιήσετε παρακαλώ. 
      ΓΕΩΡΓΙΟΣ ΔΡΥΣ (Υπουργός Γεωργίας): Σας επαναλαμβάνω ότι θα περιληφθεί στην καινούργια διατύπωση.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Σας εξέθεσαν όμως, κύριε Υπουργέ!
      ΓΕΩΡΓΙΟΣ ΔΡΥΣ (Υπουργός Γεωργίας): Δεν με εξέθεσαν. Εσείς, κύριε Γιαννόπουλε, είστε γιατρός. Η κ. Κανέλλη δεν χρειάζεται συνήγορο ακόμη.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να μη γράφεται στα Πρακτικά καμία διακοπή! 
      ΓΕΩΡΓΙΟΣ ΔΡΥΣ (Υπουργός Γεωργίας): …
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εάν απαντάτε, είναι σαν να γράφεται στα Πρακτικά!
      ΓΕΩΡΓΙΟΣ ΔΡΥΣ (Υπουργός Γεωργίας): Στο δεύτερο θέμα που αναφέρεστε, πάλι δεν έχετε δίκιο, διότι πιθανότατα δεν γνωρίζετε τον κανονισμό λειτουργίας του ΕΛΓΑ.
      ΛΙΑΝΑ ΚΑΝΕΛΛΗ: Μη λέτε ότι δεν έχω δίκιο, γιατί στην προηγούμενη περίπτωση είπατε ότι έχω δίκιο. Είναι λάθος διατύπωση!
      ΓΕΩΡΓΙΟΣ ΔΡΥΣ ( Υπουργός Γεωργίας): Σας το είπα. Συμφωνώ ότι η διατύπωση της συγκεκριμένης διάταξης δεν είναι η καλύτερη.
     Όσον αφορά, λοιπόν, το δεύτερο ζήτημα που θέτετε σχετικά με την άσκηση πιέσεων εκ μέρους του προέδρου του οργανισμού, το διοικητικό συμβούλιο αποφασίζει εάν πρόκειται να χρησιμοποιηθεί μια ειδική μέθοδος, για την εκτίμηση των ζημιών. Τις αποφάσεις του διοικητικού συμβουλίου τις υλοποιεί ο πρόεδρος. 
      Κυρία Κανέλλη, η ερώτησή σας είχε δύο σημεία, στα οποία δεν είχαμε –τουλάχιστον με το Υπουργείο Γεωργίας- διαφορές.
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η τρίτη με αριθμό 131/14-10-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εμπορικής Ναυτιλίας, σχετικώς με την ακτοπλοϊκή απομόνωση της Εύβοιας και της Σκύρου.
      Η επίκαιρη ερώτηση του κ. Κεδίκογλου έχει ως εξής:
      «Η πρώτη της τουριστικής κίνησης, η απομόνωση και εγκατάλειψη της Εύβοιας προκάλεσαν μεγάλη αναταραχή στην κοινή γνώμη και στα ΜΜΕ:
      1. Μέσω της ΚΥΜΗΣ (πρόσφατη επένδυση δισεκατομμυρίων που παραμένει αδρανής) τα νησιά του ανατολικού Αιγαίου μπορούν αυθημερόν να επικοινωνούν με την πρωτεύουσα.
      Το ταξίδι από τα νησιά ΛΗΜΝΟ – ΛΕΣΒΟ – ΧΙΟ – ΣΑΜΟ προς το κέντρο γίνεται ημερήσιο, από δε τους δυτικούς λιμένες αυτών, θαλασσινός περίπατος.
      Εν τούτοις οι γραμμές ΚΥΜΗ – ΧΙΟΣ – ΜΥΤΙΛΗΝΗ, ΚΥΜΗ – ΙΚΑΡΙΑ –ΣΑΜΟΣ, ΚΥΜΗ – ΜΕΣΤΑ – ΛΗΜΝΟΣ – ΑΛΕΞΑΝΔΡΟΥΠΟΛΗ, ΚΥΜΗ – ΚΑΒΑΛΑ καίτοι περιλαμβάνονται στο Γενικό Δίκτυο Ακτοπλοϊκών Συγκοινωνιών, ουδέποτε περιελήφθησαν στις προκηρύξεις, στις επιδοτούμενες γραμμές παρά τις υποσχέσεις(!) καίτοι η επιδότηση είναι προϊόν του ΕΠΙΝΑΥΛΟΥ που καταβάλλεται για επιβάτες και εμπορεύματα(!).
      Η Εύβοια και η Σκύρος πληρώνουν και με τον αποκλεισμό αυτόν την προτίμησή τους στο ΠΑΣΟΚ. Στις εκλογές του 2000 49% εψήφισαν ΠΑΣΟΚ.
      Η χρήση της ΚΥΜΗΣ είναι ιδιαιτέρας σημασίας για τα εμπορεύματα, ιδίως δε τη μεταφορά της ιχθυοπαραγωγής των νησιών στις αγορές της Ευρώπης.
      2. Η γραμμή ΚΥΜΗ – ΣΚΥΡΟΣ είναι ο παρίας της επιχορήγησης του Υπουργείου. Στο 2004 μόνον για ένα μήνα(!).
      3. Μέσω του λιμένος Μαντουδίου η επικοινωνία της πρωτεύουσας με τις Βόρειες Σποράδες –Σκιάθο, Σκόπελο, Αλόννησο- και τα νησιά του βορείου Αιγαίου είναι ημερήσιος περίπατος. Εν τούτοις τα έργα του λιμένος αυτού διεκόπησαν χωρίς προοπτική(!) προς δόξαν της περιφερειακής ανάπτυξης και της πλήρους εγκατάλειψης της πολύπαθης αυτής περιοχής, της οποίας ο λαός –για όσους θυμούνται- ανέβασε το ΠΑΣΟΚ στην εξουσία.
      Ερωτάται ο κύριος Υπουργός: πώς αντιμετωπίζει το θέμα, ποιες οι προοπτικές και ποια η έννοια της αποκέντρωσης και περιφερειακής ανάπτυξης για την ακτοπλοΐα ως προς την Εύβοια».
      Θα απαντήσει ο Υπουργός Εμπορικής Ναυτιλίας κ. Γεώργιος Πασχαλίδης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, η ερώτηση του κ. Κεδίκογλου αγγίζει ένα πολύ μεγάλο θέμα, το θέμα των θαλάσσιων ενδομεταφορών σε μία χώρα με πολλά νησιά και σε μία εποχή κλιμακούμενης απελευθέρωσης η οποία από 1.1.2004 θα πάρει πιο σαφή χαρακτηριστικά. Σήμερα ισχύει ο νόμος που ψήφισε η Βουλή, ο ν. 2932/2001 για την ελεύθερη παροχή υπηρεσιών στις θαλάσσιες ενδομεταφορές. 
      ΒΑΣΙΛΗΣ ΚΕΔΙΚΟΓΛΟΥ: Δεν μας πειράζει ο νόμος σε τίποτα. Οι αποφάσεις σας μας πειράζουν.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Θα σας απαντήσω, κύριε Κεδίκογλου.
     Εμείς θέλουμε αυτή η απελευθέρωση να γίνεται και γίνεται με κανόνες και με σεβασμό στο δημόσιο συμφέρον. Με βάση αυτόν το νόμο ζητείται να εκδηλωθεί το ενδιαφέρον των ναυτιλιακών εταιρειών για την εξυπηρέτηση των νησιών με γραμμές που οι ίδιες, εφόσον κρίνουν ότι υπάρχει οικονομικό ενδιαφέρον, επιλέγουν. Έτσι, λοιπόν, στο δίκτυο των ακτοπλοϊκών συνδέσεων, στο οποίο αναφέρεται ο κ. Κεδίκογλου, δεν υπήρξε ενδιαφέρον επιχειρηματικό των ίδιων των εταιρειών. Και θα έλεγα, δεν υπήρξε ενδιαφέρον –συμπληρώνω- και στην περίπτωση εκείνη που, με βάση το νόμο, θα μπορούσε να υπάρξει μια δημόσια υπηρεσία τριών έως πέντε ετών.
      Αυτό που μπορώ να εξετάσω και θα το κάνω σε συνεργασία και με τον κ. Κεδίκογλου είναι η δυνατότητα μιας δημόσιας υπηρεσίας ενός έτους επιδοτούμενης…
      ΒΑΣΙΛΗΣ ΚΕΔΙΚΟΓΛΟΥ: Όπως το κάνετε πάλι. Είναι νόμος…
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Δεν σας ακούω, κύριε Κεδίκογλου. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Θα σας απαντήσω και θα δούμε από κοινού την αναζήτηση μιας λύσης, όπως είπα, δημόσιας υπηρεσίας ενός έτους επιδοτούμενης και φυσικά σε κάποια από τις γραμμές, γιατί είναι αδύνατον να καλύψουμε όλα αυτά τα δρομολόγια της Κύμης με τα νησιά του Αιγαίου ή με νησιά της ηπειρωτικής Ελλάδας. 
      ΒΑΣΙΛΗΣ ΚΕΔΙΚΟΓΛΟΥ: Του ανατολικού Αιγαίου, έστω.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Ναι, είπα τη θέση μου. 
     Τώρα σε ό,τι αφορά τη γραμμή Κύμη – Σκύρος. Για την επόμενη δρομολογιακή περίοδο από αρχές Νοεμβρίου του 2003 μέχρι 31.10.2004 προκηρύχθηκαν από το Υπουργείο Εμπορικής Ναυτιλίας εκατόν τέσσερα επιδοτούμενα δρομολόγια για τη σύνδεση της Κύμης με τη Σκύρο. Κι εδώ σημειώνω πως ήδη έχει επιλεγεί ο μειοδότης, η «ΣΚΥΡΟΣ Ν.Ε». με το πλοίο «ΛΥΚΟΜΗΔΗΣ». 
      ΒΑΣΙΛΗΣ ΚΕΔΙΚΟΓΛΟΥ: Ναι, αλλά μόνο για τρεις μήνες, κύριε Υπουργέ.
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Θα σας δώσω αναλυτικά τα στοιχεία. Είναι περισσότερο, κύριε Κεδίκογλου. 
     Τώρα, σε ό,τι αφορά γενικότερα την εξυπηρέτηση των άγονων γραμμών που θίγετε, είναι αλήθεια πως η απελευθέρωση –και το λέω με ειλικρίνεια- δημιούργησε περισσότερες γραμμές στις οποίες το κράτος θα πρέπει να παρέμβει με δημόσιες υπηρεσίες. Κι εδώ πρέπει να δούμε το θέμα και μετά την 1.1.2004. 
     Επισκέφθηκα πρόσφατα την Κομισιόν, συζήτησα το θέμα, εξήγησα τον πολυνησιακό χαρακτήρα της χώρας μας, είπα ότι πρέπει να δράσουμε με κανόνες, με κοινωνική ευθύνη, με σεβασμό στο δημόσιο συμφέρον και θεωρώ πως όλα αυτά πρέπει να τα αντιμετωπίσουμε με ιδιαίτερη ευαισθησία και όχι φυσικά με τη λογική πάντα του μεγάλου κέρδους, γιατί πιστεύω ότι η κοινωνική συνοχή της χώρας είναι πάνω απ’ όλα σ’ αυτόν τον τομέα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τώρα είναι αλήθεια ότι χρειαζόμαστε περισσότερα χρήματα. Υπάρχει ένας προϋπολογισμός Υπουργείου Εμπορικής Ναυτιλίας και Υπουργείου Αιγαίου, μπαίνουν όλα αυτά τα χρήματα τα οποία παίρνουμε σε ένα λογαριασμό του Υπουργείου Εμπορικής Ναυτιλίας, όμως εδώ και οι ίδιοι οι κάτοικοι των νησιών θα πρέπει να καταλάβουν ότι δεν μπορεί να έχουν όλα τα νησιά μεγάλα πλοία. Πρέπει να δούμε έναν συνδυασμό γραμμών, που από τη μια μεριά θα καλύπτουν ένα δίκτυο και ταυτόχρονα θα εξυπηρετούν τα μικρά νησιά με έναν τρόπο σωστό.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ, τα υπόλοιπα στη δευτερολογία σας, γιατί έχει παρέλθει ο χρόνος.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Για το λιμάνι του Μαντουδίου στη δευτερολογία μου θα πω δύο λόγια.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
     Ο κ. Κεδίκογλου έχει το λόγο. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το ύφος του κυρίου Υπουργού ήταν ικανοποιητικό, αλλά η θέση του δυστυχώς απογοητευτική για όλη την Εύβοια, συνέχεια της υπόσχεσης του εντιμοτάτου κυρίου Πρωθυπουργού, ο οποίος ήρθε και υποσχέθηκε τα πάντα παραμονές εκλογών και τίποτε μα τίποτε απ’ όλα αυτά δεν έκανε!
      Πέραν αυτού εγώ έθεσα κάποια συγκεκριμένα ζητήματα για την Εύβοια και κάποια νησιά και είδα ότι αγνοείτε και τον πρόγονό σας το Φίλιππο, τον εκ Πέλλας, ο οποίος είπε ότι αν θέλεις να κατέχεις την Ελλάδα και το Αιγαίο, πρέπει να κατέχεις την Εύβοια. Δεν ξέρει το Υπουργείο σας ότι το κλειδί για να πας οπουδήποτε στο Αιγαίο –που το έμαθαν από το Φίλιππο οι Ενετοί- είναι ότι πρέπει να προσέχεις την Εύβοια. Εγώ σας είπα ότι το ταξίδι από τη Λέσβο και τη Χίο μέσω Κύμης στην Αθήνα είναι  περίπατος. Και αυτό δεν μπορεί να το αντιληφθείτε, παρά κάνετε ταξίδι ολόκληρη τη νύχτα. Ποια περιφερειακή ανάπτυξη προωθείτε;
      Έχετε κοιτάξει μήπως τον πίνακα των ακτοπλοϊκών συγκοινωνιών; Ποια είναι τα κύρια λιμάνια της Εύβοιας; Δύο-τρία είναι τα λιμάνια: Λαύριο, Πειραιάς και Ραφήνα. Όλα τα άλλα δεν υπάρχουν. Ποια περιφερειακή ανάπτυξη; 
      Σε αυτό δεν μου απαντήσατε και δεν μπορεί να δικαιολογήσετε γιατί δεν είναι η Κύμη. Γιατί δεν υπάρχει γραμμή από τη Χίο-Λέσβο στην Κύμη, όταν μέσα σε κάποιες ώρες είσαι στην Αθήνα; Αυθημερόν επιστρέφεις στην Χίο και στη Λέσβο. Το αντιλαμβανόμαστε; 
      Δεύτερον, είπατε ότι υπάρχει η γραμμή Κύμη-Σκύρος. Την επιδοτείτε από πότε; Από 1η Νοεμβρίου μέχρι 31 Μαρτίου. Μα, για όνομα του Θεού! Είναι ένα ψυχρό νησί, ένα βόρειο νησί. Δηλαδή, εκεί ο τουρισμός κρατάει μέχρι 31 Οκτωβρίου; Αυτά είναι μικροψυχίες και κομματισμοί ελεεινής αντίληψης. Θα πληρωθεί ακριβά αυτό. Θα το δείτε. Βάλτε την επιδότηση έστω από τέλος Σεπτεμβρίου μέχρι 1η Μαΐου. Κομμάτια να γίνει.  
      Τέλος, για το Μαντούδι θα σας παρακαλέσω να ρίξετε μια ματιά στο χάρτη για να δείτε τι σημαίνει λιμάνι Μαντουδίου για τις Βόρειες Σποράδες και τα βόρεια νησιά και τι σημαίνει λιμάνι Αγίου Κωνσταντίνου που χρησιμοποιείται σήμερα και Βόλου. Μιλάμε ότι το ένα είναι περίπατος και το άλλο είναι ταξίδι. 
      Επαναλαμβάνω, κύριε Πρόεδρε, τουλάχιστον να σεβαστείτε την ιστορία. Τον Φίλιππο, Έλληνα την εθνικότητα και Μακεδόνα την καταγωγή, όπως εσείς, τι είχε πει και τι έκανε. Και, επιτέλους, σκύψτε και δείτε. Ανοίξτε το χάρτη και δείτε μόνος σας και αφήστε τους καρεκλοκένταυρους. Λυπάμαι που είναι και αξιωματικοί του Ναυτικού. Λυπάμαι. Είναι καρεκλοκένταυροι ελεεινής αντίληψης με τον τρόπο που έχουν διαμορφώσει τα δρομολόγια.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου.
      Ορίστε, κύριε Υπουργέ, έχετε το λόγο για δύο λεπτά να δευτερολογήσετε. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Λυπάμαι, κύριε Κεδίκογλου, δεν άκουσα αυτά που είπατε για τη Μακεδονία και το Φίλιππο. Ίσως φταίει η ακουστική της Αίθουσας …
      ΒΑΣΙΛΗΣ ΚΕΔΙΚΟΓΛΟΥ: Μπορώ να τα επαναλάβω, κύριε Υπουργέ…
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Κεδίκογλου, έχουν γραφεί στα Πρακτικά.
      ΒΑΣΙΛΗΣ ΚΕΔΙΚΟΓΛΟΥ: Τι σας πειράζει, κύριε Πρόεδρε; Επειδή υπάρχει η τηλεόραση ...
      ΠΡΟΕΔΡΕΥΩΝ (Παναγιώτης Σγουρίδης): Έχουν γραφεί στα Πρακτικά, σας είπα.
      ΒΑΣΙΛΗΣ ΚΕΔΙΚΟΓΛΟΥ: Ο Φίλιππος, Έλληνας την εθνικότητα και Μακεδόνας την καταγωγή, είπε ότι αν θέλεις να κατέχεις την Ελλάδα, πρέπει να κατέχεις την Εύβοια. Αν θέλεις να κυριαρχείς στο Αιγαίο, πρέπει να κατέχεις την Εύβοια. Πράγμα που αντελήφθησαν οι Ενετοί και μόνο στην Εύβοια υπάρχουν ενετικά φρούρια, μνημεία κλπ.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Συνεχίστε, κύριε Υπουργέ.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Κεδίκογλου, γνωρίζετε ότι εδώ και πολλά χρόνια προσέχω τις απόψεις σας και τις υπολογίζω όταν χρειάζεται …
      ΒΑΣΙΛΗΣ ΚΕΔΙΚΟΓΛΟΥ: Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Τι μελετάτε στη στρατηγική σας.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Τώρα, σε ό,τι αφορά το συγκεκριμένο θέμα πράγματι στο χάρτη  -το προσέχω και εγώ- αυτή η σύνδεση από Χίο - Σάμο - Λήμνο - Λέσβο προς το κέντρο μέσω Κύμης είναι ένας πολύ ωραίος περίπατος. Όμως, κύριε Κεδίκογλου, δεχθείτε ότι για να γίνει αυτό πράξη πρέπει να υπάρχει και το αντίστοιχο επιχειρηματικό ενδιαφέρον …
      ΒΑΣΙΛΗΣ ΚΕΔΙΚΟΓΛΟΥ: Ξεκινήστε τη μια χρονιά με επιδότηση να δούμε τι θα αποδώσει. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Ακούστε, κύριε συνάδελφε. Αυτό το επιχειρηματικό ενδιαφέρον δεν εκδηλώθηκε. 
     Αυτό που μπορώ να κάνω ως Υπουργός –και πραγματικά θα το κάνω- είναι να δω το θέμα της δημόσιας υπηρεσίας ενός χρόνου σε κάποιες γραμμές που πάλι πρέπει να έχουν κάποιο ενδιαφέρον, κύριε Κεδίκογλου, τις οποίες να τις αναζητήσουμε μαζί. 
      ΒΑΣΙΛΗΣ ΚΕΔΙΚΟΓΛΟΥ: Αυτό θέλουμε.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Τώρα θεωρώ πως η Κυβέρνηση νοιάζεται για την Εύβοια και αυτό είναι ένα θέμα πιο σύνθετο, αφορά πολλά Υπουργεία. 
      Από την πλευρά μου, σε ό,τι αφορά το θέμα της σύνδεσης της Κύμης με τις Σποράδες και με τα υπόλοιπα λιμάνια και νησιά, είναι κάτι που θα το εξετάσω μαζί σας για να βρούμε την καλύτερη δυνατή λύση.
      Σε ό,τι αφορά το λιμάνι στο Μαντούδι, όπως γνωρίζετε καλύτερα από μένα, το έργο αυτό χωρίστηκε σε δύο φάσεις. Η πρώτη φάση έχει χρηματοδοτηθεί από το ΥΠΕΧΩΔΕ με ένα ύψος 2,2 εκατομμύρια ευρώ και πάμε στη δεύτερη φάση, η οποία χρειάζεται μια χρηματοδότηση 9 εκατομμύρια ευρώ. Και εδώ ερχόμαστε στη ταμπακέρα, κύριε Κεδίκογλου. Δώσαμε μεγάλη σημασία στα έργα της στεριανής ενδοχώρας τα προηγούμενα δεκαπέντε-είκοσι χρόνια και ήρθε η ώρα να κοιτάξουμε με μεγαλύτερη προσοχή τα λιμάνια όλης της Ελλάδας γύρω από τα οποία κινείται η οικονομία στο 70% της ελληνικής επικράτειας. Υπάρχουν σήμερα έργα σε εξέλιξη ύψους  650 εκατομμυρίων ευρώ, όμως χρειαζόμαστε πολύ περισσότερα χρήματα για να κάνουμε έργα σε χίλια περίπου μικρά και μεγάλα λιμάνια της χώρας, σε πολλά νησιά και σε πολλά σημεία της ηπειρωτικής χώρας.
      ΒΑΣΙΛΗΣ ΚΕΔΙΚΟΓΛΟΥ: Τα χρήματα για το Μαντούδι είναι στο συρτάρι.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Ζήτησα, ζητώ και θέλω και τη συνδρομή του ελληνικού Κοινοβουλίου, ώστε να υπάρξει ένας τέτοιος επαναπροσανατολισμός στο σχεδιασμό της χώρας, για να δώσουμε έμφαση στη θαλάσσια οικονομία, στις θαλάσσιες ενδομεταφορές και, φυσικά, στα μικρά και μεγάλα λιμάνια της χώρας. Θα ήθελα, λοιπόν, τη δική σας συνδρομή. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Επόμενη είναι η πρώτη με αριθμό 133/14.10.2003 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Ανάπτυξης, σχετικώς με την πορεία του προγράμματος ανταγωνιστικότητας, κλπ. 
      Η επίκαιρη ερώτηση του κ. Τσιπλάκου έχει ως εξής:
      «Ο Υφυπουργός Ανάπτυξης φαίνεται ότι δεν έλαβε υπ΄ όψιν του τις έγγραφες παρατηρήσεις της Ευρωπαϊκής Ένωσης που συνιστά να παραδεχόμαστε τα προβλήματα και να προσπαθούμε για την επίλυσή τους, αντί να τα ωραιοποιούμε και, δυστυχώς, ακολουθεί την εσφαλμένη τακτική του κ. Πάχτα να παραπλανεί την κοινή γνώμη με ανακριβή στοιχεία. 
      Μας παρουσίασε ενεργοποίηση του προγράμματος ανταγωνιστικότητας κατά 82% αποφεύγοντας να εξηγήσει ότι ενεργοποίηση σημαίνει απλώς δημοσιοποίηση των προγραμμάτων, που γι’ αυτό δεν χρειάζεται και ιδιαίτερη προσπάθεια και μας διαβεβαίωσε, επίσης, ότι οι δαπάνες που έχουν καταβληθεί είναι το 20,1% του προγράμματος ανταγωνιστικότητας που χειρίζεται το Υπουργείο Ανάπτυξης.
      Επειδή έχουμε στα χέρια μας τα επίσημα στοιχεία προόδου του προγράμματος ανταγωνιστικότητας, ερωτάται ο κύριος Υπουργός:
      1. Είναι αλήθεια ή όχι ότι μέχρι την 15η Σεπτεμβρίου 2003, σύμφωνα με τα επίσημα στοιχεία του πληροφοριακού συστήματος, οι δαπάνες που έχουν καταβληθεί στους δικαιούχους είναι το 9,1% του συνολικού προγράμματος και όχι το 20,1%; 
      2. Είναι αλήθεια ή όχι ότι από τα σαράντα έξι μέτρα του προγράμματος ανταγωνιστικότητας που χειρίζεται το κεντρικό Υπουργείο, τα έντεκα έχουν μηδενική απορρόφηση και τα άλλα δώδεκα από 0,5% έως 3% και αν δεν υπήρχαν τα δυο μέτρα των συνεχιζόμενων επενδύσεων του αναπτυξιακού νόμου 1601/98…» 
      Ο νόμος μάλλον πρέπει να έχει αριθμό 2601/98.
      «… που παρουσιάζουν απορρόφηση μέχρι 93,7%, η μέση απορρόφηση στα υπόλοιπα σαράντα τέσσερα μέτρα θα ήταν σε απελπιστικά χαμηλά επίπεδα και ότι πέρα από τα προγράμματα αυτά ανταγωνιστικότητας που χειρίζεται το Υπουργείο Ανάπτυξης, τα προγράμματα ανταγωνιστικότητας που χειρίζονται οι υπόλοιπες Περιφέρειες της Ελλάδας, παρουσιάζουν ελάχιστες ή μηδαμινές δαπάνες;».
      Θα απαντήσει ο Υφυπουργός Ανάπτυξης κ. Καλαφάτης.
      Ορίστε, κύριε Υφυπουργέ, έχετε το λόγο για τρία λεπτά για να πρωτολογήσετε.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Αγαπητέ συνάδελφε, η επίκαιρη ερώτησή σας έχει ορισμένα στοιχεία, τα οποία είναι ανακριβή και λανθασμένα και ελπίζω ότι αυτό δεν γίνεται ενσυνείδητα αλλά γίνεται, επειδή δεν έχετε καλή πληροφόρηση, διότι αν γίνεται ενσυνείδητα, τότε προφανώς εσείς προσπαθείτε να παραπλανήσετε τον ελληνικό λαό και όχι εγώ.
     Επίσης υπάρχει άγνοια –επιτρέψτε μου αυτήν τη λέξη, παρ’ όλο που ξέρω ότι έχετε μεγάλη εμπειρία- διότι διατείνεστε ότι η ενεργοποίηση του προγράμματος είναι κάτι το ασήμαντο, ενώ θα έπρεπε να γνωρίζετε ότι η ενεργοποίηση περιλαμβάνει ουσιαστικά όλη τη μεγάλη προσπάθεια που χρειάζεται, για να μπορεί να γίνει η προκήρυξη ενός έργου, αν δεν έχουμε καταρτίσει τα κριτήρια. Αν δεν έχουμε καταρτίσει τα προγράμματα ή τους πίνακες και τους οδηγούς, τότε πώς μπορούμε να προχωρήσουμε σε προκηρύξεις προγραμμάτων; Εγώ πιστεύω ότι η ενεργοποίηση είναι το σημαντικότερο, γιατί ακολούθως προχωράμε σε μια προδιαγεγραμμένη πορεία μέχρι τις απορροφήσεις. 
     Επίσης, νομίζω ότι έχετε κάποια σύγχυση στα στοιχεία σας και γι’ αυτό ίσως αυτή η σύγχυση σας οδήγησε να κάνετε αυτήν την ερώτηση. Όταν ανέφερα το 20,1% ως απορρόφηση, εννοούσα και εννοώ –και το είπα συγκεκριμένα- το πρόγραμμα βιομηχανίας του ΕΠΑΝ. Το ΕΠΑΝ είναι ένα μεγάλο πρόγραμμα που έχει πέντε τμήματα. Εγώ είμαι αρμόδιος Υφυπουργός για τη βιομηχανία και μίλησα για τη βιομηχανία. Το 9,1% που λέτε εσείς είναι η γενική απορρόφηση του ΕΠΑΝ. 
      Εξάλλου, αγαπητέ κύριε συνάδελφε, εμείς δίνουμε τα επίσημα στοιχεία για το ΕΠΑΝ. Εμείς πληροφορούμε τον κόσμο, εμείς έχουμε στη διάθεση όλων τα επίσημα στοιχεία του ΕΠΑΝ. Δεν τα έχουμε κάπου κρυμμένα και βγαίνει ο κάθε Υπουργός ή Υφυπουργός και λέει τα δικά του στοιχεία.  
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Προς άρση της σύγχυσής σας, η συνέντευξή μου ανέφερε και αναφέρει κάποια πράγματα, τα οποία μπορείτε να τα διαπιστώστε, διότι θα καταθέσω και τους γενικούς πίνακες στα Πρακτικά, οι οποίοι είναι ήδη στη διάθεσή σας. 
      (Στο σημείο αυτό ο Υφυπουργός Ανάπτυξης κ. Αλέξανδρος Καλαφάτης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ο ένας πίνακας αφορά την απορρόφηση και την πρόοδο του ΕΠΑΝ γενικά και ο άλλος είναι ακριβώς η συνέντευξη που έδωσα που αναφέρεται στα στοιχεία της βιομηχανίας. 
      Σήμερα υλοποιείται πρόγραμμα ύψους περίπου 1,2 δισεκατομμυρίων ευρώ και έχουν ενταχθεί περίπου πεντέμισι χιλιάδες επιχειρήσεις. Βρισκόμαστε υπό προκήρυξη για 381 εκατομμύρια ευρώ  και τα έργα τα οποία προκηρύσσονται από μέρα σε μέρα είναι εκατόν ένα. 
      Με όλα αυτά τα στοιχεία θα δείτε ότι μέρα με τη μέρα θα έχουμε διαφοροποίηση των πινάκων προς βελτίωση όλων των στοιχείων. Επίσης είναι πάρα πολύ σημαντικό να δείτε στους πίνακές μας ότι έχουμε προχωρήσει σε δεσμεύσεις, σε συμβάσεις που ξεπερνούν το 45%. 
      Θα παρακαλούσα, επειδή έχω εκτίμηση στο πρόσωπό σας, να δείτε επακριβώς τους δύο πίνακες, όπου αναφέρονται συνολικά τα στοιχεία του ΕΠΑΝ και τα στοιχεία του ΕΠΑΝ  βιομηχανίας, για να σχηματίσετε πιο ορθή γνώμη. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκος έχει το λόγο. 
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Υπουργέ, ξέρω πολύ καλά τι σημαίνει ενεργοποίηση και μην προσπαθείτε να μου κάνετε μάθημα. Είναι απλώς η δημοσιοποίηση των προγραμμάτων και, εν πάση περιπτώσει, δεν είναι κάτι για το οποίο μπορούμε να επαιρόμεθα ύστερα από τόσα χρόνια, δηλαδή για το ότι έχει γίνει δημοσιοποίηση για το 70%. 
     Έχω ιδιαίτερη εκτίμηση σε σας, κύριε Υπουργέ, αλλά δεν περίμενα να ακολουθήσετε την τακτική του κ. Πάχτα, να επιμένετε στα στοιχεία και να λέτε ότι χρησιμοποιούμε ανακριβή στοιχεία. Ποτέ μέχρι τώρα δεν έχω χρησιμοποιήσει στη Βουλή ανακριβή στοιχεία. 
     Σας πληροφορώ ότι όταν μιλήσατε για το επίσημο πρόγραμμα ανταγωνιστικότητας  και αναφερθήκατε στο 20,1%, ανεξαρτήτως που τώρα προσπαθείτε να τα διορθώσετε, το 20,1% , το πρόγραμμα ανταγωνιστικότητας με τα δικά σας στοιχεία είναι 9,1%. Αυτό δεν το αναφέρετε. Το πρόγραμμα είναι 9,1%. 
     Με το να δημιουργείτε λοιπόν την εντύπωση ότι έχετε 20,1% απορρόφηση, παραπλανάτε την κοινή γνώμη, κύριε Υπουργέ. Αυτό είναι κάτι που πρέπει να το συνειδητοποιήσετε, ότι δεν πρέπει να λέτε ψέματα από εδώ και στο εξής. Οφείλετε να πείτε την αλήθεια. Προφανώς έχουμε στοιχεία. Όταν μας λέτε ότι είναι 20,1%  το πρόγραμμα ανταγωνιστικότητας και τα επίσημα στοιχεία λένε 9,1%, παραπλανείτε την κοινή γνώμη. Αυτό είναι γεγονός.
      Εκείνο που πρέπει να σας πω, είναι ότι πρέπει να συνειδητοποιήσετε πως χάνετε άσκοπα το χρόνο σας και εσείς και ο κ. Πάχτας με το να προσπαθείτε να ωραιοποιήσετε την κατάσταση. Εκείνο που χρειάζεται είναι να αναγνωρίσετε τα προβλήματα, να καθίσουμε να συνεργαστούμε, να λύσουμε τα προβλήματα, γιατί πράγματι υπάρχουν σοβαρά προβλήματα και γιατί το Κοινοτικό Πλαίσιο Στήριξης δεν είναι ούτε δικό σας ούτε δικό μας. Είναι εθνικό θέμα και βλέπετε ότι τα πράγματα είναι πάρα πολύ άσχημα και το Δεκέμβριο του 2004 θα πληρώσουμε μεγάλο κονδύλι. Δεν θα είστε εσείς τότε κυβέρνηση ίσως και θα έλθετε εκ των υστέρων να μας κρίνετε για τη δική σας αδυναμία. 
      Θα ήθελα να πω ότι πρέπει τα στοιχεία που λέτε κάθε φορά να είναι σωστά και εκείνο που επιμένω και δεν μου απαντήσατε, είναι αν πράγματι υπάρχουν τόσα προγράμματα που έχουν μηδενική απορρόφηση και 0 έως 3%. Πράγματι τα περιφερειακά προγράμματα ανταγωνιστικότητας είναι σχεδόν με μηδαμινή απορρόφηση;
      Αυτά είναι τα θέματα, που θέλω να μου απαντήσετε. Το γεγονός ότι είναι 9,1% το πρόγραμμα ανταγωνιστικότητας και εσείς βγήκατε και είπατε ότι είναι 20,1%, χωρίς να κάνετε καμία διευκρίνιση, αυτό και μόνο είναι κάτι που μας ενοχλεί. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, σας απάντησα στην ερώτησή σας με πάρα πολύ καλή προαίρεση και επειδή σας σέβομαι και επειδή αυτό επιβάλλει και το ήθος μου. Μένω έκπληκτος, όταν σας αναφέρω τα στοιχεία, τα οποία δεν πήρατε, εσείς να επαναλαμβάνετε τα ίδια λανθασμένα στοιχεία και να βάζετε το 9,1% …
      ΑΡΙΣΤΕΙΔΗΣ ΤΣΙΠΛΑΚΟΣ: Το 9,1% είναι σωστό; 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Τσιπλάκο,  το 9,1% για το οποίο έχει δώσει συνέντευξη ο κύριος Υπουργός και τα έχει αναφέρει όλα αυτά, είναι για όλο το ΕΠΑΝ. Εγώ όταν δίνω συνέντευξη δεν μιλάω για όλο το ΕΠΑΝ. Δίνω συνέντευξη για τον τομέα της βιομηχανίας. Όταν έδωσα τη συνέντευξη, ήταν οι συντάκτες του τομέα βιομηχανίας και τους έδωσα τα πλήρη προγράμματα του τομέα βιομηχανίας. 
     Αναγνωρίσατε λοιπόν ότι έχετε κάνει λάθος με τα στοιχεία, ότι αυτοί που σας έδωσαν τα στοιχεία έχουν πέσει σε λάθος και οδήγησαν και εσάς σε μεγάλο κοινοβουλευτικό σφάλμα. 
     ΑΡΙΣΤΕΙΔΗΣ ΤΣΙΠΛΑΚΟΣ: Δεν το ξεκαθαρίσατε.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι προς τιμήν σας να το αναγνωρίσετε. Το συνολικό ΕΠΑΝ έχει απορρόφηση 9,1%. Είναι τα στοιχεία τα οποία εμείς έχουμε δώσει πρώτοι. Δεν τα δώσατε εσείς. Έχει δώσει συνέντευξη ο κύριος Υπουργός. Εγώ έδωσα συνέντευξη για το ΕΠΑΝ της βιομηχανίας. Κάνατε λάθος και το μπερδέψατε ή επίτηδες τα μπερδέψατε, για να παραπλανήσετε τον ελληνικό λαό. Αυτό δεν τιμά κανέναν εδώ. Εγώ ήλθα με καλή πρόθεση να σας πω τα στοιχεία. Επειδή έχουμε συνεχιζόμενα έργα, αυτό είναι κακό; Απαγορεύεται από την Ευρωπαϊκή Ένωση;
      Εδώ έχετε δίκιο. Όντως τα έργα τα οποία είναι συνεχιζόμενα, είναι φυσικό να έχουν περισσότερη απορρόφηση. Αλλά όλες μας οι προκηρύξεις, όλες μας οι δράσεις είναι στον αέρα και πολύ σύντομα, όπως σας είπα, μέχρι τέλος του χρόνου θα δείτε σ’ αυτούς τους πίνακες το 20% να φθάνει στο 25% ή στο 30%. 
      ΑΡΙΣΤΕΙΔΗΣ ΤΣΙΠΛΑΚΟΣ: Το ευχόμαστε.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι μόνο να το δείτε, αλλά να παραδέχεστε και τα λάθη σας, να παραδέχεστε τα σφάλματά σας.
      ΑΡΙΣΤΕΙΔΗΣ ΤΣΙΠΛΑΚΟΣ: Λάθος δικό μου είναι το 9,1%, κύριε Υπουργέ;
      ΠΡΟΕΔΡΕΥΩΝ (Παναγιώτης Σγουρίδης): Καλώς, πρόκειται περί παρεξηγήσεως.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μην κοροϊδευόμαστε. Δεν επιτρέπεται να κοροϊδευόμαστε, γιατί ήρθα με καλή πρόθεση -από εκτίμηση- να κουβεντιάσουμε σωστά. Επαναλαμβάνετε τα ίδια και τα ίδια λανθασμένα στοιχεία. Πάρτε τους πίνακες που έχω καταθέσει να δείτε. Ρωτήστε τους συντάκτες του βιομηχανικού ρεπορτάζ να δείτε για τι μιλήσαμε. Όλα τα ρεπορτάζ των εφημερίδων αναφέρονταν στα βιομηχανικά ταμεία του ΕΠΑΝ. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Έχω την τιμή να ανακοινώσω στο Σώμα ότι με την υπ’ αριθμόν 10740/6376 από 17.10.2003 απόφαση του Προέδρου της Βουλής συγκροτήθηκαν οι προβλεπόμενες από το άρθρο 43Α΄ του Κανονισμού της Βουλής Ειδικές Μόνιμες Επιτροπές για τη Δ΄ Σύνοδο της Ι΄ Βουλευτικής Περιόδου.
      Η σχετική απόφαση θα καταχωριστεί στα Πρακτικής της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές.
      Η προαναφερθείσα απόφαση καταχωρίζεται στα Πρακτικά και έχει ως εξής:
      «
Αθήνα, 17/10/2003

      Πρωτ:  10740
Αριθμ.
      Διεκπ: 6376
      
  ΑΠΟΦΑΣΗ

ΘΕΜΑ: 	Σύσταση και συγκρότηση των Ειδικών Μόνιμων Επιτροπών της Ολομέλειας της Βουλής.
  
  Ο ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
΄Εχοντας υπόψη:
1. Τις διατάξεις του άρθρου 43 Α, σε συνδυασμό με τις διατάξεις των άρθρων 29 παρ. 5  και 31 του Κανονισμού της Βουλής (Mέρος Κοινοβουλευτικό),
2. τις έγγραφες υποδείξεις των Κοινοβουλευτικών Ομάδων,

α π ο φ α σ ί ζ ο υ μ ε,
     συνιστούμε τις προβλεπόμενες από το άρθρο 43 Α του Κανονισμού της Βουλής Ειδικές Μόνιμες Επιτροπές της Βουλής για τη Δ΄ Σύνοδο της Ι΄ Βουλευτικής Περιόδου, που συγκροτούνται ως ακολούθως:

                 Ι. ΕΙΔΙΚΗ  ΜΟΝΙΜΗ ΕΠΙΤΡΟΠΗ  ΑΠΟΔΗΜΟΥ ΕΛΛΗΝΙΣΜΟΥ
         1. Αλαμπάνος Δημήτριος
2. Αποστολάκης Δημήτριος
3. Βαρδίκος Πυθαγόρας
4. Βασιλακάκης Βασίλειος
5. Βλαχόπουλος Ηλίας
6. Γερανίδης Βασίλειος
7. Γιαννακόπουλος Ιωάννης
8. Θωμόπουλος Ιωάννης
9. Καρχιμάκης Μιχαήλ
10. Λεβογιάννης Νικόλαος
11. Μαγκούφης Χρήστος
12. Ματζαπετάκης Στυλιανός
13. Νικολαϊδης Ιωάννης
14. Νιώτης Γρηγόριος
15. Στολίδης Σωτήριος
16. Στρατηλάτης Νικόλαος
17. Δημοσχάκης Θεοφάνης
18. Καλαντζής Γεώργιος
19. Καρασμάνης Γεώργιος
20. Λεονταρίδης Θεόφιλος
21. Λυμπερακίδης Λεωνίδας
22. Παπαδόπουλος Σταύρος
23. Παπανικολάου Ελευθέριος
24. Πάππας Βασίλειος
25. Σκανδαλάκης Παναγιώτης
26. Τρυφωνίδης Γεώργιος
27. Φουντουκίδου – Θεοδωρίδου Παρθένα
28. Χαϊτίδης Ευγένιος
29. Γκατζής Νικόλαος
30. Δαμανάκη Μαρία
      
      II. ΕΙΔΙΚΗ  ΜΟΝΙΜΗ ΕΠΙΤΡΟΠΗ  ΘΕΣΜΩΝ ΚΑΙ ΔΙΑΦΑΝΕΙΑΣ
1. Γκούσκος Διονύσιος
2. Θωμά Μαρία
3. Ιωαννίδης Φοίβος
4. Καψής Ιωάννης
5. Λεβογιάννης Νικόλαος
6. Μαντέλης Αναστάσιος
7. Παπαδέλλης Φραγκλίνος
8. Κατσαρός Νικόλαος
9. Κεφαλογιάννης Εμμανουήλ
10. Μπενάκη – Ψαρούδα Άννα 
11. Παυλόπουλος Προκόπιος
12. Κανέλλη Γαρυφαλλιά (Λιάνα)
13. Κουβέλης Φώτιος
  
  
  ΙII. ΕΙΔΙΚΗ ΜΟΝΙΜΗ ΕΠΙΤΡΟΠΗ ΑΠΟΤΙΜΗΣΗΣ ΤΕΧΝΟΛΟΓΙΑΣ
1. Βαϊνάς Ιωάννης
2. Βοσνάκης Χρήστος
3. Γκαλήπ Γκαλήπ
4. Γρηγοράκος  Λεωνίδας
5. Κατσιλιέρης Πέτρος
6. Κολιοπάνος Θεόδωρος
7. Μακρυπίδης Ανδρέας
8. Φλώρος Νικόλαος
9. Φραγκιαδουλάκης Εμμανουήλ
10. Γιακουμάτος Γεράσιμος
11. Γκελεστάθης Νικόλαος
12. Δαβάκης Αθανάσιος
13. Μελάς Παναγιώτης
14. Μιχαλολιάκος Βασίλειος
15. Τσιαρτσιώνης Νικόλαος
16. Κοσιώνης Παναγιώτης
17. Ξηροτύρη-Αικατερινάρη Ασημίνα

ΙV. ΕΙΔΙΚΗ ΜΟΝΙΜΗ ΕΠΙΤΡΟΠΗ ΙΣΟΤΗΤΑΣ ΚΑΙ ΔΙΚΑΙΩΜΑΤΩΝ ΤΟΥ ΑΝΘΡΩΠΟΥ
1. Βρέντζος Σταύρος
2. Θωμά Μαρία
3. Κατσέλη Ελεωνόρα
4. Κούρκουλα Ελένη
5. Σχοιναράκη-Ηλιάκη Ευαγγελία
6. Τσουκάτος Θεόδωρος
7. Χρονόπουλος Γεώργιος
8. Κατσιγιάννης Αθανάσιος
9. Κόλλια-Τσαρουχά Μαρία
10. Μπέζας Αντώνιος
11. Παπακώστα – Σιδηροπούλου Αικατερίνη
12. Κανέλλη Γαρυφαλλιά (Λιάνα)
13. Δαμανάκη Μαρία

                    V. ΕΙΔΙΚΗ ΜΟΝΙΜΗ ΕΠΙΤΡΟΠΗ ΠΕΡΙΦΕΡΕΙΩΝ

1. Αποστολίδης Λουκάς
2. Βαθειάς Ιωάννης
3. Βαϊνάς Ιωάννης
4. Θεοδώρου Χρήστος
5. Κανελλόπουλος Λάμπρος
6. Κατσανέβας Θεόδωρος
7. Λαλιώτης Κωνσταντίνος
8. Μαλέσιος Ευάγγελος
9. Μανίκας Στέφανος
10. Νεονάκης Μιχαήλ
11. Νικολαϊδης Ιωάννης
12. Παπαδέλλης Φραγκλίνος
13. Τσουκάτος Θεόδωρος
14. Φραγκιαδουλάκης Εμμανουήλ
15. Χρονόπουλος Γεώργιος
16. Χρυσανθακόπουλος Αλέξανδρος
17. Καλογιάννης Σταύρος
18. Κοντός Αλέξανδρος
19. Κορτσάρης Νικόλαος
20. Κούβελας Σωτήριος
21. Λαμπρόπουλος Ιωάννης
22. Νάκος Αθανάσιος
23. Παπαγεωργόπουλος Ελευθέριος
24. Παπαδημητρίου Ελισάβετ (Έλσα)
25. Παυλίδης Αριστοτέλης
26. Πολύδωρας Βύρων
27. Σιούφας Δημήτριος
28. Τσιπλάκος Αριστείδης
29. Γκατζής Νικόλαος
30. Κουβέλης Φώτιος


	Ο ΠΡΟΕΔΡΟΣ ΤΗΣ ΒΟΥΛΗΣ

	ΑΠΟΣΤΟΛΟΣ ΧΡ. ΚΑΚΛΑΜΑΝΗΣ»)
     ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, ο Βουλευτής Πειραιά κ. Πέτρος Μαντούβαλος ζητά ολιγοήμερη άδεια απουσίας στο εξωτερικό.
     Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
      
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 4/3.10.2003  επερώτηση των Βουλευτών της Νέας Δημοκρατίας κυρίων Αθανάσιου Γιαννόπουλου, Αθανάσιου Κατσιγιάννη, Παναγιώτη Μελά, Γεώργιου Κωνσταντόπουλου, Σταύρου Καλογιάννη, Γεώργιου Ορφανού, Μιχάλη Λιάπη, Βασιλείου Μιχαλολιάκου και Νικήτα Κακλαμάνη προς τους Υπουργούς Υγείας και Πρόνοιας, Περιβάλλοντος, Χωροταξίας και Δημοσίων ‘Εργων, Εσωτερικών, Δημόσιας Διοίκησης και Αποκέντρωσης, σχετικώς με τη λειτουργία της μονάδας αποτέφρωσης στο Χώρο Υγειονομικής Ταφής Απορριμμάτων (ΧΥΤΑ) Άνω Λιοσίων για νοσοκομειακά απορρίμματα από όλη την Ελλάδα.
     Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα «Η Ελλάδα των Βαλκανικών Πολέμων 1912-1913», είκοσι δύο μαθητές και δύο συνοδοί από το Γυμνάσιο του Κολεγίου Ψυχικού.
     Η Βουλή καλωσορίζει τα παιδιά.
     (Χειροκροτήματα από όλες τις πτέρυγες της Βουλής)
     Από τη Νέα Δημοκρατία ορίζεται ως Κοινοβουλευτικός Εκπρόσωπος για τη σημερινή επερώτηση ο κ. Νικήτας Κακλαμάνης, Βουλευτής Α’ Αθήνας.
     Ο πρώτος επερωτών κ. Αθανάσιος Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, η απουσία του κυρίου Υπουργού σήμερα και η διαπίστευση στην επερώτηση στον κύριο Υφυπουργό, πιστεύω ότι δεν έχει καμία σχέση με την προχθεσινή επερώτηση της Παρασκευής, ούτε λίγο ούτε πολύ, εδέχθημεν επίθεση εκ μέρους του κυρίου Υπουργού, πιστεύω καλόπιστη, διότι εμείς τον κύριο Υπουργό τον έχουμε σε κοινοβουλευτική ασυλία, λόγω ειδικών συνθηκών.
     Κύριε Υφυπουργέ, πιστεύω ότι θα δοθεί η δυνατότητα σήμερα νηφαλίως να συζητήσουμε το μέγα θέμα των νοσοκομειακών απορριμμάτων και βεβαίως πιστεύω ότι εσείς θα έχετε την αντοχή της πολιτικής κριτικής και κατ’ αυτόν τον τρόπο θα είναι εποικοδομητικός ο όλος διάλογος και η επερώτηση όπως θα διεξαχθεί.
     Κύριε Πρόεδρε, κύριοι συνάδελφοι, δεν είναι τυχαίο που η πατρίδα μας θεωρείται μια χώρα που παρουσιάζει μια τραγική κατάσταση στα απορρίμματα γενικότερα. Το ζούμε στην Αθήνα, το ζούμε στις μεγαλουπόλεις, το ζούμε στις μικρές πόλεις, το ζούμε στην επαρχία, όπου βλέπει κανείς χώρους γεμάτους από απορρίμματα. Όπου θέλει ο καθένας μπορεί να αδειάζει τα διάφορα απορρίμματα που δημιουργεί.
     Αυτή είναι μια τραγική εικόνα και είναι τραγική αλήθεια και πουθενά στην Ευρώπη δεν το συναντάει κανείς.
      Τουλάχιστον, όμως, θα περίμενε κανείς στο νοσοκομειακό χώρο, στο νοσοκομειακό περιβάλλον, να υπάρχει μία άλλη πολιτική όσον αφορά τη διαχείριση των νοσοκομειακών απορριμμάτων και αποβλήτων. 
      Βλέπουμε, όμως, ότι και εδώ υστερούμε πολύ. Το πρόβλημα της επεξεργασίας και της διάθεσης των νοσοκομειακών αποβλήτων είναι πολύ μεγάλο. Εξαρτάται το πού βρίσκονται τα νοσοκομεία, με τι αντικείμενα ασχολούνται τα νοσοκομεία, μικρά ή μεγάλα κλπ.
      Επίσης υπάρχει ένα μεγάλο πρόβλημα συγκριτικά με τα μεγάλα ιδιωτικά θεραπευτήρια, όπως και με τους διάφορους υγιεινομικούς σχηματισμούς είτε αυτοί λέγονται κέντρα υγείας είτε διάφορα άλλα μικρότερα νοσοκομεία.
      Είναι γεγονός ότι τα νοσοκομειακά απόβλητα έχουν απασχολήσει λίγο την Κυβέρνηση και νομίζω ότι το Υπουργείο δεν έχει ασχοληθεί ιδιαίτερα με αυτό το θέμα. 
      Επιπλέον, θα πρέπει να γνωστοποιηθεί ότι, εκτός των νοσοκομειακών αποβλήτων, αν μπούμε στη λογική και των βιομηχανικών αποβλήτων, θα δούμε ότι δεν υπάρχει τίποτα στην Ελλάδα. Η πατρίδα μας αναγκάζεται να κάνει εξαγωγή βιομηχανικών αποβλήτων σε μονάδες του εξωτερικού, καίτοι υπάρχει συγκεκριμένη οδηγία της Ευρωπαϊκής Ένωσης για τη δημιουργία τέτοιων μονάδων. Αυτή η μονάδα δεν έχει γίνει και επιχειρείται κάπως βιαίως να δημιουργηθεί στην περιοχή της Λάρυμνας, χωρίς να υπάρχει ενημέρωση.
      Πώς φθάνουμε σήμερα σε αυτήν τη διαχείριση των νοσοκομειακών απορριμμάτων; Το 1990-1993, στην περίοδο διακυβέρνησης της Νέας Δημοκρατίας, που είχα την τύχη να είμαι πρόεδρος σε δύο νοσοκομεία, στο «ΣΩΤΗΡΙΑ» και στο «ΚΡΑΤΙΚΟ», αντιμετωπίσαμε τα προβλήματα της διαχείρισης με τα τότε μέσα. Υπήρχαν οι διάφοροι πυρολυτικοί και αποτεφρωτικοί κλίβανοι στα νοσοκομεία. Είδαμε την περίοδο εκείνη, λόγω της ρύπανσης της ατμόσφαιρας και λόγω της μεγάλης συγκεντρώσεως ρύπων, ιδιαιτέρως στην Αθήνα, ότι τότε οι αποτεφρωτικοί κλίβανοι παλαιάς τεχνολογίας με μεγάλες διαρροές βαρέων μετάλλων, διοξινών και διαφόρων άλλων αεριών δημιούργησαν τεράστια προβλήματα. Υπήρξαν τότε καταγγελίες και είχε ανασταλεί η λειτουργία πολλών τέτοιων σταθμών με πυρολυτικούς και αποτεφρωτικούς κλιβάνους. 
      Εκείνη την εποχή μπήκαμε στη λογική με τεχνικές που επικρατούσαν στην Ευρώπη, να δούμε ακριβώς πώς μπορούμε να διαχειριστούμε τα νοσοκομειακά απόβλητα. 
      Κύριε Υφυπουργέ, όπως θα ξέρετε, μπορεί τα νοσοκομειακά απόβλητα να τα χαρακτηρίζουμε γενικά με την ορολογία αυτή, εν τούτοις πρέπει να μπούμε στη λογική της διάκρισης της διαχείρισης με το κριτήριο αν είναι μολυσματικά ή όχι. 
      Άρα έχουμε τέσσερις φάσεις, που είναι η συλλογή, η αποθήκευση, η μεταφορά και η επεξεργασία. 
      Τότε είχαμε δει τεχνικές που επικρατούσαν στην Ευρώπη και είχαμε δει κάποιες, οι οποίες ήταν στη φάση της αποστείρωσης που γίνονταν μέσα στα νοσηλευτικά ιδρύματα και δεν δημιουργούσαν όλο αυτό το περίεργο μεταφορικό φορτίο μέσα στην Αθήνα ή και στις άλλες πόλεις, σε όλη γενικά την ενδοχώρα, όπως τώρα παρατηρείται ή θα παρατηρηθεί λόγω της μαζικοποίησης του φαινομένου.
      Τότε, λοιπόν, εμφανίζεται περιέργως ο ΕΣΔΝΑ με την πρόθεση να δημιουργήσει έναν κεντρικό σταθμό καύσεως των μολυσματικών νοσοκομειακών απορριμμάτων. Το ΥΠΕΧΩΔΕ μπαίνει σε αυτήν τη λογική και έγινε όλη αυτή η ιστορία χωρίς –πιστεύω- να υπάρχει συγκεκριμένη μελέτη, διότι πουθενά στην Ευρώπη δεν υπάρχει ένας τέτοιος κεντρικός σταθμός διαχείρισης των νοσοκομειακών απορριμμάτων.
      Προφανώς, όμως, λόγω του ότι το αντικείμενο της κατασκευής ήταν μεγάλο, πλανάται ότι κάτι συνέβη στην όλη διαδικασία της διαχείρισης, υλοποίησης, ανέγερσης και δημιουργίας αυτού του κεντρικού αποτεφρωτικού κλιβάνου. Πόσο στοίχισε, κύριε Υπουργέ; Μερικά δισεκατομμύρια. Πώς λειτούργησε; Μετά από μεγάλες καθυστερήσεις λειτούργησε εκχωρώντας και παραχωρώντας τη λειτουργία του σε μια ιδιωτική εταιρεία με τη χρησιμοποίηση κάποιων ειδικών μεταφορικών μέσων, τα οποία τα είχε πάρε με χορηγία από το ΥΠΕΧΩΔΕ. Και μένουμε τώρα ακριβώς στο τι γίνεται. Δημοσιεύματα της 10ης Οκτωβρίου φέρουν τον κ. Μαστοράκο, που είναι ο πρόεδρος της ΕΣΔΚΝΑ να στέλνει τελεσίγραφο για τα απόβλητα του νοσοκομείου. Άλλες εφημερίδες γράφουν: «Τα νοσοκομεία βλάπτουν την υγεία. Τα νοσοκομειακά απόβλητα… κλπ.». Τα νοσοκομειακά απόβλητα περιφέρονται σε όλη την Ελλάδα, ηπειρωτική και νησιωτική για να έλθουν σ’ ένα κεντρικό αποτεφρωτικό κλίβανο που πραγματικά παρόμοιο φαινόμενο δεν υπάρχει πουθενά. Και το περίεργο είναι ότι ο κ. Μαστοράκος –μας κινεί την περιέργεια και θα θέλαμε και τη δική σας απάντηση ή τέλος πάντων την εκτίμηση- ούτε λίγο ούτε πολύ απευθύνεται σε όμορους δήμους όπου υπάρχουν νοσηλευτικά ιδρύματα και τους λέει ότι σε περίπτωση κατά την οποία τα απορριμματοφόρα έχουν νοσοκομειακά απόβλητα δεν θα τα δεχτούμε στα ΧΥΤΑ.
      Λέω, λοιπόν, γιατί αυτή η όλη προσπάθεια εκ μέρους του κ. Μαστοράκου, τη στιγμή που βλέπει τη δική σας κοινή υπουργική απόφαση που βγήκε και θα έχει ισχύ μετά εξαμήνου, τον Απρίλιο, όπου δίνετε –και καλά κάνετε, έτσι έπρεπε να γίνει- κάποιες δυνατότητες αναπτύξεως κάποιων άλλων τεχνικών, οπότε δεν θα υπάρχει το μονοπώλιο εκ μέρους της ΕΣΔΚΝΑ. Η ΕΣΔΚΝΑ τι είναι; Είναι ένα νομικό πρόσωπο ιδιωτικού δικαίου. Έχει τη δυνατότητα να κάνει αποικιοκρατικές συμβάσεις μονοπωλιακού τύπου που βλέπει το κόστος ότι είναι 5 ευρώ ανά λίτρο; Και εδώ δεν γίνεται διαχωρισμός, κύριε Υπουργέ. Γιατί σας είπα ότι όλα τα νοσοκομειακά απορρίμματα δεν είναι μολυσματικά. Υπάρχουν μολυσματικοί χώροι, όπως είναι γνωστό, δηλαδή τα χειρουργεία και κάποιες μονάδες, ιδιαίτερα εντατικές μονάδες, εκεί που υπάρχουν ασθενείς με AIDS κ.λπ. Είναι μια ολόκληρη ιστορία, γιατί τα νοσοκομειακά απόβλητα δεν είναι μόνο τα στερεά. Είναι και τα υγρά τα οποία προέρχονται από διάφορα εργαστήρια και, όπως είπα, πολλά νοσοκομεία επειδή έχουν αναπτύξει διάφορα γνωστικά αντικείμενα, έχουν μεγάλο ποιοτικό και ποσοτικό φορτίο.
      Άρα, λοιπόν, πού φθάνουμε; Σε μια μονοπωλιακή σύμβαση. Είναι όλα τα νοσοκομεία συνδεδεμένα και έχουν υπογράψει συμβάσεις με τον ΕΣΔΚΝΑ; Όχι. Γιατί; Διότι το κόστος είναι τρομακτικό. Δεν αντέχουν και έχουν κάποιους υποτυπώδεις κλιβάνους που δημιουργούν φαινόμενα αποστείρωσης των νοσοκομειακών αυτών αποβλήτων. Κατόπιν μετατρέπονται σε οικιακά και πηγαίνουν στα ΧΥΤΑ. 
      Βεβαίως υπήρξαν εικόνες, τις οποίες θα τις είχατε δει. Γάτες, σκύλοι, αρουραίοι να βρίσκονται και να τραβούν γάζες. Ακόμη είχαν παρατηρηθεί και φρικαλέα φαινόμενα να υπάρχουν στα ΧΥΤΑ ακρωτηριασμένα μέλη και γλάροι να είναι σε επαφή με όλο αυτό το φρικαλέο αντικείμενο. Γι’ αυτό σας είπα ότι η Ελλάδα πρωτοπορεί και σ’ αυτήν ακόμη την τραγική ιστορία.
      Βεβαίως όταν μπαίνει στη λογική το Υπουργείο να φτιάξει αυτήν τη μονάδα, δεν μπορώ να καταλάβω πώς φτιάχνει μια μονάδα μαμούθ που σήμερα δέχεται μόνο τέσσερις τόνους, τη στιγμή που έχει δυνατότητες να επεξεργαστεί τριάντα τόνους ημερησίως. Αυξάνει το κόστος λειτουργίας, τα νοσοκομεία δεν υπογράφουν συμβάσεις, διότι είναι οικονομικώς ασύμφορα, πιέζει ο κ. Μαστοράκος να υπογραφούν τώρα, γιατί αν δεν υπογραφούν δεν θα πάρουν τα άλλα, τα οικιακά απορρίμματα και μοιραία αποθαρρύνει ενδεχομένως κάποιους επενδυτές, που εσείς δίνετε τη δυνατότητα να υπάρχουν, και καλά κάνετε, για να υπάρξει ένας συναγωνισμός. 
      Πείτε μου, η Θεσσαλονίκη, δηλαδή πάνω από τη Λάρισα, πάνω από τον Πηνειό, τι θα γίνει; Θα έρχονται από την Αλεξανδρούπολη κοντέινερς στην Αθήνα; Θα έρχονται από τη Ρόδο, από τα Κυκλαδίτικα νησιά, από τα Επτάνησα, ατμοπλοϊκώς; Και αν συμβούν ατυχήματα, που θα αναλυθούν από τους άλλους αγαπητούς συναδέλφους, τι θα γίνει; Και μη μου πείτε για τη σύμβαση που υπέγραψε πιλοτικά το νοσοκομείο Αρτεμισίου. Βλέπω και τον παριστάμενο εδώ ΠεΣΥπάρχη Στερεάς Ελλάδας, συντοπίτη μου Φώτη Σερέτη, ο οποίος είναι εδώ, αναρμοδίως βέβαια, διότι ναι μεν υπέγραψε, αλλά δεν μπορεί να καταλάβει τη νέα του θέση διότι δεν παραιτείται ο Σερεμέτης. Άλλο πρόβλημα αυτό. Θα τα βρει μπροστά του ο κ. Στεφανής που είναι ο μαέστρος όλης αυτής της ιστορίας. 
      Πείτε μου, λοιπόν, κύριε Υπουργέ, βλέπετε εσείς ότι αυτή η διαχείριση που περιλαμβάνει, όπως σας είπα, τις τέσσερις φάσεις, τη συλλογή, την αποθήκευση, τη μεταφορά και την επεξεργασία, μπορεί να γίνει σ’ αυτό το επίπεδο του γιγαντισμού; Όλα τα νοσοκομεία στην Αθήνα είναι  23 νομίζω, και 130 ή 133 σε όλη τη χώρα, συν  τα κέντρα υγείας. Είναι ποτέ δυνατό, λοιπόν, να γίνει αυτό; 
      Πρέπει, λοιπόν, να ενθαρρύνετε τη δημιουργία σύγχρονων μονάδων αποτέφρωσης στις περιφέρειες, να δημιουργηθούν οι μονάδες ασφαλούς μεταφοράς, να δημιουργηθούν οι συνθήκες που στα νοσοκομεία θα υπάρχει παιδεία διαχωρισμού των μολυσματικών, από τα άλλα νοσοκομειακά απορρίμματα, που είναι κοινά απορρίμματα, κοινής φύσεως με τα οικιακά, για να ελαχιστοποιηθεί το κόστος. Διότι αν όλα τα νοσοκομειακά απορρίμματα βαφτιστούν μολυσματικά, αντιλαμβάνεσθε ότι το κόστος λειτουργίας θα είναι τεράστιο.
      Με την ΕΣΔΚΝΑ έγινε μια επένδυση μαμούθ. Κοστίζει πολλά, προσφέρει λίγα, δημιουργεί τεράστιους κινδύνους όσον αφορά τη μεταφορά των μολυσματικών νοσοκομειακών απορριμμάτων και δεν δίνει λύσεις.
      Πιστεύω ότι η υπουργική απόφαση θα ενθαρρύνει πολλούς ώστε να δημιουργηθούν  οι προϋποθέσεις του ανταγωνισμού όσον αφορά τα νοσοκομειακά μολυσματικά απορρίμματα, που δεν είναι, όπως σας είπα, μόνο τα στερεά, διότι δεν σας πάω στα ραδιενεργά όπου εκεί δεν υπάρχει καμία σωστή διαχείριση. Στις ιδιωτικές κλινικές που χρησιμοποιούν ιώδιο 131 υπάρχει, δυστυχώς, όμως στα νοσηλευτικά ιδρύματα –και θα επανέλθω σ’ αυτό, κύριε Υφυπουργέ-  δεν υπάρχει σωστή επεξεργασία των ραδιενεργών ισοτόπων. 
      Αφού σας ακούσουμε μετά μεγάλης προσοχής  για τα μέτρα, τα οποία έχετε λάβει, θα σας απαντήσουμε δευτερολογώντας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης):  Το ΠΑΣΟΚ ορίζει ως Κοινοβουλευτικό του Εκπρόσωπο τον κ. Γρηγοράκο, για τη σημερινή επερώτηση.
      Ο κ. Αθανάσιος Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
     Το ιστορικό της σημερινής επερώτησης μου θυμίζει μια φράση του Αντρέ Ζιντ που λέει:«Όλα έχουν λεχθεί, αλλά όταν κανείς δεν ακούει πρέπει να ξαναρχίζεις». Πράγματι το γεγονός πως η κατάσταση στον τομέα της διαχείρισης των μολυσματικών και νοσοκομειακών απορριμμάτων δεν πάει άλλο, αποτελεί κοινό τόπο.
Πολλές φορές έχουν γίνει σχετικές ερωτήσεις στη Βουλή από συναδέλφους και άλλες τόσες σχετικές διαβεβαιώσεις έχουν δοθεί που όμως έμειναν έπεα πτερόεντα. Γι’ αυτό κι εμείς επανερχόμαστε.
      Αξίζει να αναφερθεί η διαβεβαίωση του παριστάμενου κυρίου Υφυπουργού σε σχετική επίκαιρη ερώτηση του συναδέλφου κ. Νικήτα Κακλαμάνη. Σας διαβάζω από τα Πρακτικά: «Υπάρχει ανάγκη να θεσπιστεί ένα ενιαίο θεσμικό πλαίσιο. Έχει γίνει μία πολύ σημαντική προεργασία, την οποία βρήκα στο Υπουργείο κι έχει ετοιμαστεί η ειδική κοινή υπουργική απόφαση για μολυσματικά απόβλητα σε συνεργασία με το ΥΠΕΧΩΔΕ. Βρίσκεται στη φάση των τελικών διατυπώσεων και υπογραφών των συναρμοδίων Υπουργών».
      Αυτά, κύριε Πρόεδρε, ελέχθησαν το Νοέμβριο του 2001. Από τότε περιμέναμε την ΚΥΑ, η οποία απ’ ό,τι μαθαίνω ολοκληρώθηκε πριν λίγο καιρό. Γιατί αυτή η διετής καθυστέρηση;
      Στην ίδια συνεδρίαση έγινε αναφορά και στον προγραμματισμό να κατασκευαστεί και ένας επιπλέον κεντρικός αποτεφρωτήρας στη Θεσσαλονίκη, ο οποίος θα λειτουργούσε παράλληλα με αυτόν που είναι εγκατεστημένος στον ΧΥΤΑ των Άνω Λιοσίων και θα κάλυπτε τη βόρειο Ελλάδα. Δυστυχώς το έργο δεν εντάχθηκε στο Γ΄ Κοινοτικό Πλαίσιο Στήριξης και παρά τις διαβεβαιώσεις των τελευταίων ετών φαίνεται πως η ιδέα εγκαταλείπεται. Ακόμη χειρότερα και η προοπτική της δημιουργίας ενός σταθμού μεταφόρτωσης στη Θεσσαλονίκη έχει εγκαταλειφθεί.
      Έτσι παρατηρούμε τη νέα επιχειρηματική δραστηριότητα του ΕΣΔΚΝΑ αυτήν τη φορά εκτός των ορίων της περιφέρειας Αττικής, όπου αναζητεί «πελάτες» για τον αποτεφρωτήρα των Άνω Λιοσίων μεταξύ των νοσοκομείων της περιφέρειας. 
      Κι έχω να παρατηρήσω τα εξής παράδοξα:
      Πρώτον, στην πρόσφατη συζήτηση στη Βουλή σχετικά με τις χωροθετήσεις των ΧΥΤΑ το ΥΠΕΧΩΔΕ, αλλά και εκτός Βουλής ο κύριος Περιφερειάρχης Αττικής και ο ΕΣΔΚΝΑ διατύπωσαν σε όλους τους τόνους την άποψη πως ο σχεδιασμός διαχείρισης των αστικών αποβλήτων πρέπει να γίνει σε επίπεδο περιφέρειας και δεν επιτρέπεται η εξαγωγή απορριμμάτων σε άλλους νομούς.
      Στην περίπτωση των νοσοκομειακών και μολυσματικών δεν ισχύει αυτό; Δηλαδή εδώ που υπάρχει και πολύ μεγαλύτερο ρίσκο κατά τη μεταφορά και πολύ σοβαρότεροι κίνδυνοι για το περιβάλλον και την υγεία των πολιτών μπορούμε ανεξέλεγκτα να μεταφέρουμε τέτοιου είδους απορρίμματα ανά την Ελλάδα -από τα Ιωάννινα, από την Αλεξανδρούπολη, από τα νησιά- στην Αθήνα; Και με πόση επιπλέον οικονομική επιβάρυνση για τα περιφερειακά νοσοκομεία;
      Δεύτερον, υπάρχει ακόμα και το θέμα της αδειοδότησης. Γνωρίζετε, κύριε Υπουργέ, πόσοι είναι οι εμπλεκόμενοι φορείς που πρέπει να αδειοδοτήσουν τη μεταφορά ενός τέτοιου φορτίου για μία διαδρομή; Αν η μεταφορά γίνεται δε διά θαλάσσης, το θέμα γίνεται ακόμα πιο σύνθετο. Επιπλέον, ερωτώ: Πού ανήκει η αρμοδιότητα ελέγχων, αλλά και ανάληψης ευθυνών σε περίπτωση ατυχήματος; Πώς, λοιπόν, ο ΕΣΔΚΝΑ διαπραγματεύεται ή ακόμα χειρότερα υπογράφει και συμβάσεις με νοσοκομεία της περιφέρειας για μεταφορά των απορριμμάτων αυτού του είδους στο ΧΥΤΑ των Άνω Λιοσίων για την καύση στον αποτεφρωτήρα;
      Τρίτον, πώς νομιμοποιείται αυτήν τη στιγμή ο ΕΣΔΚΝΑ -ο Ενιαίος Σύνδεσμος Δήμων και Κοινοτήτων Νομού Αττικής- κύριοι συνάδελφοι, να δραστηριοποιείται εκτός Αττικής; Κι εν πάση περιπτώσει, ο ΕΣΔΚΝΑ δεν έχει δώσει και τις καλύτερες εξετάσεις για την ορθολογική και ορθή διαχείριση των αστικών απορριμμάτων στο Νομό Αττικής, όπως όλοι διαπιστώσαμε πρόσφατα, στο ΧΥΤΑ των Άνω Λιοσίων.
      Παρ’ όλα αυτά, ο ΕΣΔΚΝΑ σήμερα χαράσσει πολιτική και καθοδηγεί την Κυβέρνηση σχετικά με την ακολουθητέα πολιτική στον τομέα της διαχείρισης των μολυσματικών και νοσοκομειακών απορριμμάτων. Ίσως γιατί η ίδια η Κυβέρνηση δεν έχει πολιτική.
      Η πολιτική αυτή του ΕΣΔΚΝΑ, δηλαδή η λειτουργία ενός κεντρικού πυρολυτικού κλιβάνου καύσης για το σύνολο της χώρας, δεν εφαρμόζεται πουθενά στις προηγμένες χώρες. Κι εδώ να διευκρινίσω: Για την πρωτεύουσα είναι ορθή η λειτουργία του κεντρικού αποτεφρωτήρα στα Άνω Λιόσια. Όμως για το σύνολο της χώρας; Ο τρόπος αυτός θεωρείται παρωχημένος και η τάση σε όλη την Ευρώπη είναι η όσο το δυνατόν αποκεντρωμένη διαχείριση των νοσοκομειακών αποβλήτων και η χρήση μεθόδων αδρανοποίησης. Εναλλακτικές τεχνολογίες για αποκεντρωμένη διαχείριση υπάρχουν αρκετές και μάλιστα με μικρότερο κόστος. Γιατί, λοιπόν, οδηγούμεθα σε μία λύση παρωχημένη, ακριβή, κυρίως για τα περιφερειακά νοσοκομεία, που υποτίθεται ότι θέλουμε να βοηθήσουμε στην αναβάθμισή τους; Αλλά και με μεγάλους κινδύνους για το περιβάλλον και την υγεία των πολιτών;
      Από την άλλη πλευρά η σπουδή με την οποία έσπευσε ο ΕΣΔΚΝΑ να κατηγορήσει είκοσι πέντε δήμους της Αττικής ότι μεταφέρουν μαζί με τα αστικά απορρίμματα και τα νοσοκομειακά, τα οποία καταλήγουν στους ΧΥΤΑ Άνω Λιοσίων, δημιουργεί κάποιες σκέψεις. Τόσα χρόνια δεν το γνώριζε αυτό ο ΕΣΔΚΝΑ; Έπρεπε να κατατεθεί η παρούσα επερώτηση στις 3 Οκτωβρίου προκειμένου να εκδώσει τη σχετική ανακοίνωση ο ΕΣΔΚΝΑ προς τους δήμους στις 9 Οκτωβρίου; Πράγματι η κατάσταση είναι έτσι όπως εκτίθεται. Δυστυχώς, μολυσματικά και νοσοκομειακά απορρίμματα καταλήγουν στους ΧΥΤΑ όχι στον αποτεφρωτήρα Άνω Λιοσίων. Τα δύο ειδικά οχήματα του ΕΣΔΚΝΑ συλλέγουν απορρίμματα από πέντε νοσοκομεία της Αττικής μόνο, περίπου τρεισήμισι τόνους ημερησίως. Η αποστείρωση με ατμό που εφαρμόζεται σε αρκετά νοσοκομεία κυρίως για λόγους κόστους, είναι σε πολλές περιπτώσεις αναποτελεσματική. Πολλά νοσοκομεία δεν διαθέτουν τις εγκαταστάσεις που απαιτούνται για ενδονοσοκομειακή διαχείριση απορριμμάτων, αλλά ούτε και το απαιτούμενο εξειδικευμένο προσωπικό.
      Παρατηρείται το φαινόμενο της προσωρινής αποθήκευσης των μολυσματικών σε διαδρόμους και προαύλια, όπως και αυτό της αυθαίρετης μείωσης των χωριστών συλλογών των μολυσματικών με αποτέλεσμα αρκετά από αυτά να καταλήγουν ως απλά απορρίμματα στους ΧΥΤΑ.
      Είναι επίσης γνωστό ότι οι νοσοκομειακοί αποτεφρωτήρες είναι εκτός προδιαγραφών. Δεν νομίζω πως μπορεί κανείς να αμφιβάλλει για την αλήθεια των παραπάνω διαπιστώσεων. Η κατάσταση στον τομέα της διαχείρισης των μολυσματικών και νοσοκομειακών απορριμμάτων στη χώρα είναι πολύ κακή και δεν πιστεύω πως τώρα πια μπορεί η Κυβέρνηση να διορθώσει τα πράγματα. Φοβάμαι, όμως, πως με την αδράνεια που διαπιστώνουμε από κυβερνητικής πλευράς, αλλά και με τις μονοπωλιακές πολιτικές και πρακτικές που προσπαθεί να εφαρμόσει ο ΕΣΔΚΝΑ και οι όποιοι κρύβονται πίσω απ’ αυτόν -ο ΕΣΔΚΝΑ  που γνωρίζει πολύ καλά να διαχειρίζεται τα αδιέξοδα που ο ίδιος δημιουργεί- η κατάσταση μπορεί να γίνει πολύ χειρότερη. Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μελάς έχει το λόγο.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κύριοι συνάδελφοι, καταθέσαμε την επερώτηση αυτή αφ’ ενός μεν για να αναδείξουμε, αλλά και συγχρόνως να πιέσουμε για την επίλυση ενός ακόμη θέματος που αφορά τη δημόσια υγεία και συγκεκριμένα τη συλλογή, εναποθήκευση, μεταφορά και αποτέφρωση των νοσοκομειακών μολυσματικών απορριμμάτων. Αλλά και συγχρόνως με την επερώτησή μας αυτήν αποδεικνύουμε ότι ένας ακόμη τομέας της Δημόσιας Διοίκησης δεν λειτουργεί σωστά, αλλά με μεγάλη προχειρότητα. 
     Η συνολική παραγωγή των νοσοκομειακών απορριμμάτων σε όλη τη χώρα ανέρχεται σε δεκαπέντε χιλιάδες τόνους περίπου. Απ’ αυτά το 53% περίπου παράγεται στην περιοχή της Αττικής, το 22% στην περιοχή της Μακεδονίας και το υπόλοιπο 25% στην υπόλοιπη Ελλάδα.
      Από τον Ενιαίο Σύνδεσμο  Δήμων και Κοινοτήτων Αττικής κατασκευάστηκε στα Άνω Λιόσια προ έτους μια μονάδα με δυναμικότητα αποτέφρωσης τριάντα τόνων την ημέρα, ήτοι ένδεκα χιλιάδες τόνους το χρόνο. Όμως, το χρόνο που μας πέρασε το μέγιστο ποσό αποτέφρωσης ήταν τέσσερις τόνοι την ημέρα, δηλαδή για ολόκληρο το χρόνο αποτεφρώθησαν χίλιοι πεντακόσιοι τόνοι. 
      Με δεδομένο, ότι, μόνο στην περιοχή της Αττικής παράγονται οκτώ χιλιάδες τόνοι μολυσματικών αποβλήτων καθίσταται αυτονόητο ότι δεν μεταφέρονται πλέον εκεί τα νοσοκομειακά μολυσματικά απορρίμματα. Και έτσι, κύριε Υπουργέ, γεννώνται πολλά ερωτήματα στα οποία πρέπει να απαντήσετε. Γιατί δεν φθάνουν εκεί όλα τα μολυσματικά απορρίμματα; Μήπως όλα αυτά τα απορρίμματα των νοσοκομείων δεν συλλέγονται αλλά ορισμένα μόνο και τα υπόλοιπα ρίχνονται στα απλά απορρίμματα;
Υπάρχουν σε κάθε νοσοκομείο άτομα τα οποία να είναι εξειδικευμένα με το αντικείμενο αυτό, κι όχι, ο καθένας μέσα από τη δική του λογική να πιστεύει ότι αυτό είναι μολυσματικό απόβλητο και ότι το άλλο δεν είναι; Ή μήπως, αν θέλετε να πούμε τα πράγματα με το όνομά τους, έχουν πάρει και εντολές, ούτως ώστε να ελαττώνουν τα μολυσματικά αυτά απόβλητα, όσο το δυνατόν για οικονομικούς λόγους; 
	Δεύτερο ερώτημα που τίθεται: Επειδή αυτός ο Ενιαίος Σύνδεσμος Δήμων και Κοινοτήτων Αττικής έδωσε τη λειτουργία του αποτεφρωτήρα αυτού σ’ έναν ιδιωτικό φορέα, ελέγχει κανείς αν κι αυτά ακόμη τα μολυσματικά απόβλητα που παίρνουν από τα νοσοκομεία τα μεταφέρουν εκεί ή μήπως τα πετούν με τα άλλα, με αποτέλεσμα όλο αυτό το σύστημα να λειτουργεί εις βάρος του περιβάλλοντος και γενικά εις βάρος της δημόσιας υγείας;
	Κύριε Υπουργέ, όλα αυτά συμβαίνουν διότι το αρμόδιο Υπουργείο δεν έχει δείξει μέχρι σήμερα το ανάλογο ενδιαφέρον. Έπρεπε να έχει εκδοθεί μία κοινή Υπουργική απόφαση. Μέχρι σήμερα τουλάχιστον που ήλθα στη Βουλή, ήξερα ότι δεν έχει εκδοθεί αυτή η κοινή Υπουργική απόφαση Υπουργείου Υγείας και Πρόνοιας και ΠΕΧΩΔΕ. Άκουσα τώρα εδώ ότι υπεγράφη. Θέλω να πιστεύω ότι και αν ακόμα υπεγράφη, θα υπεγράφη κάτω από την πίεση που ξέρατε ότι θα ασκήσουμε μέσω της επερώτησής μας. Ο Ενιαίος Σύνδεσμος Δήμων και Κοινοτήτων Αττικής εξέδωσε μία ανακοίνωση που απευθυνόταν στους δημάρχους και τους είπε ότι πρέπει αυτά τα μολυσματικά απόβλητα να μεταφέρονται στον αποτεφρωτήρα που δημιούργησε ο ΕΣΔΚΝΑ.
	Κύριε Υπουργέ, σας λέω, λοιπόν, ότι σ’ ένα θέμα που είναι ιδιαίτερα ευαίσθητο για τη δημόσια υγεία -και με δεδομένο μάλιστα ότι η πολιτική ηγεσία του Υπουργείου είναι γιατροί- δεν έχετε δείξει το ανάλογο ενδιαφέρον. Μπορεί να ενδιαφέρεστε για άλλα θέματα του Υπουργείου, αλλά σ’ αυτόν τον τομέα δεν έχετε δείξει το ενδιαφέρον που θα έπρεπε. Γι’ αυτό, λοιπόν, εμείς καταθέσαμε αυτήν την επερώτηση για να ασκήσουμε πίεση, διότι πιστεύουμε ότι πρέπει να λειτουργούμε σύμφωνα με ευρωπαϊκά πρότυπα. 
      Υπάρχει η ευρωπαϊκή οδηγία, η οποία μέχρι σήμερα δεν έχει λειτουργήσει. Έπρεπε να βγει η κοινή υπουργική απόφαση. Ειλικρινά δεν ξέρω αν βγήκε και, αν βγήκε, δεν ξέρω γιατί καθυστέρησε για τόσο μεγάλο χρονικό διάστημα. Ποιοι λόγοι το επέβαλαν αυτό; Η αδιαφορία, η ολιγωρία, ή, αν θέλετε, πίσω από όλα αυτά, πίσω από το κύκλωμα της διαδικασίας και της πορείας των μολυσματικών νοσοκομειακών αποβλήτων υπάρχουν και κάποια συμφέροντα;
	Πρέπει, λοιπόν, μετά από την επερώτηση αυτή να δείξετε το ανάλογο ενδιαφέρον, να λειτουργήσει αυτή η κοινή υπουργική απόφαση, να συλλέγονται όλα τα νοσοκομειακά μολυσματικά απόβλητα και να μεταφέρονται πράγματι για αποτέφρωση κι όχι να αφήνεται κάθε νοσοκομείο, όπως σας είπα προηγουμένως, για οικονομικούς λόγους να καταστρέφονται σε κάποιους πρόχειρους κλιβάνους και χωρίς να προστατεύεται η δημόσια υγεία.
	Πρέπει, λοιπόν, να λειτουργήσουν όλα με τελειότητα. Βρισκόμαστε στον 21ο αιώνα. Όταν λέμε ότι είμαστε στην Ευρώπη, όταν λέμε ότι είμαστε ένα πολιτισμένο κράτος, πρέπει σε όλους τους τομείς να λειτουργούμε σωστά και ιδίως στον τομέα της δημόσιας υγείας. 
	Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο. Θα πάρετε και σεις το χρόνο της δευτερολογίας σας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Μάλιστα, κύριε Πρόεδρε.
     Κύριοι συνάδελφοι συζητάμε σήμερα ένα θέμα ιδιαίτερης σημασίας για τη διαχείριση των μολυσματικών αποβλήτων των νοσοκομείων μας. Είναι ένα θέμα που προκαλεί το ενδιαφέρον της κοινής γνώμης και δυστυχώς και μεις οι πολιτικοί έχουμε τεράστιες ευθύνες γιατί αν και το θέμα αυτό έχει έρθει τρεις φορές στη Βουλή δεν έχουμε δώσει ουσιαστικές απαντήσεις που να καθησυχάζουν την κοινή γνώμη και να διασφαλίζουν τη δημόσια υγεία. 
      Ενώ διεθνώς η τάση διαχείρισης των νοσοκομειακών αποβλήτων είναι όσο το δυνατόν να υπάρχει μια αποκεντρωμένη διαχείρισή τους, εδώ στη χώρα μας βλέπουμε να γίνεται ακριβώς το αντίθετο και μάλιστα σε μια χώρα που έχει μια ιδιαίτερη γεωγραφική κατανομή και ένα πολύ μεγάλο κομμάτι είναι η λεγόμενη νησιωτική Ελλάδα. 
      Θα ήθελα τώρα να δούμε με ποιους τρόπους διαχειριζόμαστε τα μολυσματικά απόβλητα των νοσοκομείων μας. Ο σημερινός τρόπος διαχείρισης μπορεί να χαρακτηριστεί σαν ιδιαίτερα προβληματικός για τη δημόσια υγεία και το περιβάλλον. Η υποδομή στη χώρα μας δεν δίνει τη δυνατότητα αποτελεσματικής διαχείρισης. Εκτός από τα νοσοκομεία που διαθέτουν αποτεφρωτικούς κλιβάνους, η αποτέφρωση στον πυρολητικό κλίβανο των Άνω Λιοσίων δεν μπορεί να εξυπηρετήσει το σύνολο των παραγόμενων μολυσματικών απορριμμάτων ιδίως αν τα νοσηλευτικά ιδρύματα αρχίσουν να συλλέγουν χωριστά ολόκληρο τον όγκο των απορριμμάτων σε διαφορετικούς σάκους με κατάλληλη σημασία. Γιατί τώρα μεγάλο μέρος νοσοκομειακών αποβλήτων και των τριών κατηγοριών καταλήγει στις χωματερές μαζί με τα οικιακά απορρίμματα. 
      Υπάρχει βέβαια σχετική νομοθεσία που έχει εναρμονιστεί με αυτήν της Ευρωπαϊκής Ένωσης. Στην πράξη όμως παρατηρείται έλλειψη στην εφαρμογή μιας στρατηγικής στον τομέα διαχείρισης των νοσοκομειακών απορριμμάτων και ιδιαίτερα στα μικρά νοσηλευτικά ιδρύματα και στα νοσοκομεία επαρχίας που δεν υπάρχει τις περισσότερες φορές καμία πρόβλεψη με αποτέλεσμα να καταλήγουν στη χωματερή όπου ρακοσυλλέκτες, ζώα έρχονται σε επαφή χωρίς να γνωρίζουν τους κινδύνους που τα απειλούν.
      Θα ήθελα να σας θυμίσω εδώ ότι στην ευθύνη του Β΄ Περιφερειακού Συστήματος Υγείας Πρόνοιας υπάρχει μόνο ένας αποτεφρωτικός πυρολητικός κλίβανος στο Νοσοκομείο Γιαννιτσών. Στα υπόλοιπα νοσοκομεία γίνεται μια αποστείρωση και καταλήγουν στις χωματερές.
      Στην Ελλάδα παράγονται περίπου δεκαπέντε χιλιάδες τόνοι το χρόνο. Το 37% των νοσοκομείων διαθέτει κλιβάνους αποτέφρωσης από τους οποίους οι περισσότεροι είναι εκτός λειτουργίας λόγω μη ύπαρξης διατάξεων σχετικά με την πρόκληση αερίων από τις καύσεις και λόγω απουσίας αντιρρυπαντικής τεχνολογίας, αφού στην πλειονότητά τους είναι παλαιάς τεχνολογίας.
      Πρέπει πριν φτάσουμε στη διακίνηση των απορριμμάτων με προορισμό την μονάδα των Άνω Λιοσίων να επισημάνουμε ότι η κατάσταση δεν θα εξομαλυνθεί αν παραμείνουν τα κενά στον τομέα της ενδονοσοκομειακής διαχείρισης. Να εφαρμοστεί δηλαδή ένα σύστημα σύμφωνα με το οποίο θα γίνεται ο διαχωρισμός σε ειδικούς κάδους και χώρους αποθήκευσης, ώστε η μεταφορά τους, συμπεριλαμβανομένης και της εκπαίδευσης του προσωπικού και εξωνοσοκομειακής διαχείρισης με ειδικά αυτοκίνητα-ψυγεία, να είναι ασφαλής. 
      Αλήθεια τι γίνονται οι κινητές μονάδες επεξεργασίας των μολυσματικών απορριμμάτων και για τα νοσοκομεία της Θεσσαλονίκης, αλλά γενικότερα της βόρειας Ελλάδας; Είναι προφανές, λοιπόν, ότι πέρα από την κατασκευή μονάδων αποστείρωσης και αποτέφρωσης απαιτείται προσεκτικός και πλήρης σχεδιασμός μέσα στον τόπο παραγωγής τους, δηλαδή στα νοσηλευτικά ιδρύματα.
      Ερχόμαστε τώρα στο προκείμενο, δηλαδή στην ουσία του προβλήματος. Όπως φαίνεται κι εδώ, όπως σε όλα τα προβλήματα σε αυτή τη χώρα, αντιμετωπίζεται στο πόδι χωρίς σχεδιασμό, χωρίς σεβασμό στους κανόνες υγιεινής και προστασίας του περιβάλλοντος. 
      Κύριε Υπουργέ, θα ήθελα να μου απαντήσετε με ειλικρίνεια, ποιος εγγυάται για τη νόμιμη και ασφαλή μεταφορά αυτών των επικίνδυνων φορτίων από κάθε άκρη της Ελλάδος, όταν σχεδόν πουθενά δεν υπάρχει προεργασία της ενδονοσοκομειακής διαχείρισης που σημαίνει ότι τα αυτοκίνητα θα παραλαμβάνουν το φορτίο χωρίς καμία προεργασία. Και δεν διανοούμαι την περίπτωση ατυχημάτων που κανείς δεν αποκλείει ότι θα υπάρξουν. Ποιοι θα αναλαμβάνουν τις ευθύνες σε περίπτωση ατυχήματος, ποιοι και πώς θα δώσουν τις άδειες μεταφοράς, ποιοι θα διενεργούν τους ελέγχους; 
      Έχετε σκεφτεί ποιο θα είναι το μέγεθος των βλαβών σε περίπτωση ατυχήματος κατά τη μεταφορά μολυσματικών φορτίων με αυτοκίνητα από την Καστοριά, την Κατερίνη, την Αλεξανδρούπολη κλπ.; Πώς θα διασφαλιστεί η μεταφορά των απορριμμάτων από τα νησιά με τα πλοία;
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Έχετε αναλογιστεί το μέγεθος των βλαβών τόσο μέσα στο πλοίο μεταφοράς, όσο και στη θάλασσα αλλά και στους ανθρώπους που εργάζονται στα θαλάσσια μέσα μεταφοράς; Επίσης πόσοι και ποιοι εμπλεκόμενοι φορείς αποκεντρωμένοι  θα αδειοδοτούν ένα όχημα μεταφοράς και με ποια κριτήρια; 
      Ποιες ενέργειες έγιναν ώστε, αφού ελαχιστοποιηθούν οι κίνδυνοι στα κατά τόπους νοσοκομεία με την ενδονοσοκομειακή και εξωνοσοκομειακή διαχείριση των αποβλήτων να μεταφέρονται στα Άνω Λιόσια με τους ελάχιστους κινδύνους για την υγεία των πολιτών; 
      Φαίνεται όμως ότι όχι μόνο δεν υπάρχει βούληση για κάτι τέτοιο. Αντίθετα μάλιστα, μεθοδεύεται η υποχρέωση όλων των νοσοκομείων της χώρας να στέλνουν όλα τα μολυσματικά απορρίμματα στην Αθήνα. Υπάρχει παγκοσμίως παράδειγμα περιφοράς των μολυσματικών φορτίων σε ολόκληρη τη χώρα μέσα από το οδικό δίκτυο ή με τις θαλάσσιες συγκοινωνίες; Έχετε να μας δείξετε μια χώρα με την αντίστοιχη γεωγραφική κατανομή της χώρας μας, που να έχει επιλέξει τέτοιο μέσο μεταφοράς, ένα κεντρικό μέσο όπου θα μαζεύονται όλα τα μολυσματικά νοσοκομειακά λύματα της χώρας; Θέλω να μου πείτε μία αντίστοιχη χώρα που να έχει παρόμοια διαχείριση νοσοκομειακών λυμάτων. 
      Φαντάζομαι, κύριοι συνάδελφοι, ότι αυτό το φαινόμενο θα καταγραφεί ως ακόμα μία ελληνική πρωτοτυπία που αν μη τι άλλο εκτός των κινδύνων θα μας γελοιοποιήσει ως πολιτισμένη και αναπτυγμένη χώρα, όπως θέλουμε να πιστεύουμε ότι είμαστε. 
      Φαίνεται, όμως, ότι ενώ από την μια καταβάλλουμε προσπάθειες να λύσουμε το πρόβλημα, δημιουργούμε από την άλλη ένα άλλο πολύ σημαντικό και επικίνδυνο. Το πρόβλημα είναι τεράστιο και ιδιαίτερα, κύριε Υπουργέ, στην επαρχία. Σίγουρα οι δυνατότητες των Άνω Λιοσίων είναι πολύ μεγάλες. Το πλαφόν είναι γύρω στους τριάντα τόνους ημερησίως και αυτήν τη στιγμή πηγαίνουν γύρω στους τέσσερις τόνους από την περιοχή της Αττικής. Η λύση όμως που δρομολογείται δεν είναι λύση. Σκεφθείτε, επαναλαμβάνω, τα νοσοκομεία της νησιωτικής Ελλάδας, τους κινδύνους που υπάρχουν κατά τη μεταφορά τους, ιδιαίτερα στις θαλάσσιες μεταφορές και ακόμη περισσότερο από απομακρυσμένες περιοχές. Σκεφθείτε ξανά το σχεδιασμό μιας νέας στρατηγικής για τη διαχείριση αυτών των νοσοκομειακών αποβλήτων, ιδιαίτερα στην τάση που υπάρχει διεθνώς και όχι μόνο στην Ευρώπη, για μια αποκεντρωμένη διαχείριση πριν είναι πολύ αργά και πριν αναζητούμε όλοι ευθύνες και φωνάζουμε εδώ μέσα ότι το μαχαίρι πρέπει να φθάσει μέχρι το κόκκαλο. Ας σκεφθούμε τώρα, πριν είναι αργά, τα λόγια του Ιπποκράτη γιατί ταιριάζουν παραφρασμένα στο σημερινό θέμα που συζητάμε, ότι δηλαδή «δεν υπάρχει κάποιο όφελος από όσα και αν κάνουμε αν απουσιάζει η υγεία από τον άνθρωπο». Οφείλουμε να προστατεύσουμε τους πολίτες και την υγεία τους. Αυτό είναι το καθήκον μας. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Υγείας και Πρόνοιας κ. Νασιώκας. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριοι συνάδελφοι, συζητούμε σήμερα μια επερώτηση που άπτεται ενός πολύ ευαίσθητου θέματος δημόσιας υγείας, της διαχείρισης των στερεών μολυσματικών (ιατρικών) νοσοκομειακών αποβλήτων. Και δεν ξέρω αν ο κύριος Υπουργός χαίρει της κοινοβουλευτικής ασυλίας, κύριε συνάδελφε, όμως τέτοια θέματα νομίζω ότι πρέπει να έχουν και θεωρώ ότι έχουν την ασυλία την κοινοβουλευτική, υπό την έννοια ότι όλοι προσπαθούμε να συμβάλουμε ώστε να υπάρχουν οι απαραίτητες δυνατότητες προκειμένου να λύνεται ένα θέμα υγείας, όπως είναι η διαχείριση τέτοιων απορριμμάτων. 
     Βέβαια στις τοποθετήσεις σας μέχρι τώρα αναφερθήκατε επί μακρόν στον ενιαίο σύνδεσμο ο οποίος  είναι ένας φορέας της αυτοδιοίκησης και ο οποίος έχει μία επιχειρηματική δραστηριότητα νόμιμη, και βεβαίως μπήκε σε πρόγραμμα και έκανε επένδυση, αλλά εμείς δεν μιλάμε γι’ αυτό. Εμείς μιλάμε για τον εθνικό σχεδιασμό, για τη διαχείριση των μολυσματικών στερεών αποβλήτων σε όλη τη χώρα. 
      Και βεβαίως, όπως θα δείτε και από τη κοινή υπουργική απόφαση στην οποία θα αναφερθώ αμέσως τώρα, πουθενά δεν δίνεται η δυνατότητα μονοπωλιακής σχέσης και «εκμετάλλευσης» αυτού του θέματος των νοσοκομειακών αποβλήτων, των ιατρικών αποβλήτων.  Αντίθετα δίνει τη δυνατότητα πλήρους αποκέντρωσης και εκμετάλλευσης όλων των δυνατοτήτων που έχουμε σήμερα, ακόμα και αυτών των δυνατοτήτων –γιατί η χώρα μας έχει αυτήν τη γεωγραφική διασπορά, τα νησιά μας, τις ορεινές, απομονωμένες περιοχές- ούτως ώστε πολλές φορές χρειάζεται να δίνεται ακόμα και με τον τρόπο της απολύμανσης η δυνατότητα αντιμετώπισης αυτών των νοσοκομειακών αποβλήτων. Εκείνο που δεν χρειάζεται, εκείνο που δεν μπορεί να γίνει, είναι να μην αδρανοποιούνται ή να μην καίγονται αυτά τα νοσοκομειακά απόβλητα και να πετιούνται στις χωματερές. Αυτό είναι και το σημαντικό. 
      Έτσι, λοιπόν, ερχόμενοι στην κοινή υπουργική απόφαση, να πούμε ότι είμαστε και σαν Κυβέρνηση, αλλά εγώ θα έλεγα και σαν Βουλή -διότι όλα τα κόμματα και της Αντιπολίτευσης συμφώνησαν στο περιεχόμενο αυτής της κοινής υπουργικής απόφασης- είμαστε, λοιπόν, υπερήφανοι ότι έγινε αυτή η κοινή υπουργική απόφαση. Και για πρώτη φορά μπορούμε να πούμε ότι νομοθετικά ρυθμίζουμε όλη τη διακίνηση όλων των στερεών μολυσματικών αποβλήτων σε όλη την έκταση της επικράτειας και όχι μόνο στα δημόσια ή ιδιωτικά νοσοκομεία, αλλά και σε ιατρεία και σε πολυιατρεία και σε εργαστήρια. Και είναι πάρα πολύ σημαντικό. 
      Και βεβαίως δεν ήταν μια εύκολη υπόθεση γιατί και η μελέτη κράτησε αρκετά χρόνια, αλλά και η μελέτη των υπηρεσιακών παραγόντων. Ο μακρύς διάλογος έγινε με όλους τους φορείς, κυρίως της αυτοδιοίκησης, αλλά και όλους τους γιατρούς, Πανελλήνιο Ιατρικό Σύλλογο, νοσοκομειακούς γιατρούς, γιατρούς δημόσιας υγείας βεβαίως με τα κόμματα, έχουμε και τις δικές σας απαντήσεις που είναι θετικές. 
      Καταλήξαμε, λοιπόν, οριστικοποιήθηκε, υπογράφηκε από τα πολλά συναρμόδια Υπουργεία και είναι τόσο σημαντική η κοινή υπουργική απόφαση που πάρα πολλά συναρμόδια Υπουργεία έπρεπε να συμφωνήσουν όπως και όλες οι υπηρεσίες και στο κέντρο και στην περιφέρεια. Ξέχασα να σας πω ότι ο διάλογος ήταν κυρίως με την ΕΝΑΕ και την ΚΕΔΚΕ και ήταν μακροχρόνιος.
      Αυτή, λοιπόν, η κοινή υπουργική απόφαση προσδιορίζει πολλά πράγματα. Θα αναφερθώ σε μερικά, επακριβώς ποιοτικά και ποσοτικά τα μολυσματικά απόβλητα, ως μέρος των ιατρικών αποβλήτων.
      Εξειδικεύεται το θεσμικό πλαίσιο για τα απόβλητα, ως μικρό μέρος των επικινδύνων, για τα οποία έχει ήδη γίνει η εναρμόνιση της κοινοτικής οδηγίας, όπως και για τα υγρά απόβλητα και τα τοξικά απόβλητα υπάρχουν ήδη οι υπουργικές αποφάσεις και το νομικό πλαίσιο.
      Δίνεται η δυνατότητα στις νοσοκομειακές μονάδες, τις δημόσιες και τις ιδιωτικές, να πραγματοποιήσουν μέσα σε θεσμικό, πλέον, πλαίσιο, ενδονοσοκομειακή και εξωνοσοκομειακή διαχείριση των μολυσματικών αποβλήτων, ότι η τελική επεξεργασία των αποβλήτων θα είναι η αποτέφρωση ή η αδρανοποίησή τους με μετατροπή τους σε ισοδύναμα οικιακά και διάθεσή τους ως κοινά οικιακά. Και σ’ αυτό το θέμα δεν υπάρχει τίποτα το μονοπωλιακό, ακόμα και ως προς τον τρόπο. Ο φορέας επεξεργασίας των αποβλήτων θα πρέπει, πλέον, να αδειοδοτείται και βεβαίως προβλέπονται απολύτως οι αρμόδιοι φορείς που και δίνουν τις άδειες και κάνουν τον έλεγχο.  Για μας το σημαντικότερο κομμάτι είναι η ενδονοσοκομειακή διαχείριση. Αναφέρθηκαν αρκετοί συνάδελφοι σ’ αυτό, πώς γίνεται στις διάφορες φάσεις. Προβλέπεται ακριβώς και ιδιαιτέρως πού και πώς αποθηκεύονται αυτά, οι χώροι δηλαδή των ψυγείων που και αυτοί αδειοδοτούνται και η διαχείριση νοσοκομείου αδειοδοτείται για να μπορούμε να ελέγχουμε τον πλήρη διαχωρισμό, το σωστό διαχωρισμό και την αποθήκευσή του, πριν ξεκινήσει η εξωνοσοκομειακή διαχείριση. 
      Η μεταφορά προβλέπεται ακριβώς πώς γίνεται, μόνο με ψυγεία, πώς γίνονται οι αδειοδοτήσεις, ποιος τα επεξεργάζεται. Περιγράφονται απολύτως όλες οι προδιαγραφές. Και είμαστε σε μια διαδικασία προσαρμογής ενός εξαμήνου, στην οποία όλα αυτά πρέπει να ολοκληρωθούν για να αρχίσει να ισχύει απολύτως και να μπει πραγματικά τάξη σ’ ένα πολύ μεγάλο θέμα δημόσιας υγείας που αντιμετωπίζουμε διαχρονικά. 
      Το αντιμετωπίζουμε με πολλούς τρόπους τους οποίους θα σας πω. Θέλουμε να έχουμε ένα ολοκληρωμένο, καλά καθορισμένο θεσμικά, αλλά και στην πράξη εφαρμοζόμενο σύστημα διαχείρισης των στερεών νοσοκομειακών μολυσματικών αποβλήτων και να εμπεδώσουμε ένα αίσθημα ασφάλειας στον ελληνικό λαό.
       Ο προβληματισμός για τα νοσοκομειακά απόβλητα ξεκίνησε από τη δεκαετία του 1980. Το 1987 το ΥΠΕΧΩΔΕ διέθετε μια μελέτη αποτύπωσης της υπάρχουσας κατάστασης της διαχείρισης των νοσοκομειακών απορριμμάτων σε επίπεδο χώρας και υπήρχε η πρόταση για Κέντρα Επεξεργασίας Μολυσματικών Αποβλήτων. Αυτή η πρόταση τέθηκε σε ισχύ με την ΚΥΑ για τον εθνικό σχεδιασμό διαχείρισης αποβλήτων το 1987 και τροποποιήθηκε και συμπληρώθηκε με την απόφαση του 2000.
      Γιατί μιλάμε για μονοπωλιακό; Γιατί πιθανόν ο ΕΣΔΚΝΑ έστειλε στους δημάρχους, εδώ ή σε όλη την Ελλάδα και ζητά να συνεργαστεί μαζί τους; Αυτό είναι δικό τους θέμα. Δικό μας θέμα και θέμα όλων όσων παράγουν μολυσματικά νοσοκομειακά απόβλητα είναι να προσαρμοστεί πλήρως με το νόμο, να έχει τη νόμιμη επεξεργασία τους και βεβαίως την αποκομιδή ή καύση τους. Είναι μόνο o ΕΣΔΚΝΑ; Μα εμείς ξέρουμε ότι όλα τα καινούργια και μεγάλα νοσοκομεία της χώρας έχουν αποτεφρωτικούς πυρολυτικούς κλιβάνους και ήδη προχωρά η διαδικασία έγκρισης των περιβαλλοντικών όρων σε όλους αυτούς. Ήδη δόθηκε η άδεια στο Νοσοκομείο της Αλεξανδρούπολης, της Καβάλας, της Λάρισας, της Ρόδου, του Πύργου, της Καλαμάτας, των Χανίων και του Ηρακλείου. Και γίνονται και σε άλλα νοσοκομεία και υπάρχει μια διαδικασία μελέτης και αδειοδότησης. Δεν ήταν μόνο ο ΕΣΔΚΝΑ ούτε έγινε ένα μόνο στην Αθήνα, για να καλύψει όλη την Ελλάδα. Δεν είναι στο σχεδιασμό μας.
      Τι συμβαίνει τώρα με τον ΕΣΔΚΝΑ και το συγκεκριμένο αποτεφρωτήρα; Ο αποτεφρωτήρας κακώς λέγεται ότι έχει τη δυνατότητα να έχει τριάντα χιλιάδες τόνους την ημέρα. Έχει δύο γραμμές των δεκαπέντε χιλιάδων τόνων η καθεμία. Η μία όμως είναι εφεδρική. Υπήρχαν τόσα νοσοκομειακά απόβλητα και πήγαιναν εκεί. Η μελέτη λέει ότι υπάρχει η μία και, εφόσον υπάρχει πρόβλημα, δουλεύει η άλλη. Μπορεί, αν έχει περισσότερα η άλλη κάποια στιγμή, να δουλέψει. Ο στόχος όμως αυτής της επένδυσης λέει αυτό.
      Κατασκευάστηκε με χρηματοδότηση της Ευρωπαϊκής Ένωσης και άρχισε να λειτουργεί η εγκατάσταση –γιατί και εδώ δεν υπάρχει καλή ενημέρωση- στις 26 Ιουνίου 2002. Η προσωρινή παραλαβή της έγινε στις 14 Απριλίου 2003 και η οριστική παραλαβή της  προβλέπεται να γίνει στις 26 Ιουνίου του 2004. Ο ΕΣΔΚΝΑ από την ημέρα που ξεκίνησε προμηθευόταν περίπου έναν τόνο ημερησίως. Σήμερα έχει περίπου τρεισήμισι ως τέσσερις τόνους ημερησίως. Όπως ξέρετε, δεν ολοκληρώθηκε ακόμη η οριστική της παραλαβή. Αυτό που έχω να πω όμως -γιατί ακούστηκε με έναν απαξιωτικό τρόπο- είναι πως πρόκειται για μια πολύ σημαντική επένδυση και πρωτοβουλία.
      Είχα την ευκαιρία να το επισκεφτώ αρκετές φορές και να το μελετήσω. Μάλιστα το επισκέφτηκα συνοδεύοντας και τον Υπουργό Υγείας της Σουηδίας, ο οποίος πραγματικά εντυπωσιάστηκε με τον τρόπο με τον οποίο γινόταν –γινόταν τότε και συνεχίζει και σήμερα ουσιαστικά να γίνεται σε πειραματικό επίπεδο- η καύση των στερεών νοσοκομειακών αποβλήτων. Τα προϊόντα δε στα οποία καταλήγει είναι απολύτως ελεύθερα.
      Ο Υπουργός Υγείας της Σουηδίας ανέφερε ότι πρόκειται για μια πολύ μεγάλη επένδυση για ένα πολύ σημαντικό θέμα της δημόσιας υγείας. Του εξήγησα ότι η Αθήνα έχει μια ιδιαιτερότητα, όχι μόνο γιατί είναι η πρωτεύουσα και έχουμε μια επιβάρυνση του περιβάλλοντος, την οποία πρέπει να αντιμετωπίσουμε, όπως και αντιμετωπίζουμε, αλλά γιατί η χώρα μας έχει το μεγαλύτερο όγκο νοσοκομείων και επομένως και νοσοκομειακών αποβλήτων. Άρα χρειαζόμαστε στο περιβάλλον αυτό με το νέφος, η καύση να είναι πλήρης και απόλυτη.
      Και έρχομαι στο σήμερα. Τι διαχειρίζεται ο ΕΣΔΚΝΑ; Πώς γίνονται τα νοσοκομειακά απόβλητα σε όλη τη χώρα; 
      ΝΙΚΗΤΑΣ ΚΑΚΛΑΜΑΝΗΣ: Τελικά ποιος είναι ο διαχειριστής αυτού του πράγματος;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σήμερα με το νόμο έχει τη δυνατότητα ο ΕΣΔΚΝΑ να κάνει συμβάσεις για να λειτουργεί τις επιχειρήσεις.
      ΝΙΚΗΤΑΣ ΚΑΚΛΑΜΑΝΗΣ: Του ΕΣΔΚΝΑ είναι ή το έχει πάρει κάποιος ιδιώτης;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Του ΕΣΔΚΝΑ και το λειτουργεί όπως αυτό νομίζει.
      ΝΙΚΗΤΑΣ ΚΑΚΛΑΜΑΝΗΣ: Μπορείτε να μας ενημερώσετε;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κακλαμάνη.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σας ενημερώνω, κύριε συνάδελφε, ότι εμείς απλώς κάνουμε συμβάσεις με τον ΕΣΔΚΝΑ. Ο ΕΣΔΚΝΑ έχει τη δυνατότητα σύμφωνα με το νόμο να έχει και άλλους συνεργάτες. Αυτό είναι δικό του θέμα και ξέρω πως το κάνει για τη μεταφορά, για παράδειγμα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ναι, αλλά έχει ανέβει και το κόστος.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι, να μη διακόπτετε.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θα σας απαντήσω μετά λεπτομερώς.
      Έχει κάνει συμβάσεις, λοιπόν, με πάρα πολλά νοσηλευτικά, ιδιωτικά και δημόσια, ιδρύματα. 
      Και βεβαίως εμείς έχουμε στείλει τις απαραίτητες εγκυκλίους πολύ πριν υπογραφεί η κοινή υπουργική απόφαση, που τώρα τα διέπει λεπτομερειακά. Τις έχουμε στείλει σε όλα τα νοσοκομεία για να προσαρμόζονται απολύτως και να ξέρουν τι να κάνουν.
     Το βάρος το ρίξαμε στην ενδονοσοκομειακή διαχείριση, στον τρόπο που θα διαχωρίζονται αυτά που χαρακτηρίζονται ως μολυσματικά στερεά νοσοκομειακά απόβλητα, στο πού θα τοποθετούνται και κυρίως στο πού θα αποθηκεύονται. 
      Και βεβαίως δώσαμε ρητές εντολές, που δεν ολοκληρώθηκαν παντού -πάντως σε πολλά νοσοκομεία ολοκληρώθηκαν- να γίνουν οι χώροι αποθήκευσης, δηλαδή τα ψυγεία αποθήκευσης αυτών των νοσοκομειακών αποβλήτων.
      Κάναμε, όμως, και κάτι άλλο, κατά την άποψή μας πολύ πιο σημαντικό. Φτιάξαμε ένα πιλοτικό πρόγραμμα, για να εφαρμοστεί σε μια περιοχή, σε μια ομάδα νοσοκομείων, αφού κάναμε πρώτα μια μελέτη για το πώς θα γίνει, τι κόστος θα έχει, τι κόστος έχει η διαχείριση σ’ ένα νοσοκομείο, για παράδειγμα της Χαλκίδος ή τι κόστος είχε με την αδρανοποίηση που εκείνο το νοσοκομείο είχε προηγουμένως. Αυτό είναι το ΠεΣΥΠ της Στερεάς Ελλάδος. 
      Κάναμε, λοιπόν, εκεί ένα πιλοτικό πρόγραμμα. Φτιάξαμε σε όλα τα νοσοκομεία τα ψυγεία αποθήκευσης. Δώσαμε ρητές εντολές πιστής εφαρμογής και τήρησης της εγκυκλίου που τους στείλαμε για το πώς θα γίνεται η ενδονοσοκομειακή διαχείριση. Υπέγραψε το ΠεΣΥΠ μια σύμβαση με την ΕΣΔΚΝΑ για το πώς θα μεταφέρεται και κίνησε όλη τη διαδικασία αδειοδότησης όλων αυτών των παρεμβάσεων –ενδονοσοκομειακή, εξωνοσοκομεική μεταφορά- και το σχέδιο έκτακτης ανάγκης.
      Στη συνέχεια θα σας καταθέσω ένα πλήρες φάκελο έκτακτης ανάγκης με όλη αυτήν τη δουλειά, τις αιτήσεις και τις διαδικασίες για το πού βρίσκεται το θέμα της αδειοδότησης για όλη αυτήν τη διαχείριση.
      Μπορούμε να πούμε σήμερα ότι, πρώτον, έχουμε μια περιοχή απολύτως καθαρή για στερεά μολυσματικά νοσοκομειακά απόβλητα και είμαστε βέβαιοι για αυτό. Δεύτερον, ότι το κόστος αυτό είναι πολύ μικρότερο της άλλης μεθόδου, η οποία σίγουρα δεν είναι εξίσου αποτελεσματική από την πλήρη αποτέφρωση. 
      Βεβαίως θέλουμε να προχωρήσουμε αυτήν τη διαδικασία, κυρίως στην περιφέρεια της Αττικής, όπου έχουμε και το σημαντικότερο πρόβλημα. Μπορώ να σας αναφέρω στη συνέχεια πολλά νοσοκομεία που ήδη τα δίνουν, αλλά αυτό δεν σημαίνει ότι δεν μπορούμε να βελτιώσουμε πολύ περισσότερο, κυρίως την ενδονοσοκομειακή διαχείριση, την αποθήκευση και τη μεταφορά αυτών.
      Έρχομαι τώρα στην επιμέρους ερώτησή σας, στα συγκεκριμένα ερωτήματα. Πρέπει πρώτα να απαντήσουμε ότι δεν υπάρχει τίποτα μονοπωλιακό, ότι δεν προσβλέπουμε στο να φτιάξουμε έναν αποτεφρωτήρα στην Ελλάδα και να διακινήσουμε εκεί τα νοσοκομειακά απόβλητα, ότι ευνοούμε με την κοινή υπουργική απόφαση επενδύσεις παντού. Αυτό που κάνουμε εμείς είναι επενδύσεις σε όλα τα νέα μας νοσοκομεία. 
      Μπορούμε κατά περίπτωση -αυτή τη δυνατότητα τη δίνει η ΚΥΑ- να λύσουμε τα προβλήματα, ανάλογα με τις ιδιαιτερότητες της περιοχής μας. Είναι άλλο να μιλάμε για τη Λέρο και άλλο να μιλάμε για τη Λαμία. Είναι διαφορετικό να μιλάμε για τη Ρόδο και διαφορετικό να μιλάμε για το Σουφλί. Ανάλογα με τις δυνατότητες πρέπει να μπορούμε να βρούμε εκείνη τη μέθοδο με την οποία θα αντιμετωπίσουμε τα νοσοκομειακά απόβλητα. Άρα δεν υπάρχει τέτοιο θέμα και δεν θα γίνει η Ελλάδα ένας ατέλειωτος δρόμος που θα κινούνται όλα τα νοσοκομειακά απόβλητα προς το κέντρο ή προς μία περιοχή. Αυτό βέβαια δεν σημαίνει ότι δεν θα γίνονται και μετακινήσεις, εκεί που χρειάζονται, σύμφωνα με τους κανόνες.
      Δεύτερον, δεν προσβλέπουμε καθόλου στο να διακινήσουμε -εκτός εξαιρετικών  περιπτώσεων μικρών νησιών- διά της θαλασσίας οδού τα νοσοκομειακά απόβλητα και θα σας πούμε και τι προβλέπεται. Άρα είμαστε σε μία φάση που αρχίζουμε να βάζουμε τάξη.
      Ποιοι δίνουν –είναι η ερώτησή σας- τις άδειες; Συλλογή, μεταφορά εκτός υγειονομικών μονάδων. Άδεια από το γενικό γραμματέα της περιφέρειας, ύστερα από εισήγηση της Διεύθυνσης ΠΕΧΩΔΕ και σύμφωνη γνώμη της Διεύθυνσης Υγείας της περιφέρειας. Η αίτηση γίνεται από τον ενδιαφερόμενο στο ΠΕΧΩΔΕ της περιφέρειας με συνοδευτικά τεχνική έκθεση, βεβαίωση αποδοχής και επεξεργασίας από φορείς επεξεργασίας με νόμιμη άδεια. Όταν η μεταφορά γίνεται μέσα από περισσότερες περιφέρεις, τότε την άδεια τη δίνει το ΥΠΕΧΩΔΕ και συνυπογράφει το Υπουργείο Υγείας. Η άδεια για την εγκατάσταση επεξεργασίας χρειάζεται απόφαση έγκρισης περιβαλλοντικών όρων με βάση το ν. 1650/86, άδεια εγκατάστασης και λειτουργίας από υπηρεσίας της οικείας νομαρχίας, προϋπόθεση είναι η απόφαση έγκρισης περιβαλλοντικών όρων, οικοδομική άδεια και εγγυητική επιστολή.
      Ο έλεγχος της διαχείρισης των ιατρικών αποβλήτων, οι έλεγχοι τήρησης των περιβαλλοντικών όρων διαχείρισης γίνονται με βάση το ν. 1650/86. Δεν είναι ευθύνη της κεντρικής υπηρεσίας. Στο άρθρο 6 του ν. 1650/86 ο έλεγχος είναι αρμοδιότητας διανομαρχιακών περιφερειακών υπηρεσιών. Επίσης, ελέγχους κάνουν και τα κλιμάκια ελέγχου ποιότητας περιβάλλοντος, τα ΚΕΠΕ, υπηρεσίες που ανήκουν στις νομαρχιακές αυτοδιοικήσεις.
      ΝΙΚΗΤΑΣ ΚΑΚΛΑΜΑΝΗΣ: Γίνονται οι έλεγχοι;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θα σας πω. 
      Οι φορείς διαχείρισης επικινδύνων ιατρικών αποβλήτων οφείλουν να καταρτίζουν σχέδια έκτακτης ανάγκης, σαν αυτό που σας είπαμε ότι κάναμε πριν από ένα χρόνο για το πιλοτικό πρόγραμμα. Δεύτερον, ο εξουσιοδοτημένος μεταφορέας ειδοποιεί, εάν συμβεί ατύχημα -γιατί μπορεί να συμβεί οπουδήποτε- το φορέα διαχείρισης και αυτός την Υπηρεσία Περιβάλλοντος της Νομαρχιακής Αυτοδιοίκησης. Όλα τα άλλα κινούνται σύμφωνα με το σχέδιο και το νόμο. Για τις θαλάσσιες μεταφορές –αναφέρομαι και στον κ. Κατσιγιάννη- υπάρχουν οι διεθνείς συμβάσεις, η εφαρμογή των οποίων ανήκει στο Υπουργείο Εμπορικής Ναυτιλίας.
      Όπως βλέπετε, κύριοι συνάδελφοι, αυτό το θέμα που -όπως είπα και στην αρχή και εσείς τονίσατε- είναι ευαίσθητο, μπήκε τώρα σε μια φάση οριστικής του λύσης. Δεν σημαίνει ότι, επειδή βγήκαν νόμοι, επειδή θα γίνουν τα ψυγεία σε κάθε νοσοκομείο, σε κάθε ιδιωτική μονάδα, όλα αυτά θα εφαρμόζονται αυτομάτως. Αυτό είναι ένα δύσκολο θέμα. Και εσείς το γνωρίζετε και εμείς το ξέρουμε. Γι’ αυτό θέλουμε συνεχή έλεγχο και συζήτηση, ενημέρωση και εκπαίδευση για να πείσουμε κατ’ αρχάς όλους τους εργαζόμενους στα νοσοκομεία μας –μιλάμε πρώτα για το δημόσιο τομέα- ότι πρέπει να εφαρμόζουν πιστά αυτή την εγκύκλιο, γιατί πρέπει να ξεχωρίζουν απολύτως, όπως προβλέπει η κοινή υπουργική απόφαση, τα νοσοκομειακά απόβλητα. Μετά πρέπει να προχωρήσουμε στον ιδιωτικό τομέα.
      Υπάρχουν κάποια ιδιωτικά θεραπευτήρια που έχουν κάνει ήδη συμβάσεις ή κάποια άλλα που έχουν κλιβάνους για την καταστροφή των αντικειμένων. Εμείς θέλουμε αυτό να γενικευτεί σε όλους. Θέλουμε να βγούμε και έξω από νοσοκομεία δημόσια ή ιδιωτικά. Θέλουμε να πάμε εκεί που υπάρχουν προβλήματα. Αυτό το έχουμε τονίσει σαφώς εδώ. Τα οδοντιατρεία μας, τα μικροβιολογικά εργαστήριά μας και τα άλλα πολυδύναμα εργαστήρια θέλουμε να έχουν σύμβαση όχι με τον ΕΣΔΚΝΑ -δεν ψάχνουμε ένα πολύπλοκο σύστημα- αλλά με το οικείο νοσοκομείο ή την οικεία μονάδα που διαχειρίζεται ή με εταιρεία που μπορεί να τα αποτεφρώσει. Σε κάθε περίπτωση θέλουμε αυτό να καταγράφεται με μία σύμβαση που θα αποδεικνύεται και τι ποσότητα παράγουν και πού δίνεται.
      Όπως καταλαβαίνετε όλη αυτή η διαδικασία που διέπει όλους σχεδόν τους Έλληνες υγειονομικούς, είναι και δύσκολη και σημαντική. Γι’ αυτό και η σημερινή ημέρα –ημέρα δηλαδή που συζητάμε στη Βουλή τη δική σας επερώτηση- μπορεί να μας δώσει την ευκαιρία να το τονίσουμε ιδιαίτερα διότι από την 1η Απριλίου αρχίζει ο έλεγχος γιατί ολοκληρώνεται η μεταβατική διαδικασία. Και αυτό είναι ένα ακόμη θέμα για να μπορέσουμε να πείσουμε τον ελληνικό λαό, να πείσουμε τους συναδέλφους να αρχίζουν να εφαρμόζονται αυτά ως την τελική τους μορφή.
      Θα σας πω ένα παράδειγμα. Κάποιοι συνάδελφοι ασχολούνται και με μεθόδους πέραν της κλασικής ιατρικής. Γνωρίζω κάποιον που ασχολείται με τον βελονισμό και το ιατρείο του το έχει κάνει πραγματικά αποθήκη γεμάτη με βελόνες. Αυτός είχε δουλέψει για χρόνια στο εξωτερικό, σε μια χώρα απομακρυσμένη, στην Άπω Ανατολή όπου εκεί αυτά τα ελέγχουν πολύ πριν από μας. Την ημέρα που βγήκε η κοινή υπουργική απόφαση με πήρε τηλέφωνο και μου είπε ότι θέλει να κάνει μια σύμβαση, μια συμφωνία με το οικείο νοσοκομείο. Ήθελε να τα μεταφέρει όλα ώστε να καούν γιατί δεν θα πετούσε ποτέ στη χωματερή μια βελόνα με την οποία τρυπούσε έναν άνθρωπο.
      Ο μεγάλος στόχος ο δικός μας, ο δικός σας, της Βουλής, είναι ούτε μία βελόνα ούτε ένα αντικείμενο που έρχεται σε επαφή με αίμα ή άλλα υγρά, τα οποία μπορούν αν θεωρηθούν στερεά μολυσματικά ιατρικά απόβλητα, να μην πάει χωρίς επεξεργασία σε χωματερή. Αυτός ο μεγάλος στόχος είναι δικός μας, είναι εθνικός.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ: Κύριε Υφυπουργέ, παρά το ότι προσυπογράφω την έναρξη της ομιλίας του συναδέλφου μου του κ. Γιαννόπουλου, χαίρομαι που είστε εσείς σήμερα εδώ και όχι ο κ. Στεφανής πρώτον, γιατί δεν ξέρει το θέμα και δεύτερον, γιατί θα τον καλούσα παράπλευρα -μιας και έχω το κείμενο της ομιλίας που έκανε χθες στο «ECONOMIST» με θέμα «Ολυμπιακοί Αγώνες – Υγεία»- για να μας πει τελικά τι ισχύει: αυτά που είπε εκεί ή αυτά που μας είπε από του Βήματος της Βουλή; Γιατί αν διαβάσει κανείς τι είπε χθες εκεί δεν έχουν καμία σχέση με αυτά που είπε εδώ στη δευτερολογία του. Κλείνω το θέμα αυτό.
     Πριν δύο χρόνια είχε γίνει εδώ συζήτηση επίκαιρης ερώτησης για το συγκεκριμένο θέμα. Τα Πρακτικά είναι εδώ. Να ξεκινήσω από τα καλά.
     Είναι προς τιμή σας που παραδεχθήκατε την τραγική εικόνα που παρουσίαζε η χώρα στο θέμα της συλλογής και της περαιτέρω επεξεργασίας των νοσοκομειακών αποβλήτων. Πρέπει να πω ότι μετά από δεκαπέντε μέρες περίπου στείλατε σχέδιο υπουργικής απόφασης που είχε φτιαχτεί στο Υπουργείο Υγείας, το οποίο ήταν πολύ καλό. Κάποια επιμέρους θέματα δεν μπορούσαν να χαλάσουν τη γενική καλή εικόνα αυτού του προσχεδίου.
      Αυτό όμως που δεν μας είπατε είναι η πραγματική αιτία για την οποία ετοιμαζόταν επί δύο χρόνια αυτή η κοινή πλέον υπουργική απόφαση.
      Εμείς χαιρόμεθα που η επερώτησή μας έγινε αιτία να την ετοιμάσετε επιτέλους, με ημερομηνία 1η Οκτωβρίου –δηλαδή πριν ελάχιστες ημέρες- και να τη δημοσιεύσετε για να μπορείτε σήμερα να μας πείτε όσα μας είπατε. Αυτό δεν είναι καθόλου κακό.
      Το γεγονός όμως, κύριε Υφυπουργέ, ότι η κοινή υπουργική απόφαση δεν ετοιμάστηκε επί δύο χρόνια –παίρνω ως δεδομένη την ημέρα που μου απαντήσατε και μετά, γιατί αυτή η ιστορία είναι επί σειρά ετών- οφείλεται, κύριε Υφυπουργέ  –εάν δεν το ξέρετε σας το λέω εγώ, αλλά το ξέρετε πολύ καλά- πρώτον γιατί υπήρχε ένας απαράδεκτος τσακωμός μεταξύ των στελεχών των συναρμόδιων Υπουργείων για τις αρμοδιότητες, αλλά κυρίως γιατί εμαίνετο –και μαίνεται ακόμα και το ξέρετε- ο πόλεμος ιδιωτικών συμφερόντων για την ιστορία των αποβλήτων.
      Για να επανέλθω στο ερώτημα, δεν μας απαντήσατε –και το θέμα δεν είναι αν υποχρεούσθε να το ξέρετε ή όχι, αλλά η γνώμη μου είναι ότι ως Κυβέρνηση οφείλετε να το ξέρετε- αν τελικά έχει υπογραφεί σύμβαση για να το διαχειρίζεται ιδιώτης αυτό που φτιάχτηκε στα Λιόσια. Επίσης αν έχει υπογραφεί η σύμβαση, ποιος έχει αναλάβει αυτό το έργο;
      Σας ερωτώ, γιατί θέλουμε να ξέρουμε. Διότι, αν δεν έχει ήδη υπογραφεί η σύμβαση, πρέπει να παρέμβετε άμεσα –ούτως ή άλλως είσθε συναρμόδιο Υπουργείο δεδομένου ότι υπογράφετε την κοινή υπουργική απόφαση- ώστε να μειωθεί άμεσα το 1,5 ευρώ ανά κιλό. Ελπίζω να σας έχουν ενημερώσει οι πρόεδροι των νοσοκομείων -δεδομένου ότι εγώ ενημέρωσα αρκετούς- ότι αυτό το οικονομικό βάρος είναι δυσβάσταχτο.
      Βεβαίως αυτό το ποσό θα κατέβει μόνο αν δεν είναι μονοπώλιο. Εμείς, για να ξεκαθαρίσουμε τη θέση μας, δεν είμαστε αντίθετοι στο να το διαχειριστεί ιδιώτης. Είμαστε, όμως, αντίθετοι στο να το λειτουργήσει με μονοπωλιακούς κανόνες. Διαφορετικά, δεν είμαστε καθόλου αντίθετοι. Ίσως μάλιστα ο ιδιώτης να το λειτουργήσει και καλύτερα από το αν το είχε η Τοπική Αυτοδιοίκηση.
      Επίσης και δεδομένου ότι τώρα έριξα μια πρόχειρη ματιά στην υπουργική απόφαση, αφού μόλις ήρθε στα χέρια μου, ήθελα να σας πω ότι αν μας την είχατε στείλει εγκαίρως, πιθανώς να είχαμε αποσύρει την επερώτηση ή ίσως σήμερα να σας υποβάλαμε πολύ πιο χρήσιμες παρατηρήσεις επί της υπουργικής απόφασης. Θεωρήσατε ότι θα μας αιφνιδιάζατε σήμερα, ας πούμε.
      Το δεύτερο θέμα έχει σχέση με την αναφορά σας στη Θεσσαλονίκη.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Η υπουργική απόφαση δημοσιεύτηκε την 1η Οκτωβρίου, αλλά ήταν γνωστή.
      ΝΙΚΗΤΑΣ ΚΑΚΛΑΜΑΝΗΣ: Εγώ δεν σας είπα ότι δεν δημοσιεύτηκε 1η Οκτωβρίου. Άλλωστε, το είπα μόλις άρχισε η ομιλία μου. Αλλά δεν μπορούμε να παρακολουθούμε τις υπουργικές αποφάσεις. Άλλο το ένα, άλλο το άλλο.
     Όσον αφορά τη Θεσσαλονίκη, κύριε Υφυπουργέ, ξεχάστε το. Δυστυχώς, δεν εντάχθηκε στο Γ΄ Κοινοτικό Πλαίσιο Στήριξης. Και σας ερωτώ, θα το κάνετε; Διότι δεν μας απαντήσατε.
      Το τρίτο που θα σας πω αποτελεί τη διαπραγματευτική δύναμη ώστε να πέσει το 1,5 ευρώ ανά κιλό. Ως Κυβέρνηση, έχετε εντάξει στο Γ΄ Κοινοτικό Πλαίσιο Στήριξης τη δαπάνη είτε για το περιβάλλον είτε και για το Υπουργείο Υγείας και Πρόνοιας που μπορούσατε και εκεί να το εντάξετε, Μπορούσατε να χρηματοδοτήσετε τη δαπάνη τουλάχιστον των μεγάλων νοσοκομείων είτε του Λεκανοπεδίου είτε της Θεσσαλονίκης –γιατί εκεί είναι τα μεγάλα νοσοκομεία- για να βάλουν ατομικούς τέτοιους κλιβάνους, γιατί ξέρετε ότι μπορούν να το κάνουν. Υπάρχει αυτή η τεχνολογία την οποία πράγματι δεν την απαγορεύετε απ’ ό,τι μπόρεσα να καταλάβω διαβάζοντας την υπουργική απόφαση. Επ’ αυτής βέβαια θα σας κάνουμε τεκμηριωμένη δημόσια τοποθέτηση αφού πρώτα τη μελετήσουμε. 
      Ωστόσο, πολύ φοβάμαι ότι εάν δεν υπάρξει η χρηματοδότηση, τα νοσοκομεία δεν θα έχουν λεφτά να το κάνουν, διότι μία μέση τιμή εγκατάστασης με βάση τις πληροφορίες μου είναι της τάξης των 100.000 ευρώ. Το ποσό δεν είναι μεγάλο, αλλά όταν τα νοσοκομεία δεν έχουν 1 και 1,5 εκατομμύριο δραχμές για εφημερίες, πολύ αμφιβάλλω αν θα μπορούν να δώσουν 100.000 ευρώ από τον προϋπολογισμό τους για να το κάνουν αυτό. Είναι ένα θέμα για το οποίο θέλω να μας απαντήσετε σήμερα. 
      Προτίθεσθε τώρα στη διαπραγμάτευση για ενδεχόμενες αλλαγές στο Γ΄ Κοινοτικό Πλαίσιο Στήριξης -και η δυνατότητα για να κάνετε αυτές τις αλλαγές είναι μέχρι το Δεκέμβριο- να εντάξετε ποσά γι’ αυτήν την ιστορία; Και μην υπερηφανεύεσθε, κύριε Υπουργέ, για τα καινούρια νοσοκομεία, γιατί σας άκουσα και είπατε για το νοσοκομείο του Πύργου. Πήγατε να δείτε ποιας τεχνολογίας είναι το νοσοκομείο του Πύργου; Σας συνιστώ να πάτε, κύριε Υφυπουργέ! 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Πήγα, κύριε συνάδελφε.
      ΝΙΚΗΤΑΣ ΚΑΚΛΑΜΑΝΗΣ: Είναι, λοιπόν, σύγχρονης τεχνολογίας, κύριε Υφυπουργέ; Δε ρυπαίνει το περιβάλλον; Προσέξτε τι μου απαντάτε, γιατί αυτά δεν θα ζητήσω να διαγραφούν από τα Πρακτικά.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όπως ξέρετε και θα αδειοδοτείται αυτό και θα ελέγχεται.
      Αν ρυπαίνει, λοιπόν, το περιβάλλον, ναι. Όμως, η τεχνολογία…
      ΝΙΚΗΤΑΣ ΚΑΚΛΑΜΑΝΗΣ: Εγώ σας λέω τώρα: Να ελέγξει…
      ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη και κύριε Υπουργέ, υπάρχει και Προεδρείο. 
      ΝΙΚΗΤΑΣ ΚΑΚΛΑΜΑΝΗΣ: Συγγνώμη.
      ΠΡΟΕΔΡΕΥΩΝ (Κωνσταντίνος Γείτονας): Με την άδεια, λοιπόν, του Προεδρείου να γίνονται οι διακοπές. Γιατί βλέπω ότι σιγά-σιγά ανεβαίνουν οι τόνοι. 
      ΝΙΚΗΤΑΣ ΚΑΚΛΑΜΑΝΗΣ: Εντάξει. Με την άδεια του Προεδρείου.
      Δεύτερον, εγώ σας κάνω πρόταση να ελέγχετε όλα τα καινούρια…
      ΠΡΟΕΔΡΕΥΩΝ (Κωνσταντίνος Γείτονας): Συγγνώμη, αλλά μιας και σας διέκοψα, επειδή παρακολουθούν τη συνεδρίασή μας παιδιά από δημοτικό σχολείο, να κάνω την ανακοίνωση και θα συνεχίσετε την ομιλία σας. 
      ΝΙΚΗΤΑΣ ΚΑΚΛΑΜΑΝΗΣ: Βεβαίως, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», τριάντα ένα μαθητές και δύο συνοδοί δάσκαλοι από το 3ο Δημοτικό Σχολείο Σχηματαρίου. Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κρατώ το χρόνο σας, κύριε Κακλαμάνη. Μην ανησυχείτε γι’ αυτό.
      ΝΙΚΗΤΑΣ ΚΑΚΛΑΜΑΝΗΣ: Συνεχίζοντας, λοιπόν, σας λέω ότι καλό θα κάνετε να στείλετε τους υπηρεσιακούς παράγοντες να ελέγξουν –ειδικούς, όμως, που να ξέρουν- ακόμη και αυτόν της Αλεξανδρούπουλης. 
     Δεύτερον επειδή είπατε και τώρα ότι η Τοπική Αυτοδιοίκηση θα κάνει τους ελέγχους, σας ρωτώ το εξής: Εδώ και ενάμιση χρόνο, κύριε Υφυπουργέ, έχω κάνει αίτηση κατάθεσης εγγράφων μετά την πρώτη κουβέντα που είχαμε εδώ το Νοέμβριο του 2001 για το ίδιο θέμα στο Υπουργείο σας. Θέλω να μου απαντήσετε αν έχουν γίνει έλεγχοι, άσχετα από την καινούρια υπουργική απόφαση. Υπήρχε, όμως, έστω και ένα υποτυπώδες πλαίσιο. Και αν έχουν γίνει, να μου κοινοποιήσετε τα πορίσματα των ελέγχων στο λεκανοπέδιο της Αττικής. Ενάμιση χρόνο περιμένω απάντηση, κύριε Υφυπουργέ. Τι να υποθέσω; Ότι τους έχετε και δεν μου τους στέλνετε; Δεν θέλω να το πιστέψω. Το πιθανότερο, κύριε Υφυπουργέ, είναι ότι δεν έχουν γίνει. Και ναι μεν τυπικά την ευθύνη δεν την έχει το Υπουργείο Υγείας και Πρόνοιας, όμως, ουσιαστικά την έχετε, γιατί έχει να κάνει με δημόσια υγεία.
     Φοβούμαι, λοιπόν, και τώρα που βλέπω ότι πολύ έχουν διαχυθεί οι αρμοδιότητες, ότι μελλοντικά θα ζήσουμε σκηνές, όπως αυτές που ζούμε τώρα με άλλο θέμα, με τα αυθαίρετα. Αν και Βουλευτής δώδεκα-δεκατρία χρόνια, τώρα συνειδητοποιώ –βέβαια, άλλοι συνάδελφοι που είναι ειδικοί όχι μόνο λόγω εργασίας, δηλαδή μηχανικοί, αλλά και λόγω γνώσης δεν εξεπλάγησαν- ότι το ίδιο θα συμβεί και εδώ. Έπρεπε το πολύ δύο Υπουργεία να κάνουν το γενικό κουμάντο: το Υπουργείο Υγείας και το ΥΠΕΧΩΔΕ. Μέχρι και τα λιμεναρχεία ακούσαμε σήμερα ότι θα έχουν δυνατότητα παρέμβασης ή ελέγχου ή υπευθυνότητα. Με όλα αυτά τα Υπουργεία και όλες αυτές τις υπηρεσίες φοβάμαι ότι του χρόνου τέτοια εποχή, όταν θα ξανασυζητάμε το θέμα –δεν έχει σημασία από ποια θέση θα είναι ο καθένας μας- θα έχουμε μπλέξει στα πορίσματα –αν έχουν γίνει και ποιοι τα έχουν κάνει- και στους ελέγχους. Εμένα με τρομάζει αυτή η διάχυση ευθυνών και συναρμοδιοτήτων σε θέματα που αφορούν τη δημόσια υγεία.
     Τρίτον σε ό,τι αφορά τουλάχιστον τα νησιά, κύριε Υφυπουργέ, εδώ πλέον σας το ζητούμε επιτακτικά. Θα χρηματοδοτήσετε -σε επίπεδο νομαρχιακών νοσοκομείων πάντα μιλώ- τα νοσοκομεία αυτά, ώστε να εγκαταστήσουν δικούς τους. Δεν θα έρθουν ποτέ στην Αθήνα, κύριε Υφυπουργέ. Και αν έρθουν, θα εγκυμονεί πάντα ο κίνδυνος της επικινδυνότητας στη μεταφορά. Τουλάχιστον στη νησιωτική Ελλάδα αυτό ας το προσφέρουμε. Σε τελική ανάλυση ξέρετε ότι συνδέεται και με την τουριστική ανάπτυξη και το τι μπορεί να υποστεί η εικόνα της χώρας, αν κάποιο από τα έντυπα του εξωτερικού που πολύ μας συμπαθούν γράψουν ότι σε κάποιο νησί τα νοσοκομειακά απόβλητα πετιούνται. Προσέξτε το αυτό και όσο έχετε τη δυνατότητα, εντάξτε σε πρόγραμμα του Γ΄ Κοινοτικού Πλαισίου Στήριξης τη νησιωτική Ελλάδα για όλα αυτά τα θέματα.
      Διαβάζοντας την υπουργική απόφαση –τελείως επιπόλαια, γιατί δεν είχα το χρόνο- διαπίστωσα ότι πράγματι βάζετε μία μεταβατική περίοδο μετά από έξι μήνες. Στην ουσία 1η Απριλίου πρέπει το σύστημα να έχει στηθεί. 
      Εγώ σήμερα θα σας κάνω μία πρόταση. Αμέσως μετά τις γιορτές, που θα έχει περάσει το ήμισυ του χρόνου, να καλέσετε εκπροσώπους των κομμάτων να πάμε περιοδεία στα νοσοκομεία, για να δούμε αν έχουν γίνει τα απλά πράγματα που ζητάτε, δηλαδή χώροι αποθήκευσης, ποιότητα των χώρων αποθήκευσης -γιατί πράγματι ορθώς γράφει η υπουργική απόφαση τόσοι βαθμοί θερμοκρασία- ξεχωριστοί κάδοι. Γιατί πρέπει να σας πω ότι αυτήν τη στιγμή που μιλάμε, κύριε Υφυπουργέ -και το ξέρετε, παρ’ ότι εγώ είμαι εραστής του δημόσιου τομέα της υγείας-  είναι πιο μπροστά πολλά ιδιωτικά νοσηλευτήρια στο σημείο αυτό -ατυχώς για το δημόσιο χαρακτήρα της υγείας- από πολλά δημόσια νοσοκομεία. 
      Και μια και μίλησα για τον ιδιωτικό τομέα της υγείας, σας ζητώ επίσης, με ευθύνη του Υπουργείου, αυτή η υπουργική απόφαση να πάει σε όλα τα ιατρεία που εμπλέκονται με τέτοιου είδους θέματα, διότι θα είναι αμαρτία, όπως αντιλαμβάνεσθε, κάποια στιγμή το Μάιο να πάει ο ελεγκτής σ’ ένα μικροβιολογικό εργαστήριο, που δεν θα την ξέρει η μικροβιολόγος και να υποστεί ένα πρόστιμο τυπικά δικαίως, ουσιαστικά αδίκως όμως. Να φύγει από τώρα, για να  έχουν και αυτοί το περιθώριο της εξάμηνης προσαρμογής, γιατί είναι εξίσου σημαντικό, για να μην πω σημαντικότερο, τα απόβλητα στις μικρές μονάδες -γιατί πιστεύω ότι στις μεγάλες η κατάσταση είναι καλύτερη απ΄ ό,τι είναι ατυχώς στα δημόσια νοσοκομεία- ώστε να μπορούμε να μιλάμε πλέον για ένα πλαίσιο ολοκληρωμένο αυτής της ιστορίας.
      Επειδή έχετε τη δυνατότητα μέχρι τέλος Δεκεμβρίου, αν δεν κάνω λάθος, να κάνετε επαναδιαπραγμάτευση σε ό,τι αφορά την κατανομή των πόρων του Γ΄ Κοινοτικό Πλαίσιο Στήριξης, δείτε αυτό το θέμα που σας λέω. Παρ’ ότι είχαν δίκιο οι συνάδελφοι, το καλύτερο θα ήταν κάθε νοσοκομειακή μονάδα να είχε ένα πλήρη τέτοιο κλίβανο, αλλά μη ζητάμε τέτοια μαξιμαλιστικά πράγματα. Το ενδεχόμενο να γίνει στη Θεσσαλονίκη, που κινδυνεύει να ματαιωθεί οριστικώς και ενδεχομένως καλό θα σας κάνει και προσωπικά και ένας τέτοιος στη Θεσσαλία –καλοπροαίρετα το λέω αυτό- ή κάπου αλλού, όπου η περιβαλλοντολογική μελέτη και η χωροταξική μελέτη δείξουν ότι χρειάζεται να γίνει, για να νιώσουμε όλοι πιο ασφαλείς. Και βεβαίως καλό είναι να παρακολουθήσουμε τους χρησιμοποιούντες τέτοιου είδους υλικά, νοσοκομεία, ιδιωτικές κλινικές, ιατρεία, αλλά καλό είναι να παρακολουθούμε -γι΄ αυτό ρωτώ ποιος διαχειρίζεται και πώς λειτουργεί ο ήδη υπάρχων μεγάλος αποτεφρωτικός κλίβανος- και να μετράμε τι βγαίνει στην ατμόσφαιρα.
      Επίσης θα πρέπει να ελέγξουμε –δεν είμαι ειδικός- τη στάχτη που απομένει και από αυτόν της υψηλής τεχνολογίας που έχει φτιαχτεί στα Λιόσια, τι περιέχει. Διότι αν περιέχει πολλά ενεργά ανόργανα, θα πρέπει να ληφθεί μέριμνα πού θα αποθηκεύεται η στάχτη. Το λέω με επιφύλαξη, γιατί δεν είμαι απόλυτα ειδικός, και πρέπει να το ελέγξουμε αυτό πριν  βρεθούμε προ εκπλήξεως.
      ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, θα συμφωνήσω σε πολλές από τις παρατηρήσεις που έκανε ο κ. Κακλαμάνης. Είδα τον Υπουργό να τα σημειώνει όλα αυτά.
     Κύριε Κακλαμάνη, ήταν πολύ ουσιαστικές οι παρεμβάσεις σας και καλόπιστες, πιστεύω, εκτός από την εισαγωγική σας ομιλία, που αδίκησε, νομίζω, τον Υπουργό. Ο κ. Στεφανής είναι ένας δάσκαλός μας, ο οποίος δεν είναι μόνο γιατρός, αλλά είναι και πάρα πολύ καλός πολιτικός.
      ΝΙΚΗΤΑΣ ΚΑΚΛΑΜΑΝΗΣ: Το αρνείται πάντως ότι είναι πολιτικός.
      ΛΕΩΝΙΔΑΣ ΓΡΗΓΟΡΑΚΟΣ: Γνωρίζει τα θέματα, έχει ζήσει πολλά χρόνια στα νοσοκομεία και γνωρίζει τα θέματα των αποβλήτων, γιατί έχει ασχοληθεί και με επιτροπές, που κάποτε άπτονταν διεθνών οργανισμών κατά των πυρηνικών και κατά όλων αυτών των αποβλήτων που παράγονται από αυτές τις δράσεις.
     Να μπω στο σημερινό θέμα, το οποίο είναι ένα πλατύ θέμα και μας έχει απασχολήσει όλους, έχει απασχολήσει όλες τις πτέρυγες της Βουλής για πολλά χρόνια.
      Σήμερα, μετά από πολλές παρεμβάσεις και της Αξιωματικής Αντιπολίτευσης αλλά και εν γένει της Αντιπολίτευσης, έχουμε φτάσει σε μια κοινή υπουργική απόφαση, την οποία θα τη δείτε και σεις και -κατά γενική ομολογία- θα την κρίνετε επαρκή. Δεν μπορεί κανείς να πει ότι είναι τέλεια. Πιθανόν να υπάρξουν και ατέλειες, σε μια τέτοια κοινή υπουργική απόφαση, αλλά σίγουρα καλύπτει πια όλα αυτά τα κενά που είχαμε παρατηρήσει τα προηγούμενα χρόνια, κύριε Πρόεδρε.
      Σήμερα ο άνθρωπος έχει αντιληφθεί ότι η εξέλιξη της τεχνολογίας δεν είναι συνυφασμένη με την πρόοδο, γιατί αυτή η τεχνολογία έχει επιφέρει εξελίξεις που διαταράσσουν την ισορροπία της φύσης, δηλαδή διαταράσσουν το περιβάλλον. Έτσι, λοιπόν, η ίδια η φύση σήμερα εκδικείται τον άνθρωπο για την απληστία που έχει δείξει, τη ματαιοδοξία και την καταστροφική του δύναμη. Ο αέρας δηλητηριάζεται, η θάλασσα και οι υδάτινοι πόροι ρυπαίνονται, το ίδιο και η ατμόσφαιρα, τα νοσοκομειακά απόβλητα είναι τοξικά. 
      Η κοινή υπουργική απόφαση έχει πάρει πάρα πολλά μέτρα για την προστασία αυτών των αποβλήτων, ούτως ώστε να μειώνονται οι κίνδυνοι από πιθανές μεταφορές, από την καύση, από την αποτέφρωση. Είναι μια υπουργική απόφαση η οποία θα μας καλύψει, πιστεύω, για τα προσεχή χρόνια. Ενόψει της Ολυμπιάδας του 2004, πιστεύω ότι σε έξι μήνες θα είμαστε έτοιμοι. Εσείς βάλατε ένα τρίμηνο για να επισκεφθείτε με τον Υπουργό τα νοσοκομεία. Νομίζω ότι όλοι θα εντείνουμε τις προσπάθειες μας γι’ αυτό τον κοινό εθνικό στόχο, της Ολυμπιάδας, ώστε να είμαστε έτοιμοι τότε και να μη δεχθούμε καμία κριτική.
      Δέχομαι την πρόταση που κάνατε για τα νησιά, δηλαδή της μεταφοράς. Θα πρέπει να το δει ο Υπουργός. Τα νησιά μας είναι ό,τι καλύτερο έχουμε να επιδείξουμε από πλευράς οικονομίας, τουρισμού και ανάπτυξης. Θα πρέπει, λοιπόν, να τα προστατεύσουμε από πιθανούς κινδύνους δυσφήμισης, όπως κάνατε και εσείς με την παρέμβαση του Προεδρείου.
      Η χώρα μας σήμερα αναπτύσσεται με ρυθμούς γρηγορότερους από παλιά και πολύ πιο γρήγορα σε σύγκριση με πολλές αναπτυγμένες χώρες του κόσμου. Η πολιτική μας σήμερα είναι η κοινωνική προστασία. Έχουμε δηλαδή ένα σύστημα συντάξεων, ασφάλειας, υγείας και σ’ αυτό τον τομέα κινούμαστε όσο μπορούμε καλύτερα και σε σχέση βέβαια με τις οικονομικές δυνατότητες που έχει η χώρα. 
      Οικοδομούμε ένα κοινωνικό κράτος. Υπάρχουν όλες οι προϋποθέσεις γι’ αυτό, με όλες αυτές τις δράσεις του Πρωθυπουργού και της Κυβέρνησης τον τελευταίο καιρό, ώστε να έχουμε ένα καλύτερο κοινωνικό πρόσωπο. Έχουμε κάνει αρκετά. Φιλοδοξούμε ότι και στο προσεχές εξάμηνο ως τις εκλογές, θα κάνουμε περισσότερα.
      Μας ενδιαφέρει πολύ η βελτίωση της ποιότητας των υπηρεσιών υγείας. Έχουμε κάνει πολλά βήματα προς αυτήν την κατεύθυνση. Ένα τέτοιο βήμα είναι και η κοινή υπουργική απόφαση για τα τοξικά απόβλητα των νοσοκομείων. Προσπαθούμε να προστατεύσουμε το περιβάλλον, γιατί όλα αυτά έχουν σχέση με το περιβάλλον. Έχουμε, λοιπόν, την επεξεργασία λυμάτων. Έχουμε κάνει πολύ μεγάλη δουλειά με τις εγκαταστάσεις επεξεργασίας λυμάτων.
      Θα καταθέσω έναν πίνακα, όπου φαίνεται ότι το 1993 είχαμε μόνο ενενήντα τρεις εγκαταστάσεις επεξεργασίας λυμάτων και το 2002 έχουμε διακόσιες ενενήντα. Για την υγειονομική ταφή των απορριμμάτων το 1993 είχαν κατασκευαστεί και λειτουργούσαν τριάντα τρεις χώροι υγειονομικής ταφής, δύο εργοστάσια ανακύκλωσης, εννέα σταθμοί μεταφοράς και μεταφόρτωσης στερεών αποβλήτων και σήμερα, με το πρόγραμμα των βιολογικών καθαρισμών και ΧΥΤΑ, έχουμε φτάσει -από τους έξι χιλιάδες πεντακόσιους παράνομους που υπήρχαν το 1997- να έχουμε μόνο χίλιους τετρακοσίους σαράντα πέντε σήμερα.
      Αυτά είναι όλα προς το καλό της δημόσιας υγείας και της προστασίας του περιβάλλοντος, για το οποίο η Κυβέρνησή μας έχει πάρει σοβαρά μέτρα και όλοι μαζί πιστεύω ότι αν τα στηρίξουμε θα πάμε ακόμη καλύτερα. 
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Στην υπουργική απόφαση προσδιορίζονται ακριβώς πάρα πολλές παράμετροι οι οποίες απουσίαζαν τα προηγούμενα χρόνια. Εκεί αναφέρονται λεπτομερώς η ενδονοσοκομειακή διαχείριση, η εξωνοσοκομειακή διαχείριση, η μεταφορά. Η απόφαση αυτή είναι πολύ καλά δομημένη, αντιληπτή. 
     Δέχομαι την πρόταση, πιστεύω ότι θα το κάνει το Υπουργείο να πάει η απόφαση αυτή και στην τελευταία νομαρχία, στον τελευταίο υγειονομικό σταθμό, για να μπορέσουμε όλοι συνεργικά να λειτουργήσουμε, ούτως ώστε να φέρουμε το καλύτερο αποτέλεσμα στο προσεχές εξάμηνο.
     Βλέπουμε, λοιπόν, ότι δημιουργούνται και τα παραρτήματα. Δίνεται η δυνατότητα κάθε νοσοκομειακός χώρος να φτιάξει ένα δικό του χώρο αποτέφρωσης. Αυτό είναι πολύ σημαντικό. Το κόστος δεν είναι πάρα πολύ υψηλό. Γι’ αυτό πιστεύω, κύριε Κακλαμάνη, ότι μπορούμε να το κάνουμε, παρ’ ότι εσείς είπατε ότι δεν υπάρχουν λεφτά για τις εφημερίες. Νομίζω ότι όλα αυτά θα ξεπεραστούν. Πάντως, πρέπει να αναγνωρίσετε ότι το κόστος μιας τέτοιας εγκατάστασης δεν είναι πολύ μεγάλο και τα περισσότερα νοσοκομεία της Αθήνας μπορούν να το έχουν.
      Βέβαια είπατε κάτι πολύ σημαντικό, το οποίο το δέχομαι, ότι είναι πάρα πολύ ακριβό -αν έχει γίνει κάτι τέτοιο- το ενάμισι ευρώ το κιλό, διότι είναι πάρα πολύ μεγάλη η ποσότητα των νοσοκομειακών αποβλήτων που θα παραχθούν. Επομένως είναι πάρα πολύ ακριβό και θα έπρεπε να υπάρχει ένας υγιής ανταγωνισμός, δεν πρέπει να είναι μονοπώλιο. Το δέχομαι και πιστεύω ότι το Υπουργείο θα το λάβει σοβαρά υπόψη και θα ερευνήσει αυτήν την πρόταση την οποία κάνατε.
      Θα ήθελα να τελειώσω λέγοντας ότι έχει έρθει η ώρα για μας, έξι μήνες πριν από τις εκλογές, για να μπούμε σ’ ένα σύγχρονο μοντέλο διακυβέρνησης της χώρας. Και πάνω από όλα, γιατί βάλατε και τέτοια θέματα εδώ -όπως και προηγουμένως είχαν τεθεί κάποια τέτοια θέματα- δηλαδή διαφάνειας, συμμετοχής, λογοδοσίας και αποτελεσματικότητας του συστήματος, θα ήθελα να πω ότι εμάς μας ενδιαφέρει μια διακυβέρνηση η οποία θα τα έχει όλα αυτά. Θέλουμε να προσφέρουμε μια καλύτερη υγεία στον λαό, με καλύτερη αποτελεσματικότητα, ώστε  τα χρήματα να πηγαίνουν για το σύστημα της υγείας και να μην χάνονται ενδιάμεσα, να μην έχουμε δηλαδή απώλεια χρημάτων, τα οποία πρέπει να πηγαίνουν στους πολίτες, και να καταπολεμήσουμε την παρα-οικονομία της υγείας. Είναι πολύ μεγάλο θέμα για μας αυτό και πιστεύουμε ότι θα το επιτύχουμε πολύ γρήγορα.
      Στις εκλογές του 2004 πιστεύω ότι ξανά εμείς θα είμαστε νικητές, διότι εμείς τολμάμε, κύριε Κακλαμάνη. Και «ο τολμών νικά».
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννόπουλος έχει το λόγο για να δευτερολογήσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, απαντώντας στο κλείσιμο της ομιλίας του Κοινοβουλευτικού Εκπροσώπου και φίλου μου κ. Γρηγοράκου, που είπε, ότι το 2004 επειδή διαχειρίζονται σωστά τα νοσοκομειακά απορρίμματα θα είναι και πάλι νικητές, θα είστε νικητές,…
      ΛΕΩΝΙΔΑΣ ΓΡΗΓΟΡΑΚΟΣ: Για όλους τους προηγούμενους λόγους είπα. Για τη συνοχή, τη διαφάνεια, την αποτελεσματικότητα…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: … θα πω το εξής: Τουλάχιστον σκεφθείτε να διαχειριστείτε σωστά τη φτώχεια του ελληνικού λαού, για να αποτολμήσετε να λέτε αυτά τα πράγματα.
     Καθυστερήσατε, κύριε Υφυπουργέ, πάρα πολύ στην έκδοση αυτής της κοινής υπουργικής αποφάσεως. Βέβαια μια παροιμία δική μας ρουμελιώτικη λέει: «κάλλιο αργά παρά ποτέ». Καλή είναι και, όπως είπε και ο συνάδελφος ο κ. Κακλαμάνης, αν είχαμε κι εμείς ενημερωθεί πιθανόν πιο εποικοδομητικά να λειτουργούσε σήμερα το θέμα της επερώτησης. Τέλος πάντων, δεν είναι η κοινή υπουργική απόφαση αυτή που, θα έλεγα, σε πολλά σημεία δίνει λύσεις. Θα μπορούσε να υπάρχει και βελτιωτική διατύπωση. Και βέβαια στην πρόταση που έκανε ο κ. Κακλαμάνης για να γίνει και ένας τρίτος αποτεφρωτικός στη Λάρισα, θα έλεγα ότι θα μπορούσε να γίνει καλύτερα στη Λαμία. Χωρίς να λειτουργούμε ανταγωνιστικά , διότι ομόρως λειτουργούμε.
      ΝΙΚΗΤΑΣ ΚΑΚΛΑΜΑΝΗΣ: Το ανακαλώ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υφυπουργέ, θα πρέπει να γνωρίζετε ότι κάτι δεν πάει καλά με αυτόν που λέγεται ΕΣΔΚΝΑ. Σας είπα στην πρωτολογία μου ότι αυτή η αναφορά του κυρίου δημάρχου μου αφήνει κάποια ερωτηματικά. Γιατί μπήκε σ’ αυτήν τη λογική, τη στιγμή που ξέρει ότι η υπουργική απόφαση είναι σε εξέλιξη και είναι σε φάση τυπωθήτω κι έρχεται να πει προς τους δημάρχους απειλώντας ότι, «αν δεν υπογράψετε συμβάσεις, μοιραίως δεν θα σας πάρω και τα οικιακά»; Κάτι δεν μου πάει καλά. Και δεν μου πάει καλά, διότι δεν έχει γίνει η παραλαβή του έργου. Έγιναν τα εγκαίνια της Μονάδος από τον κ. Λαλιώτη –θα ενθυμείσθε- προ ενάμισι, δύο ετών. Λειτουργεί πειραματικά. Ανετέθη η λειτουργία σε ιδιωτικό φορέα, σε κάποια ιδιωτική εταιρεία, η οποία έκλεισε. Να λειτουργήσει. Τώρα λειτουργεί, λοιπόν, πιστεύω, η εταιρεία η οποία είχε αναλάβει να φτιάξει το έργο. Και αυτό το τίμημα, το ενάμισι ευρώ ανά λίτρο, είναι πλασματικό. Και γιατί είναι πλασματικό; Διότι δεν μπορείτε να πείτε ποια είναι τα μολυσματικά νοσοκομειακά απόβλητα και ποια είναι τα μη μολυσματικά, διότι τη διαλογή καλώς ή κακώς συνήθως την κάνουν τα συνεργεία καθαριότητας των νοσοκομείων, που είναι οι Αλβανοί. Δεν θέλω να μειώσω με αυτό τους Αλβανούς αλλά δεν έχουν καμία παιδεία, για να τα ξεχωρίσουν. Μέσα στα χειρουργεία ιδιαίτερα που είναι ο μεγαλύτερος όγκος των νοσοκομειακών μολυσματικών αποβλήτων, εκεί ξέρετε ότι τα μεν υγρά που έχουμε, δηλαδή τα διάφορα εκκρίματα, αίματα κ.λ.π., πού πάνε; Πάνε στο κοινό αποχετευτικό δίκτυο. Κακώς! Τα δε άλλα, δηλαδή τα στερεά, διαβαθμίζονται. Για λόγους οικονομίας το προσωπικό δεν διαβαθμίζει τίποτα και όλα τα βαφτίζει «νοσοκομειακά», μολυσματικά και έτσι αυξάνεται πολύ ο όγκος και η ποσότητα, με αποτέλεσμα όσον αφορά το ενάμιση ευρώ, αν πραγματικά γινόταν ένας πλήρης διαχωρισμός, θα ήταν μικρότερο το τίμημα. Αυτό δεν γίνεται.
      Όσον αφορά το πιλοτικό πρόγραμμα που μας λέτε πρέπει να μας δώσετε και κάποια στοιχεία οικονομικά. Πιθανόν ο χρόνος να μη σας έχει δώσει το δικαίωμα να μας δώσετε αυτά τα στοιχεία, αλλά τέλος πάντων αν δεν γίνει ένας σωστός διαχωρισμός μεταξύ μολυσματικών νοσοκομειακών και μη μολυσματικών δεν θα έχουμε ορθές τιμές.
      Έλεγχος υπάρχει εκ μέρους των υπηρεσιών της νομαρχίας; Ανύπαρκτος. Ελεγκτικός μηχανισμός σε όλες τις φάσεις της ζωής μας δεν υπάρχει. Άρα, λοιπόν, δεν ελέγχεται τίποτε. Ούτε τα νοσοκομεία αν πληρούνται οι προδιαγραφές ούτε τα διάφορα εργαστήρια. Και μιλάω για μεγαλοεργαστήρια που έχουν την εικόνα αλυσίδας σούπερ μάρκετ. Δεν υπάρχει κανένας έλεγχος και όλα, λοιπόν, τα υγρά απόβλητα, υπολείμματα αιμοληψιών, αντιδραστήρια, βαρέα μέταλλα από τα υλικά που παίρνουμε στα ακτινολογικά εργαστήρια για την εμφάνιση των ακτινογραφιών, όλα αυτά πηγαίνουν στο κοινό αποχετευτικό δίκτυο, χωρίς κανείς να λάβει καμία προστασία. Το λέω αυτό διότι πρέπει να δραστηριοποιηθούν οι ελεγκτικοί μηχανισμοί της νομαρχίας για να μπορέσουν να λειτουργήσουν σωστά σύμφωνα με την κοινή υπουργική απόφαση που έχει πάρα πολλά θετικά σημεία.
      Άρα θα πρέπει οπωσδήποτε να δείτε όπως είπε και ο κ. Κακλαμάνης το θέμα Θεσσαλονίκη. Θα πρέπει να σας απασχολήσει ιδιαίτερα ο νησιωτικός όγκος της πατρίδας μας που δεν επιδέχεται αυτές τις μεταφορές. Φανταστείτε τώρα να μεταβάλουμε και καΐκια ακόμη σε ψυγεία για να μεταφέρουν όλο αυτό το μολυσματικό υλικό από τα νοσοκομεία, ενώ το κόστος μπορεί να περιοριστεί αν πάρετε μικρούς αποτεφρωτικούς  κλιβάνους. Όλοι οι κλίβανοι δεν είναι της αυτής χωρητικότητας. Υπάρχουν διαβαθμίσεις και μπορεί να γίνουν μελέτες. Έχετε προσωπικό στο Υπουργείο και μπορούν να ανατεθούν τέτοιες μελέτες ώστε κατ’ αυτόν τον τρόπο να λυθεί το θέμα από τις ευαίσθητες αυτές περιοχές. Κυρίως όμως θα πρέπει να ξέρουμε ότι η ΕΣΔΚΝΑ όπως είναι δομημένη αυτήν τη στιγμή εγώ δεν βλέπω να έχει βιωσιμότητα. Διότι μια επιχείρηση θα έχει βιωσιμότητα αν όχι να κερδοφορεί τουλάχιστον να λειτουργεί μη κερδοσκοπικά, αλλά να μπορεί να αντεπεξέρχεται στο κόστος. Αλλιώς θα πρέπει να επιχορηγείται. Δεν βγαίνει διαφορετικά.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Όταν έχει δυνατότητα τριάντα τόνων, δεκαπέντε τόνους και το συμπληρωματικό ζεύγος που της δίνει τη δυνατότητα της εφεδρείας και λειτουργεί με τέσσερις τόνους σήμερα, καταλαβαίνετε ότι έχει αυξήσει πάρα πολύ το κόστος για να μπορέσει να λειτουργήσει. Αλλά σας είπα εδώ και πρέπει να μας δώσετε μια απάντηση αν την ξέρετε τώρα, αλλιώς θα περιμένουμε, ποιος αυτήν τη στιγμή διαχειρίζεται την όλη αυτή ιστορία που λέγεται ΕΣΔΚΝΑ. 
      Χαιρετίζουμε διότι μέσα στην κοινή υπουργική απόφαση πραγματικά υπάρχει δυνατότητα και ιδιωτικών φορέων να μπουν στη λογική της διαχείρισης των νοσοκομειακών απορριμμάτων και γιατί να μην πούμε ότι πάρα πολλές φορές, τις περισσότερες μάλλον, ο ιδιωτικός τομέας επιχειρηματικά και επιχειρησιακά λειτουργεί πολύ καλύτερα από έναν παράλυτο δημόσιο τομέα που δεν μπαίνει στη λογική ούτε του ελέγχου, ούτε της προσαρμογής με τις νέες τεχνολογίες. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Κυρία Πρόεδρε, ήθελα να σταθώ και εγώ κατ’ αρχάς λίγο στο θέμα του ΕΣΔΚΝΑ. Στην πρωτολογία του ο κύριος Υπουργός χαρακτήρισε την δραστηριότητα του ΕΣΔΚΝΑ μια νόμιμη δραστηριότητα. Μου προκαλεί εντύπωση το γεγονός ότι ο ΕΣΔΚΝΑ –και το είπα και στην πρωτολογία μου απλώς θέλω να το κάνω πιο σαφές- ο Ενιαίος Σύνδεσμος Δήμων και Κοινοτήτων Νομού Αττικής   βγαίνει εκτός των ορίων της Αττικής και υπογράφει σήμερα συμβάσεις με ΠΕΣΥ. Να κάνω μια ερώτηση, κύριε Υπουργέ; Διάβασα κάπου ότι υπάρχει σύμβαση μεταξύ ΕΣΔΚΝΑ και ΠΕΣΥ Στερεάς Ελλάδος. Δεν ξέρω αν αληθεύει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το είπα. Είναι το πιλοτικό πρόγραμμα. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Μου κάνει μεγάλη εντύπωση γιατί πώς δραστηριοποιείται ο Ενιαίος Σύνδεσμος Δήμων και Κοινοτήτων Νομού Αττικής εκτός Αττικής για να μεταφέρει απορρίμματα νοσοκομειακά και μολυσματικά στην Αττική.
      Από κει και πέρα, έθεσε ένα θέμα ο συνάδελφος κ. Κακλαμάνης, σχετικά με την τέφρα, του στερεού δηλαδή κλάσματος που απομένει από την καύση.
      Εάν υπάρχουν –και έχει ακουστεί κάτι τέτοιο- ενεργά οργανικά κατάλοιπα σε αυτήν την τέφρα, πρέπει η τέφρα να αποθηκεύεται ως επικίνδυνο απόρριμμα. Και δεν ξέρω εάν αυτό γίνεται.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, εάν θέλετε να δευτερολογήσετε, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κυρία Πρόεδρε.
     Η κοινή υπουργική απόφαση δημοσιεύτηκε στην Εφημερίδα της Κυβερνήσεως την 1η Οκτωβρίου. Δεν ξέρω πότε μπήκε η τελευταία υπογραφή γιατί ακόμα εκκρεμούσε μια υπογραφή, πρέπει να ήταν περίπου τέλος Ιουλίου, αλλά δεν είμαι βέβαιος γι’ αυτό. Ήταν μια διαδικασία υπογραφών που μπήκαν κατά τη διάρκεια ενός χρόνου γιατί είχε ξαναυπογραφεί πριν δύο χρόνια από κάποιους Υπουργούς, αλλά ξανασυζητήθηκε με λεπτομέρειες που άλλαξαν. 
      Θέλω, λοιπόν, να πω ότι αυτή η κοινή υπουργική απόφαση δεν έγινε επ’ ευκαιρία της επερώτησης, αλλά πάντως νομίζω ότι η επερώτηση μάς έδωσε τη δυνατότητα να τη συζητήσουμε καλύτερα, δυνατότητα που θα μας δοθεί και στο μέλλον με την εφαρμογή αυτής. Είναι μια σημαντική υπουργική απόφαση, η οποία έγινε με βάση όλα αυτά που έγιναν δεκτά. Θα μελετήσετε το θέμα, θα το δείτε και τώρα, εάν δεν είχατε το χρόνο. 
      Το ότι δεν σας στείλαμε την υπουργική απόφαση δεν έγινε σκόπιμα. Απλώς τώρα δημοσιεύθηκε, δεν ήλθαμε σε επαφή, δεν το ζητήσατε και δεν σας το στείλαμε. Θα το στέλναμε οπωσδήποτε, αν και χθες πληροφορήθηκα –μου το είπαν, γιατί εγώ έλειπα- ότι το ζήτησε από το Υπουργείο χθες ο κ. Γιαννόπουλος και του στείλαμε την υπουργική απόφαση. Δεν ξέρω εάν ζήτησε να του τη στείλουμε ή εάν ρώτησε πού βρίσκεται. Πάντως εμείς του στείλαμε την υπουργική απόφαση.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Τελικά την πήρα σήμερα από τον κ. Γρηγοράκο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Νομίζω ότι τη στείλαμε χθες. Δεν ξέρω, ίσως δεν ήλθε στο γραφείο σας.
      ΝΙΚΗΤΑΣ ΚΑΚΛΑΜΑΝΗΣ: Τέλος πάντων, ας μη σταθούμε εδώ. Άλλωστε, την έχουμε ζητήσει άλλες δύο φορές.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ναι, δεν υπάρχει θέμα.
     Ερχόμαστε, λοιπόν, στο πού βρίσκεται τώρα αυτή η απόφαση από πλευράς ενημέρωσης. Πρώτον, η σημερινή κουβέντα βοηθά στο να ενημερωθούμε όλοι. Έχει σταλεί σε όλους τους φορείς. Εγώ δέχομαι την πρόταση να σταλεί και προσωπικά στον κάθε συνάδελφο γιατρό ή όποιον εμπλέκεται.
      ΝΙΚΗΤΑΣ ΚΑΚΛΑΜΑΝΗΣ: Σωστά.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θέλουμε μόνο το συντομότερο δυνατό να εξειδικεύσουμε το δικό του κομμάτι, γιατί συμφωνούμε στο να του στείλουμε μια ολόκληρη κοινή υπουργική απόφαση, αλλά να του στείλουμε και μια εξειδίκευση -που είναι και το χρήσιμο- για να ξέρει και τις υποχρεώσεις του.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Στους ιατρικούς συλλόγους να το στείλετε.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το στέλνουμε στους ιατρικούς συλλόγους, αλλά εννοώ να το στείλουμε και προσωπικά. Εγώ δέχομαι την πρόταση να βρούμε έναν τρόπο να το στείλουμε προσωπικά. 
      Δεν τίθεται ζήτημα ότι και σε αυτό τον τομέα υπάρχουν τεράστια ιδιωτικά ή άλλα συμφέροντα και ότι αυτή η απόφαση πηγαίνει κόντρα σε τέτοια συμφέροντα για να βάλει τάξη. Αυτό δείχνει και τη δυσκολία της εφαρμογής, κύριε συνάδελφε. Εγώ δέχομαι την πρότασή σας από την άλλη πλευρά, δηλαδή να επισκεφθούμε κάποια νοσοκομεία όχι με την έννοια ότι μέσα σε τρεις μήνες θα έχουμε προχωρήσει όσο θα ήθελα και εγώ, αλλά να πιέσουμε και με αυτό τον τρόπο ακόμα περισσότερο για να προχωρήσουν.
      Βεβαίως ο ιδιωτικός τομέας δεν θα μπορούσε να αποκλειστεί από την κοινή υπουργική απόφαση, κύριε Γιαννόπουλε. Ήδη είναι μέσα στη διαχείριση σε έναν άλλο τομέα, αυτόν της απολύμανσης, ο οποίος είναι και αυτός νόμιμος και αποδεκτός, και της αδρανοποίησης.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Όμως κάποιοι το επιχείρησαν.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Εντάξει, ο καθένας επιχειρεί ό,τι θέλει. Εμείς λέμε το τι γίνεται και τι κάνουμε εμείς.
      Ερχόμαστε τώρα σε αυτό που είναι το σημαντικό. Είπα στην ομιλία μου –και το ξαναλέω και τώρα- ότι εμείς δίνουμε τη δυνατότητα σε όλους και προγραμματίζουμε και έχουμε στείλει από καιρό, από μήνες –δεν ξέρω, ίσως και από χρόνο και πάνω- σε όλα τα νοσοκομεία μας και τους ζητάμε να μας πουν πώς θα διαχειριστούν -εάν έχουν ένα νόμιμο τρόπο που υπάρχει για να διαχειριστούν-  τα νοσοκομειακά απόβλητα και εάν δεν έχουν, να προγραμματίσουν την επένδυση. Και την επένδυσή τους, αφού εγκριθεί η μελέτη που θα κάνουν και θα μας τη στείλουν, θα τη χρηματοδοτήσουμε εμείς από τη Διεύθυνση Ανάπτυξης. Δεν είναι μεγάλα τα ποσά. 
      Μακάρι βέβαια να μπορέσουμε να το εντάξουμε και σε πρόγραμμα. Είναι κάτι που θα μας δώσει μεγαλύτερη ευχέρεια χρηματοδότησης. Αλλά πάρα πολλά νοσοκομεία το ξεκίνησαν ήδη. Θέλουμε να ελέγξουμε εάν γίνεται σε όλα και προπαντός εάν γίνεται στα νησιά που έχουν νοσοκομεία, γιατί –το είπα και στην πρωτομιλία μου- δεν προσβλέπουμε στο να φτιάξουμε ένα δίκτυο στη θάλασσα και να μετακινούμε νοσοκομειακά απόβλητα, αλλά θέλουμε να είμαστε σίγουροι ότι αυτά τα απόβλητα αδρανοποιούνται, καίγονται και καταστρέφονται.
      Υπάρχουν δύο ακόμα θέματα. Το ένα είναι η Θεσσαλονίκη. Όπως ξέρετε, τον εθνικό σχεδιασμό το χειρίζεται και για την ένταξη έργων, το ΥΠΕΧΩΔΕ. Και η δική μας πρόταση και του ΥΠΕΧΩΔΕ, από ό,τι ξέρω, είναι να γίνει στη Θεσσαλονίκη. Πράγματι δεν έχει ενταχθεί ακόμα. Ελπίζω να ενταχθεί. Μεταφέρω τη δική μου πρόταση –δεν έχω την τελική άποψη του ΥΠΕΧΩΔΕ που είναι επισπεύδον Υπουργείο στη συγκεκριμένη ένταξη- για τη Θεσσαλονίκη, για τη Βόρεια Ελλάδα.
      Εμείς όμως, ευνοούμε και σε νοσοκομεία της Θεσσαλονίκης –πέρα από τα καινούρια που το προχώρησαν- την επένδυση για καυστήρες. Επειδή και η Θεσσαλονίκη είναι βεβαρημένη περιβαλλοντολογικά, θέλουμε να γίνεται η διαχείριση με τον αρτιότερο τρόπο και θα μπορούσε αυτή η επένδυση –μιας ανάλογης όχι τέτοιας δυναμικότητας, αλλά τέτοιας τεχνολογίας επένδυση- να δώσει τη λύση.
      Έρχομαι τώρα σε ένα κρίσιμο θέμα που ετέθη και για το οποίο είπα κάτι, όταν είπα ότι δέχομαι την πρόταση του κ. Κακλαμάνη να επισκεφτούμε κάποια νοσοκομεία μετά από ένα τρίμηνο: Είναι ο έλεγχος. Αρχίζουμε από τα νοσοκομεία, αλλά ο έλεγχος πρέπει να γίνεται προς κάθε κατεύθυνση, εντός και εκτός Αττικής, κυρίως στην Αττική και στη Θεσσαλονίκη πρώτα, στα νοσοκομεία μας πρώτα, αλλά και στα ιδιωτικά και στις άλλες μονάδες και βεβαίως στη λειτουργία του ΕΣΔΚΝΑ. Αυτοί οι έλεγχοι –μέσω του ΥΠΕΧΩΔΕ που κάνει αυτούς τους ελέγχους από τον κεντρικό φορέα- θα είναι πολύ πιεστικοί και τα αποτελέσματα της καύσης, που καθημερινά καταγράφονται με ηλεκτρονικό τρόπο στο συγκεκριμένο αποτεφρωτήρα, να κοινοποιούνται, όπως προβλέπεται στην αρμόδια υπηρεσία του ΥΠΕΧΩΔΕ, για να υπάρχει καθημερινός έλεγχος ότι γίνεται αυτό.
      Ως προς την τέφρα, έχω την ενημέρωση από το ΥΠΕΧΩΔΕ ότι ελέγχθηκε η στάχτη –δεν έχω περισσότερα στοιχεία να πω τι περιέχει- και ότι διατίθεται σε ειδικό χώρο στο ΧΥΤΑ, σύμφωνα με τις προδιαγραφές της μελέτης περιβαλλοντικών επιπτώσεων.
      Να πω μία κουβέντα μόνο, επειδή αναφέρθηκε ο κ. Κακλαμάνης στον Υπουργό. Κατ’ αρχάς ότι ο Υπουργός ξέρει το θέμα, αυτό είναι βέβαιο και είναι και ευαίσθητος, γι’ αυτό δε συνεχίζω …
      ΝΙΚΗΤΑΣ ΚΑΚΛΑΜΑΝΗΣ: Την ευαισθησία δεν την αμφισβητήσαμε, αλλά δεν τα ξέρει όλα. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κανένας άνθρωπος δεν τα ξέρει όλα. Και εγώ γι’ αυτό έχω τις υπηρεσίες εδώ. Αυτό θέλω να πω.
      ΝΙΚΗΤΑΣ ΚΑΚΛΑΜΑΝΗΣ: Δεν το είπα υποτιμητικά.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Εντάξει. Το σωστό είναι όπως το λέμε τώρα. Είναι ότι ο Υπουργός ξέρει το θέμα πολύ καλά και έχει και τις υπηρεσίες του που τον ενημερώνουν και εμάς τους άλλους, για όσα θέματα εξειδικευμένα πρέπει να ενημερωθεί ένας Υπουργός.
      Όσον αφορά το άρθρο στο ECONOMIST, δεν το γνωρίζω γιατί δεν το διάβασα. Αυτό που μπορώ να πω –και το ξέρω- είναι ότι ο Υπουργός μιλάει προς κάθε κατεύθυνση λέγοντας τα ίδια. Δεν λέει άλλα εδώ και άλλα εκεί. Φαντάζομαι, λοιπόν, ότι οι δύο ομιλίες λένε το ίδιο πράγμα, ίσως να έχουν διαφορετική διατύπωση και γι’ αυτό παρεξηγήθησαν, για να κλείσουμε και αυτό το θέμα.
      Κλείνοντας, κυρία Πρόεδρε, τη δευτερολογία μου λέω ότι έχει γίνει μία πολύ σημαντική προσπάθεια μέχρι τώρα και σε αυτόν τον τομέα, όπως και σε πάρα πολλούς άλλους τομείς του περιβάλλοντος, αλλά έχουμε και πολύ δρόμο να κάνουμε και αυτό μπορούμε να τον κάνουμε όλοι μαζί. Και εμείς θέλουμε και τη συνεργασία και των άλλων κομμάτων, για να προχωρήσει σωστά ένα τόσο πολύ ευαίσθητο θέμα δημόσιας υγείας.
      Υπάρχουν και τα οικονομικά μέσα, κύριε Γιαννόπουλε. Αυτήν την ώρα δεν μπορώ να σας τα αναφέρω όπως είναι, θα τα καταθέσω όμως στη Βουλή και θα τα έχετε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κακλαμάνης έχει το λόγο.
     ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κύριε Υφυπουργέ, θα ξεκινήσω από ένα κομμάτι που έθιξε ο πολύ αγαπητός συνάδελφος ο κ. Γρηγοράκος –του οποίου του ευχόμεθα προσωπική επιτυχία στο δύσκολο Νομό της Λακωνίας, τώρα για κομματική θα ήταν σαν να κοροϊδεύαμε, έτσι μόνο προσωπική- που μίλησε –και είναι αλήθεια- για το ρυθμό των εγκαταστάσεων επεξεργασίας αστικών λυμάτων. 
     Πράγματι το 1993 ήταν σαράντα εννέα και αριθμητικώς πράγματι το 2002 είναι διακόσιοι ενενήντα, πλην όμως υπενθυμίζω στη Βουλή ότι στο εσωτερικό έγγραφο, που έστειλε ο κ. Πρόντι στην κυρία Διαμαντοπούλου για να ενημερώσει τον κ. Πρωθυπουργό στο κομμάτι «Περιβάλλον» αναγράφεται επί λέξει ότι από τους διακοσίους ενενήντα οι διακόσιοι εξήντα ή δεν έχουν τελειώσει ενώ όφειλαν να έχουν τελειώσει ή έχουν τελειώσει και δεν λειτουργούν και μία τρίτη κατηγορία, λειτουργούν πλημμελώς και μόνο λίγοι λειτουργούν σωστά. Ακόμα επισημαίνει και τις επιπτώσεις που θα έχει η χώρα μας εάν και όταν γίνει ο έλεγχος από αυτήν την ιστορία. Δεν άπτεται άμεσα με αυτό που συζητάμε απλά το λέω έτσι.
      Αντίθετα, η χώρα μας από το 1997 μέχρι το 2002 στις παράνομες χωματερές έχει πράγματι σημειώσει σημαντική πρόοδο. Βέβαια επειδή δεν είχαμε κάποιο συνάδελφο από τη Θεσσαλονίκη, έτσι θα αναλάβω, όπως και ο κ. Γιαννόπουλος, να θέσουμε ξανά εμείς το θέμα της Θεσσαλονίκης. Ακούστε, κύριε Υπουργέ. Στις 11 Νοεμβρίου του 2001, όταν για πρώτη φορά με πρωτοβουλία της Νέας Δημοκρατίας συζητήσαμε εδώ το θέμα, πολύ έντιμα και ξεκάθαρα εσείς μου απαντήσατε κάτι, το οποίο διαβάζω επί λέξει: «Στη Θεσσαλονίκη, το θέμα, κύριε Κακλαμάνη, βρίσκεται πολύ πιο πίσω. Τελειώνει όμως στις 30 Νοεμβρίου -δηλαδή σε λίγες ημέρες- η μελέτη προϋπολογισμού 2 δισεκατομμυρίων δραχμών για τη δημιουργία τέτοιου κεντρικού αποτεφρωτικού κλιβάνου και, βεβαίως, είναι στη διαδικασία ένταξης στο Γ΄ Κοινοτικό Πλαίσιο Στήριξης».
      Σήμερα, κύριε Υφυπουργέ, δύο χρόνια μετά, ούτε η μελέτη τελείωσε –και όπως και σεις παραδεχθήκατε, κυρίως το δεύτερο έχει σημασία, διότι δεν έχει τόση σημασία το αν έχει τελειώσει η μελέτη- ούτε έχει ενταχθεί στο Γ΄ Κοινοτικό Πλαίσιο Στήριξης. Εμείς πιέζουμε την Κυβέρνηση και είδα ότι και εσείς συμφωνείτε. Επομένως, πιέστε κι εσείς τον αρμόδιο Υπουργό για το Γ΄ Κοινοτικό Πλαίσιο Στήριξης συνολικά και τους συναρμοδίους σας Υπουργούς να εντάξουν το έργο στο Γ΄ Κοινοτικό Πλαίσιο Στήριξης, διαφορετικά δεν θα γίνει. 
      Αυτό το ζητάμε επιτακτικά, όχι για να κάνουμε χάρη στη βόρεια Ελλάδα, αλλά για τους λόγους που και εσείς και ο κ. Γρηγοράκος και όλοι εμείς της Νέας Δημοκρατίας αναφέραμε. Το ζητάμε επιτακτικά. Όσο περιορίζουμε τον κίνδυνο της μακράς μεταφοράς τέτοιων πραγμάτων, τόσο καλύτερα είναι για το περιβάλλον και για τη δημόσια υγεία. Πώς να το κάνουμε; Αλλιώς είναι Κομοτηνή – Θεσσαλονίκη και αλλιώς Κομοτηνή – Λιόσια. Είναι κάτι, λοιπόν, το οποίο πρέπει να το προχωρήσετε. 
      Κλείνω με λίγο πιο ευχάριστο τρόπο την ομιλία μου, απαντώντας σ’ αυτό με το οποίο έκλεισε την πρωτολογία του ο αγαπητός συνάδελφος Λεωνίδας Γρηγοράκος σε ό,τι αφορά στο αποτέλεσμα του 2004. Προφανώς, κύριε συνάδελφε, δεν είδατε την on camera συζήτηση χθες του κυρίου Πρωθυπουργού με τον κ. Μπλερ, που μέχρι και τα Μάρμαρα τα Ελγίνεια επιστράτευσε ο άνθρωπος, προκειμένου να κερδίσει τις εκλογές. Τώρα, αν ήταν δίπλα του και ο κ. Σιράκ μέχρι και την Αφροδίτη της Μήλου θα ζήταγε να μας στείλουν από το Λούβρο, προκειμένου να κερδίσει τις εκλογές.
      Βέβαια το να έρθουν τα αγάλματα, όλοι το θέλουμε. Και είναι και πολύ καλό και όλοι το ζητάμε και όλοι ενισχύουμε την προσπάθεια της Κυβέρνησης. Όμως, να το συνδέει τώρα και με το αποτέλεσμα των εκλογών, ξέρετε ότι μας οδηγεί στο συμπέρασμα ότι μέχρι τώρα όλοι ξέραμε σ’ αυτόν τον τόπο για το θρύλο του μαρμαρωμένου βασιλιά. Από χθες μου φαίνεται ότι αποκτήσαμε και «μαρμαρωμένο Πρωθυπουργό».
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κυρία Πρόεδρε.
     Θα ήθελα κι εγώ να κλείσω με ένα ανάλογο ύφος σαν και αυτό με το οποίο έκλεισε ο κ. Κακλαμάνης. Θα ήθελα πρώτα να αναφερθώ, όμως, σε δύο θέματα πολύ σημαντικά που ρωτήθηκαν και σχολιάστηκαν. Τα αστικά απόβλητα, η επεξεργασία, η χωροθέτηση χωματερών είναι πολύ καλύτερα τώρα απ’ ό,τι ήταν πριν από δέκα χρόνια. Κανένας δεν λέει ότι δεν έχουμε ακόμα προβλήματα που είναι πολύ σημαντικά. Άλλωστε, πριν από λίγο καιρό συζητήθηκε στη Βουλή και πέρασε ένας νόμος για την υποχρεωτική χωροθέτηση εκ μέρους του κράτους, όταν οι φορείς που έχουν την αρμοδιότητα δεν το κάνουν.
     Αυτό σημαίνει, λοιπόν, ότι πρέπει να κάνουμε πολύ περισσότερα και παιδευτικά στις τοπικές κοινωνίες για το πώς πρέπει να διαχειριζόμαστε γενικώς τα απόβλητα και για το πώς πρέπει να προσπαθούμε να προστατεύουμε το περιβάλλον.
     Κατά δεύτερο λόγο, θα ήθελα να πω ότι η μελέτη για τη Θεσσαλονίκη τελείωσε, δεν έχω την ακριβή ημερομηνία, ίσως να τελείωσε τότε που το ΥΠΕΧΩΔΕ με ενημέρωσε ότι θα τελείωνε.
      ΝΙΚΗΤΑΣ ΚΑΚΛΑΜΑΝΗΣ: Εντάξει, το δέχομαι.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ό,τι είπα πριν, ισχύει και τώρα. Εμείς είμαστε απ’ αυτούς που πιστεύουν ότι πρέπει να γίνει. Πιστεύω ότι και το ΥΠΕΧΩΔΕ αυτό συζητάει, δεν μπορώ να σας πω παραπάνω, δεν είναι θέμα που το χειριζόμαστε και άρα συμφωνούμε μαζί σας. 
      Το τρίτο θέμα είναι το εξής: Είδαμε την on camera συζήτηση του κυρίου Πρωθυπουργού με τον Πρωθυπουργό της Μεγάλης Βρετανίας, τον Τόνι Μπλερ. Αυτό που πρέπει να πούμε -και ο Πρωθυπουργός το εξήγησε- είναι ότι αυτό το θέμα, το να έρθουν τα Μάρμαρα του Παρθενώνα –να μην τα πούμε Ελγίνεια, γιατί ο Έλγιν ήταν αυτός που τα πήρε, δεν θα του τα δώσουμε δικά του ούτε κατ’ όνομα- είναι ένα μεγάλο εθνικό θέμα, έστω και αν έρθουν και για την περίοδο των Ολυμπιακών Αγώνων, αφού ξέρετε ότι η εθνική μας διεκδίκηση είναι να έρθουν τα Μάρμαρα και να μείνουν στο νέο Μουσείο της Ακροπόλεως, το οποίο κτίζουμε, προχωράει και θα είναι έτοιμο εκείνη την περίοδο.
      Δεν το συνέδεσε ο Πρωθυπουργός με τις εκλογές. Το συνέδεσε ως προς το χρόνο που υπάρχει για διαπραγμάτευση, διότι οι εκλογές, που είπε ο Πρωθυπουργός πολλές φορές ότι θα γίνουν στο τέλος της τετραετίας, δεν αφήνουν μετά χρόνο διαπραγμάτευσης. Η διαπραγμάτευση γι’ αυτά πρέπει να γίνει πριν τις εκλογές και επέμενε πάρα πολύ σε αυτό ο κύριος Πρωθυπουργός. 
      Το ότι παρεξηγήθηκε, το ότι μιλάμε για μαρμαρωμένους βασιλιάδες και μαρμαρωμένους Πρωθυπουργούς, αυτό δεν είναι αλήθεια. Μιλάμε για ένα Πρωθυπουργό, ο οποίος διαπραγματεύεται φανερά μπροστά στις κάμερες τα πάντα για τον ελληνικό λαό και τα εθνικά θέματα. Και αυτός ο Πρωθυπουργός θα το καταφέρει και αυτό, γιατί άκουσα τον Τόνι Μπλέρ  που είπε: «Θα έχουμε καλό νέο». Ας περιμένουμε ότι από τους φλεγματικούς Εγγλέζους θα έχουμε πράγματι καλό νέο. 
      Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Θέλετε να μιλήσετε, κύριε Κακλαμάνη;
      ΝΙΚΗΤΑΣ ΚΑΚΛΑΜΑΝΗΣ: Όχι, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ’ αριθμόν 4/3-10-2003 επερώτησης Βουλευτών της Νέας Δημοκρατίας προς τους Υπουργούς Υγείας και Πρόνοιας, Περιβάλλοντος, Χωροταξίας και Δημοσίων ‘Εργων και Εσωτερικών, Δημόσιας Διοίκησης και Αποκέντρωσης, σχετικά με τη λειτουργία της Μονάδας Αποτέφρωσης στο Χώρο Υγειονομικής Ταφής Απορριμμάτων (Χ.Υ.Τ.Α.) ‘Ανω Λιοσίων για νοσοκομειακά απορρίμματα από όλη την Ελλάδα.
     Κύριοι συνάδελφοι, έχουν διανεμηθεί τα Πρακτικά της Δευτέρας 6 Οκτωβρίου 2003 και ερωτάται το Σώμα εάν επικυρούνται. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):   Συνεπώς τα Πρακτικά της Δευτέρας 6 Οκτωβρίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.54΄, λύεται η συνεδρίαση για τη Δευτέρα 20 Οκτωβρίου 2003 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 6/2/8-10-2003 επίκαιρης επερώτησης Βουλευτών της Νέας Δημοκρατίας προς τον Υπουργό Γεωργίας, σχετικά με τις προτάσεις της Ευρωπαϊκής Επιτροπής για την αναθεώρηση της Κοινής Οργάνωσης Αγοράς για τα μεσογειακά προϊόντα,  σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



4
Συνεδριαση 17-10-03             σελ.  

